# language_name:        Southwest Gbaya
# closest ISO 639-3:    gso
# ISO_15924:            Latn
# year_short:           2005
# year_long:            2005
# vernacular_title:     
# english_title:        The New Testament of our Lord and Saviour Jesus Christ in Southwest Gbaya
# URL:                  http://gospelgo.com/f/gbaya_sw_nt<br>http://bible.is/GSOCAR/Matt/1/D
# copyright_short:      © Alliance Biblique en Centrafrique 2005
# copyright_long:       This Bible text is brought to you by Alliance Biblique en Centrafrique<br> TEXT: © Alliance Biblique en Centrafrique, 2005 FONT: © 1997-2013, SIL International http://bit.ly/1uKBBMx
# notes:                
40001001	Ɛngɛ nɛ̂ nzɔng ling hio ngbabafa mɛ Jésus-Christ , bezang pɛ kongapora David nɛ pɛ Abraham fin .
40001002	Abraham bhɛa Isaac . Isaac bhɛa Jacob . Jacob bhɛa Juda nɛ hio ya wa .
40001003	Juda nɛ ko pɛa Tamar bhɛa Fares nɛ Zara . Fares bhɛa Esron . Esron bhɛa Aram .
40001004	Aram bhɛa Aminadab . Aminadab bhɛa Naason . Naason bhɛa Salmon .
40001005	Salmon nɛ ko pɛa Rahab bhɛa Boaz . Boaz nɛ ko pɛa Ruth bhɛa Obed . Obed bhɛa Yese .
40001006	Yese bhɛa kongapora David . David nɛ ko pɛa ka dungɔ sɔngsi ko pɛ Uri , bhɛa Salomon .
40001007	Salomon bhɛa Roboam . Roboam bhɛa Abia . Abia bhɛa Asa .
40001008	Asa bhɛa Yozafat . Yozafat bhɛa Yoram . Yoram bhɛa Ozias .
40001009	Ozias bhɛa Yoatam . Yoatam bhɛa Akaz . Akaz bhɛa Ezekias .
40001010	Ezekias bhɛa Manase . Manase bhɛa Amon . Amon bhɛa Yosias .
40001011	Yosias bhɛa Yekonia nɛ hio ya wa . Yo nɛ̂ ha ngimɔ ɛngi ka ɛ baa kandɔ Israel tuka bala nɛnɛ ha kandɔnu Babilone .
40001012	Nɛ ka mbwa hɔa ha Babilone , Yekonia bhɛa Salatiel . Salatiel bhɛa Zorobabel .
40001013	Zorobabel bhɛa Abiud . Abiud bhɛa Eliakim . Eliakim bhɛa Azor .
40001014	Azor bhɛa Sadok . Sadok bhɛa Akim . Akim bhɛa Eliud .
40001015	Eliud bhɛa Eleazar . Eleazar bhɛa Matan . Matan bhɛa Jacob .
40001016	Jacob bhɛa Joseph , wei pɛ Marie nana mɛ Jésus , ka ɛ sa nde Mesi .
40001017	Mɛgi angiri ha tɛ Abraham kanɛ David , yo dungɔ nɛ̂ tanga bhɛ bhukɔ gbala nar . Nɛ angiri ha tɛ David kanɛ ngimɔ ka ɛ baa kandɔ Israel tuka bala nɛnɛ ha Babilone , yo dungɔ nɛ̂ tanga bhɛ bhukɔ gbala nar fin . Angiri ha ngimɔ ɛngi kanɛ Mesi , yo dungɔ tanga bhɛ bhukɔ gbala nar fin .
40001018	Kasi bhɛ pɛ Jésus-Christ , yo tuka ɛngɛ : Joseph hala Marie , ka bedung bin nana mɛ Jésus . Sɔngsi ka mbwa tɛ ing ka may na , zang hɔa ha tɛ Marie nɛ wal ngatɛ pɛ Nzɔy-Sɔtɛ .
40001019	Wei pɛa Joseph dungɔ nɛ̂ nzeng wi . A takara nde , ka wɛnɛ kafi Marie ha li wi fɛt , ki yo bedung nɛ̂ mɔ foy . Mɛgi a ngoya mɛ kafi wɛnɛ nɛ wuso .
40001020	Ma , ka wɛnɛ ha takara mɔ ndɔng , ma telenge pɛ Kongawan Sɔ gbasa tɛ ha wɛnɛ nɛ lisɔ , nɛ tɔa : « Joseph , bezang pɛ David , ka mɛ ayu sio Marie nɛnɛ ha twa pɛ mɛ na . Hazu bem ka dung ha zang wa tɛa nɛ wal Nzɔy-Sɔtɛ .
40001021	Wɛnɛ bebhɛ nɛ bewei . Nɛ mɛ begbal ling wa nde Jésus . Hazu yo nɛ̂ wɛnɛ ka bekpasisi wi mɔ kandɔ pɛa ha sɛmbɔ pɛ mbwa . »
40001022	Mɔ ndɔng fɛt hɔa tuka nde , mɔ ka Kongawan Sɔ batɔ nɛ wal hio wan-tɔkuliwen alɛmsiri tɛ . A batɔ :
40001023	« Bhinzi bhoko beba zang , nɛ a bebhɛ bewei . Ɛ begbal ling wa nde , Emmanuel . » Ling ɛngɛ tɔ nde , Sɔ hinɛ ɔ .
40001024	Nɛ ka Joseph tunɔ ha la , a dea gbesi tuka telenge pɛ Kongawan Sɔ tɔa ha wɛnɛ . Nɛ wɛnɛ sio Marie nɛnɛ ha twa pɛa .
40001025	Ma , a ing wɛnɛ tuka bhoko na , kanɛ ngimɔ ka wɛnɛ bhɛa nɛ bewei . Nɛ Joseph gbala ling wa nde Jésus .
40002001	Ɛ bhɛa Jésus ha Betlehem , ma le ha kandɔnu Judée , ha ngimɔ pɛ kongapora Herode . Nɛ hio ma wan-mbarimɔ , ka ing goto sɔla , guotɛ ha wal gutɛ swe tɛ ha Jérusalem .
40002002	Nɛ mbwa ana mɔ : « Kongapora pɛ hio zuife , ka ɛ bhɛa sising , ha ndo ? Ɔ zɔka sɔla pɛa ha gbasa tɛ ha wal gutɛ swe . Mɛgi ɔ tɛa hazu lukisi wɛnɛ . »
40002003	Ka kongapora Herode zea mɛgi , sila wa bhunzoko nɛ hio wi mɛ Jérusalem fɛt dea gbesi fin .
40002004	Nɛ wɛnɛ wesara hio gasa wan-hasadaka nɛ hio wan-osi mbonga mɔ kandɔ zuife fɛt . Nɛ wɛnɛ ana mbwa nde , ɛ bebhɛ Mesi ha ndo ?
40002005	Mbwa kiforo wen ha wɛnɛ : « Ɛ bebhɛ wɛnɛ ha Betlehem ha kandɔnu Judée , hazu wan-tɔkuliwen bangɛriki wen mɛgɛ :
40002006	‹ Nɛ mɛ , Betlehem mɔ Judée , mɛ bo nɛ bebea ha soko hio le mɔ kandɔnu Judée ndang na . Hazu gasa wan , ka bengbɔsi nɛ pam Israel kandɔ pɔm , begutɛ ha pɛ mɛ . › »
40002007	Mɛgi Herode saa hio wan-mbarimɔ nɛ wuso , nɛ ana mbwa hazu ing ngbak ngimɔ ka mbwa zɔka sɔla ɛngɛ nɛ bosia .
40002008	Nɛ hapata Herode tomsa mbwa ha Betlehem , a tɔa : « Ɛnɛ nɛ , nɛ ki goto mɔ hazu bem ɛngi nɛkpasa . Nɛ ka ɛnɛ kpaa wɛnɛ , ɛnɛ akifiri tɛ gba tazu mi , ka mi fin anɛ nɛ lukisi wɛnɛ . »
40002009	Ka mbwa zea wen ha nu kongapora kari , mbwa pena . Nɛ ndangtɛ sɔla ka mbwa mbara sɔngsi ha guotɛ pɛa , nɛa nɔ ha li mbwa kanɛ yo yola ha zu bhandi ka bem ang .
40002010	Ka mbwa zɔka fin sɔla ɛngɛ , sila mbwa dona nɛ totɛ .
40002011	Mbwa lea ha zang twa , nɛ kpaa nzɔri bem hinɛ nana wa Marie . Mbwa ngbio zigolo nɛ lukoso nzɔri bem . Nɛ mbwa gbosasa toy pɛ mbwa , nɛ ha wɛnɛ hio matabis ndɔng : gbɛbolo , paka nɛ kulo pɛlmɔ mire .
40002012	Hapata , Sɔ gba tazu mbwa nɛ wal lisɔ nde , ka mbwa akifiri fin tɛ ha pɛ Herode na . Mɛgi mbwa sio ha le pɛ mbwa nɛ ma mbing wal .
40002013	Nɛ ka hio wan-mbarimɔ sio kari , ma telenge pɛ Kongawan Sɔ gbasa tɛ ha Joseph nɛ lisɔ , nɛ tɔa : « Gutɛ mɛ , ba nzɔri bem hinɛ nana wa , nɛ yu mɔ ha kandɔnu Ezipte . Hazu Herode beki wal mɛ gbɛ Jésus . Mɛ dung haki kanɛ mi betɔ ha mɛ nde , mɛ kifiri . »
40002014	Mɛgi , Joseph guotɛ nɛ zɛ , baa nzɔri bem hinɛ nana wa yu nɛ mɔ si ha Ezipte .
40002015	Mbwa dungɔ haki kanɛ Herode fea . Mɛgi , wen pɛ Kongawan Sɔ lɛmsara tɛ , a batɔ nɛ wal wan-tɔkuliwen : « Mi saa bewei pɔm gbo ha Ezipte . »
40002016	Ka Herode zɔka nde , hio wan-mbarimɔ osala wɛnɛ , ngambi dea wɛnɛ nɛkpasa . Ma , tuka mbwa osa ha wɛnɛ ngimɔ ka sɔla gbasa tɛ ang , wɛnɛ haa nu ha hio wan-bibulo pɛa nde , mbwa anɛ ha Betlehem nɛ ha hio le mɔ pɛtɛa fɛt nɛ gbɛ hio nzɔri bewei ndɔng ka bɛlɛ pɛ mbwa tɛ pen ka bɛlɛ bwa na .
40002017	Mɛgi wen pɛ Jérémie wan-tɔkuliwen lɛmsara tɛ , a batɔ :
40002018	« Ɛ zea gdɔra ha le Rama , yo nɛ̂ gɛl lokatɛ nɛ hea kwa . Yo nɛ̂ Rachel ka he kwa hio bem pɛa . A ngoy nde , ɛ ambɔmbili wɛnɛ na , hazu hio bem pɛa fɛt fea . »
40002019	Ka Herode fea kari , ma telenge pɛ Kongawan Sɔ gbasa tɛ ha Joseph nɛ lisɔ ha Ezipte ,
40002020	a tɔa : « Joseph gutɛ , ba nzɔri bem hinɛ nana wa , kifiri nɛ ha kandɔnu Israel . Hazu wi ndɔng ka bangoy gbɛa Jésus fea kari . »
40002021	Mɛgi , Joseph guotɛ , baa nzɔri bem hinɛ nana wa , nɛ kiforo si ha kandɔnu Israel .
40002022	Ma , Joseph yuo ke mɛ de le ha kandɔnu Judée , hazu a zea nde , yo nɛ̂ Arkelaus , ka dung kongapora haki ha bhandi pɛ bafa wa . Mɛgi Sɔ tɔa ha wɛnɛ nɛ lisɔ mɛ nɛ ha kandɔnu Galile .
40002023	Haki wɛnɛ dea le ha ma le ka ɛ sa nde Nazaret . Tuka ɛngi wen pɛ hio wan-tɔkuliwen lɛmsara tɛ , mbwa batɔ : « Ɛ besa wɛnɛ nde , wi mɔ Nazaret . »
40003001	Ha ngimɔ ɛngi Jean wan-gdumsiwi gbasa tɛ wa . A bulo wen ha kpɛnu mɔ Judée ,
40003002	nɛ tɔa : « Ɛnɛ akifiri sila ɛnɛ , hazu Kongakandɔ Ngɔn tɛ bo sanga nɛ ɛnɛ . »
40003003	Yo nɛ̂ wɛnɛ ka wan-tɔkuliwen Esaïe batɔ wen pɛa , a tɔa : « Ma wi he mbela nɛ ngagɛl ha kpɛnu nde , ‹ Ɛnɛ bhɔngiri mbango pɛ Kongawan , ɛnɛ yolsi hio bhɛtɛ-bhɛtɛ wal pɛa ! › »
40003004	Jean yola la ka ɛ dea nɛ bumɔtɛ sari , ka ɛ sa nde samo . A yola pɛrɛng kotu . A dungɔ ha yɔnga gdɔlɔ nɛ nɔ gɔlɔ .
40003005	Mɛgi hio wi mɔ gasa le Jérusalem , mɔ kandɔnu Judée nɛ mɔ pɛtɛ li Jourdain fɛt tɛa ha pɛa .
40003006	Nɛ ka mbwa gbasa gdangamɔ pɛ mbwa , Jean gdumso mbwa ha li Jourdain .
40003007	Hio Farizien nɛ hio Sadusien tɛa fin nɛdɔka nde , Jean agdumsi mbwa ha li . Ma , wɛnɛ tɔa ha mbwa : « Ɛnɛ , kul pɛ da gɔk ! Ngambi pɛ Sɔ tɛ bo sanga-sanga ! O ha osi ha ɛnɛ nde , ɛnɛ lɛma kpɔy ha yo , o nde ?
40003008	Ɛnɛ de dede mɔ ka osi nde , ɛnɛ kiforo sila ɛnɛ !
40003009	Nɛ ɛnɛ akarsi lukoso tɛ nde , Abraham nɛ̂ ngbabafa ɛnɛ ! Hazu Sɔ lɛma kifiri hio ta ndɔng gde nɛ hio bezang pɛ Abraham .
40003010	Ɛ gdea kpe ha gunte kari , te ndang ndang fɛt ka way dede waya na , ɛ begɔn yo pi ha we .
40003011	Pɔm , mi gdumsi ɛnɛ ha li hazu osi nde , ɛnɛ kiforo sila . Ma , wi kɛ ka betɛ ha pata mi , wɛnɛ nɛ gasaa pen mi . Mi bo nɛ zioa hazu bul pɛl nakala pɛa na . A begdumsi ɛnɛ ha zang Nzɔy-Sɔtɛ nɛ ha zang we .
40003012	Wɛnɛ tɛ bo sanga mɛ pɛfi kpalmɔ pɛa . Hapata a besasisi bhandi pɛfi mɔ . A bewesiri hongbongbo kpalmɔ gde ha zang gulo , nɛ a bebesisi sara ha we ka bisi na . »
40003013	Mɛgi Jésus guotɛ ha Galile nɛ ha pɛ Jean ha li Jourdain hazu nde , Jean agdumsi wɛnɛ .
40003014	Ma , Jean ngoya dola wɛnɛ , a tɔa : « Yo nɛ̂ mɛ , Jésus , ka lɛma gdumsi mi ha li . Nɛ mɛ tɛ ha pɔm mɛng ? »
40003015	Ma , Jésus kiforo wen ha wɛnɛ : « Ka mɛ atakiri tɛ sising na ! Hazu dea nde , ɔ ade mɛgi mɛ lɛmsiri mɔ fɛt ka Sɔ ngoya . » Mɛgi Jean mɛkara wen pɛa ,
40003016	nɛ gdumso wɛnɛ . Ka Jésus gboa ha li , liswe gboa long , nɛ wɛnɛ zɔka Nzɔy-Sɔtɛ pɛ Sɔ ha ziloa tuka gbakuli tɛ dung ha zu wa .
40003017	Ma gɛl gboa ha liswe nɛ tɔa : « Wi kɛ nɛ̂ bewei pɔm ka mi ngoya gdang . Wɛnɛ gdea totɛ ha sila mi . »
40004001	Hapata Nzɔy-Sɔtɛ ngbɔsa Jésus nɛnɛ ha kpɛnu tuka nde , Satan awe sila wa .
40004002	Ka Jésus zimɔ yɔngamɔ swe bhukɔa nar nɛ zɛ bhukɔa nar kari , wɔ dea wɛnɛ .
40004003	Satan tiko nɛ hapɛtɛ Jésus nɛ tɔa : « Ka mɛ nɛ̂ Bewei pɛ Sɔ , mɛ ha nu ha ta ndɔng akifi mampa . »
40004004	Nɛ Jésus kiforo wen : « Takarata pɛ Sɔ tɔa nde , wi lɛm dung nɛ zutunɔ nɛ wal mampa sɔna na . Ma , yo nɛ̂ wen pɛ Sɔ ndang ndang fɛt ka de nde , wɛnɛ adung nɛ zutunɔ . »
40004005	Hapata Satan kuo wɛnɛ nɛnɛ ha nzɔy le Jérusalem . A gdea wɛnɛ ha bhele-bhele zu gasa twa Sɔ .
40004006	Nɛ wɛnɛ tɔa ha Jésus : « Ka mɛ nɛ̂ Bewei pɛ Sɔ , mɛ bhil tek ha nu . Hazu takarata pɛ Sɔ tɔa nde , Sɔ beha nu ha hio telenge pɛa mɛ gde kɔ ha si mɛ nde , mɛ akɔ nanga mɛ ha ta na . »
40004007	Nɛ Jésus kiforo wen : « Takarata pɛ Sɔ tɔa fin nde , ka mɛ awe sila Kongawan , Sɔ pɛ mɛ na . »
40004008	Mɛgi Satan kuo wɛnɛ nɛnɛ ha zu kuso bhele-bhele ngari . Nɛ a osa hio kongakandɔ pɛ nzan nɛ lɛkɛ-lɛkɛ mɔa fɛt ha wɛnɛ ,
40004009	nɛ tɔa : « Ka mɛ ngbio zigolo ha si mi nɛ lukisi mi , mi beha mɔ ndɔng fɛt ha mɛ . »
40004010	Nɛ Jésus kiforo wen : « Mɛ pen Satan ! Takarata pɛ Sɔ tɔa nde , mɛ alukisi Kongawan , Sɔ pɛ mɛ , nɛ mɛ ade tom Sɔ ha wɛnɛ ndang sɔna . »
40004011	Hapata Satan laka wɛnɛ gde . Nɛ hio telenge hɔa nɛ dea tom ha Jésus .
40004012	Ka Jésus zea nde , ɛ pio Jean wan-gdumsiwi ha zɔbhɔ , a daka tɛ nɛ ha kandɔnu Galile .
40004013	A tɛ bhɔn ha le Nazaret na , ma , a pena nɛ de le ha Kapernaum , ma le ha nukolo tɔ Galile , ha kandɔnu Zabulon nɛ Neftali .
40004014	Mɛgi wen ka wan-tɔkuliwen Esaïe batɔ sɔngsi lɛmsara tɛ :
40004015	« Kandɔnu Zabulon nɛ Neftali , ha nukolo tɔ Galile , ha kuli Jourdain , Galile pɛ hio wi ndɔng ka bo nɛ̂ zuife na !
40004016	Hio wi mɔ kandɔ ka de le ha zang tutum , zɔka gasa saamɔ . Nɛ saamɔ baa zikiri ɛ ndɔng , ka dung ha tutum kandɔnu fio . »
40004017	Angiri ha ngimɔ ɛngi , Jésus bulo wen mɛgɛ : « Ɛnɛ akifiri sila ɛnɛ , hazu Kongakandɔ Ngɔn tɛ bo sanga nɛ ɛnɛ ! »
40004018	Jésus yala hapɛtɛ tɔ Galile , nɛ a zɔka hio wan-ki kɔyɔ bwa ha pio yɔk . Mbwa nɛ̂ gdiya , Simon ka ɛ sa fin nde , Pierre hinɛ ya wa André .
40004019	Nɛ Jésus tɔa ha mbwa : « Ɛnɛ ndari mi , mi bede nde , ɛnɛ adung wan-ki wi . »
40004020	Nɛhasa mbwa laka yɔk li pɛ mbwa gde , nɛ mbwa ndara Jésus .
40004021	Ka mbwa pena nɛyɛa tikiring , Jésus zɔka fin hio ma gdiya bwa . Yo nɛ̂ hio bem pɛ Zebede , Jacques hinɛ Jean . Mbwa hinɛ bafa mbwa dungɔ ha bhɔngara yɔk ha zang sɔngu . Nɛ Jésus saa mbwa .
40004022	Nɛhasa mbwa laka sɔngu nɛ bafa mbwa gde , nɛ mbwa ndara Jésus .
40004023	Ha ngimɔ ɛngi , Jésus yala zikiri kandɔnu Galile fɛt , nɛ wɛnɛ dungɔ ha bulo Dede Wen Kongakandɔ Ngɔn ha zang hio twa gɔ Sɔ . Wɛnɛ dungɔ fin ha kpasasa hio wan-zɛlɛ nɛ hio kumɔ wi fɛt .
40004024	Nɛ kasi tɛ wa yambala hɔ ha kandɔnu Siri fɛt . Mɛgi ɛ kaya hio wi ndɔng fɛt ka dung nɛ tili zɛlɛ nɛtɛ-nɛtɛ tɛnɛ ha pɛa , nɛ fin hio bala ha kɔ gdanga sɔtɛ , hio wan-zɛlɛ bedole , nɛ hio wan-zɛlɛ mɛla . Nɛ Jésus kpasasa mbwa fɛt .
40004025	Nɛ dɔka giliwi ndara wɛnɛ . Mbwa guotɛ ha Galile , ha kandɔnu ka ɛ sa nde « Le Bhukɔ » , ha Jérusalem , ha Judée nɛ ha kuli Jourdain fɛt .
40005001	Ka Jésus zɔka giliwi , a danga ha zu ngari nɛ a dungɔnu . Hio wan-yambimɔ pɛa tiko nɛ hapɛtɛ wa .
40005002	Nɛ wɛnɛ angara osa mɔ ha mbwa mɛgɛ :
40005003	« Totɛ ha hio wi ndɔng , ka gde tazu mbwa ha tɛ Sɔ ndang sɔna , hazu mbwa bedung hio wi mɔ Kongakandɔ pɛ Sɔ !
40005004	Totɛ ha hio wan-ngɔtɛ , hazu Sɔ beyɔkili mbwa !
40005005	Totɛ ha hio mɛndi wi , hazu Sɔ beha mbwa nu nɛ likɔ !
40005006	Totɛ ha hio wi ndɔng ka wɔ nzengmɔ hɛl mbwa , hazu Sɔ begasisi wɔ pɛ mbwa !
40005007	Totɛ ha hio wi ndɔng ka de kobhe tɛ wi , hazu Sɔ bede kobhe tɛ mbwa !
40005008	Totɛ ha hio wi ndɔng ka sila mbwa nɛ saa , hazu mbwa bezɔk Sɔ !
40005009	Totɛ ha hio wi ndɔng ka gde gaamɔ ha soko wi , hazu Sɔ besa mbwa nde , hio bem pɛa !
40005010	Totɛ ha hio wi ndɔng ka hio wi namili mbwa hazu mbwa de mɔ ka dung nzeng ha li Sɔ . Yo nɛ̂ mbwa ka bedung hio wi mɔ Kongakandɔ pɛ Sɔ !
40005011	« Totɛ haɛnɛ ka hio wi fɛngsi ɛnɛ , ka mbwa namili ɛnɛ , nɛ ka mbwa gɔn dalo gde ha nu ɛnɛ hazu ɛnɛ nɛ̂ wi pɔm .
40005012	Ɛnɛ de totɛ nɛ gaga , hazu mɔ-kɛ ɛnɛ nɛ gasaa ha zang ngɔn . Hio wan-tɔkuliwen ka badung sɔngsi nɛ ɛnɛ , ɛ banamili mbwa gbesi tuka ɛngi fin . »
40005013	« Ɛnɛ nɛ̂ tɔng mɔ nzan . Ma , ka baa tɔng sabhala kari , ɛ lɛm kifiri yo nɛ baa fin na . Tɔng ɛngɛ lɛm de fin dedemɔ ndang na . Lɛma sɔna nde , ɛ agɔsi yo ka hio wi aum .
40005014	« Ɛnɛ nɛ̂ saamɔ mɔ nzan . Ɛ lɛm wusi gasa le ka dung ha zu ngari na .
40005015	Tuka ɛngi , ma wi ndang gde we ha lamba nɛ gde yo ha si kpana na . Ma , a beku yo gde ha zu solo lamba , tuka nde , hio wi ha zang twa azɔk saamɔa .
40005016	Mɛgi , dea nde , saamɔ pɛ ɛnɛ aba ha li hio wi fɛt tuka nde , mbwa azɔk dede deamɔ pɛ ɛnɛ , nɛ mbwa alukisi Bafa ɛnɛ ka dung ha kuso ngɔn . »
40005017	« Ka ɛnɛ atakiri nde , mi tɛa hazu tukili mbonga pɛ Moïse nɛ osamɔ pɛ hio wan-tɔkuliwen na . Mi tɛ tɛ hazu tukili mɔ ndɔng na , ma , mi tɛa hazu lɛmsiri yo wɛɛ .
40005018	Mɛgi mi tɔ kpasawen ha ɛnɛ nde , ngimɔ fɛt ka ngɔn nɛ nu bhɔna ka , ma mbuli ngɛrakamɔ ndang ha zang mbonga lɛm pen ndang na , kanɛ ngimɔ ka mɔ fɛt belɛmsiri tɛ .
40005019	Hazu ɛngi , ka ma wi tukolo ma bebe mbonga ndang , nɛ ka wɛnɛ osi mɛgi ha hio wi , wɛnɛ bedung nɛ bebea gdang ha Kongakandɔ Ngɔn . Ma , wi ka de mɔ lɛm nɛ mbonga , nɛ ka osi yo mɛgi ha hio wi , bedung nɛ gasaa ha Kongakandɔ Ngɔn .
40005020	Mi tɔ ha ɛnɛ nde , ɛnɛ lɛm le ha Kongakandɔ Ngɔn sɔna , ka ɛnɛ de mɔ ka dung nzeng ha li Sɔ pen hio wan-osi mbonga nɛ hio Farizien . »
40005021	« Ɛnɛ zea wen kaɛ batɔ ha hio ngbabafa ɔ nde , ‹ Ka mɛ agbɛ wi na . Nɛ wi ka gbɛ wi , ɛ begde wɛnɛ ha li kita . ›
40005022	Ma , pɔm , mi tɔ ha ɛnɛ nde , wi ka de ngambi sungiri nɛ ya wa , ɛ begde wɛnɛ ha li kita . Nɛ ka ma wi sa ya wa nde , yera wi , ɛ begde wɛnɛ ha li hio wan-kpo zuwen . Nɛ wi ka sa ya wa nde , wan-bili , ɛ begde wɛnɛ ha bhandi we ka bisi na .
40005023	Mɛgi , ka mɛ tɛ nɛ mɔ sadaka pɛ mɛ ha bhandi ha sadaka , nɛ ka tazu mɛ gba haki nde , ma ya mɛ nɛ wen sungiri nɛ mɛ ,
40005024	dea nde , mɛ agde mɔ sadaka pɛ mɛ haki . Nɛ mɛ nɛ , nɛ bhɔngiri mɔ hinɛ wɛnɛ . Hapata mɛ kifiri tɛ , tɛ ha sadaka ha Sɔ .
40005025	« Mɛ bhɔngiri mɔ nɛhasa hinɛ ngana pɛ mɛ ha liwal sɔngsi hɔa ha kita . Yu nde , a betɛ gde mɛ ha li kita , nɛ wan-gɔn kita betɛ gde mɛ ha kɔ nasara , ka betɛ pi mɛ ha zɔbhɔ .
40005026	Kpasawen , mi tɔ ha mɛ nde , mɛ begbo haki sɔna , ka mɛ kpea yamando kanɛ kpogio pata fɛt . »
40005027	« Ɛnɛ zea wen ka ɛ batɔ nde , ‹ Ka mɛ ade wanza na . ›
40005028	Ma , pɔm , mi tɔ ha ɛnɛ nde , wi ka zɔk ma bhoko hazu de li wa , dea wanza hinɛ wɛnɛ ha zang sila wa kari .
40005029	Nɛ ka gbali mɛ mɔ wal wekɔ dak mɛ pi ha dea gdangamɔ , kɔti yo pi nɛyɛa ! Hazu yo nɛdedea ha mɛ nde , ma gbakɔ tɛ mɛ ndang ayɔ , pen pio mɛ nɛ kili tɛ ha we ka bisi na .
40005030	Nɛ ka kɔ mɛ mɔ wal wekɔ dak mɛ pi ha dea gdangamɔ , gɔn yo pi nɛyɛa ! Hazu yo nɛdedea ha mɛ nde , ma gbakɔ tɛ mɛ ndang ayɔ , pen pio mɛ nɛ kili tɛ ha we ka bisi na . »
40005031	« Ɛ batɔ fin nde , ka ma wei yangsi ko pɛa , dea nde , wɛnɛ angɛriki takarata yangsa may ha wɛnɛ .
40005032	Ma , pɔm , mi tɔ ha ɛnɛ nde , ka ma wei yangsa ko pɛa ka tɛ de wanza na , wɛnɛ ilo bhoko ɛngɛ gde ha dea wanza . Nɛ wei ka si bhoko kaɛ yangsa , dea wanza fin . »
40005033	« Ɛnɛ zea fin wen ka ɛ batɔ ha hio ngbabafa ɔ nde , ka mɛ atukili kanamɔ pɛ mɛ na , ma , mɛ alɛmsiri mɔ ka mɛ kan ha li Kongawan Sɔ .
40005034	Ma , pɔm , mi tɔ ha ɛnɛ nde , ka ɛnɛ akan mɔ ndang na . Ka ɛnɛ akan mɔ nɛ ling ngɔn na , hazu ngɔn nɛ̂ solowan pɛ Sɔ .
40005035	Nɛ ka ɛnɛ akan mɔ nɛ ling nu na , hazu nu nɛ̂ mɔ-gde nanga pɛ Sɔ . Nɛ ka ɛnɛ akan mɔ nɛ ling Jérusalem na , hazu yo nɛ̂ gasa le pɛ Kongapora Sɔ .
40005036	Nɛ fin ka mɛ akan mɔ nɛ ling zu mɛ na , hazu mɛ lɛm kifiri ma bumɔzu mɛ ndang nɛ bua mana nɛ tua na .
40005037	Ma , ɛnɛ tɔ sɔna ‹ ey › mana ‹ oho › . Hazu mɔ ka ɛ tɔ pen wen ndɔng , tɛ nɛ wal Satan . »
40005038	« Ɛnɛ zea wen kaɛ batɔ nde , wi ka gdɔy gbali ma wi , ɛ agdɔy gbali wa fin , nɛ wi ka gbin yini ma wi , ɛ agbin yini wa fin .
40005039	Ma , pɔm , mi tɔ ha ɛnɛ nde , ka ɛnɛ akundiki gdangamɔ ka ɛ dea ha tɛ ɛnɛ na . Ka ma wi mɛla mbuku mɛ mɔ wal wekɔ , mɛ gde fin wɛnɛ amɛl bhalkɔa .
40005040	Ka ma wi ngoya ku mɛ nɛnɛ ha kita hazu ku la mɔ sia pɛ mɛ , mɛ gde wɛnɛ aku mɔ zua fin .
40005041	Ka ma wi nɔsisi mɛ nde , mɛ atoy toy pɛa nɛyɛa mɔ kilomɛtɛrɛ ndang , mɛ toy nɛnɛ kanɛ kilomɛtɛrɛ bwa .
40005042	Mɛ ha mɔ ha wi ka gɔ yo ha kɔ mɛ . Ka ma wi ngoya gbakiri mɔ ha kɔ mɛ , ka mɛ adɔ wɛnɛ na . »
40005043	« Ɛnɛ zea wen ka ɛ batɔ nde , mɛ ngoy ma mɛ , nɛ mɛ sɛn ngana pɛ mɛ .
40005044	Ma , pɔm , mi tɔ ha ɛnɛ nde , ɛnɛ angoy hio ngana pɛ ɛnɛ , nɛ ɛnɛ agɔ Sɔ hazu wan-namili ɛnɛ .
40005045	Ka ɛnɛ de mɛgi , ɛnɛ bedung nɛ̂ bem pɛ Bafa ɛnɛ ka dung ha zang ngɔn . Hazu wɛnɛ ha dea nde , swe aba ha zu dede wi nɛ ha zu gdanga wi fɛt gbesi , nɛ nde , kolo aɔl ha zu nzeng wi nɛ ha zu kalbho-kalbho wi fɛt gbesi .
40005046	Ma , ka ɛnɛ ngoy sɔna nɛ wi ndɔng ka ngoy ɛnɛ , Sɔ bekɛ ɛnɛ mɛng ? Hazu hio wan-ndɛm mbɔli garama ha dea fin gbesi .
40005047	Nɛ ka ɛnɛ fan sɔna nɛ hio ya ɛnɛ , ɛnɛ de nɛ nge zengem mɔ ge ? Hazu hio bhilo ha dea fin gbesi .
40005048	Mɛgi , dea nde , deamɔ pɛ ɛnɛ alɛm wɛɛ , gbesi tuka deamɔ pɛ Bafa ɛnɛ ka dung ha zang ngɔn lɛma wɛɛ . »
40006001	« Pangay , ka ɛnɛ ade nzengmɔ hazu peali na , yu nde , Bafa ɛnɛ ka dung ha zang ngɔn betɛ kafi kɛa ɛnɛ .
40006002	« Ka mɛ de ngay ha tɛ fabha wi , ka mɛ alukisi tɛ mɛ na . Hazu hio wan-dambari ha dea mɛgi ha twa gɔ Sɔ nɛ ha liwal tuka nde , hio wi alukisi mbwa . Kpasawen , mi tɔ ha ɛnɛ nde , mbwa kpaa mɔ-kɛ mbwa kari .
40006003	Ma , ka mɛ dea ngay , dea nde , gare mɛ aing mɔ ka wekɔ mɛ dea na ,
40006004	tuka nde ngay pɛ mɛ adung nɛ wuso . Mɛgi Bafa mɛ , ka zɔk mɔ ka dung ha wuso , bekɛ mɛ . »
40006005	« Ka ɛnɛ gɔ Sɔ , ka ɛnɛ adung tuka hio wan-dambari na . Hazu ka mbwa gɔ Sɔ ha twa gɔ Sɔ nɛ ha sabhaka wal , mbwa yol ha ngɔn tuka nde , hio wi azɔk mbwa . Kpasawen , mi tɔ ha ɛnɛ nde , mbwa kpaa mɔ-kɛ mbwa kari .
40006006	Ma , pɛ mɛ , ka mɛ ngoy gɔ Sɔ , mɛ le ha zang gdɔku nɛ mɛ gdɔki nua . Mɛgi , mɛ gɔ Bafa mɛ haki ha bhandi wuso . Nɛ Bafa mɛ ka zɔk mɔ ka dung ha wuso fɛt , bekɛ mɛ .
40006007	« Ka ɛnɛ atɔ tumwen ha gɔa Sɔ na . Hio bhilo de mɛgi , hazu mbwa takiri nde , Sɔ beze mbwa hazu hio ting wen pɛ mbwa .
40006008	Ka ɛnɛ adung tuka mbwa na , hazu Bafa ɛnɛ ingɔ mɔ fɛt ka kɔpi ɛnɛ sɔngsi ing , ɛnɛ tɛ gɔ wɛnɛ .
40006009	Dea nde , ɛnɛ agɔ Sɔ mɛgɛ : ‹ Bafa ɔ ka dung ha zang ngɔn , ling mɛ adung nɛ nzɔya ,
40006010	kongakandɔ pɛ mɛ atɛ , Ɛ ade mɔ ka mɛ ngoya ha nu , tuka ɛ de ha zang ngɔn .
40006011	Ha ɔ mɛsɛ yɔngamɔ ka lɛma swe ɛngɛ .
40006012	Ha ɔ tiso hazu gdangamɔ pɛ ɔ , tukaɔ haa tiso ha wi ndɔng , ka de gdangamɔ ha tɛɔ .
40006013	Lesisi ɔ ha sɛbhalamɔ na , ma , kpasisi ɔ gbo ha gdangamɔ . [ Hazu kongakandɔ , nɛ ziomɔ , nɛ lɛkɛ-lɛkɛmɔ dung ha kɔ mɛ kpoo . Amen . ] ›
40006014	« Kpasawen , ka ɛnɛ ha tiso ha hio wi hazu gdangamɔ pɛ mbwa , Bafa ɛnɛ ka dung ha zang ngɔn beha fin tiso ha ɛnɛ .
40006015	Ma , ka ɛnɛ ha tiso ha hio wi na , ki Bafa ɛnɛ lɛm ha tiso ha ɛnɛ hazu gdangamɔ pɛ ɛnɛ fin na . »
40006016	« Ka ɛnɛ zim yɔngamɔ hazu gɔ Sɔ , ɛnɛ dung tuka wan-ngɔtɛ na . Hazu yo nɛ̂ hio wan-dambari ka de mɔ mɛgi . Mbwa kay sɔngsi mbwa hazu osi ha hio wi nde , mbwa ha zimɔ yɔngamɔ . Kpasawen , mi tɔ ha ɛnɛ nde , mbwa kpaa mɔ kɛ mbwa kari .
40006017	Ma , pɛ mɛ , ka mɛ ha zimɔ yɔngamɔ , dea nde , mɛ afal li mɛ , nɛ sal zu mɛ nɛdedea .
40006018	Mɛgi hio wi ing nde , mɛ ha zimɔ yɔngamɔ , na , kanɛ Bafa mɛ ka ing mɔ wuso . Nɛ Bafa mɛ ka zɔk mɔ ka dung ha wuso fɛt , bekɛ mɛ . »
40006019	« Ka ɛnɛ awesiri kpaamɔ pɛ ɛnɛ hakɛ ha nzan na , hazu hakɛ dudu nɛ ngongele ha gdangsa mɔ , nɛ wanzu ha gbaa nutwa mɛ zu mɔ .
40006020	Mɛgi , ɛnɛ wesiri kpaamɔ pɛ ɛnɛ gde ha zang ngɔn , haki dudu nɛ ngongele lɛm gdangsi mɔ na , nɛ wanzu lɛm gba nutwa nɛ zu mɔ na .
40006021	Hazu yo nɛ̂ ha bhandi ka kpaamɔ pɛ mɛ ang , ka sila mɛ dung ang fin . »
40006022	« Gbali mɛ dung tuka lamba ka ha saamɔ ha tɛ mɛ . Ka gbali mɛ nɛ dedea , tɛ mɛ fɛt dung ha zang saamɔ .
40006023	Ma , ka gbali mɛ gdanga , tɛ mɛ fɛt dung ha zang ngɛ-ngɛ-ngɛ tutum . Mɛgi ka mɛ kpaa tutum ha bhandi saamɔ , bo nɛ tutum ɛngɛ bepentɛ na nde ? »
40006024	« Bala ndang lɛm dung nɛ wan bwa na . Hazu , a bengoy ma ndang nɛ sɛn mbinga , mana a beze nu ma ndang nɛ de kpandele sungiri nɛ mbinga . Ɛnɛ lɛm de tom ha kɔ Sɔ nɛ ha kɔ mbɔli na . »
40006025	« Hazu ɛngi , mi gba tazu ɛnɛ nde , ka ɛnɛ adung nɛ nɔzang hazu mɔ ka ɛnɛ beyɔng nɛ nɔ , nɛ la ka ɛnɛ beyol na . Tunɔ pɛ wi nɛ gasaa pen wen yɔngamɔ , nɛ tɛ wi nɛ gasaa pen wen latɛ , na nde ?
40006026	Ɛnɛ ambari hio nɔy ha liswe : Mbwa pɛ nɛ bhi kpalmɔ na , nɛ mbwa wesiri yo ha zang gulo na . Ngase ɛngi Bafa ɛnɛ ka dung ha zang ngɔn ha daya mbwa . Bo nɛ ɛnɛ nɛ zioa pen nɔy ndɔng pentɛ pet , na nde ?
40006027	O ha soko ɛnɛ lɛma bɔysi yala tunɔ pɛa tikiring nɛ wal nɔzang , o nde ?
40006028	« Mɛgi , hazu ge ɛnɛ dung nɛ nɔzang hazu wen la , ge nde ? Ɛnɛ mbari hio do bɛlɛ ha kpɔatɛ . Mbwa de tom na , nɛ mbwa pan la na .
40006029	Ma , mi tɔ ha ɛnɛ nde , ngase Salomon ha zang yɛbhɛ-yɛbhɛ kpaamɔ pɛa , tɛ yol lɛkɛ-lɛkɛ la lɛm nɛ do bɛlɛ ndɔng na .
40006030	Sɔ bhɔngara la ha do bɛlɛ , ka dung ha fɔ swe mɛsɛ , nɛ ka ɛ bepi ha we bhisiri . Mɛgi , Sɔ beyol la ha tɛ ɛnɛ pentɛ pet , na nde ? Hazu ge ɛnɛ mɛkiri Sɔ tikiring sɔna ?
40006031	Ka ɛnɛ adung nɛ nɔzang nɛ ani tɛ ɛnɛ na : ‹ Ɔ beyɔng nɛ nge mɔ ge ? Ɔ benɔ nɛ nge mɔ ge ? Ɔ beyol nɛ nge la ge ? ›
40006032	Yo nɛ̂ hio bhilo , ka nak pata mɔ ndɔng . Ma , Bafa ɛnɛ ka dung ha zang ngɔn ingɔ , ka mɔ ndɔng kɔpi ɛnɛ .
40006033	Mɛgi , pen mɔ fɛt , ɛnɛ ki mɛ dung hio wi mɔ Kongakandɔ pɛ Sɔ , nɛ ɛnɛ de mɔ ka dung nzeng ha li wa , nɛ Sɔ beha ɛnɛ olo mɔ fɛt .
40006034	Ka ɛnɛ adung nɛ nɔzang hazu swe bhisiri na , hazu bhisiri nɛ tɛ wa bedung nɛ nɔzang hazu mɔ pɛa . Swe ndang ndang fɛt lɛma nɛ yeksamɔ pɛ mbwa . »
40007001	« Ɛnɛ agɔn kita ha zu ma wi na , tuka nde Sɔ agɔn kita ha zu ɛnɛ na .
40007002	Hazu Sɔ begɔn kita ha zu ɛnɛ lɛm nɛ kita ka ɛnɛ gɔn ha zu hio mbinga . Sɔ beweki mɔ ha ɛnɛ nɛ ndangtɛ mɔwekimɔ ka ɛnɛ weki nɛ mɔ ha hio mbinga .
40007003	Hazu ge mɛ gɛri mbuli pala ka dung ha li ya mɛ , ma , mɛ zɔk gasa te ka dung ha li mɛ na , ge nde ?
40007004	Mɛ bede mɛng mɛ tɔ ha ya mɛ : ‹ Ya mi , gde mi aku mbuli pala ha li mɛ yunɛ , › nɛ mɛ zɔk gasa te ka dung ha li mɛ na , ge nde ?
40007005	Wan-dambari , mɛ kusi gasa te ka dung ha li mɛ yunɛ sɔngsi . Nɛ ka mɛ zɔka mɔ buee , ki mɛ lɛma ku mbuli pala ka dung ha li ya mɛ yunɛ .
40007006	« Ka ɛnɛ aha nzɔy mɔ ha hio tolo na . Yu nde , mbwa bekifiri tɛ yɔng ɛnɛ . Nɛ ka ɛnɛ aha hio mɛtɛtɛ pɛ ɛnɛ ha hio nguru na . Yu nde , mbwa beum yo nɛ nanga mbwa . »
40007007	« Ɛnɛ gɔ mɔ , nɛ ɛ beha yo ha ɛnɛ . Ɛnɛ ki mɔ , nɛ ɛnɛ bekpa yo . Ɛnɛ kɔn nutwa , nɛ ɛ begbosisi yo ha ɛnɛ .
40007008	Hazu wi ndang ndang fɛt ka gɔ mɔ , ɛ beha yo ha wɛnɛ . Nɛ wi ka ki mɔ , a bekpa yo . Nɛ wi ka kɔn nutwa , ɛ begbosisi yo ha wɛnɛ .
40007009	Yo nɛ̂ nge wi ha soko ɛnɛ ka lɛma ha ta ha bem pɛa , ka gɔa yɔngamɔ ha kɔ wa , o nde ?
40007010	Mana ka bem pɛa ana kɔyɔ ha kɔ wa , a beha na-gdang dole ha wɛnɛ nde ?
40007011	Ngase ɛnɛ , ka dung nɛ̂ gdanga wi , ɛnɛ ingɔ haa dedemɔ ha bem pɛ ɛnɛ . Mɛgi pen fɛt Bafa ɛnɛ ha zang ngɔn beha dedemɔ ha wi ndɔng ka gɔ wɛnɛ . »
40007012	« Mɛgi , mɔ fɛt ka ɛnɛ ngoy nde , hio wi ade yo ha tɛ ɛnɛ , ɛnɛ de yo gbesi ha tɛ mbwa ! Hazu ɛngɛ nɛ̂ goto osamɔ pɛ mbonga pɛ Moïse nɛ pɛ hio wan-tɔkuliwen . »
40007013	« Ɛnɛ le nɛ bho-ngo-ngo nutwa . Hazu yo nɛ̂ pɛsa nutwa nɛ kpemyeke wal , ka nɛ ha bhandi bhondisi wi . Nɛ dɔka wi ha nɛa haki .
40007014	Ma , yo nɛ̂ bho-ngo-ngo nutwa nɛ bhɛtɛ-bhɛtɛ wal , ka nɛ ha tunɔ . Nɛ wi ndɔng ka kpa wal ɛngɛ dɔk na . »
40007015	« Pangay nɛ hio wan-tɔkuliwen dalo . Hazu mbwa yol nɛ kotu sami tɛnɛ ha pɛ ɛnɛ . Ma , ha zanga , mbwa nɛ̂ hio ngɔnzu .
40007016	Ɛnɛ being mbwa nɛ wal deamɔ pɛ mbwa . Hazu ɛ lɛm bhi waya sole ha te gaza na , nɛ ɛ lɛm bhi waya yama ha yak ngombia na .
40007017	Mɛgi dede te fɛt way nɛ dede wayaa . Nɛ gdanga te way nɛ gdanga wayaa .
40007018	Dede te lɛm way gdanga wayaa na . Nɛ gdanga te lɛm way dede wayaa na .
40007019	Te fɛt ka way dede wayaa na , ɛ begɔn yo pi ha we .
40007020	Nɛ mɛgi , ɛnɛ being hio wan-tɔkuliwen dalo nɛ wal deamɔ pɛ mbwa . »
40007021	« Hio wi ang ka sa mi nde , Kongawan , Kongawan . Ma , mbwa fɛt lɛm le ha Kongakandɔ Ngɔn na . Yo sɔna nɛ̂ wi ndɔng ka de mɔ ka Bafa mi ka dung ha zang ngɔn ngoya .
40007022	Ha swe kita , dɔka wi betɔ ha mi nde , ‹ Kongawan , Kongawan bo nɛ ɔ batɔ kuliwen nɛ ling mɛ na nde ? Bo nɛ ɔ bayin hio gdanga sɔtɛ nɛ ling mɛ na nde ? Bo nɛ ɔ bade dɔka mɔkifi nɛ ling mɛ na nde ? ›
40007023	Mɛgi mi betɔ ha mbwa long nde , ‹ Mi ing ɛnɛ ndang na , ɛnɛ pen . Hazu ɛnɛ tɛ de mɔ ka Sɔ ngoya ndang na . › »
40007024	« Mɛgi , wi ndang ndang fɛt ka ze wen pɔm ndɔng , nɛ ka de mɔ lɛm nɛ yo , mbwa gbesi tuka zɔma wi ka bɛa twa pɛa ha zu gogo .
40007025	Ngase ka kolo ɔla , gbongbong kolo hɔa , nɛ bok gdufo sungiri nɛ twa ɛngɛ , yo tɛ tukili na , hazu nangaa nɛ nɔa ha zu gogo .
40007026	Ma , wi ndang ndang fɛt ka ze wen pɔm ndɔng , nɛ ka de mɔ lɛm nɛ yo na , mbwa gbesi tuka yera wi ka bɛa twa pɛa ha zu lembe .
40007027	Nɛ ka kolo ɔla , gbongbong kolo hɔa , nɛ bok gdufo sungiri nɛ twa ɛngɛ , yo tukolo fɛt mburr . »
40007028	Nɛ ka Jésus karsa tɔa wen ndɔng , dɔka giliwi yaksa pentɛ hazu osamɔ pɛa .
40007029	Hazu a osimɔ tuka hio wan-osi mbonga na , ma , a osamɔ ha mbwa nɛ ziomɔ .
40008001	Jésus zilo ngari , nɛ gasa gili ndara wɛnɛ .
40008002	Nɛ ma wan-doko tɛa tɛ ngbi zigolo ha si wa nɛ tɔa : « Kongawan , ka mɛ ngoya , mɛ lɛma sasisi tɛ mi . »
40008003	Nɛ Jésus yafafa kɔ wa , ba tɛ wa nɛ tɔa : « Mi ngoya yo , tɛ mɛ asa ! » Nɛ ha ndangtɛ ngimɔ tɛ wan-doko ɛngɛ saa .
40008004	Hapata Jésus mboa wɛnɛ : « Ka mɛ atɔ yo ha ma wi ndang na ! Ma , mɛ osi tɛ mɛ ha wan-hasadaka tuka wɛnɛ amɛkiri nde , doko pɛ mɛ kara kari . Hapata mɛ ha sadaka sasasamɔ , ka Moïse baha nua sɔngsi . Ɛngɛ beosi ha wi fɛt nde mɛ kpasa kari . »
40008005	Nɛ ka Jésus ha lea ha Kapernaum , ma kagama-bulo mɔ kandɔnu Rome tɛa , tɛ lokitɛ ha wɛnɛ ,
40008006	a tɔa : « Kongawan , ma wan-tom pɔm ha ɔanu ha twa nɛ zɛlɛ mɛla , ka yim wɛnɛ pentɛ . »
40008007	Jésus tɔa ha wɛnɛ : « Mi nɛ pɔm tɛ benɛ nɛ kpasisi wɛnɛ . »
40008008	Ma , kagama-bulo kiforo wen : « Kongawan , mi bo nɛ zioa nde , mɛ ale ha twa pɔm na . Ma , mɛ tɔ sɔna nɛ wen ndang nɛ wan-tom pɔm bekpasi .
40008009	Hazu mi fin , mi dung ha si hio ma zio wi , nɛ hio wan-bibulo dung fin ha si mi . Ka mi tɔ ha ma wan-bibulo pɔm : ‹ Nɛ ! › A nɛa . Nɛ ka mi tɔ ha ma mbinga fin : ‹ Tɛ ! › A tɛa . Nɛ ka mi tɔ ha ma wan-tom pɔm fin : ‹ De ɛngɛ ! › A dea yo . »
40008010	Jésus yaksa ka wɛnɛ zea wen ndɔng . Nɛ a tɔa ha giliwi ka ndara wɛnɛ : « Kpasawen , mi tɔ ha ɛnɛ nde , mi tɛ kpa ka ma wi ndang ka mɛkiri Sɔ nɛkpasa tuka ɛngɛ na , ngase ha soko hio wi mɔ Israel yo bona .
40008011	Ma , mi tɔ ha ɛnɛ nde , dɔka wi begutɛ ha wal gutɛ swe , nɛ ha wal ɔnu swe , nɛ mbwa bewesiri may ha yɔngamɔ hapɛtɛ tabolo hinɛ Abraham , Isaac nɛ Jacob ha Kongakandɔ Ngɔn .
40008012	Ma , ɛ ndɔng ka lɛma se mɛ dung ha Kongakandɔ pɛa , Sɔ bepi mbwa ha dɛl ha zang ngɛ-ngɛ-ngɛ tutum , haki mbwa behe kwa nɛ yɔng nzata . »
40008013	Nɛ Jésus tɔa ha kagama-bulo : « Mɛ si nɛdedea . Mɔ ahɔ tuka mɛ mɛkara . » Nɛ wan-tom pɛa kpasa ha ndangtɛ ngimɔ .
40008014	Nɛ Jésus lea twa pɛ Pierre , nɛ wɛnɛ zɔka folo mɛ Pierre mɔ bhoko ha ɔanu nɛ zɛlɛ bawetɛ .
40008015	Jésus tama kɔ wa , nɛ zɛlɛ bawetɛ kara . Nɛ folo mɛ Pierre guotɛ nɛ dea tom ha mbwa .
40008016	Ka mbolo dea , ɛ kaya dɔka wi ka dung bala ha kɔ gdanga sɔtɛ , tɛnɛ ha Jésus . A yinɔ gdanga sɔtɛ ndɔng nɛ wal wen nu wa , nɛ a kpasasa fin hio wan-zɛlɛ fɛt .
40008017	A dea mɛgi tuka nde , wen pɛ wan-tɔkuliwen Esaïe alɛmsiri tɛ : « Wɛnɛ kuo kumɔ pɛ ɔ , nɛ a baa hio zɛlɛ pɛ ɔ yunɛ . »
40008018	Ka Jésus zɔka dɔka giliwi ka zikoro wɛnɛ , a haa nu ha hio wan-yambimɔ pɛa : « Ɔ nɛ ha kuli tɔ ! »
40008019	Ma wan-osi mbonga tiko nɛ hapɛtɛ Jésus nɛ tɔa : « Wan-osimɔ , mi bendari mɛ ha bhandi fɛt ka mɛ benɛ ang . »
40008020	Jésus kiforo wen ha wɛnɛ : « Hio ngbanza nɛ ngu pɛ mbwa , nɛ hio nɔy nɛ twa pɛ mbwa . Ma , mi , Bewei pɛ Wi , bo nɛ bhandi ɔmtɛ na . »
40008021	Ma ndang ha soko hio wan-yambimɔ tɔa ha Jésus : « Kongawan , mɛ gde mi anɛ , nɛ gun bafa mi sɔngsi ing . »
40008022	Ma , Jésus tɔa ha wɛnɛ : « Mɛ ndari mi ! Mɛ gde hio fiowi agun hio fiowi pɛ mbwa . »
40008023	Jésus lea sɔngu nɛ hio wan-yambimɔ pɛa ndara wɛnɛ .
40008024	Ka mbwa dungɔ ha kuo li , gbabok guotɛ ha li , nɛ tongbasali goka sɔngu . Ma , Jésus ha ɔala .
40008025	Nɛ hio wan-yambimɔ tiko nɛ ha pɛa , tunso wɛnɛ nɛ tɔa : « Kongawan , kpasisi ɔ , ɔ sanga nɛ fio ! »
40008026	Nɛ wɛnɛ ana mbwa : « Ɛnɛ yu ke hazu ge ? Ɛnɛ mɛkiri Sɔ tikiring sɔna ! » Mɛgi a guotɛ , nɛ a gaya gbabok nɛ li tɔ . Nɛ mɔ gaa selele .
40008027	Ma , hio wi fɛt yaksa nɛ mbwa tɔa ha may : « Ɛngɛ nɛ̂ nge tili wi , ka bok nɛ li ha zea nu wa ge nde ? »
40008028	Ka Jésus hɔa ha kuli tɔ , ha kandɔnu mɔ le Gadara , hio wei bwa ka dung nɛ̂ bala ha kɔ gdanga sɔtɛ , nɛa ha sɔngsi wa . Mbwa gboa ha zang ngu ka ɛ gde hio wɔlwi ang . Mbwa dungɔ ha dea da nɛngaya nde , wi ndang apen ha liwal haki na .
40008029	Mbwa gdɔra : « Bewei pɛ Sɔ , mɛ ngoy mɛ de nɛ ge nɛ ɔ ge ? Mɛ tɛa hazu yukiti ɔ sɔngsi swe kita pɛ Sɔ nde ? »
40008030	Nɛ ma zugili nguru dungɔ ha yɔngamɔ nɛyɛa nɛ mbwa tikiring .
40008031	Hio gdanga sɔtɛ ndɔng lokatɛ ha wɛnɛ nɛ tɔa : « Ka mɛ beyin ɔ , mɛ tomsi ɔ ha tɛ hio nguru ndɔng haki . »
40008032	Jésus tɔa ha mbwa : « Ɛnɛ nɛ ! » Nɛ mbwa gboa ha tɛ wi ndɔng bwa , nɛ le tɛ hio nguru . Mɛgi zugili nguru fɛt bhilo tek ha kuso nu ngindi tɔ . Nɛ mbwa fɛt fea li .
40008033	Nɛ hio zaoro nguru yuo mɔ pen , nɛ ha le Gadara . Haki mbwa baa kasi mɔ fɛt , ka hɔa ha tɛ hio wei bwa , ka dungɔ se nɛ̂ bala ha kɔ gdanga sɔtɛ .
40008034	Nɛ hio wi mɔ Gadara fɛt gboa , nɛ ha sɔngsi Jésus . Ka mbwa zɔka wɛnɛ , mbwa lokatɛ ha wɛnɛ nde , wɛnɛ apen ha kandɔnu pɛ mbwa .
40009001	Jésus lea sɔngu , nɛ kuo li tɔ , si ha le pɛa .
40009002	Nɛ hio ma wi kuo ma wan-zɛlɛ mɛla nɛ lang , tɛnɛ ha wɛnɛ . Ka Jésus zɔka nde , mbwa mɛkara Sɔ nɛkpasa , a tɔa ha wan-zɛlɛ : « Dan mi , ba da ! Mi biso sɛmbɔ pɛ mɛ kari . »
40009003	Mɛgi hio ma wan-osi mbonga tɔa ha soko may : « Wi kɛ fɛngsa Sɔ . »
40009004	Jésus ingɔ takaramɔ pɛ mbwa , nɛ a ana mbwa : « Ɛnɛ takiri gdanga takaramɔ ha zu ge ?
40009005	Ka mi tɔ nde , ‹ Mi biso sɛmbɔ pɛ mɛ kari › , mana ka mi tɔ nde , ‹ Gutɛ , mɛ nɛ nɔ › , yo nɛ̂ nge ka dung nɛ hasa mɛ tɔ , ge nde ?
40009006	Ɛnɛ being long nde , mi , Bewei pɛ Wi , mi nɛ ziomɔ mɛ bisi sɛmbɔ pɛ hio wi ha zu nu . » Mɛgi Jésus tɔa ha wan-zɛlɛ mɛla : « Gutɛ , ba lang pɛ mɛ , nɛ mɛ si ha twa pɛ mɛ ! »
40009007	Nɛ wan-zɛlɛ guotɛ si ha twa pɛa .
40009008	Ke baa wi fɛt ka zɔka mɔ ɛngɛ . Nɛ mbwa lukoso Sɔ ka haa ziomɔ tuka ɛngɛ ha hio wi .
40009009	Jésus guotɛ haki nɛ ka wɛnɛ ha pena , a zɔka ma wi ha twa-ndɛm mbɔli garama , ling wa nde , Matthieu . A tɔa ha wɛnɛ : « Ndari mi ! » Nɛ Matthieu guotɛ nɛ ndara wɛnɛ .
40009010	Hapata Jésus hinɛ hio wan-yambimɔ pɛa dungɔ ha yɔngamɔ ha twa pɛ Matthieu . Hio dɔka wan-ndɛm mbɔli garama nɛ hio wan-de gdangamɔ fin dungɔ ha tabolo hinɛ mbwa .
40009011	Ka hio Farizien zɔka mɛgi , mbwa ana hio wan-yambimɔ pɛa : « Wan-osimɔ pɛ ɛnɛ yɔng mɔ hinɛ hio wan-ndɛm mbɔli garama nɛ hio wan-de gdangamɔ hazu ge ? »
40009012	Ma , Jésus zea mbwa , nɛ a tɔa : « Yo bo nɛ̂ wi ndɔng , ka dung nɛ dede tɛ , ka nɛ ha pɛ wan-yina na . Ma , yo nɛ̂ ɛ ndɔng ka dung nɛ zɛlɛ , ka nɛ ha pɛa .
40009013	Ɛnɛ nɛ , nɛ ki goto wen ka Sɔ tɔa ha takarata pɛa nde , ‹ Mi ngoya nde , ɛnɛ ade kobhe tɛ wi , bo nɛ̂ sadaka na . › Mi tɛa ha nzan ɛngɛ , bo hazu sa hio nzeng wi na , ma , hazu sa hio wan-de gdangamɔ . »
40009014	Hapata hio wan-yambimɔ pɛ Jean wan-gdumsiwi tiko tɛ hapɛtɛ Jésus , tɛ ani wɛnɛ : « Ngimɔ nɛdɔka , ɔ hinɛ hio Farizien ha zimɔ yɔngamɔ hazu gɔ Sɔ . Ma , hio wan-yambimɔ pɛ mɛ de gbesi na hazu ge ? »
40009015	Jésus kiforo wen ha mbwa : « Wi ndɔng ka ɛ sa ha yenga sibhoko , lɛma de ngɔtɛ ha ngimɔ ka wei sibhoko bhɔna hinɛ mbwa nde ? Way ! Ma , ma ngimɔ betɛ ka ɛ begu wɛnɛ ha soko mbwa yunɛ . Yo nɛ̂ ha ngimɔ ɛngi ka mbwa bezim yɔngamɔ .
40009016	« Wi ndang lɛm ku titi nu mbombe la , ful ha tolo mɔa la na . Hazu ka ɛ fal la ɛngɛ , nu mbombe la betɛ kay tɛ , nɛ zuri ma nu mɔa la fin . Mɛgi toloa betɛ pɛsi pen mɔ sɔngsi .
40009017	Wi lɛm a mbombe dɔkɔ ha zang mɔa lɔngɔ na . Hazu ka yo beangiri nɔya , yo bele gbatolo mɔa lɔngɔ nɛ yo begba lɔngɔa . Mɛgi dɔkɔ betɛ gɔy nɛɛ betɛ kɔpi lɔngɔ . Dea nde , ɛ a-a mbombe dɔkɔ ha zang mbombe lɔngɔ nɛ mɔ ndɔng bwa fɛt bebhɔn . »
40009018	Ka Jésus boka ha tɔa wen ndɔng , ma wan-zu twa gɔ Sɔ hɔa tɛ hil ha si wa nɛ tɔa : « Bem pɔm mɔ bebhoko fea sising-sising . Mɛ tɛ , tɛ gde kɔ ha tɛ wa , nɛ wɛnɛ betun . »
40009019	Nɛ Jésus nɛ hio wan-yambimɔ pɛa guotɛ nɛ ndara wɛnɛ .
40009020	Ma bhoko ka tɔk sɛa ha tɛ wa nisi bɛlɛ bhukɔ gbala bwa , tiko tɛ hapɛtɛ Jésus nɛ wal gdong , nɛ a ndɔa ngbunzɛ-ngbunzɛ nu la pɛa .
40009021	Hazu a dungɔ ha takara ha sila wa : « Ngase ka mi ndɔa nɛ la pɛ Jésus sɔna , zɛlɛ pɔm bekari . »
40009022	Nɛ Jésus kiforo tɛ zɔk wɛnɛ , nɛ tɔa : « Nana mi , ba da ! Mɛ kpasa hazu mɛ mɛkara mi . » Ha ndangtɛ ngimɔ , zɛlɛ pɛa kara .
40009023	Jésus hɔa ha pɛ wan-zu twa gɔ Sɔ . Haki hio wan-mɛl bio dungɔ ha kera gunɔ fio . Ka wɛnɛ zɔka nde , giliwi ha dea woto-wotomɔ ,
40009024	a tɔa ha mbwa : « Ɛnɛ gbo ! Hazu bebhoko ɛngɛ tɛ fe na , ma , a ɔ nɛ la . » Nɛ mbwa mama wɛnɛ gbɔɔ .
40009025	Ka ɛ yinɔ giliwi fɛt gbo ha dɛl , Jésus lea twa , baa kɔ bebhoko , nɛ wɛnɛ guotɛ nɛ tunɔ .
40009026	Nɛ kasia yambala dam kandɔnu ɛngi fɛt .
40009027	Jésus guotɛ haki , nɛ ka wɛnɛ ha pena , wan-gdɔka li bwa ndara wɛnɛ nɛ gdɔra : « Bewei pɛ David , de kobhe tɛ ɔ wa ! »
40009028	Ka wɛnɛ lea ha twa , hio wan-gdɔka li ndɔng tiko tɛ hapɛtɛ wa , nɛ wɛnɛ ana mbwa : « Ɛnɛ mɛkara nde , mi lɛma kpasisi ɛnɛ nde ? » Mbwa kɔa ha nu wa : « Ey , Kongawan . »
40009029	Mɛgi Jésus tama gbali mbwa nɛ tɔa : « Mɔ ahɔ tuka ɛnɛ mɛkara ! »
40009030	Nɛ gbali mbwa gboa long . Jésus mboa nu mbwa nɛ ngaya nde , ka mbwa atɔ yo ha ma wi na .
40009031	Ma , ka mbwa gboa , mbwa baa kasi tɛ wa ha kandɔnu ɛngi fɛt .
40009032	Ka hio wi ndɔng bwa ha gboa , ɛ kuo ma wi tɛnɛ ha pɛ Jésus . Hazu wen gdanga sɔtɛ wi ɛngɛ lɛm wolmɔ na .
40009033	Ha ndangtɛ ngimɔ ka Jésus yinɔ gdanga sɔtɛ , wi ɛngɛ angara wolamɔ . Hio giliwi fɛt yaksa nɛ mbwa tɔa : « Ɛ tɛ zɔk ka mɔ gbesi tuka ɛngɛ ha Israel na . »
40009034	Ma hio Farizien tɔa : « Wɛnɛ yinɔ gdanga sɔtɛ nɛ wal ngatɛ pɛ wan-zu hio gdanga sɔtɛ . »
40009035	Jésus yala ha hio gasa le nɛ hio bebe le fɛt . A osamɔ ha zang hio twa gɔ Sɔ , a bulo Dede Wen Kongakandɔ pɛ Sɔ . Nɛ a kpasasa hio wan-zɛlɛ nɛ hio kumɔ wi fɛt .
40009036	Ka wɛnɛ zɔka hio giliwi , sila wa doya nɛ kobhe . Hazu tɛ mbwa kata nɛ mɔka tuka hio sami ka zaoro mbwa bo na .
40009037	Nɛ Jésus tɔa ha hio wan-yambimɔ pɛa : « Hongbongbo kpalmɔ ha fɔ nɛ dɔka , ma , hio wan-tom dɔk na .
40009038	Mɛgi ɛnɛ ani wan-fɔ , ka wɛnɛ atomsi hio wan-tom hazu wesiri kpalmɔ . »
40010001	Jésus wesara hio wan-yambimɔ pɛa bhukɔ gbala bwa . A haa mbwa ziomɔ hazu yin hio gdanga sɔtɛ , nɛ hazu kpasisi hio wan-zɛlɛ nɛ hio kumɔ wi fɛt .
40010002	Ling hio wan-nɛtom ndɔng bhukɔ gbala bwa nɛ̂ mɛgɛ : Bosi wi nɛ̂ Simon ka ɛ sa fin nde , Pierre , hapata ya wa André , nɛ fin Jacques hinɛ ya wa Jean , bafa mbwa nɛ̂ Zebede ,
40010003	nɛ Philippe hinɛ Barthélemy , nɛ Thomas hinɛ Matthieu , wan-ndɛm mbɔli garama , nɛ Jacques , bewei pɛ Alfe , hinɛ Tade ,
40010004	nɛ Simon , ka ɛ sa nde , « Bele ka yin gɔn-gɛnɛ wan-le » , nɛ Judas Iskariote wan-hakasatɛ Jésus .
40010005	Jésus tomsa hio wan-nɛtom bhukɔ gbala bwa . A tɔa ha mbwa : « Hio wi ka bo nɛ̂ zuife na , ɛnɛ sɔsi mbwa , nɛ ka ɛnɛ ale ha ma le mɔ kandɔnu Samari na .
40010006	Ma , pentɛ pet , ɛnɛ nɛ ha hio wi mɔ kandɔ Israel , hazu mbwa dung tuka gili sami ka yɔa .
40010007	Ha liwal , ɛnɛ bul wen ha hio wi nde , Kongakandɔ Ngɔn tɛ bo sanga .
40010008	Ɛnɛ kpasisi hio wan-zɛlɛ , ɛnɛ tunsi hio fiowi , ɛnɛ sasisi tɛ hio wan-doko , nɛ ɛnɛ yin hio gdanga sɔtɛ ha tɛ wi . Mi haa ɛnɛ ziomɔ mɛ de mɔ ndɔng nɛgbelea , mɛgi ɛnɛ ade yo fin nɛgbelea .
40010009	Ka ɛnɛ aku ma mɔ mbɔli nɛnɛ ndang na ,
40010010	ngase ngobho yali , ngase gasa latɛ bwa , ngase nakala , ngase tongolo na . Hazu lɛma nde , wan-tom akpa mɔ-kɛ wɛnɛ ha bhandi tom pɛa .
40010011	« Nɛ ka ɛnɛ bele ha ma le , gasaa mana bebea , ɛnɛ ki ma wi ka beba ɛnɛ nɛ dede kɔ . Ɛnɛ bhɔn sɔna haki , kanɛ ɛnɛ guotɛ ha le ɛngi pen .
40010012	Ka ɛnɛ lea ma twa , ɛnɛ fan hio wia nde , ‹ Gaamɔ adung hinɛ ɛnɛ › .
40010013	Nɛ ka hio wi mɔ twa ɛngi baa ɛnɛ nɛ dede kɔ , fani pɛ ɛnɛ beha mbwa gaamɔ . Ma , ka mbwa de mɛgi na , gaamɔ pɛ ɛnɛ bekifiri ha tɛ ɛnɛ .
40010014	Nɛ ka mbwa ba ɛnɛ nɛ ze wen pɛ ɛnɛ na , ɛnɛ agbo pen ha twa mana le ɛngi . Nɛ ɛnɛ ngbɔ ngbabhuki nanga ɛnɛ , ka yo aosi ha mbwa gdanga deamɔ pɛ mbwa .
40010015	Kpasawen , mi tɔ ha ɛnɛ nde , ha ngimɔ ka Sɔ begɔn kita , wɛnɛ beba hio wi mɔ le ɛngi nɛngaya pen hio wi mɔ le Sodome nɛ Gomore . »
40010016	« Ɛnɛ ze ! Mi tomsi ɛnɛ tuka hio sami ha soko hio ngɔnzu . Mɛgi , ɛnɛ dung nɛ zɔma tuka hio gɔk , nɛ ɛnɛ dung tuka hio gbakuli , ka bo nɛ likisi na .
40010017	Ɛnɛ pangay , hazu hio wi beku bin ɛnɛ nɛnɛ ha li kita . Nɛ ɛ bezuri ɛnɛ nɛ zambala ha zang hio twa gɔ Sɔ .
40010018	Ɛ begde ɛnɛ ha li hio gɔfɔrma nɛ ha li hio kongapora hazu ɛnɛ nɛ̂ wi pɔm . Mɔ ndɔng beha ɛnɛ wal mɛ kɛ wen pɛ Sɔ ha mbwa nɛ ha hio wi ka bo nɛ̂ zuife na .
40010019	Ma , ka mbwa begde ɛnɛ ha li kita , ka sila ɛnɛ abhunziki nɛ wal mana wen ka ɛnɛ betɔ na . Hazu ɛnɛ bekpa wen ka ɛnɛ betɔ ha ndangtɛ ngimɔ ɛngɛ .
40010020	Yo bo nɛ̂ ɛnɛ ka bewolmɔ na . Ma , yo nɛ̂ Nzɔy-Sɔtɛ pɛ Bafa ɛnɛ ka bewol wen nɛ wal nu ɛnɛ .
40010021	« Gdiya begde gdiya nde , ɛ agbɛ wɛnɛ . Nɛ gdibafa bede mɛgi nɛ bem pɛa . Nɛ hio bem begutɛ sungiri bafa nɛ nana mbwa hazu gde mbwa ha kita fio .
40010022	Hio wi fɛt besɛn ɛnɛ hazu ɛnɛ nɛ̂ wi pɔm . Ma , wi ka beba nɛ nɔa nging kanɛ kpogio , bekpasi .
40010023	Ka ɛ benamili ɛnɛ ha ma le , ɛnɛ ayu mɔ pen si ha mbinga . Kpasawen , mi tɔ ha ɛnɛ nde , mi , Bewei pɛ Wi bekifiri sɔngsi nde , ɛnɛ akarsi tom pɛ ɛnɛ ha zang hio le mɔ Israel fɛt .
40010024	« Wan-yambimɔ pen zu wan-osimɔ pɛa na . Nɛ wan-tom pen zu wan pɛa na .
40010025	Yo lɛma nde , wan-yambimɔ atɛ tuka wan-osimɔ pɛa , nɛ wan-tom tuka wan pɛa . Nɛ ka ɛ sa wan-twa nde , Satan , bo nɛ ɛ befɛngsi hio wi mɔ twa pɛa pen ɛngi , na nde ? »
40010026	« Ka ɛnɛ ayu ke wi na . Hazu mɔ fɛt ka dung ha tutum , yo begbo ha saamɔ . Nɛ mɔ wuso fɛt begbasi tɛ long .
40010027	Mɔ ka mi tɔ ha ɛnɛ ha zang tutum , ɛnɛ atɔ yo nɛ nga swe . Nɛ mɔ ka ɛnɛ ze nɛ yimɔlɔa , ɛnɛ ahe mbelaa .
40010028	Nɛ ka ɛnɛ ayu ke hio wi ka lɛm gbɛ multɛ pɛ ɛnɛ na , hazu mbwa lɛm gbɛ sɔtɛ pɛ ɛnɛ na . Ma , ɛnɛ yu nɛ ke Sɔ , hazu a lɛma bhondisi multɛ nɛ sɔtɛ ha bhandi we ka bisi na .
40010029	Bo nɛ ɛ gdongi nadɔle bwa nɛ bebe mbɔli tikiring na nde ? Ma , ngase ɛngi , ka ma ndang teka ha nu , Sɔ ingɔ yo .
40010030	Ma , pɛ ɛnɛ , Sɔ tɔla dɔka bumɔzu ɛnɛ fɛt .
40010031	Mɛgi ka ɛnɛ ayu ke na , hazu ha li Sɔ , ɛnɛ nɛ zioa pen zugili nadɔle . »
40010032	« Ka ma wi gbasi ha li hio wi nde , wɛnɛ nɛ̂ wi pɔm , mi begbasi fin ha li Bafa mi ka dung ha zang ngɔn nde , wɛnɛ nɛ̂ wi pɔm .
40010033	Ma , ka ma wi tɔ ha li hio wi nde , wɛnɛ ing mi na , mi betɔ fin ha li Bafa mi ka dung ha zang ngɔn nde , mi ing wɛnɛ na . »
40010034	« Ka ɛnɛ atakiri ha sila ɛnɛ nde , mi tɛa ha gdea gaamɔ ha nu , na . Mi tɛ tɛ ha gdea gaamɔ na , ma , mi tɛa ha gdea tumbɔ .
40010035	Mi tɛa hazu gba soko bewei nɛ bafa wa , nɛ soko bebhoko nɛ nana wa , nɛ soko ko pɛ bem nɛ koko wa .
40010036	Nɛ hio nam bedung nɛ̂ ngana ha soko mbwa .
40010037	« Wi ka ngoy bafa wa mana nana wa pen mi , wɛnɛ lɛm dung wi pɔm na . Nɛ wi ka ngoy bem mɔ bebhoko mana mɔ bewei pen mi , wɛnɛ lɛm dung wi pɔm na .
40010038	Nɛ wi ka gu getakate pɛa na nɛ ka ndari mi na , wɛnɛ lɛm dung wi pɔm na .
40010039	Wi ka ngoy pama tunɔ pɛa , wɛnɛ beyɔsisi yo . Ma , wi ka yɔsisi tunɔ pɛa hazu wɛnɛ nɛ̂ wi pɔm , wɛnɛ bekpa yo . »
40010040	« Wi ka baa ɛnɛ nɛ dede kɔ , a baa mi . Nɛ wi ka baa mi nɛ dede kɔ , a baa Sɔ ka tomsa mi .
40010041	Wi ka baa wan-tɔkuliwen nɛ dede kɔ hazu yo nɛ̂ wan-tɔkuliwen , Sɔ bekɛ wɛnɛ tuka wan-tɔkuliwen . Nɛ wi ka baa nzeng wi nɛ dede kɔ , hazu yo nɛ̂ nzeng wi , Sɔ bekɛ wɛnɛ tuka nzeng wi .
40010042	Nɛ wi ka ha ma kɔpɔ gaa li ha ma bebe wan-yambimɔ pɔm ndang , hazu yo nɛ̂ wan-yambimɔ pɔm , mi tɔ kpasawen ha ɛnɛ nde , Sɔ bekɛ wɛnɛ . »
40011001	Ka Jésus karsa mboa hio wan-yambimɔ pɛa bhukɔ gbala bwa , a pena haki . A nɛa ha hio gasa le mɔ kandɔnu ɛngi hazu osi nɛ bul Dede Wen .
40011002	Ha ngimɔ ɛngi , Jean wan-gdumsiwi dungɔ ha twa zɔbhɔ , nɛ wɛnɛ zea kasi tom pɛ Christ . Mɛgi a tomsa hio ma wan-yambimɔ pɛa ,
40011003	hazu ani wɛnɛ : « Mɛ nɛ̂ Mesi ka betɛ ? Mana ɔ akeri ma mbinga nde ? »
40011004	Jésus kiforo wen ha mbwa : « Ɛnɛ nɛ , nɛ tɔ ha Jean , mɔ ka ɛnɛ zea nɛ zɔka :
40011005	‹ Hio wan-gdɔka li zɔka mɔ , hio kumɔ wi nɛa nɔ , tɛ hio wan-doko saa , hio wan-gdɔka zala zea mɔ , hio fiowi kiforo ha tunɔ , nɛ hio fabha wi ha zea Dede Wen . ›
40011006	Totɛ ha wi kɛ ka kafi mɛkara mi na ! »
40011007	Ka hio wan-yambimɔ pɛ Jean sio , Jésus angara tɔa kasi tɛ Jean ha giliwi , a tɔa : « Ɛnɛ nɛa ha kpɛnu ha zɔka ge ? Bɛlɛ ka bok fesi nde ? Way !
40011008	Ma , ɛnɛ nɛa ha zɔka ge ? Ma wi ka yola lɛkɛ-lɛkɛ la nde ? Way , hazu hio wi ka yol lɛkɛ-lɛkɛ la dung ha zang twa pɛ kongapora .
40011009	Ma , ɛnɛ nɛa ha zɔka nɛ o ? Wan-tɔkuliwen ? Ey , yo gɔ . Nɛ mi tɔ ha ɛnɛ fin nde , wɛnɛ nɛ gasaa pen wan-tɔkuliwen .
40011010	Hazu Sɔ tɔa wen hazu Jean ha zang takarata pɛa nde , ‹ Mi betomsi wan-nɛkasara pɔm ha li mɛ hazu bhɔngiri wal ha mɛ . ›
40011011	Mi tɔ ha ɛnɛ kpasawen nde , ɛ tɛ bhɛ ma wi ka dung nɛ gasaa pen Jean ndang na . Ma , wi kɛ ka dung nɛ bebea fɛt ha zang Kongakandɔ Ngɔn , nɛ̂ zioa pen Jean .
40011012	Angiri ha ngimɔ ka Jean dungɔ ha gdumso wi kanɛ sising , ɛ ngoy bhɔngiri Kongakandɔ Ngɔn nɛ nga mbanzi , nɛ hio ngawi ngoy dang zua .
40011013	Kanɛ ngimɔ pɛ Jean , hio wan-tɔkuliwen fɛt nɛ mbonga pɛ Moïse tɔa long nde ,
40011014	Elie wan-tɔkuliwen bekifiri . Ka ɛnɛ mɛkiri mana kafi , mi tɔ ha ɛnɛ nde , Jean nɛ̂ Elie ka kiforo !
40011015	Wi ka bo nɛ zala mɛ ze mɔ , wɛnɛ aze .
40011016	« Mi beweki hio wi mɔ sising nɛ nge wi ge ? Mbwa dung tuka hio bhobem ka dungnu ha binsila dɛl ha gdɔra ha may :
40011017	‹ Ɔ mɛla bio nganmɔ ha ɛnɛ , nɛ ɛnɛ tɛ yo yula na ! Ɔ bea gima ngɔtɛ ha ɛnɛ , nɛ ɛnɛ tɛ he kwa na ! ›
40011018	Hazu , ka Jean wan-gdumsiwi hɔa , a tɛ yɔng nɛ nɔ mɔ na . Nɛ ɛ tɔa nde , wɛnɛ dung bala ha kɔ gdanga sɔtɛ .
40011019	Ka mi , Bewei pɛ Wi , hɔa , mi yɔnga nɛ nɔa mɔ . Nɛ ɛ tɔa nde , mi nɛ̂ wan-yɔngmɔ nɛdɔka nɛ wan-nguru dɔkɔ . Nɛ fin nde , mi de sɔy hinɛ hio wan-ndɛm mbɔli garama nɛ hio wan-de gdangamɔ . Ma , hio tom ka Sɔ de nɛ mbaramɔ pɛa , gbasa long nde , mbaramɔ pɛa nɛ nzeng . »
40011020	Mɛgi Jésus angara sɛna wen ha hio wi mɔ hio gasa le ka wɛnɛ dea sulo mɔweka ang , hazu mbwa tɛ kpali deamɔ pɛ mbwa na . A tɔa :
40011021	« Ngɔtɛ ha ɛnɛ , wi mɛ le Korazin nɛ Betsaida ! Hazu ka bo se nde , hio wi mɛ le Tir nɛ Sidon bazɔk hio mɔkifi , ka hɔa ha le pɛ ɛnɛ , ki nɛhasa mbwa yola la zim mɔ , nɛ mbwa aa bok ha tɛ mbwa hazu osi nde , mbwa kiforo sila mbwa .
40011022	Mɛgi mi tɔ ha ɛnɛ nde , ha ngimɔ ka Sɔ begɔn kita , hio wi mɛ le Tir nɛ Sidon bekpa yeksamɔ kpasawen . Ma , pɛ ɛnɛ bepentɛ pet .
40011023	Nɛ ɛnɛ , hio wi mɛ le Kapernaum , ɛnɛ takiri nde , Sɔ begu ɛnɛ ha ngɔn nde ? Way ! Sɔ bezilsi ɛnɛ kanɛ bhandi pɛ fiowi . Hazu ka bo se nde , hio wi mɛ le Sodome bazɔk hio mɔkifi , ka hɔa ha le pɛ ɛnɛ , ki le Sodome bhɔna kanɛ swe mɛsɛ .
40011024	Mɛgi mi tɔ ha ɛnɛ nde , ha ngimɔ ka Sɔ begɔn kita , hio wi mɛ le Sodome bekpa yeksamɔ kpasawen . Ma , pɛ ɛnɛ bepentɛ pet . »
40011025	Ha ngimɔ ɛngi , Jésus tɔa : « Bafa mi , mɛ nɛ̂ wan ngɔn nɛ nu . Mi lukisi mɛ hazu mɛ gbasa ha hio bebe wi mɔ ndɔng , ka mɛ wuso ha hio wan-mbarimɔ nɛ wan-ingmɔ .
40011026	Ey , Bafa mi , yo nɛ̂ mɛ ka ngoya yo mɛgi .
40011027	« Bafa mi gdea mɔ fɛt ha kɔ mi . Yo nɛ̂ Bafa mi sɔna ka ing mi , Bewei pɛa . Nɛ yo nɛ̂ mi , Bewei pɛa sɔna ka ing Bafa mi . Nɛ wi ndang ndang , ka mi ngoy gbasi Bafa mi ha mbwa , mbwa being Bafa mi .
40011028	« Ɛnɛ fɛt , ka tɛ ɛnɛ kata ha baa zio toy dɔka mbonga pɛ hio zuife , ɛnɛ tɛ ha pɔm . Mi begu yo ha zu ɛnɛ yunɛ , nɛ ɛnɛ bekpa gaamɔ .
40011029	Ɛnɛ aba toy pɔm gde ha zu ɛnɛ , nɛ ɛnɛ yambi mɔ ha kɔ mi , hazu mi nɛ gaa nɛ mɛndi . Mɛgi ɛnɛ being mɔ ka ha gaamɔ ha tunɔ pɛ ɛnɛ .
40011030	Toy mbonga pɔm ka mi gde ha zu ɛnɛ , yo nɛ dedea hazu ɛnɛ , nɛ yo nɛ hafala mɛ gu . »
40012001	Ha ngimɔ ɛngi Jésus gɔna ha zang fɔ kpalmɔ ha swe ɔmtɛ . Nɛ wɔ dea hio wan-yambimɔ pɛa , nɛ mbwa bhio ma kpalmɔ yɔng .
40012002	Ka hio Farizien zɔka mɛgi , mbwa tɔa ha Jésus : « Pangay , hio wan-yambimɔ pɛ mɛ ha dea mɔ ka mbonga pɛ ɔ tɔa nde , ɛ ade yo ha swe ɔmtɛ na . »
40012003	Jésus kiforo wen ha mbwa : « Ɛnɛ tɛ tɔl mɔ ka David nɛ hio wi pɛa bade ha ngimɔ ka mbwa dungɔ nɛ wɔ , na nde ?
40012004	A lea twa Sɔ hinɛ hio wi pɛa , nɛ mbwa yɔnga mampa ka ɛ haa nɛ sadaka kari , ngase ka mbonga tɔa nde , ma gele wi tuka mbwa ayɔng yo na , kanɛ hio wan-hasadaka sɔna .
40012005	Hio wan-hasadaka ha dea tom ha zang gasa twa Sɔ ha swe ɔmtɛ fin . Ngase ɛngi kita lɛm ba mbwa na . Bo nɛ̂ ɛnɛ tɔla mɛgi ha zang mbonga pɛ Moïse , na nde ?
40012006	Ma , mi tɔ ha ɛnɛ nde , mi hakɛ nɛ zioa pen gasa twa Sɔ .
40012007	Sɔ tɔa ha takarata pɛa : ‹ Mi ngoya nde , ɛnɛ ade kobhe tɛ wi , bo nɛ̂ sadaka na . › Ka bo se nde , ɛnɛ aing gotoa , ki ɛnɛ tɛ gɔn kita sungiri nɛ hio wan-ngabhala nu na .
40012008	Mi , Bewei pɛ Wi nɛ̂ wan hazu swe ɔmtɛ . »
40012009	Ka Jésus pena haki , a lea ha ma twa gɔ Sɔ .
40012010	Haki ma wi ang nɛ yɔmba kɔ . Hio ma wi ka dungɔ ha kio wal mɛ fundi Jésus , ana wɛnɛ : « Mbonga pɛ ɔ haa wal nde , ɛ akpasisi wan-zɛlɛ ha swe ɔmtɛ nde ? »
40012011	Nɛ Jésus kiforo wen ha mbwa : « Ha soko ɛnɛ , ka ma wi nɛ ndanga sami ndang sɔna , nɛ ka sami ɛngɛ teka ha zang kɔ ha swe ɔmtɛ , wɛnɛ lɛm gbosisi wɛnɛ ha dɛl , na nde ?
40012012	Ma , bo nɛ wi nɛ zioa pen sami , na nde ? Mɛgi mbonga pɛ ɔ ha wal mɛ de dedemɔ ha swe ɔmtɛ . »
40012013	Nɛ Jésus tɔa ha wan-yɔmba kɔ : « Yafifi kɔ mɛ ! » Wɛnɛ yafafa , nɛ kɔ wa kiforo nɛ dedea tuka mbinga .
40012014	Nɛ hio Farizien ndɔng gboa nɛ bhɔngiri wen nde , mbwa agbɛ Jésus .
40012015	Ka Jésus ingɔ wen ɛngɛ , a laka bhandi ɛngi gde . Giliwi ndara wɛnɛ , nɛ a kpasasa hio wan-zɛlɛ fɛt .
40012016	Nɛ wɛnɛ mboa nu mbwa nɛngaya nde , ka mbwa agbasi wɛnɛ na .
40012017	A dea mɛgi hazu lɛmsiri wen ka Sɔ batɔ se nɛ wal nu wan-tɔkuliwen Esaïe :
40012018	« Wi ɛngɛ nɛ̂ wan-tom pɔm ka mi weka , mi ngoya wɛnɛ gdang nɛ mi de totɛ tɛ wa . Mi begde Nzɔy-Sɔtɛ pɔm ha zu wa , nɛ wɛnɛ beosi nzeng wal deamɔ ha hio kandɔ ka bo nɛ̂ zuife na .
40012019	Wɛnɛ lɛm gdɔri nɛ mɔy hinɛ hio wi na . Nɛ a lɛm tɔ wen nɛ ngagɛl ha zang dɛl na .
40012020	Wɛnɛ lɛm gbin mɔka wi ka dung tuka suo sisongo na . Nɛ a lɛm bisi mɔka wi ka dung tuka bebe we lamba na . A bede mɛgi kanɛ wɛnɛ danga zu hio wi nde , mbwa amɛkiri nzeng wal deamɔ pɛ Sɔ .
40012021	Nɛ hio kandɔ fɛt , begde tazu mbwa ha tɛ wa . »
40012022	Hapata ɛ kuo ma wi tɛnɛ ha pɛ Jésus . Wɛnɛ nɛ̂ wan-gdɔka li nɛ wan-gdɔka nu hazu gdanga sɔtɛ ha zang tɛ wa . Jésus kpasasa wi ɛngɛ , nɛ wɛnɛ angara zɔka mɔ nɛ wola mɔ .
40012023	Mɛgi hio giliwi yaksa nɛ mbwa tɔa : « Wi kɛ bo nɛ̂ Bewei pɛ David na nde ? »
40012024	Ma , ka hio Farizien zea hio wi ha tɔa mɛgi , mbwa tɔa : « Wi kɛ lɛm yin gdanga sɔtɛ sɔna nɛ ngatɛ pɛ Satan , wan-zu hio gdanga sɔtɛ . »
40012025	Ma , Jésus ingɔ takaramɔ pɛ mbwa nɛ wɛnɛ tɔa ha mbwa : « Kandɔ fɛt ka kɛtini soko betukili . Nɛ le nɛ nugala fɛt ka kɛtini soko lɛm bhɔn na .
40012026	Ka Satan yin Satan , yo osi nde , a kɛtana soko tɛ wa nɛ pɛa tɛ . Mɛgi kongakandɔ pɛa bebhɔn fin mɛng ?
40012027	Nɛ ka bo se nde , mi ayin hio gdanga sɔtɛ nɛ wal ngatɛ pɛ wan-zu gdanga sɔtɛ , hio wi pɛ ɛnɛ yin pɛ mbwa nɛ ngatɛ pɛ o ? Mɛgi yo nɛ̂ mbwa nɛ pɛ mbwa tɛ ka osi nde , ɛnɛ tɔa wen dalo .
40012028	Ma , ka mi yin gdanga sɔtɛ nɛ ngatɛ pɛ Nzɔy-Sɔtɛ pɛ Sɔ , yo osi nde , Kongakandɔ pɛ Sɔ hɔa ha soko ɛnɛ kari .
40012029	« Wanzu lɛma le twa pɛ ngawi nɛ kay hio toy pɛa mɛng ? Sɔna ka wɛnɛ sanga ngawi ɛngɛ sɔngsi ing , ki wɛnɛ bekay toy pɛa .
40012030	« Wi ka bo hinɛ mi na , wɛnɛ sungiri mi . Nɛ wi ka ndɛm mɔ hinɛ mi na , wɛnɛ ha panzaka mɔ .
40012031	Mɛgi , mi tɔ ha ɛnɛ nde , Sɔ lɛma bisi sɛmbɔ pɛ hio wan-de gdangamɔ nɛ pɛ hio wan-fɛngsi wɛnɛ fɛt . Ma , Sɔ lɛm bisi sɛmbɔ pɛ wan-fɛngsi Nzɔy-Sɔtɛ na .
40012032	Nɛ ka ma wi tɔ gdanga wen sungiri mi , Bewei pɛ Wi , Sɔ lɛma ha tiso ha wɛnɛ . Ma , ka ma wi tɔ gdanga wen sungiri Nzɔy-Sɔtɛ , Sɔ lɛm ha tiso ha wɛnɛ na . Ngase ha nzan ɛngɛ , ngase ha mbombe nzan ka betɛ . »
40012033	« Ka te nɛ dedea , wayaa bedung nɛ dedea . Nɛ ka te nɛ gdangaa , wayaa bedung fin nɛ gdangaa . Hazu ɛ ing te nɛ wal wayaa .
40012034	Ɛnɛ , kul pɛ da gɔk ! Ɛnɛ nɛ̂ gdanga wi , mɛgi ɛnɛ lɛm tɔ dede wen ndang na . Hazu wi tɔ sɔna nɛ wen mɔ , ka don zang sila wa .
40012035	Dede wi gbosisi nɛ dedemɔ ka don zang sila wa . Nɛ gdanga wi gbosisi nɛ gdangamɔ ka don zang sila wa .
40012036	Ma , mi tɔ ha ɛnɛ nde , ha swe kita pɛ Sɔ , hio wi betɔ olo nu mbwa hazu tum wen fɛt ka mbwa batɔ .
40012037	Lɛm nɛ wal wolamɔ pɛ mɛ , Sɔ beba mɛ tuka nzeng wi , mana a begɔn kita ba mɛ . »
40012038	Hapata , hio ma wan-osi mbonga nɛ hio ma Farizien tɔa ha Jésus : « Wan-osimɔ , ɔ ngoya nde , mɛ ade ma mɔweka ka osi nde , yo nɛ̂ Sɔ ka tomsi mɛ . »
40012039	Jésus kiforo wen ha mbwa : « Hio wi mɔ ngimɔ ɛngɛ nɛ gdangaa ! Mbwa bo nɛ mboazu ha li Sɔ na , ma , mbwa ha ana mɔweka . Sɔ lɛm de ma mɔweka ha mbwa fin na , kanɛ mɔweka pɛ wan-tɔkuliwen Jonas .
40012040	Gbesi tuka Jonas dea yala tar ha zang gasa kɔyɔ , mi , Bewei pɛ Wi , bede fin yala tar ha si nu .
40012041	Ha swe kita pɛ Sɔ , hio wi mɔ kandɔnu Ninive begu bin tɛ , nɛ mbwa bekɛ wen sungiri hio wi mɔ ngimɔ ɛngɛ . Hazu hio wi mɔ Ninive kiforo sila mbwa , ka mbwa zea bulowen pɛ Jonas . Ma , mi ka dung hakɛ , mi pena Jonas .
40012042	Nɛ kongapora mɔ bhoko mɔ kandɔnu Saba fin begu bin tɛ , nɛ a bekɛ wen sungiri hio wi mɔ ngimɔ ɛngɛ . Hazu wɛnɛ guotɛ nɛyɛa tɛ ha zea wen mbaramɔ pɛ Salomon . Ma , mi ka dung hakɛ , mi pena Salomon . »
40012043	« Ka ma gdanga sɔtɛ gboa ha tɛ ma wi , a bendoti ha kpɛnu hazu ki bhandi ɔmtɛ . Nɛ ka wɛnɛ kpa bhandi na ,
40012044	a betɔ nde , a bekifiri ha mɔa bhandi pɛa . Nɛ ka wɛnɛ kiforo , a kpaa zang twaa nɛ gomboa nɛ saa , ka ɛ bhɔksa nɛdedea .
40012045	A benɛ nɛ sa hio gdanga sɔtɛ mɔrkɔ zanga bwa , ka dung nɛ gdangaa pen wɛnɛ . Mbwa bekifiri gbesi nɛ de le ha zang tɛ wi kɛ . Hapata , dungɔ pɛ wi ɛngɛ tɛ bo nɛ gdangaa pen mɔ sɔngsi . Yo bedung gbesi nɛ hio gdanga wi mɔ ngimɔ ɛngɛ . »
40012046	Ka Jésus boka ha wolamɔ ha hio giliwi , nana wa nɛ hio ya wa hɔa tɛ dung ha dɛl . Mbwa kio wal mɛ wolmɔ ha wɛnɛ .
40012047	Ma wi tɔa ha Jésus : « Nana mɛ nɛ hio ya mɛ hakɛ ha dɛl . Mbwa ngoya wolmɔ ha mɛ . »
40012048	Nɛ Jésus kiforo wen ha wi ɛngɛ : « O nɛ̂ nana mi nɛ hio ya mi , o nde ? »
40012049	Nɛ wɛnɛ osa kɔ ha tɛ hio wan-yambimɔ pɛa , nɛ tɔa : « Ɛnɛ zɔk , nana mi nɛ hio ya mi hakɛ .
40012050	Hazu wi ka de mɔ ka Bafa mi ha zang ngɔn ngoya , wɛnɛ nɛ̂ ya mi mɔ bewei , mɔ bebhoko , nɛ nana mi . »
40013001	Ha swe ɛngɛ , Jésus gboa ha twa , nɛ a dungɔnu ha nukolo tɔ Galile .
40013002	Hazu dɔka giliwi wesara may hapɛtɛ wa , a lea sɔngu nɛ dungɔnu ha zanga . Hio giliwi dungɔ ha nukolo .
40013003	Nɛ wɛnɛ osamɔ ha mbwa nɛdɔka nɛ wal towen . A tɔa : « Ɛnɛ ze , ma wi nɛa ha fɔ hazu pɛ kpalmɔ .
40013004	Nɛ ka wɛnɛ pɛa , hio ma teka ha liwal . Nɛ hio nɔy hɔa tɛ saki yo .
40013005	Hio ma teka ha zu gogo ha bhandi ka nu bo ang nɛdɔka na . Hio kpalmɔa kpɔatɛ nɛhasa , hazu nu bo nɛ gdukoa na .
40013006	Ka swe hɔa ha sila zu , yo yɔmba nɛ yo kota hazu kua le nu nɛdedea na .
40013007	Hio ma teka ha soko yak ngombia , ka kpɔatɛ nɛ luo kpalmɔ ndɔng .
40013008	Hio ma teka ha dede nu , nɛ yo waya . Ma waya gɔmmay ndang , ma waya bhukɔa mɔrkɔ zu bhukɔa ndang , nɛ ma waya bhukɔa tar . »
40013009	Nɛ Jésus tɔa fin : « Wi ka bo nɛ zala mɛ ze mɔ , wɛnɛ aze . »
40013010	Hio wan-yambimɔ tiko nɛ ha pɛ Jésus , nɛ ani wɛnɛ : « Mɛ wolmɔ ha mbwa nɛ wal towen hazu ge nde ? »
40013011	Nɛ wɛnɛ kiforo wen ha mbwa : « Pɛ ɛnɛ , mɔ ka badung nɛ wuso hazu Kongakandɔ Ngɔn , Sɔ gbasa yo ha ɛnɛ . Ma , pɛ hio oloa , Sɔ gbasi yo ha mbwa na .
40013012	Hazuɛ beha mɔ ha wi ka dung nɛ mɔ ha kɔ wa . Nɛ wɛnɛ bedung ha zang yɛbhɛ-yɛbhɛ kpaamɔ . Ma , wi ka bo nɛ ma mɔ na , ngase bebe mɔ ka dung ha kɔ wa , ɛ beku yo yunɛ .
40013013	Yo nɛ̂ ɛngi , ka mi wolmɔ ha mbwa nɛ wal towen . Hazu ngase ka mbwa ha gɛra mɔ , mbwa zɔk yo na , nɛ ngase ka mbwa ha lɛnga zala , mbwa ze nɛ ing yo na .
40013014	Mɛgi , kuliwen ka Sɔ batɔ nɛ wal nu Esaïe , lɛmsara tɛ ha mbwa : ‹ Ɛnɛ belɛngi zala , ma , ɛnɛ lɛm ze mɔ na . Ɛnɛ begɛri mɔ , ma , ɛnɛ lɛm zɔk mɔ na .
40013015	Hazu sila wi mɔ kandɔ ɛngɛ tɛ bo gdingbiti . Mbwa gdɔka zala mbwa nɛ li mbwa tuka nde , li mbwa azɔk mɔ na , nɛ zala mbwa aze mɔ na , nɛ sila mbwa aing gotomɔ na . Yu nde , mbwa betɛ kifiri sila mbwa nɛ mi betɛ kpasisi mbwa . ›
40013016	« Ma , totɛ ha ɛnɛ , hazu li ɛnɛ ha zɔka mɔ , nɛ zala ɛnɛ ha zea mɔ !
40013017	Kpasawen , mi tɔ ha ɛnɛ nde , dɔka wan-tɔkuliwen nɛ dɔka nzeng wi dea hɛl mɛ zɔk mɔ ka ɛnɛ ha zɔka . Ma , mbwa tɛ zɔk yo na . Mbwa dea hɛl mɛ ze mɔ ka ɛnɛ ha zea . Ma , mbwa tɛ ze yo na . »
40013018	« Mɛgi , ɛnɛ ze goto towen hazu wan-pɛ kpalmɔ :
40013019	Hio ma wi zea wen hazu Kongakandɔ Ngɔn , ma , mbwa ing yo na . Mɛgi Satan tɛ , tɛ ku yo ha sila mbwa yunɛ . Pɛ mbwa , yo gbesi tuka kpalmɔ ka teka ha liwal .
40013020	Pɛ hio ma wi , yo gbesi tuka kpalmɔ ka teka ha gogo . Mbwa zea wen pɛ Sɔ nɛ baa yo nɛhasa nɛ totɛ .
40013021	Ma , wena le sila mbwa nɛdedea na , hazu mbwa bo nɛ nɔa na . Ka ɛ yeksa mana namala mbwa hazu wen pɛ Sɔ , mbwa laka mɛkaramɔ Sɔ gde nɛhasa .
40013022	Pɛ hio ma wi , yo gbesi tuka kpalmɔ ka teka ha soko yak ngombia . Mbwa zea wen pɛ Sɔ , ma , mbwa nɛ nɔzang hazu mɔ mɛ nzan ɛngɛ , nɛ hɛl yɛbhɛ-yɛbhɛ mɔ osili mbwa . Mɛgi yo luo wen pɛ Sɔ ka lɛm way fin na .
40013023	Ma , pɛ hio ma wi , yo gbesi tuka kpalmɔ ka teka ha dede nu . Yo nɛ̂ wi ndɔng ka zea nɛ ingɔ goto wen pɛ Sɔ . Nɛ mbwa waya , ma gɔmmay ndang , ma waya bhukɔa mɔrkɔ zu bhukɔa ndang , nɛ ma waya bhukɔa tar . »
40013024	Jésus tɔa ma towen ha mbwa fin : « Kongakandɔ Ngɔn dung gbesi tuka ma wi ka pɛa dede kpalmɔ ha fɔ pɛa .
40013025	Ka hio wi ha ɔala , ngana pɛa tɛa , tɛ pɛ gdanga pala ha sokoa nɛ pena .
40013026	Ka kpalmɔ ha kpɔatɛ mɛ way , gdanga pala fin ha kpɔatɛ gbesi .
40013027	Mɛgi hio wan-tom nɛa , nɛ ani wan pɛ mbwa : ‹ Wan pɛ ɔ , mɛ pɛa dede kpalmɔ ha fɔ pɛ mɛ . Ma , gdanga pala ndɔng gutɛ fin ha ndo ? ›
40013028	Nɛ wɛnɛ tɔa ha mbwa : ‹ Yo nɛ̂ ngana pɔm ka dea yo . › Hio wan-tom ana fin wɛnɛ : ‹ Mɛ ngoya nde , ɔ anɛ , nɛ zuri gdanga pala ndɔng yunɛ , nde ? ›
40013029	Wɛnɛ kafa nɛ tɔa : ‹ Dalo , yu nde , ɛnɛ betɛ zuri hio dede kpalmɔ nɛ pala ndɔng gbesi .
40013030	Ɛnɛ gde mbwa akpɔtɛ gbesi kanɛ ngimɔ bhi kpalmɔ . Ha ngimɔ ɛngi , mi betɔ ha hio wan-bhi kpalmɔ nde , mbwa awesiri gdanga pala sɔngsi , nɛ hɛl yo nɛ zika hazu besisi yo . Hapata , mbwa bewesiri dede kpalmɔ gde ha zang gulo pɔm . › »
40013031	Jésus tɔa ma mbing towen ha mbwa : « Kpɔatɛ pɛ Kongakandɔ Ngɔn dung gbesi tuka gbala mutarde , ka ma wi pɛa ha fɔ pɛa .
40013032	Gbalamɔ ɛngɛ nɛ bebea pen oloa fɛt . Ma , ka yo kpɔatɛ kari , yo tɛ bo nɛ̂ gasa wakpo pen mbinga fɛt . Yo tɛ bo nɛ̂ te , nɛ hio nɔy tɛa , tɛ de twa ha hio gbakɔa . »
40013033	Nɛ Jésus tɔa ma mbing towen ha mbwa : « Kpɔatɛ pɛ Kongakandɔ Ngɔn dung tuka yina hasisi mampa ka ma bhoko kuo tikiring vɔtiki nɛ dɔka fok , kanɛ mbɔrɔa fɛt haa don toy . »
40013034	Jésus wolamɔ ndɔng fɛt ha giliwi nɛ wal towen . Ma wen ka wɛnɛ tɔa ha mbwa , ka bo nɛ̂ towen na , bona .
40013035	Mɛgi , wen ɛngɛ ka Sɔ batɔ nɛ wal nu wan-tɔkuliwen lɛmsara tɛ : « Mi bewolmɔ ha mbwa nɛ wal towen . Mi begbasi ha mbwa mɔ ka dungɔ nɛ wuso nisi ha kudom nzan . »
40013036	Hapata Jésus laka hio giliwi gde nɛ lea twa pɛa . Hio wan-yambimɔ pɛa tiko nɛ hapɛtɛ wa , nɛ tɔa : « Mɛ osi goto towen hazu gdanga pala ha ɔ . »
40013037	Jésus kiforo wen ha mbwa : « Wi ka pɛ dede kpalmɔ ha fɔ , yo nɛ̂ mi , Bewei pɛ Wi .
40013038	Nɛ fɔ ɛngɛ , yo nɛ̂ nzan . Dede kpalmɔ , yo nɛ̂ hio wi mɔ Kongakandɔ Ngɔn . Nɛ gdanga pala , yo nɛ̂ hio wi pɛ Satan .
40013039	Ngana ka pɛa gdanga pala , yo nɛ̂ Satan . Ngimɔ bhi kpalmɔ , yo nɛ̂ kpogio ngimɔ pɛ nzan ɛngɛ . Nɛ hio wan-bhi kpalmɔ , yo nɛ̂ hio telenge .
40013040	Gbesi tuka ka ɛ wesiri gdanga pala nɛ besisi yo ha we , mɔ bedung mɛgi ha kpogio ngimɔ pɛ nzan ɛngɛ .
40013041	Mi , Bewei pɛ Wi , betomsi hio telenge pɔm , nɛ mbwa bewesiri mɔ ka dak wi pi ha dea gdangamɔ nɛ hio wan-de gdangamɔ fɛt gbosisi ha Kongakandɔ pɔm .
40013042	Nɛ hio telenge bepi mbwa ha gbaguru we . Haki mbwa behe kwa nɛ yɔng nzata .
40013043	Ma , hio nzeng wi beba gbesi tuka swe ha zang Kongakandɔ pɛ Bafa mbwa . Wi ka bo nɛ zala mɛ ze mɔ , wɛnɛ aze . »
40013044	« Kongakandɔ Ngɔn dung fin tuka dɔka mbɔli ka ɛ wuso ha zang ma fɔ . Ma wi kpaa yo , ma , a gdea yo ha wusoa . Gasa totɛ dona sila wa , mɛgi a gdonga mɔ pɛa fɛt , nɛ hɛa fɔ ɛngɛ . »
40013045	« Kongakandɔ Ngɔn dung fin tuka ɛngɛ : Ma wan-gdongimɔ ang ka ki dede mɛtɛtɛ .
40013046	Wɛnɛ zɔka ma ndang nɛ ngagɛnɛ , mɛgi a nɛa nɛ gdongi mɔ pɛa fɛt , nɛ hɛa yo . »
40013047	« Kongakandɔ Ngɔn dung fin tuka yɔk ka ɛ pio ha li , nɛ ka wesara tili kɔyɔ fɛt .
40013048	Ka yo dona , ɛ daka yo pi ha nubɛlɛ . Ɛ dungɔnu nɛ kaya hio dede kɔyɔ a ha toy , nɛ pi hio gdangaa .
40013049	Mɔ bedung mɛgi ha kpogio ngimɔ pɛ nzan ɛngɛ : Hio telenge betɛ tɛ kɛtini soko hio gdanga wi hinɛ hio nzeng wi .
40013050	Nɛ mbwa bepi hio gdanga wi ndɔng ha gbaguru we . Haki mbwa behe kwa nɛ yɔng nzata . »
40013051	Jésus ana hio wan-yambimɔ pɛa : « Ɛnɛ ingɔ mɔ ndɔng fɛt nde ? » Mbwa kɔa : « Ey ! »
40013052	Nɛ a tɔa ha mbwa fin : « Mɛgi hio wan-osi mbonga ndang ndang fɛt ka tɛ bo nɛ̂ wan-yambimɔ mɔ Kongakandɔ Ngɔn , mbwa dung tuka ma wan-twa ka gbosisi mbombe nɛ mɔa mɔ ha bhandi toy pɛ mbwa . »
40013053	Ka Jésus karsa tɔa hio towen ndɔng , a pena haki ,
40013054	nɛ ha le Nazaret , ka wɛnɛ kpɔatɛ ang . A angara osamɔ ha zang twa gɔ Sɔ mɔ lea . Nɛ hio wi haki yaksa nɛ tɔa : « Wɛnɛ kpaa mbaramɔ ɛngɛ nɛ ziomɔ mɛ de mɔkifi ndɔng ha ndo ?
40013055	Wi kɛ bo nɛ̂ bewei pɛ wan-sɛkte na ? Nana wa bo nɛ̂ Marie na ? Nɛ bo nɛ̂ hio ya wa nɛ̂ Jacques , Joseph , Simon nɛ Jude na ?
40013056	Bo nɛ̂ hio ya wa mɔ bebhoko fɛt ha soko ɔ hakɛ , na nde ? Ma , a kpaa mɔ ndɔng fɛt ha ndo ? »
40013057	Mɛgi , mɔ ndɔng fɛt dolsa mbwa mɛ mɛkiri Jésus . Nɛ Jésus tɔa ha mbwa : « Hio wi ba wan-tɔkuliwen nɛ zioa ha bhandi fɛt . Ma , ha le ka wɛnɛ kpɔatɛ ang , nɛ ha soko hio nam pɛa , ɛ ba wɛnɛ ang nɛ zioa na . »
40013058	Mɛgi Jésus tɛ de dɔka mɔkifi haki na , hazu mbwa tɛ mɛkiri wɛnɛ na .
40014001	Ha ngimɔ ɛngi , Herode , kongapora mɔ kandɔnu Galile zea kasi tɛ Jésus .
40014002	Nɛ wɛnɛ tɔa ha hio wan-tom pɛa : « Wi ɛngɛ nɛ̂ Jean wan-gdumsiwi ka guotɛ ha kɔfio . Yo nɛ̂ ɛngi , ka wɛnɛ kpaa ziomɔ mɛ de hio mɔkifi ndɔng . »
40014003	Fio pɛ Jean wan-gdumsiwi dungɔ se mɛgɛ : Kongapora Herode basi Herodiade , ko pɛ bebe ya wa Philippe , ngase ka wɛnɛ bhɔna nɛ zutunɔ . Mɛgi Jean tɔa ha Herode nde , wɛnɛ lɛm si ko pɛ ya wa na . Nɛ Herode haa nu nde , ɛ aba Jean sang nɛ pi ha zɔbhɔ .
40014004	
40014005	Nɛ Herode ngoya gbɛ wɛnɛ , ma , a yuo ke giliwi hazu mbwa takara nde , Jean nɛ̂ wan-tɔkuliwen .
40014006	Ha swe yenga bhɛ pɛa , Herode saa hio dɔka wi . Nɛ bem pɛ Herodiade mɔ bebhoko yɔa yula nɛdedea ha li mbwa . Yo dea totɛ ha sila Herode pentɛ .
40014007	Mɛgi Herode kana mɔ nde , a beha wɛnɛ mɔ fɛt ka wɛnɛ beani .
40014008	Nɛ wal mbɔla pɛ nana wa , a ana Herode mɛ ha zu Jean wan-gdumsiwi ha zang libhang ha wɛnɛ .
40014009	Ngɔtɛ baa kongapora , ma , a kana mɔ ha li wi fɛt , ka wɛnɛ saa ha fada . Mɛgi a haa nu nde , ɛ aha zu Jean ha bebhoko ɛngɛ .
40014010	Nɛ wɛnɛ tomsa ma wi ha twa zɔbhɔ mɛ gɔn zu Jean wan-gdumsiwi .
40014011	Ɛ kuo yo ha zang libhang tɛnɛ , nɛ haa yo ha bebhoko ɛngɛ , ka kuo yo nɛnɛ ha nana wa .
40014012	Nɛ hio wan-yambimɔ pɛ Jean tɛa tɛ ku wɔl wa , nɛ nɛ gun . Nɛ mbwa nɛa nɛ ba kasia ha Jésus .
40014013	Ka Jésus zea wen ɛngi , a pena haki . A lea sɔngu hazu nɛ ha ma bhandi ka wi bo ang na . Ma , hio giliwi zea ɛngɛ . Nɛ mbwa gboa ha le pɛ mbwa nɛ ndara Jésus nɛ nanga hapɛtɛ tɔ .
40014014	Ka Jésus gboa ha sɔngu , wɛnɛ zɔka giliwi ndɔng . Nɛ sila wa doya nɛ kobhe hazu mbwa . Mɛgi wɛnɛ kpasasa hio wan-zɛlɛ ha soko mbwa .
40014015	Ka mbolo dea , hio wan-yambimɔ tiko tɛ hapɛtɛ Jésus tɛ tɔ ha wɛnɛ : « Mɛ zɔk , ngimɔ pena kari . Nɛ ɔ hakɛ ha kpɛnu . Mɛ gde wi ndɔng anɛ ha hio le ka mbwa ahɛ yɔngamɔ . »
40014016	Jésus kiforo wen ha mbwa : « Ma mɔ ka de nde mbwa anɛ bona . Ɛnɛ ha yɔngamɔ ha mbwa nɛ pɛ ɛnɛ tɛ ! »
40014017	Ma , mbwa tɔa ha wɛnɛ : « Hakɛ , ɔ nɛ mampa mɔrkɔ nɛ kɔyɔ bwa sɔna . »
40014018	Jésus tɔa : « Ɛnɛ ku yo tɛnɛ ha mi ! »
40014019	Hapata a haa nu nde , hio wi fɛt adungnu ha zu ndungulu . A kuo mampa ndɔng mɔrkɔ nɛ kɔyɔ bwa . A guoli ha ngɔn nɛ wola dede wen ha zua . A gbinɔ yo ha hio wan-yambimɔ nɛ mbwa kapana yo ha giliwi .
40014020	Nɛ wi fɛt yɔngamɔ zang mbwa don . Hio wan-yambimɔ kaya hio titia ka ngbɔla , don gɛsɛ bhukɔ gbala bwa .
40014021	Dɔka wei ndɔng ka yɔngamɔ lɛma nɛ tomay mɔrkɔ . Ɛ tɛ tɔl dɔka bhoko nɛ bhobem ha zanga na .
40014022	Nɛhasa hapata ɛngi , Jésus nɔsasa hio wan-yambimɔ pɛa nde , mbwa ale sɔngu hazu nɛ ha kuli tɔ . Ma , wɛnɛ nɛ pɛa tɛ ngoy bhɔn hazu gde wal ha giliwi asi .
40014023	Ka wɛnɛ gdea mbwa si fɛt kari , a danga nɛ ha zu ma ngari ha gɔa Sɔ . Ka mbolo dea , a dungɔ haki gbatɛ .
40014024	Nɛ sɔngu tɛ bo nisi ha binsila tɔ . Bok yuo sungiri sɔngu , nɛ tongbasali ilo yo .
40014025	Ha nu ngimɔ , Jésus nɛa nɛ zu li ha pɛ hio wan-yambimɔ pɛa .
40014026	Ka mbwa zɔka wɛnɛ ha nɛa nɔ ha zu li , sila mbwa bhunzoko , nɛ mbwa tɔa : « Ɛngɛ nɛ̂ sɔtɛ wi ! » Nɛ mbwa gdɔra nɛ ke .
40014027	Nɛhasa , a wolamɔ ha mbwa nɛ tɔa : « Ɛnɛ ba da . Yo nɛ̂ mi Jésus . Ɛnɛ yu ke na ! »
40014028	Nɛ Pierre tɔa ha wɛnɛ : « Kongawan , ka yo nɛ̂ mɛ , mɛ aha nu nde , mi anɛ ha pɛ mɛ nɛ zu li . »
40014029	Jésus tɔa : « Mɛ tɛ wa ! » Pierre gboa ha zang sɔngu , nɛ nɛ nɔ ha zu li ha pɛ Jésus .
40014030	Ma , ka wɛnɛ zɔka gbabok , ke dea wɛnɛ nɛ wɛnɛ angara lea li . A gdɔra : « Kpasisi mi wa , Kongawan ! »
40014031	Nɛhasa Jésus yafafa kɔ , ba wɛnɛ , nɛ tɔa : « Mɛ nɛ bebe mɛkaramɔ ! Mɛ sikafɛ hazu ge ? »
40014032	Nɛ ka mbwa lea sɔngu , bok kara .
40014033	Mɛgi hio wan-yambimɔ ha zang sɔngu hilo ha si Jésus , nɛ mbwa tɔa : « Kpasawen , mɛ nɛ̂ Bewei pɛ Sɔ ! »
40014034	Ka mbwa kuo li kari , mbwa hɔa ha le Genezaret .
40014035	Hio wi mɔ lea ingɔ wɛnɛ , nɛ mbwa gbaa tazu wi mɔ kandɔnu ɛngi fɛt . Mɛgi , ɛ kaya hio wan-zɛlɛ fɛt tɛnɛ ha pɛa .
40014036	Nɛ ɛ lokatɛ ha wɛnɛ nde , mbwa lɛma ndɔ sɔna nɛ ngbunzɛ-ngbunzɛ nu la pɛa . Nɛ wi ndɔng fɛt ka ndɔa yo , kpasa .
40015001	Hapata , hio ma Farizien nɛ hio ma wan-osi mbonga guotɛ ha Jérusalem tɛ ha pɛ Jésus , nɛ mbwa ana wɛnɛ :
40015002	« Hio wan-yambimɔ pɛ mɛ tukili osamɔ pɛ hio ngbabafa ɔ , hazu ge ? Hazu sɔngsi yɔngamɔ , mbwa tay kɔ lɛm nɛ ndɔki deamɔ pɛ ɔ na . »
40015003	Ma , Jésus kiforo wen ha mbwa : « Nɛ pɛ ɛnɛ , ɛnɛ tukili mbonga pɛ Sɔ , hazu gde ha bhandia ndɔki deamɔ pɛ ɛnɛ , hazu ge ?
40015004	Sɔ haa nu nde , ‹ Mɛ ba bafa mɛ nɛ nana mɛ nɛ zioa . › Nɛ fin nde , ‹ Wi ka fɛngsi bafa wa mana nana wa , lɛma nde ɛ agbɛ wɛnɛ . ›
40015005	Ma , pɛ ɛnɛ , ka ma wi tɔ ha bafa wa nɛ nana wa nde , wɛnɛ beha mɔ gbakiri mbwa nɛ sadaka ha Sɔ ,
40015006	ki wɛnɛ lɛma laka gbakara mbwa gde . Mɛgi ɛnɛ laka wen pɛ Sɔ gde , hazu gde ndɔki deamɔ pɛ ɛnɛ ha bhandia .
40015007	Ɛnɛ hio wan-dambari , Esaïe batɔ kuliwen hazu ɛnɛ nɛ wala , ka wɛnɛ ngɛraka wen pɛ Sɔ :
40015008	‹ Kandɔ ɛngɛ lukisi mi nɛ kpatanu sɔna . Ma , sila mbwa yɛa nɛ mi pepepe .
40015009	Mbwa lukisi mi nɛgbelea , hazu mbwa osi tuka mbonga sɔna nɛ mɔ , ka tɛ nɛ wal takaramɔ pɛ wi . › »
40015010	Hapata Jésus saa giliwi nɛ tɔa ha mbwa : « Ɛnɛ ze , nɛ ɛnɛ ing ɛngɛ nɛ dedea :
40015011	Mɔ ka le nu wi , de nzing ha tɛ wa na . Ma , yo nɛ̂ mɔ ka gbo ha nu wi , ka de nzing ha tɛ wa . »
40015012	Mɛgi hio wan-yambimɔ tiko nɛ ha pɛ Jésus , nɛ ana wɛnɛ : « Mɛ tɛ ing nde , wen pɛ mɛ yimɔ sila hio Farizien na nde ? »
40015013	Nɛ Jésus kiforo wen : « Hio te ndɔng ka Bafa mi ha zang ngɔn tɛ gun na , ɛ bezuri yo fɛt pi .
40015014	Ɛnɛ lak mbwa gde . Mbwa nɛ̂ hio wan-gdɔka li ka ngbɔsi may . Nɛ ka wan-gdɔka li ngbɔsi mbinga , mbwa fɛt bwa betek ha kɔ . »
40015015	Nɛ Pierre tɔa ha wɛnɛ : « Mɛ tɔ goto towen ɛngɛ ha ɔ ! »
40015016	Ma , Jésus ana mbwa : « Ɛnɛ fin , ɛnɛ tɛ ing gotoa na ?
40015017	Ɛnɛ ing nde , mɔ fɛt ka le ha nu wi , nɛ ha zang wa . Nɛ yo begbo nɛ wal mbom .
40015018	Ma , mɔ ka gbo ha nu wi , yo gutɛ ha sila wa . Ɛngɛ nɛ̂ mɔ ka de nzing ha tɛ wi ha li Sɔ .
40015019	Hazu hio gdanga takaramɔ gutɛ ha sila . Mɛgi hio wi gbɛa may , dea wanza , dea li bhoko , zuo mɔ , gɔna yɛlɛ ha tɛ may , nɛ fɛngsa may .
40015020	Yo nɛ̂ mɔ ndɔng ka de nzing ha tɛ wi . Ma , ka ɛ yɔngmɔ nɛ kɔ nɛ nzing , ɛngɛ de nzing ha tɛ wi ha li Sɔ na . »
40015021	Hapata Jésus pena ha kandɔnu ɛngi , nɛ ha kandɔnu mɔ le Tir nɛ Sidon .
40015022	Ma bhoko mɔ kandɔ Kanaan ka de le haki , tɛa ha pɛa nɛ gdɔra : « Kongawan , Bewei pɛ David , de kobhe tɛ mi wa ! Gdanga sɔtɛ ha yeksa bem pɔm mɔ bebhoko nɛngaya . »
40015023	Ma , Jésus tɛ kifiri ma wen ndang ha wɛnɛ na . Mɛgi hio wan-yambimɔ tiko nɛ ha pɛa , nɛ tɔa : « Mɛ tɔ ha bhoko ɛngɛ nde , wɛnɛ asi , hazu wɛnɛ ha gdɔra ha pata ɔ . »
40015024	Nɛ wɛnɛ kiforo wen : « Sɔ tomsa mi sɔna ha pɛ hio wi mɔ kandɔ Israel , ka dung tuka sami ka yɔamɔ . »
40015025	Ma , bhoko ɛngɛ tɛa tɛ ngbi zigolo ha si wa nɛ tɔa : « Kongawan , gbakiri mi wa ! »
40015026	Nɛ Jésus tɔa ha wɛnɛ : « Yo bo nɛ dedea mɛ ku yɔngamɔ pɛ bem pi ha betolo na . »
40015027	Nɛ bhoko ɛngɛ tɔa : « Kpasawen , Kongawan . Ma , hio betolo dung mɛ yɔng mbuli yɔngamɔ ka tek ha si tabolo pɛ wan pɛ mbwa , na nde ? »
40015028	Mɛgi , Jésus kiforo wen ha wɛnɛ : « Woo , bhoko ! Mɛkaramɔ pɛ mɛ gasa gdang . Mɔ ahɔ ha mɛ tuka mɛ ngoya . » Nɛ bem pɛa kpasa ha ndangtɛ ngimɔ .
40015029	Jésus pena haki , nɛ hɔa hapɛtɛ tɔ Galile . A danga zu ma ngari nɛ dungɔnu .
40015030	Nɛ dɔka zugiliwi kuo hio wan-zɛlɛ mɛla , kumɔ wi , wan-gdɔka li , wan-gdɔka nu nɛ dɔka mbing wan-zɛlɛ tɛnɛ . Ɛ gdea mbwa ha si nanga Jésus , nɛ wɛnɛ kpasasa mbwa .
40015031	Hio wi yaksa ka mbwa zɔka nde , hio wan-gdɔka nu ha wolamɔ , kumɔ wi kpasa , wan-zɛlɛ mɛla ha nɛa nɔ , nɛ wan-gdɔka li ha zɔka mɔ . Nɛ mbwa lukoso Sɔ pɛ Israel .
40015032	Jésus saa hio wan-yambimɔ pɛa nɛ tɔa : « Kobhe tɛ wi ndɔng ha dea mi , hazu tɛ bo mɛsɛ nɛ yala tar ka mbwa dung hinɛ mi . Nɛ mbwa bo nɛ ma mɔ mɛ yɔng na . Mi ngoy gdea mbwa pen nɛ wɔ na , yu nde , mbwa betɛ tek ngata ha liwal . »
40015033	Nɛ hio wan-yambimɔ ana wɛnɛ : « Ɔ bede mɛng mɛ kpa mampa nɛdɔka ha kpɛnu hakɛ , hazu day dɔka giliwi tuka ɛngɛ , ge nde ? »
40015034	Wɛnɛ ana mbwa : « Ɛnɛ nɛ mampa ge ? » Mbwa kiforo wen : « Ɔ nɛ mampa mɔrkɔ zanga bwa nɛ hio ma bebe kɔyɔ . »
40015035	Nɛ Jésus haa nu ha giliwi ndɔng nde , mbwa adungnu .
40015036	Hapata a baa hio mampa mɔrkɔ zanga bwa nɛ hio kɔyɔ ndɔng . A lukoso Sɔ hazua , nɛ a gbinɔ yo ha hio wan-yambimɔ , nɛ mbwa kapana yo ha hio giliwi .
40015037	Nɛ hio wi fɛt yɔnga zang mbwa don . Nɛ hio wan-yambimɔ kaya olo titia don gɛsɛ mɔrkɔ zanga bwa .
40015038	Dɔka wei ndɔng ka yɔngamɔ lɛma nɛ tomay nar . Ɛ tɛ tɔl hio bhoko nɛ hio bhobem ha zanga na .
40015039	Ka Jésus haa wal ha giliwi si kari , a lea sɔngu nɛ ha kandɔnu Magadan .
40016001	Hio Farizien nɛ hio Sadusien tiko tɛ ha pɛ Jésus hazu we sila wa . Nɛ mbwa ana wɛnɛ mɛ de ma mɔweka ka osi nde , ziomɔ pɛa tɛ nɛ wal Sɔ .
40016002	Ma , a kiforo wen ha mbwa : « Ka mbolo dea nɛ liswe nɛ gbɛa , ɛnɛ tɔ nde , bhisiri dede swe beba .
40016003	Nɛ ka liswe nɛ gbɛa nɛ sutole sut , ɛnɛ tɔ nde , mɛsɛ kolo beɔl . Mɛgi ɛnɛ ingɔ gbaa soko mɔ ka dung ha liswe . Ma , ɛnɛ ing gbaa soko mɔ ka ngimɔ ɛngɛ ha gbasa na .
40016004	Hio wi mɔ ngimɔ ɛngɛ nɛ̂ gdanga wi ! Mbwa bo nɛ mboazu ha li Sɔ na . Nɛ mbwa ha ana ma mɔweka pɛ Sɔ . Ma , wɛnɛ lɛm de ma mɔweka ha mbwa fin na , kanɛ mɔweka pɛ wan-tɔkuliwen Jonas . » Nɛ wɛnɛ laka mbwa gde , nɛ a lea sɔngu pen .
40016005	Ka hio wan-yambimɔ kuo li tɔ , mbwa kpaa nde , mbwa ela kuo mampa .
40016006	Nɛ Jésus tɔa ha mbwa : « Ɛnɛ pangay nɛ yina hasisi mampa pɛ hio Farizien nɛ pɛ hio Sadusien . »
40016007	Hio wan-yambimɔ takara mɔ ha soko mbwa nde , a tɔa mɛgi hazu mbwa tɛ ku mampa na .
40016008	Jésus ingɔ takaramɔ pɛ mbwa nɛ tɔa : « Mɛkaramɔ pɛ ɛnɛ nɛ bebea . Hazu ge ka ɛnɛ takara mɔ ha soko may nde , ɛnɛ tɛ ku mampa na , ge nde ?
40016009	Ɛnɛ tɛ kpa ka ingɔmɔ na ? Tazu ɛnɛ biso nɛ wi tomay mɔrkɔ ka mi daya nɛ mampa mɔrkɔ , nde ? Ɛnɛ donsa gɛsɛ ge nɛ olo titia , ge nde ?
40016010	Nɛ tazu ɛnɛ biso fin nɛ wi tomay nar ka mi daya nɛ mampa mɔrkɔ zanga bwa , nde ? Ɛnɛ donsa gɛsɛ ge nɛ olo titia , ge nde ?
40016011	Mi tɛ tɔ wen hazu mampa na . Hazu ge , ɛnɛ tɛ ing yo na ? Ma , ɛnɛ pangay nɛ yina hasisi mampa pɛ hio Farizien nɛ pɛ hio Sadusien ! »
40016012	Mɛgi mbwa ingɔ nde , Jésus tɛ mbo mbwa mɛ de pangay nɛ yina hasisi mampa na , ma , mɛ de pangay nɛ osamɔ pɛ hio Farizien nɛ pɛ hio Sadusien .
40016013	Ka Jésus hɔa ha kandɔnu mɔ le Sezare pɛ Philippe , a ana hio wan-yambimɔ pɛa : « Hio wi tɔ nde , mi , Bewei pɛ Wi , nɛ o ? »
40016014	Mbwa kiforo wen : « Hio ma wi tɔ nde , mɛ nɛ̂ Jean wan-gdumsiwi . Hio ma nde , mɛ nɛ̂ Elie . Nɛ hio ma mbinga tɔ nde , mɛ nɛ̂ Jérémie mana ma ndang ha soko hio wan-tɔkuliwen . »
40016015	Nɛ wɛnɛ ana mbwa : « Ma , ɛnɛ , ɛnɛ tɔ pɛ ɛnɛ nde , mi nɛ̂ o ? »
40016016	Simon-Pierre kiforo wen : « Mɛ nɛ̂ Mesi , Bewei pɛ tunɔ Sɔ . »
40016017	Mɛgi Jésus tɔa ha wɛnɛ : « Totɛ ha mɛ Simon bewei pɛ Jean , hazu yo bo nɛ̂ wi ka gbasi yo ha mɛ na . Ma , yo nɛ̂ Bafa mi ha zang ngɔn .
40016018	Nɛ mi tɔ ha mɛ nde , mɛ nɛ̂ Pierre , ka tɔ nde , ta . Mi bewesiri zugili wi pɔm ka ɛ sa nde eglize , gde ha zu ta ɛngɛ . Nɛ ngase ngatɛ pɛ fio lɛm gan zu mbwa na .
40016019	Mi beha mɛ hio sɔtɛ nutwa mɔ Kongakandɔ Ngɔn . Mɔ ka mɛ bekafi nde , ɛ ade yo ha nu , Sɔ bekafi yo ha ngɔn . Nɛ mɔ ka mɛ bemɛkiri nde , ɛ ade yo ha nu , Sɔ bemɛkiri yo ha ngɔn . »
40016020	Hapata , a mboa nu hio wan-yambimɔ pɛa nɛngaya nde , ka mbwa atɔ nde , wɛnɛ nɛ̂ Mesi , ha ma wi ndang na .
40016021	Angiri ha ngimɔ ɛngi , Jésus angara gbasa mɔ ɛngɛ ha hio wan-yambimɔ pɛa , a tɔa : « Lɛma nde , mi anɛ ha Jérusalem , nɛ mi akpa dɔka yimtɛ ha kɔ hio kotowi , hio gasa wan-hasadaka nɛ hio wan-osi mbonga . Nɛ mbwa begbɛ mi . Ma , ha zetar yala , mi begutɛ ha soko hio fiowi . »
40016022	Pierre daka tɛ hinɛ Jésus tikiring , nɛ a sɛna wen ha wɛnɛ , a tɔa : « Sɔ akpasisi mɛ , Kongawan ! Way , mɔ ndɔng lɛm kpa may hinɛ mɛ ndang na ! »
40016023	Ma , Jésus kiforo tɛ tɔ ha Pierre : « Mɛ pen ha li mi , Satan ! Mɛ nɛ̂ ta mɔ kɔ nanga ha liwal pɔm , hazu mɛ takiri mɔ tuka Sɔ na , ma , tuka wi . »
40016024	Nɛ Jésus tɔa ha hio wan-yambimɔ pɛa : « Ka ma wi ngoy mɛ ndari mi , lɛma nde , wɛnɛ akafi wɔ mɔ nzan fɛt , wɛnɛ agu getakate pɛa gde ha zu bhaka wa , nɛ wɛnɛ andari mi .
40016025	Hazu wi ka ngoy kpasisi tunɔ pɛa , a beyɔsisi yo . Ma , wi ka beyɔsisi tunɔ pɛa hazu mi , a bekpa yo kpoo .
40016026	Ka ma wi yɔsasa tunɔ pɛa nɛ wal kpaa mɔ nzan fɛt , kpaamɔ pɛa bede nɛ ge ha wɛnɛ ge nde ? Wi lɛm hɛ fin tunɔ pɛa nɛ mbinga nɛ nge mɔ ge nde ? Ma mɔ ndang bona .
40016027	Hazu mi , Bewei pɛ Wi , betɛ hinɛ hio telenge pɔm ha zang lɛkɛ-lɛkɛmɔ pɛ Bafa mi . Nɛ mi bekɛ wi ndang ndang fɛt lɛm nɛ deamɔ pɛ mbwa .
40016028	Kpasawen , mi tɔ ha ɛnɛ , hio ma ha soko ɛnɛ ka dung hakɛ sising lɛm fe na , kanɛ mbwa bezɔk mi , Bewei pɛ Wi ha tɛa tuka kongapora ha zu Kongakandɔ pɔm . »
40017001	Yala mɔrkɔ zanga ndang hapata , Jésus kuo Pierre , Jacques nɛ ya wa Jean nɛnɛ ha zu kuso ngari . Haki mbwa dungɔ gbatɛ .
40017002	Nɛ tɛ Jésus kiforo ha li mbwa . Zangli wa baa tuka swe , nɛ la pɛa tɛ bo nɛ bua ndong-ndong tuka saamɔ .
40017003	Nɛ Moïse hinɛ Elie gbasa tɛ ha li mbwa , nɛ mbwa wolamɔ hinɛ Jésus .
40017004	Pierre tɔa ha Jésus : « Kongawan , yo nɛdedea nde , ɔ adung hakɛ . Ka mɛ ngoya , mi bebɛ gbamsa tar , ndang ha mɛ , ndang ha Moïse nɛ ndang ha Elie . »
40017005	Ka wɛnɛ boka ha wolamɔ , ma lɛkɛ-lɛkɛ buswe tɛa tɛ gok mbwa nɛ simɔa . Ma gɛl gboa ha soko buswe nɛ tɔa : « Wi kɛ nɛ̂ Bewei pɔm ka mi ngoya gdang . Mi gdea sila mi ha tɛ wa . Ɛnɛ ze nu wa ! »
40017006	Ka hio wan-yambimɔ zea wen ɛngɛ , gasa ke ba mbwa nɛ mbwa teka gok li ha nu .
40017007	Jésus tɛa tɛ ba tɛ mbwa , nɛ a tɔa : « Ɛnɛ gutɛ , ɛnɛ yu ke na ! »
40017008	Ma , ka mbwa guoli , mbwa tɛ zɔk ma wi na , kanɛ Jésus ndang sɔna .
40017009	Ka mbwa ha zilo ngari , Jésus haa nu ha mbwa : « Ka ɛnɛ atɔ wen mɔ , ka ɛnɛ zɔka ha ma wi ndang na , kanɛ ngimɔ ka mi , Bewei pɛ Wi , guotɛ ha soko hio fiowi . »
40017010	Nɛ hio wan-yambimɔ ana Jésus : « Hazu ge hio wan-osi mbonga tɔa nde , dea ka de nde , Elie atɛ sɔngsi nɛ hɔa pɛ Mesi ge nde ? »
40017011	A kiforo wen ha mbwa : « Kpasawen , Elie betɛ sɔngsi hazu bhɔngiri mɔ fɛt nɛ wala .
40017012	Ma , mi tɔ ha ɛnɛ nde , wɛnɛ tɛa kari . Ma , hio wi tɛ ing wɛnɛ na . Nɛ mbwa dea gdangamɔ ha tɛ wa tuka sila mbwa ngoya . Gbesi tuka ɛngi , mi , Bewei pɛ wi , bekpa fin yimtɛ ha kɔ mbwa . »
40017013	Mɛgi , hio wan-yambimɔ ingɔ nde , a tɔa wen ɛngɛ hazu Jean wan-gdumsiwi .
40017014	Ka mbwa hɔa ha bhandi ka zugiliwi wesara may ang , ma wei tiko tɛ ngbi zigolo ha si Jésus ,
40017015	nɛ tɔa : « Kongawan , de kobhe tɛ bewei pɔm . Hazu wɛnɛ nɛ zɛlɛ bedole . Wɛnɛ nɛ yimtɛ pentɛ . Suu , a teka ha we , suu , a teka ha li .
40017016	Mi kuo wɛnɛ tɛnɛ ha pɛ hio wan-yambimɔ pɛ mɛ , ma , mbwa lɛm karsi zɛlɛ ɛngɛ ha tɛ wa na . »
40017017	Jésus kiforo wen : « Ɛnɛ , hio gdanga wan-sikafɛ nɛ Sɔ ! Mi beba sila mi mɛ dung hinɛ ɛnɛ kanɛ nge ngimɔ ge ? Ɛnɛ ku wɛnɛ tɛnɛ ha mi . »
40017018	Nɛ Jésus sɛna wen nɛngaya ha gdanga sɔtɛ , nɛ wɛnɛ gboa ha tɛ bem ɛngɛ . Mɛgi , zɛlɛ pɛa kara ha ndangtɛ ngimɔ .
40017019	Nɛ hio wan-yambimɔ tiko nɛ ha pɛ Jésus nɛ ana wɛnɛ : « Ma , ɔ tɛ lɛm yinɔ gdanga sɔtɛ ɛngɛ gbosisi na , hazu ge ? »
40017020	Wɛnɛ kiforo wen ha mbwa : « Hazu ɛnɛ tɛ mɛkiri ka Sɔ nɛkpasa na . Kpasawen , mi tɔ ha ɛnɛ nde , ngase ka mɛkaramɔ pɛ ɛnɛ nɛ bebea tuka gbala sundu , ɛnɛ lɛma tɔ ha ngari ɛngɛ : ‹ Gutɛ mɛ hakɛ , mɛ nɛ , nɛ yol haki , › nɛ yo bede gbesi . Nɛ ɛnɛ belɛm de mɔ fɛt .
40017021	[ Ma , ɛ lɛma yin tili gdanga sɔtɛ ɛngi sɔna nɛ wal gɔa Sɔ nɛ wal zimɔ yɔngamɔ . » ]
40017022	Ma yala , ka hio wan-yambimɔ fɛt wesara may ha Galile , Jésus tɔa ha mbwa : « Yɛ na , ɛ begde mi , Bewei pɛ Wi , ha kɔ hio wi .
40017023	Nɛ mbwa begbɛ mi , ma , mi begutɛ ha zetar yala . » Mɛgi ngɔtɛ baa hio wan-yambimɔ pentɛ .
40017024	Ka mbwa hɔa ha Kapernaum , hio wan-ndɛm mbɔli garama mɔ gasa twa Sɔ tiko tɛ ha pɛ Pierre tɛ ani wɛnɛ : « Wan-osimɔ pɛ ɛnɛ kpe pɛa mbɔli garama mɔ gasa twa Sɔ na nde ? »
40017025	Pierre kafa : « Dalo , wɛnɛ ha kpea . » Nɛ wɛnɛ lea twa . Ka wɛnɛ tɛ gu ka nu wa na , Jésus ana wɛnɛ : « Hio kongapora mɔ nu ɛngɛ ba mbɔli garama ha kɔ hio bele mana ha kɔ hio bekɔ ? Mɛ takiri pɛ mɛ nɛ ge , Simon ? »
40017026	Pierre kiforo wen : « Yo nɛ̂ ha kɔ hio bekɔ . » Nɛ Jésus tɔa ha wɛnɛ : « Ka bo mɛgi , hio bele lɛm kpe ma mɔ na .
40017027	Tangere , ɔ ngoy bhunziki sila hio wi na . Mɛgi , mɛ nɛ ha tɔ , nɛ pi gɛ ha li . Mɛ ba bosi kɔyɔ , ka mɛ daka , mɛ wɛn nua , nɛ ha zanga mɛ bekpa ma mbɔli ndang . Yo belɛm nɛ mbɔli garama pɔm nɛ pɛ mɛ . Mɛ ku yo kpe ha mbwa . »
40018001	Ha ngimɔ ɛngi hio wan-yambimɔ tɛa ha pɛ Jésus tɛ ani wɛnɛ : « O nɛ̂ gasa wi pen mbinga ha Kongakandɔ Ngɔn , o nde ? »
40018002	Nɛ Jésus saa ma bhobem tɛ gde ha li mbwa ,
40018003	nɛ tɔa : « Kpasawen , mi tɔ ha ɛnɛ nde , ka ɛnɛ kifiri tɛ ɛnɛ nɛ tɛ tuka bhobem na , ɛnɛ lɛm le Kongakandɔ Ngɔn ndang na .
40018004	Wi ka ba tɛ wa nɛ bebea tuka bem ɛngɛ , wɛnɛ bedung nɛ gasaa ha Kongakandɔ Ngɔn pen hio mbinga fɛt .
40018005	Nɛ wi ka ba ma wi tuka ɛngɛ nɛ dede kɔ hazu ling mi , wɛnɛ baa mi . »
40018006	« Ka ma wi dung ta mɔ kɔ nanga hazu ma bebe wi ka mɛkara mi , nɛdedea nde , ɛ akpo gasa ta hɔn mɔ ha gɛl wia nɛ pi wɛnɛ ha nana-litɔng gbilim .
40018007	Yo nɛ̂ gasa ngɔtɛ ha hio wi mɔ nzan , hazu hio mɔ ang ka lɛma daka mbwa pi ha dea gdangamɔ . Ɛ lɛm dol yo na . Ma , ngɔtɛ ha wi ka ku mɔ mɛgi tɛnɛ !
40018008	« Ka kɔ mɛ mana nanga mɛ dak mɛ pi ha dea gdangamɔ , mɛ gɔn yo pi . Nɛdedea nde , mɛ ale ha tunɔ kpoo nɛ kɔ mana nɛ nanga ndang , pen nde , ɛ pi mɛ nɛ kɔ bwa mana nɛ nanga bwa ha we ka besisi kpoo .
40018009	Nɛ ka gbali mɛ dak mɛ pi ha dea gdangamɔ , mɛ kɔti yo pi . Nɛdedea nde , mɛ ale ha tunɔ kpoo nɛ gbali ndang , pen nde , ɛ pi mɛ nɛ gbali bwa ha bhandi we ka bisi na . »
40018010	« Pangay , ka ɛnɛ aba hio bebe wi ndɔng tuka tum wi na ! Hazu mi tɔ ha ɛnɛ nde , hio telenge pɛ mbwa ha ngɔn dung swe fɛt ha li Bafa mi ha zang ngɔn .
40018011	[ Hazu mi , Bewei pɛ Wi , tɛa tɛ kpasisi wi , ka yɔa . » ]
40018012	« Ɛnɛ takiri pɛ ɛnɛ nde ge ? Ka ma wi nɛ sami pɛa gɔmmay ndang , nɛ ma ndang yɔamɔ , a lak oloa bhukɔa mɔrkɔ zu bhukɔa nar zanga mɔrkɔ gbala nar gde ha zu ngari , mɛ nɛ ha kio ɛngɛ ka yɔamɔ , na nde ?
40018013	Nɛ ka wɛnɛ kpaa yo , kpasawen mi tɔ ha ɛnɛ nde , a bede totɛ sami ɛngɛ pen oloa bhukɔa mɔrkɔ zu bhukɔa nar zanga mɔrkɔ gbala nar , ka tɛ yɔ mɔ na .
40018014	Gbesi tuka ɛngi , Bafa ɛnɛ ha zang ngɔn ngoy nde , wi ndang ha soko bebe wi ndɔng ayɔ na . »
40018015	« Ka ya mɛ dea gdangamɔ sungiri nɛ mɛ , mɛ nɛ , nɛ kpa wɛnɛ nɛ wuso , mɛ gbatɛ hinɛ wɛnɛ . Mɛ gbasi gdangamɔ pɛa ha wɛnɛ . Ka wɛnɛ zea mɛ , wɛnɛ tɛa fin ya mɛ nɛ mbinga .
40018016	Ma , ka wɛnɛ ze mɛ na , mɛ sa ma wi ndang mana bwa hinɛ mɛ nɛnɛ fin ha pɛa . Tuka nde , wan-kɛwen adung bwa mana tar mɛ gɔn soko wen ɛngɛ , tuka Moïse bagɔn ha takarata pɛ Sɔ .
40018017	Nɛ ka wɛnɛ ze mbwa na , mɛ tɔ yo ha hio wi mɔ eglize . Nɛ ka wɛnɛ ze mbwa na , mɛ ba wɛnɛ tuka bhilo mana tuka wan-ndɛm mbɔli garama . »
40018018	« Kpasawen , mi tɔ ha ɛnɛ nde , mɔ ka ɛnɛ bekafi nde , wi ade yo ha nu , Sɔ bekafi yo ha ngɔn . Nɛ mɔ ka ɛnɛ bemɛkiri nde , wi ade yo ha nu , Sɔ bemɛkiri yo ha ngɔn . »
40018019	« Kpasawen , mi tɔ fin ha ɛnɛ nde , ka wi bwa ha soko ɛnɛ ha zu nu kpo zuwen mɛ gɔ ma mɔ ha kɔ Bafa mi ka dung ha zang ngɔn , wɛnɛ beha yo ha mbwa .
40018020	Hazu ha bhandi ka wi bwa mana tar wesara may ang nɛ ling mi , mi ang ha soko mbwa . »
40018021	Hapata , Pierre tiko nɛ hapɛtɛ Jésus nɛ ani wɛnɛ : « Kongawan , ka ma ya mi de gdangamɔ kpoo sungiri mi , mi ha tiso ha wɛnɛ ze ge ? Zemɔrkɔ zanga bwa ? »
40018022	Jésus kiforo wen ha wɛnɛ : « Dalo ! Mi tɔ ha mɛ nde , zemɔrkɔ zanga bwa lɛm na . Ma , mɛ de mɛgi ze bhukɔa mɔrkɔ zu bhuze bwa , nɛ mɛ dɔksi dɔka ɛngɛ fin ze mɔrkɔ zanga bwa .
40018023	« Hazu wen ɛngɛ , Kongakandɔ Ngɔn dung tuka ma kongapora ka ngoy tɔl mɔ ka wɛnɛ gdea ha kɔ hio wan-tom pɛa .
40018024	Ka wɛnɛ angara tɔlamɔ , ɛ ba ma wan-yamando lafu mbɔli pumbang pumbang tɛnɛ ha wɛnɛ .
40018025	Nɛ wei ɛngɛ kpa mbɔli kpe yamando pɛa na . Mɛgi wan pɛa haa nu nde , ɛ agdongi wɛnɛ , ko pɛa , hio bem pɛa , nɛ hio mɔ pɛa fɛt hazu ku mbɔlia kpe nɛ yamando pɛa .
40018026	Mɛgi wan-tom ɛngɛ teka ha si wan pɛa , nɛ a lokatɛ ha wɛnɛ : ‹ Wan pɔm , ba sila mɛ wa ! Mi bekpe yo fɛt ha mɛ ! ›
40018027	Nɛ wan pɛa dea kobhe tɛ wa . A biso yamando pɛa fɛt , nɛ a laka wɛnɛ gde sɛɛ pen .
40018028	« Ka wan-tom ɛngɛ gboa , a kpaa ma sɔy-tom pɛa , ka gbakara bebe yamando ha kɔ wa . A tito gɛl wa nging nɛ tɔ ha wɛnɛ : ‹ Kpe yamando pɔm ! ›
40018029	Sɔy-tom pɛa teka ha si wa nɛ ani wɛnɛ : ‹ Ba sila mɛ , mi bekpe yo fɛt ha mɛ ! ›
40018030	Ma , a tɛ mɛkiri na . Nɛ a kuo sɔy-tom pɛa pi ha zɔbhɔ , kanɛ wɛnɛ kpea yamando fɛt .
40018031	Ka hio olo sɔy-tom pɛa zɔka mɔ ɛngɛ , ngɔtɛ baa mbwa . Nɛ mbwa nɛa nɛ tɔ kasia fɛt ha wan pɛ mbwa .
40018032	Mɛgi wan pɛa saa wɛnɛ nɛ tɔ ha wɛnɛ : ‹ Gdanga wan-tom ! Mi biso yamando pɛ mɛ fɛt , hazu mɛ lokatɛ ha mi .
40018033	Mi dea kobhe tɛ mɛ . Mɛgi , mɛ lɛma mɛ de kobhe tɛ sɔy-tom pɛ mɛ , na nde ? ›
40018034	Wan pɛa dea ngambi nɛ pio wɛnɛ ha twa zɔbhɔ nde , ɛ andulsi wɛnɛ , kanɛ a kpea yamando pɛa fɛt .
40018035	« Bafa mi ha zang ngɔn bede nɛ ɛnɛ gbesi , ka ɛnɛ bisi sɛmbɔ pɛ ya ɛnɛ nɛ sila ɛnɛ fɛt na . »
40019001	Ka Jésus karsa osa mɔ ndɔng , a guotɛ ha kandɔnu Galile nɛ ha bhalkɔ kandɔnu Judée ɛngɛ ka dung ha kuli Jourdain .
40019002	Gasa zugiliwi nɛa ha pata wa . Nɛ wɛnɛ kpasasa hio wan-zɛlɛ .
40019003	Hio ma Farizien tiko nɛ ha pɛa hazu we sila wa , nɛ mbwa ana : « Mbonga pɛ ɔ haa wal nde , wei ayangsi ko pɛa gele nde ? »
40019004	Nɛ wɛnɛ kiforo wen ha mbwa : « Ɛnɛ tɛ tɔl takarata pɛ Sɔ , na nde ? Ɛ ngɛraka nde , ha kudom mɔ , Sɔ dea tili wi bwa , wei nɛ bhoko .
40019005	Nɛ wɛnɛ tɔa nde , hazu ɛngi , wei belak bafa wa nɛ nana wa gde , nɛ wɛnɛ bedol tɛ ha ko pɛa . Nɛ mbwa bwa fɛt tɛ bo nɛ̂ wi ndang sɔna .
40019006	Mɛgi mbwa bo fin bwa na , ma , mbwa nɛ̂ wi ndang sɔna . Mɔ ka Sɔ ndara ha may , yo nɛdedea nde , wi abhaki sokoa na . »
40019007	Nɛ mbwa tɔa ha wɛnɛ : « Ka yo bo mɛgi , hazu ge Moïse haa nu nde , wei aha takarata yangsi may ha ko pɛa , sɔngsi yangsa wɛnɛ ge nde ? »
40019008	Jésus kiforo wen : « Moïse haa wal ha ɛnɛ mɛ yangsi hio ko pɛ ɛnɛ hazu sila ɛnɛ nɛ ngaya . Ma , ha kudom mɔ , mɔ tɛ dung tuka ɛngi na .
40019009	Ma , mi tɔ ha ɛnɛ nde , ka ma wi yangsa ko pɛa ka tɛ de wanza na , nɛ wɛnɛ sio mbinga , a dea wanza . »
40019010	Nɛ hio wan-yambimɔ pɛa tɔa ha wɛnɛ : « Ka wen dung tuka ɛngɛ ha soko wei nɛ bhoko , nɛdedea nde , wei asi bhoko na . »
40019011	Jésus kiforo wen ha mbwa : « Wi fɛt lɛm ing goto wen ɛngɛ na , kanɛ ɛ ndɔng ka Sɔ haa mbwa mbaramɔ mɛ ing yo .
40019012	Hio ma wi ang , ka si may na , hazu mbwa nɛ̂ nakomba , angiri ha bhɛ pɛ mbwa . Nɛ hio ma wi ang , ka si may na , hazu ɛ gdɔka wal ha mbwa . Nɛ hio ma wi ang fin , ka si may na , hazu tom pɛ Kongakandɔ Ngɔn . Wi ka lɛma mɛ ba osamɔ ɛngɛ , wɛnɛ amɛkiri yo . »
40019013	Hapata , hio ma wi kuo hio bhobem tɛnɛ ha Jésus nde , wɛnɛ agde kɔ nɛ gɔ Sɔ ha zu mbwa . Ma , hio wan-yambimɔ pɛa gaya wi ndɔng .
40019014	Nɛ Jésus tɔa : « Ɛnɛ gde hio bhobem atɛ ha pɔm . Ka ɛnɛ adol mbwa na , hazu Kongakandɔ Ngɔn nɛ̂ pɛ hio wi ka dung tuka bhobem . »
40019015	Nɛ ka wɛnɛ gdea kɔ ha zu mbwa , wɛnɛ pena haki .
40019016	Ma wan-kpamɔ tɛa ha pɛ Jésus tɛ ani wɛnɛ : « Wan-osimɔ , mi ade nɛ nge dedemɔ hazu kpa tunɔ kpoo ge nde ? »
40019017	Jésus kiforo wen ha wɛnɛ : « Mɛ ani mi hazu mɔ ka dung nɛ dedea hazu ge ? Yo nɛ̂ Sɔ ndang sɔna ka dung nɛdedea . Ka mɛ ngoya kpa tunɔ kpoo , dea nde , mɛ apam hio mbonga pɛ Sɔ . »
40019018	Nɛ wɛnɛ ana Jésus : « Nge mbonga ge nde ? » Jésus kiforo wen : « Ka mɛ gbɛ wi na . Ka mɛ de wanza na . Ka mɛ zu mɔ na . Ka mɛ gɔn dalo gde ha nu ma wi na .
40019019	Mɛ ba bafa mɛ nɛ nana mɛ nɛ zioa . Mɛ ngoy ma mɛ tuka tɛ mɛ . »
40019020	Pɔlɔmbɔ wei ɛngɛ tɔa ha wɛnɛ : « Mi pama mbonga ndɔng fɛt . Mi ade fin nɛ nge mɔ ge nde ? »
40019021	Jésus tɔa ha wɛnɛ : « Ka mɛ ngoy lɛm wɛɛ , mɛ nɛ , nɛ gdongi mɔ pɛ mɛ fɛt , mɛ kapini mbɔlia fɛt ha hio fabha wi . Mɛgi mɛ bekpa kpaamɔ ha zang ngɔn . Hapata mɛ tɛ tɛ ndari mi ! »
40019022	Ka pɔlɔmbɔ wi ɛngɛ zea wen ndɔng , wɛnɛ sio nɛ ngɔtɛ hazu kpaamɔ pɛa nɛdɔka .
40019023	Mɛgi Jésus tɔa ha hio wan-yambimɔ pɛa : « Kpasawen , mi tɔ ha ɛnɛ nde , yo nɛ ngaya hazu wan-kpamɔ mɛ tɛ wi mɔ Kongakandɔ Ngɔn .
40019024	Nɛ mi tɔ fin ha ɛnɛ nde , yo nɛ ngaya nɛ toyfok mɛ pen ha lok ndɔ . Ma , yo nɛ ngaya fin pentɛ nɛ wan-kpamɔ mɛ le ha Kongakandɔ pɛ Sɔ . »
40019025	Ka hio wan-yambimɔ zea mɛgi , mbwa yaksa pentɛ nɛ mbwa tɔa : « Ka bo mɛgi , o bekpasi o nde ? »
40019026	Jésus gɛra mbwa gdoo , nɛ tɔa ha mbwa : « Mɔ ɛngɛ gana hio wi , ma , Sɔ lɛma de mɔ fɛt . »
40019027	Nɛ Pierre kiforo wen ha wɛnɛ : « Mɛ zɔk , ɔ laka mɔ fɛt gde , nɛɔ ndara mɛ . Ɔ bekpa nɛ nge mɔ ge ? »
40019028	Nɛ Jésus tɔa ha mbwa : « Kpasawen , mi tɔ ha ɛnɛ nde , ha ngimɔ ka mi , Bewei pɛ Wi , bedung kongapora ha zu lɛkɛ-lɛkɛ solowan pɔm ha mbombe nzan , ɛnɛ fɛt bhukɔ gbala bwa ka ndara mi , ɛnɛ bedung ha zu solowan mɛ gɔn kita ha zu hio kandɔ pɛ Israel bhukɔ gbala bwa .
40019029	Nɛ wi ndang ndang fɛt ka belak twa pɛa , hio ya wa , bafa wa , nana wa , hio bem , mana fɔ pɛa gde hazu mi , wɛnɛ bekpa mɔ ze gɔmmay ndang pen mɔ sɔngsi . Nɛ wɛnɛ bekpa tunɔ kpoo .
40019030	Ma , dɔka wi ka dung bosia bedung ha kpogio , nɛ dɔka wi ka dung ha kpogio bedung bosia . »
40020001	« Kongakandɔ Ngɔn gbesi tuka ma wan-gasa fɔ ka nɛa nɛ sutole sut ha kio hio wan-tom mɛ gɔm fɔ vigne pɛa .
40020002	A bhɔngara wen hinɛ wan-tom ndɔng nde , nɛ mbolo wɛnɛ bekɛ mbwa nɛ mbɔli ka lɛm nɛ swe tom ndang . Nɛ a tomsa mbwa ha gɔma fɔ pɛa .
40020003	Nɛ ka wɛnɛ nɛa fin ha wal ngonga mɔrkɔ zanga nar , a kpaa hio ma wi ha yola ha zang dɛl nɛ gbelea , tom bo na .
40020004	A tɔa ha mbwa : ‹ Ɛnɛ nɛ ha gɔma fɔ pɔm , nɛ mi beha ɛnɛ mbɔli ka lɛma . ›
40020005	Nɛ mbwa nɛa ha gɔma fɔ pɛa . Ka swe hɔa ha sila zu , nɛ fin ka swe gbinɔ kɔ , wɛnɛ dea gbesi .
40020006	Nɛ ka wɛnɛ nɛa ha dɛl nɛ wal mbolo fin , a kpaa hio ma mbing wi ha yola haki , nɛ wɛnɛ tɔa ha mbwa : ‹ Hazu ge ɛnɛ dungɔ hakɛ swe mɛsɛ fɛt nɛ gbelea ge nde ? ›
40020007	Mbwa kiforo wen : ‹ Hazu ma wi ndang tɛ sa ɔ ha tom na . › Nɛ wɛnɛ tɔa ha mbwa : ‹ Ɛnɛ fin , ɛnɛ nɛ ha gɔma fɔ pɔm . ›
40020008	« Ka mbolo dea , wan-gasa fɔ saa wan-pam mɔ pɛa , nɛ tɔa : ‹ Mɛ sa hio wan-tom , nɛ mɛ ha mbwa mbɔli tom . Mɛ angiri kɛa nɛ ɛ ndɔng ka tɛa nɛ kpogio , hɔ ha ɛ ndɔng ka tɛa nɛ bosia . ›
40020009	Mɛgi wi ndɔng ka angara tom nɛ wal mbolo hɔa , nɛ mbwa fɛt kpaa mbɔli ka lɛm nɛ swe tom ndang .
40020010	Nɛ ka wi ndɔng ka angara tom nɛ sutole sut hɔa , mbwa takara nde , mbwa bekpa mbɔli pen hio oloa . Ma , mbwa fɛt baa fin ndangtɛ mbɔli ka lɛm nɛ swe tom ndang .
40020011	Ka mbwa baa yo fɛt , mbwa tɔatɛ sungiri wan-gasa fɔ .
40020012	Mbwa tɔa : ‹ Hio kpogio wan-tom ka gɔma fɔ mɔ ngonga ndang sɔna , mbwa baa mbɔli lɛm may hinɛ ɔ , ka gɔma fɔ ha bangɔ swe , nɛ sutole tee kanɛ mbolo ! ›
40020013	Ma , wan-gasa fɔ kiforo wen ha ma ndang ha soko mbwa : ‹ Dan mi , mi de ma gdangamɔ ha tɛ mɛ na . Bo nɛ ɔ bhɔngara wen hinɛ mɛ nde , ka mɛ gɔma fɔ swe ndang fɛt , mɛ beba mbɔli ka lɛm nɛ swe tom ndang , na nde ?
40020014	Mɛ ba mbɔli pɛ mɛ , nɛ mɛ si ha twa ! Mi ngoy kpe wi mɔ kpogio fin gbesi tuka mɛ .
40020015	Bo nɛ mi lɛma de mɔ nɛ mbɔli pɔm tuka mi ngoya , na nde ? Mana , mɛ de silamɔ hazu mi nɛ̂ dede wi , nde ? › »
40020016	Nɛ Jésus tɔa : « Mɛgi , wi ndɔng ka dung bosia bedung ha kpogio , nɛ wi ndɔng ka dung ha kpogio bedung bosia . »
40020017	Ha ngimɔ ka Jésus ha liwal Jérusalem , a kuo hio wan-yambimɔ pɛa bhukɔ gbala bwa gde nɛtɛ , nɛ a tɔa ha mbwa :
40020018	« Ɛnɛ ze , ɔ ha danga nɛ ha Jérusalem . Haki , ɛ begde mi , Bewei pɛ Wi , ha kɔ hio gasa wan-hasadaka nɛ ha kɔ hio wan-osi mbonga . Mbwa begɔn kita fio ha zu mi ,
40020019	nɛ mbwa begde mi ha kɔ hio wi ka bo nɛ̂ zuife na . Wi ndɔng bemam mi nɛ bezuri mi nɛ zambala . Nɛ mbwa bengba mi ha getakate . Ma , ha zetar yala , mi begutɛ ha soko hio fiowi . »
40020020	Hapata ko pɛ Zebede hinɛ hio bewei pɛa bwa tɛa ha pɛ Jésus . Wɛnɛ ngbio zigolo ha si wa hazu ani ma mɔ ha kɔ wa .
40020021	Nɛ Jésus ana wɛnɛ : « Mɛ ngoy nɛ ge ? » A kiforo wen ha wɛnɛ : « Mɛ ha nu nde , hio bem pɔm bwa adungnu hapɛtɛ mɛ ha Kongakandɔ pɛ mɛ . Ndang ha wal wekɔ nɛ ndang ha wal gare mɛ . »
40020022	Nɛ Jésus tɔa ha bem pɛa bwa : « Ɛnɛ ing mɔ ka ɛnɛ ani na . Ɛnɛ lɛma nɔ kɔpɔ yimtɛ ka mi benɔ , nde ? » Nɛ mbwa kiforo wen : « Ɔ lɛma de yo . »
40020023	A tɔa fin ha mbwa : « Ey , ɛnɛ benɔ kɔpɔ pɔm . Ma , yo bo nɛ̂ mi ka beweki wi ka bedung ha wekɔ mi mana ha gare mi na . Yo nɛ̂ Bafa mi ka weki hio wi ka bedung ha bhandi ndɔng . »
40020024	Ka olo wan-yambimɔ bhukɔ zea wen ndɔng , sila mbwa yimɔ sungiri hio ya ndɔng bwa .
40020025	Mɛgi Jésus saa mbwa fɛt , nɛ tɔa : « Ɛnɛ ingɔ fɛt nde , hio wan nɛ hio gasa wi , ka dung ha zu hio kandɔ , de ngamɔ nɛ yukotomɔ ha tɛ kandɔ pɛ mbwa .
40020026	Ma , yo lɛm dung gbesi ha soko ɛnɛ na . Wi ka ngoy mɛ dung nɛ gasaa ha soko ɛnɛ , lɛma nde , wɛnɛ adung nɛ̂ wan-tom pɛ ɛnɛ fɛt .
40020027	Nɛ wi ka ngoy mɛ dung bosia ha soko ɛnɛ , dea nde , wɛnɛ adung nɛ̂ bala pɛ ɛnɛ fɛt .
40020028	Gbesi tuka ɛngi , mi , Bewei pɛ Wi , mi tɛ tɛ nde , ka hio wi ade tom ha mi na . Ma , mi tɛa hazu de tom ha hio wi . Nɛ mi tɛa hazu ha tunɔ pɔm tuka mɔ gbosisi dɔka wi ha si bala pɛ gdangamɔ . »
40020029	Ka Jésus nɛ hio wan-yambimɔ pɛa ha gboa ha Jéricho , gasa giliwi ndara pata wa .
40020030	Nɛ wan-gdɔka li bwa dungɔ hapɛtɛ liwal . Ka mbwa zea nde , yo nɛ̂ Jésus ha pena , mbwa gdɔra nɛ ngagɛl : « Kongawan , Bewei pɛ David , de kobhe tɛ ɔ wa ! »
40020031	Nɛ giliwi gaya mbwa nde , mbwa adung sɛm . Ma , mbwa gdɔra nɛ ngaya pen mɔ sɔngsi : « Kongawan , Bewei pɛ David , de kobhe tɛ ɔ wa ! »
40020032	Jésus yola nɛ saa mbwa . Nɛ a ana mbwa : « Ɛnɛ ngoy nde , mi ade nɛ nge mɔ ha tɛ ɛnɛ ge nde ? »
40020033	Mbwa kiforo wen ha wɛnɛ : « Kongawan , mɛ gbosisi li ɔ . »
40020034	Nɛ sila Jésus gdɔya nɛ ngɔtɛ . Mɛgi wɛnɛ ndɔa li mbwa , nɛ mbwa zɔka mɔ nɛhasa . Nɛ mbwa ndara wɛnɛ .
40021001	Jésus nɛ hio wan-yambimɔ pɛa hɔa sanga-sanga nɛ Jérusalem , hapɛtɛ le Betfaze ha nanga ngari Olivier . Mɛgi Jésus tomsa hio ma wan-yambimɔ bwa pen sɔngsi , nɛ tɔa ha mbwa :
40021002	« Ɛnɛ nɛ ha le ka dung ha li ɛnɛ . Haki ɛnɛ bekpa nana toyfok ha kpoa nɛ bea hapɛtɛ wa . Ɛnɛ bul mbwa tɛnɛ ha mi .
40021003	Ka ma wi tɔ ma wen ha ɛnɛ , ɛnɛ tɔ nde , Kongawan ngoya mbwa . Mɛgi ɛ beha wal ha ɛnɛ mɛ ku mbwa pen nɛ . »
40021004	Mɔ ɛngɛ hɔa hazu lɛmsiri wen ka wan-tɔkuliwen batɔ se :
40021005	« Ɛnɛ tɔ ha gasa le Jérusalem : Kongapora pɛ mɛ ha tɛa ha pɛ mɛ nɛ gaa sila , wɛnɛ ha dungɔa ha zu ma toyfok . Nɛ wɛnɛ ha dungɔa ha zu betoyfok , bem pɛ nana toyfok . »
40021006	Mɛgi wan-yambimɔ ndɔng bwa nɛa , nɛ de mɔ gbesi tuka Jésus haa nɛ nu ha mbwa .
40021007	Mbwa baa nana toyfok hinɛ bea fɛt nɛnɛ . Mbwa kuo latɛ pɛ mbwa pisi ha zua , nɛ Jésus dungɔnu ha zua .
40021008	Dɔka giliwi tata gasa la pɛ mbwa ha liwal , nɛ hio ma gɔna hio gbakɔte tati ha liwal mɛ lukisi nɛ wɛnɛ .
40021009	Hio wi ndɔng ka nɛa ha li Jésus , nɛ ɛ ndɔng ka naka wɛnɛ , mbwa fɛt dungɔ ha gdɔra : « Hosanna ! Hio wi fɛt alukisi Bewei pɛ David ! Kongawan Sɔ awol dede wen ha zu wi kɛ ka tɛ nɛ ling wa ! Hosanna ! Hio wi fɛt alukisi Sɔ ha kuso ngɔn ! »
40021010	Ka Jésus lea Jérusalem , hio wi mɔ gasa le ɛngi fɛt yaka , nɛ mbwa ana mɔ : « Wi ɛngɛ nɛ̂ nge wi ge ? »
40021011	Nɛ giliwi kiforo wen : « Yo nɛ̂ wan-tɔkuliwen Jésus , wi mɛ Nazaret , ha kandɔnu Galile . »
40021012	Jésus lea zang gasa twa Sɔ , nɛ wɛnɛ yinɔ hio wan-gdongi mɔ nɛ hio wan-hɛ mɔ gbosisi ha dɛl . A kinso tabolo pɛ hio wan-kpali mbɔli nɛ kiti pɛ hio wan-gdongi gbakuli pi ha nu .
40021013	Nɛ wɛnɛ tɔa ha mbwa : « Sɔ tɔa ha zang takarata pɛa nde , ɛ besa twa pɛa nde , twa gɔ Sɔ . Ma , ɛnɛ gdea yo tuka ngu pɛ hio wanzu . »
40021014	Hio ma wan-gdɔka li nɛ hio ma kumɔ wi tɛa ha pɛa ha zang gasa twa Sɔ , nɛ wɛnɛ karsa zɛlɛ ha tɛ mbwa .
40021015	Ka Jésus ha dea mɔkifi ndɔng , hio bhobem gdɔra ha zang gasa twa Sɔ , mbwa tɔa : « Hosanna ! Hio wi fɛt alukisi Bewei pɛ David ! » Hio gasa wan-hasadaka nɛ hio wan-osi mbonga ka zɔka nɛ zea mɔ ndɔng , dea ngambi ,
40021016	nɛ mbwa tɔa ha wɛnɛ : « Mɛ zea mɔ ka mbwa ha tɔa ? » Jésus kiforo wen ha mbwa : « Ey ! Ɛ tɔa hazu Sɔ ha zang takarata pɛa : ‹ Mɛ dea nde , hio bhobem nɛ hio nzɔri bem alukisi mɛ ! › Ɛnɛ tɛ tɔl yo na nde ? »
40021017	Nɛ a laka mbwa gde , nɛ gboa ha gasa le pen si ha Betani . Nɛ wɛnɛ ɔanu haki .
40021018	Nɛ sutole sut ka Jésus ha kiforo si ha Jérusalem , wɔ dea wɛnɛ .
40021019	A zɔka ma te fige hapɛtɛ wal . Nɛ a tiko tɛ hapɛtɛa mɛ bhi wayaa . Ma , a kpaa kanɛ hio waa sɔna . Mɛgi wɛnɛ tɔa ha te fige ɛngɛ : « Kpɛ-kpɛ-kpɛ ! Mɛ lɛm way fin na ! » Nɛhasa , te ɛngɛ kota .
40021020	Ka hio wan-yambimɔ zɔka mɛgi , mbwa yaksa , nɛ mbwa ana wɛnɛ : « Te fige ɛngɛ kota nɛhasa , mɛng ? »
40021021	Nɛ Jésus kiforo wen ha mbwa : « Kpasawen , mi tɔ ha ɛnɛ nde , ka ɛnɛ mɛkara Sɔ , nɛ ɛnɛ si kafɛ na , ɛnɛ lɛm de sɔna nɛ mɔ ka hɔa ha te fige ɛngɛ na , ma , ɛnɛ lɛm tɔ ha ngari ɛngɛ : ‹ Gutɛ , mɛ nɛ , nɛ tek ha nana-litɔng ! › Nɛ mɔ behɔ gbesi .
40021022	Ka ɛnɛ gɔ Sɔ nɛ mɛkaramɔ , ɛnɛ bekpa mɔ fɛt ka ɛnɛ gɔ ha kɔ wa . »
40021023	Jésus lea gasa twa Sɔ , nɛ ka wɛnɛ ha osamɔ , hio gasa wan-hasadaka nɛ hio kotowi mɔ kandɔ zuife tiko tɛ hapɛtɛ wa , nɛ mbwa anamɔ : « Mɛ de mɔ ndɔng nɛ nge ziomɔ ge nde ? Yo nɛ̂ o ka ha mɛ ziomɔ ɛngɛ , o nde ? »
40021024	Ma , Jésus kiforo wen ha mbwa : « Mi fin , mi ngoya ani ɛnɛ nɛ ma mɔ ndang . Ka ɛnɛ kiforo wen ha mi ing , ki mi tɔa ha ɛnɛ goto ziomɔ , ka mi de nɛ mɔ ndɔng .
40021025	Yo nɛ̂ o ka tomsa Jean mɛ gdumsi wi , yo nɛ̂ Sɔ mana yo nɛ̂ hio wi ? » Mbwa wolamɔ ha soko may nɛ tɔa : « Ka ɔ tɔ nde , yo nɛ̂ Sɔ , ki a beani ɔ nde , ma , hazu ge ɔ tɛ mɛkiri wen pɛ Jean na ge ?
40021026	Nɛ ka ɔ tɔ nde , yo nɛ̂ hio wi , ki giliwi begutɛ sungiri ɔ , hazu mbwa fɛt ha takara nde , Jean nɛ̂ wan-tɔkuliwen . »
40021027	Mɛgi , mbwa kiforo wen ha Jésus : « Ɔ ing na . » Nɛ Jésus tɔa ha mbwa : « Mɛgi , mi fin , mi lɛm tɔ ha ɛnɛ goto ziomɔ , ka mi de nɛ mɔ ndɔng , na . »
40021028	« Ɛnɛ takiri nɛ ge ha zu towen ɛngɛ ge ? Ma wei ndang nɛ bem mɔ bewei bwa . A tɔa ha kaya , ‹ Bem pɔm , mɛ nɛ ha gɔma fɔ mɛsɛ . ›
40021029	Nɛ wɛnɛ kiforo wen : ‹ Mi ngoy na . › Ma , hapata , a kiforo sila wa , nɛ wɛnɛ nɛa ha fɔ .
40021030	Mɛgi wei ɛngɛ tɔa ha bem mɔ pata gbesi . Nɛ bem ɛngi kiforo wen : ‹ Mi benɛ . › Ma , a nɛ ha fɔ na .
40021031	O ha soko bem ndɔng bwa dea mɔ ka sila bafa mbwa ngoya , o nde ? » Nɛ mbwa tɔa ha Jésus : « Yo nɛ̂ kaya . » Nɛ Jésus tɔa ha mbwa : « Kpasawen , mi tɔ ha ɛnɛ nde , hio wan-ndɛm mbɔli garama nɛ hio bhoko-de wanza bele ha Kongakandɔ pɛ Sɔ sɔngsi ɛnɛ .
40021032	Hazu Jean wan-gdumsiwi tɛa tɛ osi nzeng wal ha ɛnɛ , nɛ ɛnɛ tɛ mɛkiri wɛnɛ na . Ma , hio wan-ndɛm mbɔli garama nɛ hio bhoko-de wanza mɛkara wen pɛa . Ngase ɛnɛ zɔka mɔ ɛngɛ , ɛnɛ tɛ kifiri sila ɛnɛ na , nɛ ɛnɛ tɛ mɛkiri wen pɛa na . »
40021033	« Ɛnɛ ze ma mbing towen . Ma wan-fɔ bagun se te vigne ha fɔ pɛa . Wɛnɛ dea ngalɔ zikiri nɛ yo fɛt . A zaa ma kɔ ha zang gogo ta hazu bhal nɛ li vigne . Wɛnɛ bɛa ma kuso twa mɛ pɛm nɛ fɔ . Nɛ a gdea fɔ ɛngɛ ha kɔ hio ma wan-tom , nɛ wɛnɛ nɛa gɛnɛ ha ma bhandi nɛyɛa .
40021034	Nɛ ka ngimɔ bhio waya vigne lɛma , a tomsa hio wan-nɛtom pɛa nɛ ha pɛ hio wan-tom fɔ , hazu ku bhalkɔ wayate ka dung nɛ pɛa .
40021035	Hio wan-tom fɔ ba hio wan-nɛtom pɛa , mɛl ma ndang nɛkpasa , gbɛ ma , nɛ mbwa loa ma nɛ ta gbɛ .
40021036	Nɛ wan-fɔ tomsa hio ma wan-nɛtom nɛdɔka pen mɔ sɔngsi , nɛ hio wan-tom fɔ dea nɛ mbwa gbesi .
40021037	Ha kpogio , a tomsa bem pɛa mɔ bewei nɛ tɔa : ‹ Mbwa beyu ke bewei pɔm . ›
40021038	Ma , ka hio wan-tom fɔ ndɔng zɔka bem , mbwa tɔa ha soko may : ‹ Wan-ba likɔ ga . Ɛnɛ tɛ , ɔ agbɛ wɛnɛ kaɔ akay likɔ pɛ bafa wa fɛt . ›
40021039	Mɛgi , mbwa baa wɛnɛ pi ha gdong ngalɔ , nɛ mbwa gbɛa wɛnɛ . »
40021040	Nɛ Jésus ana mbwa : « Ka wan-fɔ betɛ , a bede mɛng nɛ hio wan-tom fɔ ndɔng ge nde ? »
40021041	Mbwa kiforo wen ha wɛnɛ : « A begbɛ hio gdanga wan-tom fɔ nɛ gde fɔ vigne ha kɔ hio mbing wan-tom , ka beha wɛnɛ bhalkɔ wayate pɛa ha ngimɔa . »
40021042	Nɛ Jésus tɔa ha mbwa : « Ɛnɛ tɛ tɔl wen ɛngɛ ha takarata pɛ Sɔ na nde ? ‹ Ta ka hio wan-bɛ twa mulo pi , yo tɛ bo nɛ̂ ta tɔn ngbili twa . Yo nɛ̂ Kongawan Sɔ ha de mɔ ndɔng mɛgi . Yo nɛ̂ gasa lɛkɛ-lɛkɛmɔ ha li ɔ ! ›
40021043	« Hazu ɛngi , mi tɔ ha ɛnɛ nde , ɛnɛ lɛm dung wi mɔ Kongakandɔ pɛ Sɔ fin na . Ma , Sɔ beweki ma mbing kandɔ , ka bede dedemɔ ka lɛma nɛ Kongakandɔ pɛa .
40021044	[ Ka wi teka ha zu ta ɛngɛ , tɛ wa begbin , nɛ ka ta ɛngɛ tek ha zu ma wi , yo bembɔtiki wɛnɛ . » ]
40021045	Ka hio gasa wan-hasadaka nɛ hio Farizien zea hio towen pɛ Jésus , mbwa ingɔ nde , a tɔ yo sungiri nɛ mbwa .
40021046	Mɛgi mbwa kio wal mɛ ba wɛnɛ . Ma , mbwa yuo ke giliwi hazu giliwi ndɔng takara nde , Jésus nɛ̂ wan-tɔkuliwen .
40022001	Jésus angara fin wolamɔ ha mbwa nɛ towen , a tɔa :
40022002	« Wal ka Sɔ bhɔngiri mɔ hazu Kongakandɔ Ngɔn , yo dung tuka ma kongapora ka dea yenga sibhoko hazu bewei pɛa .
40022003	Ka wɛnɛ tomsa hio wan-tom hazu sa hio wan-gal yenga , mbwa tɛ ngoy tɛa na .
40022004	A saa fin hio ma mbing wan-tom pɛa nɛ tɔa ha mbwa : ‹ Ɛnɛ nɛ , nɛ tɔ ha hio wan-gal yenga nde , mi gio dɔka yɔngamɔ kari . Mi gbɛa hio nday nɛ hio namdalɛ pɔm . Mɔ fɛt lɛma . Mbwa atɛ ha yenga sibhoko . ›
40022005	Ma , sala ndɔng to sila mbwa na . Nɛ mbwa pena si ha tom pɛ mbwa , ndang nɛa ha fɔ pɛa , ma mbinga nɛa ha gdonga mɔ .
40022006	Nɛ hio ma mbinga baa hio wan-tom pɛ kongapora de gdangamɔ ha tɛ mbwa nɛ gbɛ mbwa .
40022007	Mɛgi kongapora dea ngambi . Wɛnɛ tomsa hio wan-bibulo pɛa nɛ mbwa gbɛa hio nagbɛwi ndɔng fɛt , nɛ mbwa besasa le pɛ mbwa .
40022008	Hapata a tɔa ha hio wan-tom pɛa : ‹ Ngimɔ yenga sibhoko lɛma , ma , hio wi ka mi saa sɔngsi bo nɛ zioa mɛ gal yenga na .
40022009	Hazu ɛngi , ɛnɛ nɛ ha hio sabhaka wal , nɛ sa wi fɛt ka ɛnɛ bekpa mɛ tɛ ha yenga sibhoko . ›
40022010	Hio wan-tom ndɔng nɛa ha hio sabhaka wal nɛ wesiri hio wi fɛt ka mbwa kpaa , gdanga wi nɛ dede wi fɛt . Mɛgi , hio wan-gal yenga dona twa yenga sibhoko hɛrr .
40022011	« Ka kongapora lea twa hazu zɔk hio wan-gal yenga , wɛnɛ kpaa ma wi ka tɛ yol la yenga sibhoko na .
40022012	A tɔa ha wɛnɛ : ‹ Dan mi , mɛ , ka bo nɛ la yenga sibhoko na , mɛ lea hakɛ mɛng ? › Nɛ wi ɛngɛ bo nɛ ma wen mɛ kifiri na .
40022013	Mɛgi kongapora tɔa ha hio wan-tom pɛa : ‹ Ɛnɛ sang kɔ wa nɛ nanga wa , nɛ ɛnɛ ba wɛnɛ pi ha dɛl ha zang ngɛ-ngɛ-ngɛ tutum . Haki a behe kwa nɛ a beyɔng nzata . › »
40022014	Nɛ Jésus tɔa : « Ɛ saa wi nɛdɔka , ma , ɛ weka mbwa tikiring sɔna . »
40022015	Hapata hio Farizien nɛa nɛ kpo zuwen nde , mbwa aba Jésus nɛ wal wen nu wa .
40022016	Mbwa tomsa hio ma wan-yambimɔ pɛ mbwa nɛ hio ma ngali pɛ Herode ha pɛ Jésus mɛ tɔ ha wɛnɛ : « Wan-osimɔ , ɔ ingɔ nde , mɛ nɛ̂ wan-tɔ tɛwen , ka osi ngbak mɔ , ka Sɔ ngoya ndeɔ ade . Mɛ yu ke li ma wi na , nɛ mɛ de mɔ hazu pea li wi na .
40022017	Mɛgi mɛ tɔ takaramɔ pɛ mɛ ha ɔ . Mbonga pɛ ɔ ha wal mɛ kpe garama ha kongapora Sezar , mana yo gdɔki wal mɛ kpe yo nde ? »
40022018	Jésus ingɔ likisi pɛ mbwa nɛ wɛnɛ tɔa : « Wan-dambari , ɛnɛ we sila mi hazu ge ?
40022019	Ɛnɛ ku ma mbɔli mɔ kpe garama tɛnɛ ha mi azɔk . » Mbwa kuo ma mbɔli mɔ bubolo ndang tɛnɛ ha wɛnɛ .
40022020	Nɛ wɛnɛ ana mbwa : « Zizi zu wi nɛ ling wi ha lia nɛ̂ pɛ o ? »
40022021	Mbwa tɔa ha wɛnɛ : « Yo nɛ̂ pɛ kongapora Sezar . » Nɛ wɛnɛ kiforo wen ha mbwa : « Mɛgi ɛnɛ ha mɔ pɛ kongapora ha kongapora ! Nɛ ɛnɛ ha mɔ pɛ Sɔ ha Sɔ ! »
40022022	Ka mbwa zea kiforo wen pɛa , mbwa fɛt yaksa nɛ mbwa pena lak wɛnɛ gde .
40022023	Ha ndangtɛ swe hio ma Sadusien tiko nɛ ha pɛ Jésus . Hio Sadusien tɔ nde , ka wi fea kari , a lɛm gutɛ fin na . Mɛgi mbwa ana wɛnɛ :
40022024	« Wan-osimɔ , Moïse batɔ nde , ka wi fea lak ko pɛa gde , bem bona , dea nde , ya wa asi nagula pɛa bhɛ nɛ bem , tongiri nɛ nugala pɛ ya wa ka fea .
40022025	Sɔngsi bhee , hio ma ya mɔ bewei mɔrkɔ zanga bwa dungɔ ha soko ɔ . Kaya sio bhoko , a bhɛ na , ma a gɔna fe . Zebwa ya sio ko pɛa .
40022026	Ma , ndangtɛ mɔ hɔa gbesi ha wɛnɛ , nɛ fin ha zetara , nɛnɛ kanɛ mbwa mɔrkɔ zanga bwa fɛt .
40022027	Hapata mbwa fɛt , bhokoa fea nɛ kpogio .
40022028	Ha ngimɔ guotɛ pɛ hio fiowi , wɛnɛ bedung nɛ̂ ko pɛ nge wei ha soko mbwa mɔrkɔ zanga bwa ge nde ? Hazu mbwa fɛt sio wɛnɛ . »
40022029	Jésus kiforo wen ha mbwa : « Ɛnɛ yɔamɔ . Hazu ɛnɛ ing takarata pɛ Sɔ nɛ ziomɔ pɛa na .
40022030	Hazu ha guotɛ pɛ hio fiowi , hio wei nɛ hio bhoko lɛm si may fin na . Ma , mbwa bedung tuka hio telenge ha zang ngɔn .
40022031	Ɛnɛ tɛ tɔl mɔ ka Sɔ batɔ ha ɛnɛ ha wen guotɛ pɛ hio fiowi na nde ? Wɛnɛ batɔ :
40022032	‹ Mi nɛ̂ Sɔ pɛ Abraham , Sɔ pɛ Isaac nɛ Sɔ pɛ Jacob . › Sɔ bo nɛ̂ Sɔ pɛ hio fiowi na . Ma , wɛnɛ nɛ̂ Sɔ pɛ hio tunɔ wi . »
40022033	Nɛ hio giliwi ka zea wɛnɛ yaksa nɛdɔka hazu osamɔ pɛa .
40022034	Ka hio Farizien zea nde , Jésus gana hio Sadusien nɛ wen , mbwa wesara may hapɛtɛ wa .
40022035	Ma ndang ha soko mbwa , ka dung nɛ̂ wan-osi mbonga , ngoya we sila Jésus nɛ anamɔ :
40022036	« Wan-osimɔ , gasa mbonga ka pena hio mbinga fɛt nɛ nge tɛa ge ? »
40022037	Nɛ Jésus tɔa ha wɛnɛ : « Mɛ ngoy Kongawan , Sɔ pɛ mɛ , nɛ sila mɛ fɛt , nɛ tunɔ pɛ mɛ fɛt , nɛ takaramɔ pɛ mɛ fɛt .
40022038	Yo nɛ̂ mbonga ɛngɛ ka dung nɛ gasaa nɛ zioa pen mbinga .
40022039	Nɛ zebwa mbonga ka dung gbesi tuka bosia , yo nɛ̂ ; engɛ : Mɛ ngoy ma mɛ tuka tɛ mɛ .
40022040	Mbonga ndɔng bwa dung nɛ̂ goto mbonga pɛ Moïse nɛ goto osamɔ pɛ hio wan-tɔkuliwen fɛt . »
40022041	Hio Farizien wesara may hapɛtɛ Jésus , mɛgi wɛnɛ ana mbwa :
40022042	« Ɛnɛ takiri pɛ ɛnɛ nɛ ge hazu Mesi ge nde ? Wɛnɛ nɛ̂ bezang pɛ o ? » Mbwa kiforo wen ha wɛnɛ : « Wɛnɛ nɛ̂ bezang pɛ David . »
40022043	Nɛ Jésus kiforo wen ha mbwa : « Ka yo bo mɛgi , hazu ge Nzɔy-Sɔtɛ gbasa ha David mɛ sa Mesi nde , Kongawan , ge nde ? Hazu David batɔ se :
40022044	‹ Kongawan Sɔ tɔa ha Kongawan pɔm : Mɛ dungnu ha wekɔ mi , mi begde hio ngana pɛ mɛ ha si nanga mɛ . ›
40022045	« Ka David saa Mesi nde , Kongawan , Mesi bedung fin nɛ̂ bezang pɛ David mɛng ? »
40022046	Nɛ wi ndang tɛ lɛm kiforo wen ha wɛnɛ na . Angiri ha swe ɛngi , ma wi tɛ gu fin nu mɛ ani wɛnɛ nɛ ma wen na .
40023001	Hapata Jésus wolamɔ ha hio giliwi nɛ hio wan-yambimɔ pɛa , a tɔa :
40023002	« Yo nɛ̂ hio wan-osi mbonga nɛ hio Farizien ka dung nɛ ziomɔ mɛ bul mbonga pɛ Moïse ha ɛnɛ .
40023003	Hazu ɛngi , ɛnɛ apam nɛ ɛnɛ ade mɔ fɛt ka mbwa tɔ ha ɛnɛ . Ma , ka ɛnɛ ade tuka ka mbwa ha dea na . Hazu mbwa de mɔ ka mbwa osi na .
40023004	Hio mbonga pɛ mbwa dung tuka gdingbɛng toy ka mbwa gde ha zu bhaka hio wi . Ma , mbwa ngoy ndɔa yo ngase nɛ bhanza kɔ na .
40023005	Nɛ mbwa de mɔ fɛt nɛ peali tuka nde , hio wi fɛt azɔk nɛ mbwa . Ha ngimɔ gɔa Sɔ mbwa hɛl bebe gogong , ka ɛ gdea ma ngɛraka wen pɛ Sɔ ha zanga , ha bhaka nɛ ha zuli mbwa , gbesi tuka olo wi fɛt . Ma , gogong pɛ mbwa nɛ gasa pen pɛ hio oloa . Nɛ gbesi , hio ngbunzɛ-ngbunzɛ mɔ nu la pɛ mbwa nɛ bɔyaa pen pɛ hio oloa .
40023006	Mbwa ngoy fin kpaa hio bosi kiti ha hio bhandi fada nɛ ha hio twa gɔ Sɔ .
40023007	Nɛ mbwa ngoya nde , ɛ afan mbwa nɛ mɛndi ha liwal , nɛ nde , ɛ asa mbwa nde , wan-osimɔ .
40023008	« Ma , pɛ ɛnɛ , ka ɛ asa ɛnɛ nde , wan-osimɔ , na . Hazu wan-osimɔ pɛ ɛnɛ ndang sɔna . Nɛ ɛnɛ fɛt nɛ̂ hio gdiya .
40023009	Ka ɛnɛ asa ma wi ndang ha zu nu nde , bafa mi , na . Hazu bafa ɛnɛ nɛ̂ Sɔ ka dung ha zang ngɔn ndang sɔna .
40023010	Ka ma wi asa ɛnɛ nde , wan-osimɔ , na . Hazu wan-osimɔ pɛ ɛnɛ nɛ̂ Mesi ndang sɔna .
40023011	Wi ka dung nɛ gasaa ha soko ɛnɛ , lɛma nde , wɛnɛ adung nɛ̂ wan-tom pɛ ɛnɛ .
40023012	Wi ka sutɛ , Sɔ behilsi wɛnɛ . Nɛ wi ka hil nɛ mɛndi , Sɔ begu wɛnɛ gde ha ngɔn . »
40023013	« Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Hazu ɛnɛ gdɔka wal ka le ha Kongakandɔ Ngɔn ha hio wi . Ɛnɛ nɛ pɛ ɛnɛ tɛ le haki na , nɛ ɛnɛ ha dola hio wi ka ngoy le haki .
40023014	[ « Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Ɛnɛ yɔng likɔ pɛ hio nagula fɛt . Nɛ ɛnɛ gɔ Sɔ ndɛliɛɛ nɛ peali tuka nde , hio wi azɔk ɛnɛ tuka nzeng wi . Hazu ɛngi , Sɔ begɔn kita ha zu ɛnɛ nɛngaya pen hio olo wi . ]
40023015	« Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Hazu ɛnɛ yala ha nu nɛ ha nana-litɔng fɛt hazu ki wi ndang ka bendari ɛnɛ . Nɛ ka wɛnɛ tɛ bo tuka ɛnɛ kari , ɛnɛ dea nde , wɛnɛ atɛ gdanga wi , ka lɛm nɛ bhandi we zebwa pen ɛnɛ .
40023016	« Ngɔtɛ ha ɛnɛ , ka dung tuka wan-gdɔka li , ka osi wal ha hio mbinga ! Ɛnɛ tɔ nde , ka wi kan gasa twa Sɔ , yo de mɔ na . Ma , ka wi kan gbɛbolo ka dung ha zang gasa twa Sɔ , kani baa wɛnɛ .
40023017	Ɛnɛ hio yera wan-gdɔka li ! Ha soko gbɛbolo nɛ gasa twa Sɔ nge tɛa ha dung nɛ nzɔya pen mbinga ge ? Bo nɛ̂ gasa twa Sɔ ha de nde , gbɛbolo adung nɛ nzɔya , na nde ?
40023018	Nɛ ɛnɛ tɔa fin nde , ka ma wi kan bhandi ha sadaka , kani ba wɛnɛ na . Ma , ka ma wi kan sadaka ka ɛ gde ha bhandi ha sadaka , kani baa wɛnɛ .
40023019	Ɛnɛ hio wan-gdɔka li ! Ha soko sadaka nɛ bhandi ha sadaka , nge tɛa ha dung nɛ nzɔya pen mbinga ge ? Bo nɛ̂ bhandi ha sadaka ha de nde , sadaka adung nɛ nzɔya na nde ?
40023020	Wi ka kan bhandi ha sadaka , a kana yo nɛ̂ sadaka fɛt ka ɛ gde ha zua .
40023021	Nɛ wi ka kan gasa twa Sɔ , a kana fin Sɔ ka de le ha zanga .
40023022	Wi ka kan ngɔn , a kana solowan pɛ Sɔ nɛ Sɔ ka dungnu ha zua .
40023023	« Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Hazu ɛnɛ ha ha Sɔ fin zu bebe mɔ tuka va , salala , nɛ wakpo fɛt . Ma , ɛnɛ laka gasa mɔ pɛ mbonga gde . Yo nɛ̂ deamɔ nzeng , dea kobhe tɛ wi , nɛ dungɔa nɛ mboazu . Lɛma nde , ɛnɛ ade gasa mɔ ndɔng , nɛ ɛnɛ alak haa zu mɔ fin gde na !
40023024	Ɛnɛ dung tuka wan-gdɔka li , ka osi wal ha hio mbinga ! Ɛnɛ ha tɛnga li mɛ nɔ , kusi nɛ bezi . Ma , ɛnɛ ha gulo toyfok gele .
40023025	« Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Hazu ɛnɛ ha sasasa gdong kɔpɔ nɛ gdong tasi pɛ ɛnɛ , ma , zanga dona nɛ mɔ ka ɛnɛ kpa nɛ wal zu nɛ nyalɔ .
40023026	Ɛnɛ , hio Farizien , nɛ̂ wan-gdɔka li ! Ɛnɛ afal zang kɔpɔ nɛ zang tasi sɔngsi , nɛ gdonga besa ha wena .
40023027	« Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Hazu ɛnɛ dung tuka bu zupisi ka ɛ bhɔksa ha wal gdonga . Ma , ha zanga , yo dona nɛ gbalatɛ wi nɛ hio mɔ nzing .
40023028	Yo nɛ̂ ɛngi , hio wi ha takara nde , ɛnɛ nɛ̂ nzeng wi . Ma , ha sila ɛnɛ , ɛnɛ dona nɛ dambari nɛ mɔ nyɛl . »
40023029	« Ngɔtɛ ha ɛnɛ , hio wan-osi mbonga nɛ hio Farizien , wan-dambari ! Hazu ɛnɛ ha bhɔngara zupisi pɛ hio wan-tɔkuliwen , nɛ ɛnɛ ha bhɔksa zupisi pɛ hio nzeng wi .
40023030	Nɛ ɛnɛ ha tɔa : ‹ Ka bo se nde , ɔ adung ha ngimɔ pɛ hio ngbabafa ɔ , ki ɔ tɛ gbam nanga hinɛ mbwa hazu gbɛ nɛ hio wan-tɔkuliwen na . ›
40023031	Nɛ tɔa wen mɛgi , ɛnɛ fundo tɛ ɛnɛ nɛ tɛ ɛnɛ nde , ɛnɛ nɛ̂ bezang pɛ hio nagbɛ hio wan-tɔkuliwen .
40023032	Ɛnɛ alɛmsiri kanɛ tom ka hio ngbabafa ɛnɛ bade sɔngsi !
40023033	« Ɛnɛ hio gɔk , ɛnɛ kul pɛ da gɔk ! Ɛnɛ bekpɔy ha kita pɛ Sɔ ka bepi ɛnɛ ha bhandi we , mɛng ?
40023034	Ɛnɛ ze nɛdedea , mi nɛ pɔm tɛ betomsi hio wan-tɔkuliwen , hio wan-mbarimɔ nɛ hio kpasa wan-osi mbonga ha ɛnɛ . Nɛ ɛnɛ begbɛ hio ma , nɛ ɛnɛ bengba hio ma ha getakate , nɛ ɛnɛ bezuri hio ma nɛ zambala ha zang hio twa gɔ Sɔ . Nɛ ɛnɛ benamili hio oloa ha hio le nɛnɛ .
40023035	Mɛgi , Sɔ bendulsi ɛnɛ hazu ngafio pɛ hio nzeng wi , angiri ha ngafio pɛ Abel kanɛ Zakari , bewei pɛ Baraki , ka ɛnɛ bagbɛ ha dɛl gasa twa Sɔ , ha soko bhandi ha sadaka nɛ bhandi ka dung nɛ nzɔya fɛt .
40023036	Kpasawen , mi tɔ ha ɛnɛ , wen ngafio ndɔng fɛt betek ha zu hio wi mɔ ngimɔ ɛngɛ . »
40023037	« Woo Jérusalem ! Woo Jérusalem ! Ɛnɛ , hio wi mɔ Jérusalem , ɛnɛ ha gbɛa hio wan-tɔkuliwen , nɛ ɛnɛ ha loa nɛ ta gbɛ hio wan-nɛkasara pɛ Sɔ . Ze nɛdɔka , mi ngoya mɛ gok ɛnɛ tuka nana gɔlɛ gok nɛ hio bea . Ma , ɛnɛ tɛ ngoy na .
40023038	Mɛgi , Sɔ belak gasa twa Sɔ pɛ ɛnɛ gde .
40023039	Nɛ mi tɔ ha ɛnɛ nde , ɛnɛ lɛm zɔk mi fin na , kanɛ ngimɔ ka ɛnɛ betɔ nde , Kongawan Sɔ awol dede wen ha zu wi ka tɛ nɛ ling wa ! »
40024001	Jésus gboa ha gasa twa Sɔ , nɛ ka wɛnɛ ha pena , hio wan-yambimɔ pɛa tiko tɛ hapɛtɛ wa mɛ osi ha wɛnɛ dede zɛng ka ɛ bɛa nɛ gasa twa Sɔ .
40024002	A kiforo wen ha mbwa : « Ɛnɛ zɔka mɔ ndɔng fɛt nde ? Kpasawen , mi tɔ ha ɛnɛ nde , hakɛ , ma ta ndang lɛm bhɔn ha zu ma ta na . Yo fɛt betukili mburr . »
40024003	Ka Jésus dungɔnu ha zu ngari Olivier , hio wan-yambimɔ pɛa tiko tɛ hapɛtɛ wa . Mbwa dungɔ gbatɛ hinɛ wɛnɛ , mɛgi mbwa ana wɛnɛ : « Mɛ tɔ ha ɔ , mɔ ndɔng behɔ ha nge ngimɔ ge nde ? Nɛ nge mɔ begbasi nde , mɛ ha tɛa , nɛ nde , kpogio ngimɔ mɔ nzan ha hɔa , ge nde ? »
40024004	Nɛ Jésus kiforo wen ha mbwa : « Ɛnɛ pangay , ka ma wi aosili ɛnɛ na .
40024005	Hazu dɔka wi betɛ nɛ ling mi , nɛ mbwa betɔ : ‹ Mi nɛ̂ Mesi ! › Nɛ mbwa beosili dɔka wi .
40024006	Nɛ ɛnɛ beze wen bulo ka ɛ bi sanga-sanga mana nɛyɛa . Ka sila ɛnɛ abhunziki na . Hazu , lɛma ka nde , mɔ ndɔng ahɔ . Ma , yo tɛ bo ka nɛ kpogio ngimɔ na .
40024007	Ma kandɔ begutɛ nɛ bulo sungiri nɛ ma mbinga . Nɛ ma kongapora begutɛ nɛ bulo sungiri nɛ ma mbinga . Ha hio bhandi nɛtɛ-nɛtɛ ginga foto betek , nɛ nu beyak nɛngaya .
40024008	Mɔ ndɔng fɛt bedung tuka bosi yimtɛ bio bhɛ .
40024009	« Ha ngimɔ ɛngi , ɛ beba ɛnɛ mɛ yukiti nɛ mɛ gbɛ ɛnɛ . Hio kandɔ fɛt besɛn ɛnɛ hazu ɛnɛ mɛkara mi .
40024010	Nɛ dɔka wi belak mɛkara Sɔ gde . Mbwa begde may ha kita , nɛ mbwa besɛn may .
40024011	Dɔka wan-tɔkuliwen dalo behɔ nɛ mbwa beosili dɔka wi .
40024012	Hazu dea gdangamɔ beyɛbhi pentɛ , hio dɔka wi lɛm ngoy may fin na .
40024013	Ma , wi ka ba nɛ nɔa nging kanɛ kpogio ngimɔ , Sɔ bekpasisi wɛnɛ .
40024014	Nɛ ɛ bebul Dede Wen Kongakandɔ pɛ Sɔ dam nzan fɛt tuka nde , hio wi mɔ hio kandɔ fɛt aze yo . Hapata , kpogio ngimɔ behɔ . »
40024015	( Mɛ , ka mɛ tɔl wen ɛngɛ , mɛ ze gotoa nɛ kinɔng ! ) « Ma swe , tuka wan-tɔkuliwen Daniel batɔ se , ɛ begde ‹ gdanga mɔ nyɛl › ha nzɔy bhandi mɔ gasa twa Sɔ .
40024016	Ha ngimɔ ɛngi , hio wi ndɔng ka bedung ha kandɔnu Judée , dea nde , mbwa ayumɔ si ha zu ngari .
40024017	Wi ka bedung ha li dɛl , ka wɛnɛ akifiri le ha zang twa mɛ ba ma toy pɛa fin na .
40024018	Nɛ wi ka bedung ha fɔ , ka wɛnɛ akifiri fin si ha twa hazu ku gbambusa pɛa na .
40024019	Oee , gasa mɔ ngɔtɛ ka bekpa hio nazang nɛ hio nanzɔ ha yala ndɔng wa !
40024020	Ɛnɛ gɔ Sɔ nde , ka mɔ ɛngi ahɔ ha ngimɔ kolo ndumbe mana ha swe ɔmtɛ na .
40024021	Hazu ha ngimɔ ɛngi , hio wi bekpa gasa yeksamɔ ka pena hio tili yeksamɔ fɛt . Angiri ha ngimɔ ka Sɔ bade nɛ nzan kanɛ sising nɛ kanɛ kpoo , ma yeksamɔ tuka ɛngi tɛ hɔ na .
40024022	Nɛ ka bo se nde , Sɔ atikisi ma nu yala yeksamɔ ndɔng na , ki ma wi ndang lɛm mɛ kpasi na . Ma , a tikoso yo hazu wi ndɔng ka wɛnɛ weka mɛ dung hinɛ wɛnɛ .
40024023	« Nɛ ha ngimɔ ɛngi , ka ma wi tɔ ha ɛnɛ : ‹ Ɛnɛ zɔk , Mesi hakɛ ! › Nɛ ka ma tɔ ha ɛnɛ : ‹ Zɔk wɛnɛ haki ! › , ka ɛnɛ amɛkiri na .
40024024	Hazu hio wan-dalo ka tɔ nde , mbwa nɛ̂ Mesi , nɛ hio wan-tɔkuliwen dalo behɔ . Nɛ mbwa bede gasa mɔweka nɛ mɔkifi , nɛ ka mbwa kpa wal , mbwa beosili nɛ hio wi ndɔng ka Sɔ weka .
40024025	Ɛnɛ ze ! Mi tɔ yo ha ɛnɛ bingiri .
40024026	« Kaɛ tɔ ha ɛnɛ : ‹ Ɛnɛ zɔk , wɛnɛ ha kpɛnu ! › ka ɛnɛ anɛ na . Nɛ ka ɛ tɔ fin : ‹ Ɛnɛ zɔk , wɛnɛ ha wuso tɛ hakɛ ! › ka ɛnɛ amɛkiri yo na .
40024027	Hazu mi , Bewei pɛ Wi , betɛ gbesi tuka piolikolo ka baa ha liswe zikiri hɛrr .
40024028	Ha bhandi wɔl sari , hio nzio wesiri may ang . »
40024029	« Nɛhasa hapata yala yeksamɔ ndɔng , liswe betu , nɛ ze lɛm ba fin na . Hio sɔla ha ngɔn bebhil tek ha nu . Nɛ hio ziomɔ ngɔn beyak .
40024030	Ha ngimɔ ɛngi , ɛ bezɔk ma mɔweka ha liswe , ka gbasi nde , mi , Bewei pɛ Wi ha tɛa . Nɛ hio kandɔ fɛt ha nu behe kwa . Mbwa bezɔk mi , Bewei pɛ Wi , ha tɛa ha zu buswe nɛ ziomɔ , nɛ gasa lɛkɛ-lɛkɛmɔ .
40024031	Mi betomsi hio telenge pɔm nɛ kɛnza gɛl mbia , hazu nɛ ha ngbili nu nar . Mbwa bewesiri hio wi ka mi weka , ha bhandi mɔ nzan fɛt . »
40024032	« Lɛma nde , ɛnɛ ayambi ma mɔ nɛ wal towen hazu te fige . Ha ngimɔ ka hio gbakɔa tɛ bo nɛ mɔka nɛ ka hio waa tɛ bo ha gboa , ɛnɛ ingɔ nde , ngimɔ kolo koka kari .
40024033	Gbesi tuka ɛngi , ka ɛnɛ bezɔk mɔ ndɔng fɛt , ɛnɛ ing nde , mi , Bewei pɛ Wi , tɛ bo sanga ha nutwa .
40024034	Mi tɔ kpasawen ha ɛnɛ nde , hio ma wi mɔ ngimɔ ɛngɛ lɛm fe na , sɔngsi mɔ ndɔng fɛt ahɔ .
40024035	Ngɔn nɛ nu bepen . Ma , hio wen pɔm lɛm pen ndang na . »
40024036	« Ma wi ndang ing yala nɛ ngimɔ ka mɔ ndɔng behɔ na . Ngase hio telenge ha ngɔn , ngase mi , Bewei pɛ Sɔ , kanɛ Bafa mi sɔna ha ing yo .
40024037	Hio mɔ ka bahɔ ha ngimɔ pɛ Noe , behɔ gbesi ha ngimɔ ka mi , Bewei pɛ Wi , bekifiri .
40024038	Sɔngsi ka mbeng li tɛ hɔ na , hio wi ha yɔnga nɛ nɔa mɔ , mbwa dungɔ ha sio may , kanɛ swe ka Noe lea zang kuga .
40024039	Mbwa tɛ ing ma mɔ ndang na , kanɛ mbeng li hɔa tɛ kay mbwa fɛt pen nɛ . Mɔ behɔ gbesi tuka ɛngi ha ngimɔ ka mi , Bewei pɛ Wi betɛ .
40024040	Ha ngimɔ ɛngi , ha soko wi bwa ka bedung ha fɔ , ɛ beku ndang nɛ lak ndang gde .
40024041	Ha soko bhoko bwa ka beto mɔ ha zang dok ndang , ɛ beku ndang nɛ lak ndang gde .
40024042	Mɛgi , ɛnɛ yang la , hazu ɛnɛ ing yala ka Kongawan pɛ ɛnɛ betɛ nɛ na .
40024043	Ɛnɛ ze nɛdedea ! Ka wan-twa ingɔ ngimɔ ka wanzu betɛ nɛ zɛ , ki a beyang la nɛ dol wanzu mɛ gba twa pɛa .
40024044	Hazu ɛngi , ɛnɛ fin , ɛnɛ dung gdungɛ-gdungɛ hazu mi , Bewei pɛ Wi , behɔ ha ngimɔ ka ɛnɛ takiri ang na . »
40024045	« Nge wan-tom ka dung nɛ mboazu nɛ ingɔmɔ ge nde ? Yo nɛ̂ wi kɛ ka wan pɛa begde wɛnɛ ha zu hio olo wan-tom pɛa , nɛ beha wɛnɛ tom mɛ kapini yɔngamɔ ha mbwa ha dede ngimɔ .
40024046	Totɛ ha wan-tom ɛngɛ ka wan pɛa bepe tɛ kpa wɛnɛ ha dea tom pɛa .
40024047	Kpasawen , mi tɔ ha ɛnɛ nde , a begde wan-tom ɛngɛ ha zu kpaamɔ pɛa fɛt .
40024048	Ma , ka bo nɛ̂ gdanga wan-tom , a betakiri ha sila wa nde , wan pɛa lɛm tɛ nɛhasa na .
40024049	Nɛ wɛnɛ beangiri mɛla hio sɔy-tom pɛa , nɛ yɔng nɛ nɔ mɔ hinɛ hio wan-nguru dɔkɔ .
40024050	Mɛgi , wan pɛa ka behɔ ngboto nɛ ngbuma ,
40024051	bendulsi wɛnɛ nɛ nyalɔ , nɛ bepi wɛnɛ ha bhandi pɛ hio wan-dambari . Haki a behe kwa nɛ a beyɔng nzata . »
40025001	« Hɔa pɛ Kongakandɔ Ngɔn bedung tuka towen ɛngɛ . Hio pɔlɔmbɔ bhoko bhukɔ kuo lamba pɛ mbwa , nɛ gboa hazu nɛ ha kpaa wan-sibhoko .
40025002	Mɔrkɔ ha soko mbwa nɛ yera , mɔrkɔ nɛ zɔma .
40025003	Hio yeraa dungɔ sɔna nɛ li lamba , ka dung ha zanga .
40025004	Ma , hio zɔmaa kuo fin ma li lamba gde hapɛtɛa nɛnɛ .
40025005	Ka wan-sibhoko tɛ hɔ nɛhasa na , mbwa fɛt zungbo nɛ ɔala .
40025006	« Ha binsila zɛ , ɛ zea gɛl wi ka gdɔra : ‹ Ɛnɛ zɔk ! Wan-sibhoko ha tɛa . Ɛnɛ nɛ , nɛ we si wa ! ›
40025007	Mɛgi pɔlɔmbɔ bhoko ndɔng fɛt guotɛ bhɔngiri lamba pɛ mbwa .
40025008	Hio yeraa tɔa ha hio zɔmaa : ‹ Ɛnɛ ha ma li lamba haɔ , hazu pɛ ɔ ha bisoa . ›
40025009	Hio zɔmaa kiforo wen : ‹ Way , yo lɛm hazu ɔ hinɛ ɛnɛ na . Ɛnɛ nɛ ha pɛ hio wan-gdongi mɔ , nɛ hɛ pɛ ɛnɛ . ›
40025010	Ma , ha ngimɔ ka mbwa nɛa ha hɛa li lamba , wan-sibhoko hɔa . Hio bhoko ka dungɔ gdungɛ-gdungɛ , lea twa yenga sibhoko hinɛ wɛnɛ , nɛ ɛ gdɔka nutwa nɛ sɔtɛ .
40025011	« Hapata , hio yera bhoko kiforo tɛ , tɛ gdɔri ha nutwa : ‹ Kongawan , Kongawan , gbosisi nutwa ha ɔ wa ! ›
40025012	Ma , a kiforo wen : ‹ Kpasawen , mi tɔ ha ɛnɛ nde , mi ing ɛnɛ na . ›
40025013	« Mɛgi ɛnɛ dung nɛ zɔma . Hazu ɛnɛ ing yala nɛ ngonga ka mi , Bewei pɛ Wi betɛ nɛ na . »
40025014	« Kongakandɔ Ngɔn dung fin tuka towen ɛngɛ . Ma wi , ka ngoya nɛa gɛnɛ , saa hio wan-tom pɛa , nɛ gdea hio mɔ pɛa fɛt ha kɔ mbwa .
40025015	Wɛnɛ haa mbɔli ha wan-tom ndang ndang fɛt lɛm nɛ zɛng pɛ mbwa . Ma wan-tom kpaa lafu mbɔli mɔrkɔ , ma lafu mbɔli bwa , nɛ ma lafu mbɔli ndang . Nɛ wɛnɛ pena .
40025016	Wi ka kpaa lafu mbɔli mɔrkɔ nɛa nɛ de tonga nɛ yo . Nɛ wɛnɛ kpaa ma mbinga mɔrkɔ gde ha zua .
40025017	Wi ka kpaa lafu mbɔli bwa dea gbesi , nɛ wɛnɛ kpaa lafu mbɔli bwa gde ha zua .
40025018	Ma , wi ka kpaa lafu mbɔli ndang , nɛa nɛ zaa nu wusi mbɔli pɛ wan pɛa ang .
40025019	« Ka yala pena nɛdɔka , wan pɛ mbwa kiforo , nɛ wɛnɛ angara tɔla mɔ ka wɛnɛ gdea ha kɔ mbwa .
40025020	Wi , ka kpaa lafu mbɔli mɔrkɔ , hɔa nɛ osa fin mbinga mɔrkɔ , nɛ tɔa : ‹ Wan pɔm , mɛ baha mi lafu mbɔli mɔrkɔ . Mɛ zɔk , mi kpaa fin ma mɔrkɔ gde ha zua . ›
40025021	Wan pɛa tɔa ha wɛnɛ : ‹ Nɛ dedea gdang , mɛ nɛ̂ dede wan-tom nɛ mboazu . Mɛ dungɔ nɛ mboazu ha zu bebe mɔ , mɛgi mi begde mɛ ha zu dɔka mɔ . Mɛ tɛ , tɛ de totɛ hinɛ mi . ›
40025022	Nɛ wi ka kpaa lafu mbɔli bwa , hɔa fin , nɛ tɔa : ‹ Wan pɔm , mɛ baha mi lafu mbɔli bwa . Mɛ zɔk , mi kpaa fin ma bwa gde ha zua . ›
40025023	Wan pɛa tɔa ha wɛnɛ : ‹ Nɛ dedea gdang , mɛ nɛ̂ dede wan-tom nɛ mboazu . Mɛ dungɔ nɛ mboazu ha zu bebe mɔ , mɛgi mi begde mɛ ha zu dɔka mɔ . Mɛ tɛ , tɛ de totɛ hinɛ mi . ›
40025024	Nɛ fin , wi ka kpaa lafu mbɔli ndang , hɔa nɛ tɔa : ‹ Wan pɔm , mi ingɔ nde , mɛ nɛ ngaya . Mɛ bhi kpalmɔ ha bhandi ka mɛ tɛ pɛ ang na . Nɛ mɛ wesiri kpalmɔ ha bhandi , ka mɛ tɛ pɛfi ang na .
40025025	Mɛgi mi yuo ke nɛ wuso mbɔli pɛ mɛ ha si nu . Mɛ zɔk , mɔ pɛ mɛ ga . ›
40025026	Ma , wan pɛa kiforo wen ha wɛnɛ : ‹ Gdanga pɔsa wan-tom ! Mɛ ingɔ nde , mi bhi kpalmɔ ha bhandi ka mi tɛ pɛ ang na , nɛ mi wesiri kpalmɔ ha bhandi ka mi tɛ pɛfi ang na .
40025027	Mɛgi , mɛ lɛma gde mbɔli pɔm ha kɔ hio wan-pam mbɔli nde , ha pea , mi akpa mɔ pɔm nɛ ma ganga ha zua .
40025028	Ɛnɛ ku lafu mbɔli ɛngɛ ha kɔ wa yunɛ , nɛ ɛnɛ ha yo ha wi ka kpaa lafu mbɔli bhukɔ .
40025029	Hazu ka ma wi nɛ mɔ ha kɔ wa , ɛ begde ma ha zua . Nɛ wɛnɛ bedung ha zang yɛbhɛ-yɛbhɛ kpaamɔ . Ma , wi ka bo nɛ mɔ ha kɔ wa na , ɛ bezin ngase bebe mɔ ka dung ha kɔ wa yunɛ .
40025030	Ɛnɛ ba gdanga pɔsa wan-tom ɛngɛ pi ha dɛl ha zang ngɛ-ngɛ-ngɛ tutum . Haki a behe kwa nɛ a beyɔng nzata . › »
40025031	« Ha ngimɔ ka mi , Bewei pɛ wi , betɛ hinɛ hio nzɔy telenge ha zang lɛkɛ-lɛkɛmɔ pɔm , mi bedung ha zu lɛkɛ-lɛkɛ solowan pɔm .
40025032	Nɛ hio kandɔ fɛt bewesiri may ha si mi , nɛ mi bekɛtini soko mbwa gbesi tuka zaoro kɛtini nɛ soko sami nɛ gbele mbori .
40025033	Mi begde hio sami ha wekɔ mi , nɛ hio gbele mbori ha gare mi .
40025034	Nɛ mi , Kongawan , betɔ ha wi ndɔng ha wekɔ mi : ‹ Sɔ , Bafa mi , wola dede wen ha zu ɛnɛ . Mɛgi ɛnɛ tɛ tɛ kpa dede mɔ pɛ Kongakandɔ pɛ Sɔ , ka wɛnɛ bhɔngara bingiri hazu ɛnɛ ha ngimɔ ka wɛnɛ dea nɛ nzan .
40025035	Hazu wɔ dea mi , nɛ ɛnɛ haa mi yɔngamɔ . Wɔ li dea mi , nɛ ɛnɛ haa mi li mɛ nɔ . Mi dungɔ gɔn-gɛnɛ wi , nɛ ɛnɛ baa mi nɛ dede kɔ .
40025036	Mi dungɔ nɛ sɔngɛrɛ , nɛ ɛnɛ yola la ha tɛ mi . Mi dungɔ nɛ zɛlɛ , nɛ ɛnɛ tɛa tɛ pam mi . Mi dungɔ ha twa zɔbhɔ , nɛ ɛnɛ tɛa tɛ zɔk mi . ›
40025037	Mɛgi hio nzeng wi bekifiri wen ha mi : ‹ Kongawan , ɔ zɔka mɛ nɛ wɔ , nɛ ɔ ha mɛ yɔngamɔ ha nge ngimɔ ge nde ? Mana nɛ wɔ li , nɛ ɔ haa mɛ li mɛ nɔ ha nge ngimɔ ge nde ?
40025038	Nɛ , ɔ zɔka mɛ tuka gɔn-gɛnɛ wi , nɛɔ baa mɛ nɛ dede kɔ ha nge swe ge nde ? Ɔ zɔka mɛ nɛ sɔngɛrɛ , nɛɔ yola la ha tɛ mɛ ha nge swe ge nde ?
40025039	Ɔ zɔka mɛ nɛ zɛlɛ mana ha twa zɔbhɔ , nɛ ɔ nɛa ha pɛ mɛ ha nge swe ge nde ? ›
40025040	Nɛ mi betɔ ha mbwa : ‹ Kpasawen , mi tɔ ha ɛnɛ nde , mɔ fɛt ka ɛnɛ dea ha tɛ ma ndang ha soko hio bebe ya mi ndɔng , ɛnɛ dea yo ha tɛ mi . ›
40025041	« Hapata , mi betɔ ha wi ndɔng ha gare mi : ‹ Sɔ foma ɛnɛ . Mɛgi ɛnɛ pen hapɛtɛ mi le ha we ka beysi kpoo , ka Sɔ lɛa hazu Satan hinɛ hio wan-tom pɛa .
40025042	Hazu wɔ dea mi , nɛ ɛnɛ tɛ ha mi yɔngamɔ na . Wɔ li dea mi , nɛ ɛnɛ tɛ ha mi li mɛ nɔ na .
40025043	Mi dungɔ gɔn-gɛnɛ wi , nɛ ɛnɛ tɛ ba mi nɛ dede kɔ na . Mi dungɔ nɛ sɔngɛrɛ , nɛ ɛnɛ tɛ yol la ha tɛ mi na . Mi dungɔ nɛ zɛlɛ nɛ ha twa zɔbhɔ , nɛ ɛnɛ tɛ tɛ zɔk mi na . ›
40025044	Nɛ mbwa fin bekifiri wen ha mi : ‹ Kongawan , ha nge sweɔ zɔka mɛ nɛ wɔ , mana nɛ wɔ li , mana tuka gɔn-gɛnɛ wi , mana nɛ sɔngɛrɛ , mana nɛ zɛlɛ , mana ha twa zɔbhɔ , nɛ ɔ tɛ gbakiri mɛ na , ge nde ? ›
40025045	Mɛgi , mi , Kongawan , bekifiri wen ha mbwa : ‹ Kpasawen mi tɔ ha ɛnɛ nde , mɔ fɛt ka ɛnɛ tɛ de ha tɛ ma wi ndang ha soko hio bebe ya mi ndɔng na , ɛnɛ tɛ de yo fin ha tɛ mi na . ›
40025046	Nɛ wi ndɔng benɛ ha bhandi ndulsi mɔ kpoo . Ma , hio nzeng wi benɛ ha bhandi tunɔ kpoo . »
40026001	Ka Jésus karsa osamɔ ndɔng fɛt , a tɔa ha hio wan-yambimɔ pɛa :
40026002	« Ɛnɛ ingɔ nde , ha zang yala bwa , yenga Pake behɔ . Ha ngimɔ ɛngi , ɛ begde mi , Bewei pɛ Wi , ha kɔ hio wi hazu ngba mi ha getakate . »
40026003	Mɛgi hio gasa wan-hasadaka nɛ hio kotowi mɔ kandɔ zuife wesara may ha zang lɛkɛ-lɛkɛ twa pɛ Kaife , wan-zu hio wan-hasadaka .
40026004	Nɛ mbwa kpoa zuwen hazu ba Jésus nɛ likisi mɛ gbɛ wɛnɛ .
40026005	Ma , mbwa tɔa ha may : « Ka ɔ aba wɛnɛ ha ngimɔ yenga na , yu nde , hio wi mɛ le betɛ gutɛ sungiri ɔ . »
40026006	Jésus dungɔ ha Betani ha twa pɛ Simon ka dungɔ se nɛ zɛlɛ doko .
40026007	Ma bhoko tiko tɛ hapɛtɛ Jésus nɛ ma bebe dak ha kɔ wa . Ɛ sɛka dak ɛngɛ nɛ ma ta ka ɛ sa nde , albatre , nɛ ma nga gɛnɛ kulo pɛl kpasa liyama don ha zanga . Wɛnɛ tɛla liyama ha sila zu Jésus ha yɔngamɔ .
40026008	Ma , ka hio wan-yambimɔ zɔka ɛngi , sila mbwa yimɔ nɛ mbwa tɔa : « Goto gdangsa mɔ ɛngɛ nɛ ge ?
40026009	Ki ɛ gdonga liyama ɛngɛ nɛ nga gɛnɛ , nɛ ha mbɔlia ha hio fabha wi ! »
40026010	Jésus ingɔ wen pɛ mbwa nɛ wɛnɛ tɔa : « Ɛnɛ yeksi bhoko ɛngɛ hazu ge ? Mɔ ka wɛnɛ dea ha tɛ mi , yo nɛ̂ dedea .
40026011	Hazu hio fabha wi dung hinɛ ɛnɛ kpoo . Ma , mi dung ha soko ɛnɛ kpoo na .
40026012	A tɛla liyama ɛngɛ ha tɛ mi bingiri hazu bhɔngiri nɛ ngimɔ gun mi .
40026013	Kpasawen , mi tɔ ha ɛnɛ : Ha bhandi fɛt ka ɛ bebul Dede Wen ang , dam nzan fɛt , ɛ betɔ kasi mɔ ka bhoko ɛngɛ dea , tuka nde , tazu hio wi agba nɛ wɛnɛ . »
40026014	Hapata , ma ndang ha soko wan-nɛtom bhukɔ gbala bwa , ling wa nde Judas Iskariote , nɛa ha pɛ hio gasa wan-hasadaka ,
40026015	nɛ a tɔa ha mbwa : « Ɛnɛ beha ge ha mi , ka mi agde Jésus ha kɔ ɛnɛ ge ? » Nɛ mbwa haa wɛnɛ hio mbɔli mɔ bubolo bhukɔa tar .
40026016	Angiri ha ngimɔ ɛngi , Judas dungɔ ha kio dede ngimɔ mɛ gde Jésus ha kɔ mbwa .
40026017	Ha bosi yala yenga mampa ka ha na , hio wan-yambimɔ tɛa tɛ ani Jésus : « Mɛ ngoya nde , ɔ agi yɔngamɔ mɔ yenga Pake ha mɛ ha ndo nde ? »
40026018	A osa ling ma wei ha mbwa nɛ tɔa : « Ɛnɛ nɛ ha gasa le ha pɛ wei kɛ nɛ tɔ ha wɛnɛ nde , wan-osimɔ tɔa : ‹ Ngimɔ pɔm koka kari , nɛ mi ngoy mɛ yɔng mɔ yenga Pake hinɛ hio wan-yambimɔ pɔm ha bhandi pɛ mɛ . › »
40026019	Nɛ hio wan-yambimɔ dea mɔ tuka Jésus haa nua ha mbwa . Nɛ mbwa gio yɔngamɔ mɔ yenga Pake .
40026020	Nɛ ka mbolo dea , Jésus dungɔ ha tabolo hinɛ mbwa bhukɔ gbala bwa .
40026021	Ka mbwa boka ha yɔngamɔ , wɛnɛ tɔa : « Kpasawen , mi tɔ ha ɛnɛ nde , wi ndang ha soko ɛnɛ beha kasatɛ mi . »
40026022	Nɛ ngɔtɛ baa mbwa pentɛ , nɛ mbwa ndang ndang fɛt ana wɛnɛ : « Yo nɛ̂ mi nde , Kongawan ? »
40026023	Ma , Jésus kiforo wen : « Yo nɛ̂ ma wi ka pio kɔ wa ha ndangtɛ zang tasi hinɛ mi , ka beha kasatɛ mi .
40026024	Mi , Bewei pɛ Wi , befe gbesi tuka ɛ ngɛraka ha zang takarata pɛ Sɔ . Ma , ngɔtɛ ha wan-hakasatɛ Bewei pɛ Wi . Ɛ abhɛ se wɛnɛ na , ki dea se ! »
40026025	Judas wan-hakasatɛ wa , ana mɔ : « Yo nɛ̂ mi nde , wan-osimɔ ? » Jésus kɔa : « Ey , mɛ tɔa yo nɛ pɛ mɛ tɛ . »
40026026	Ka mbwa boka ha yɔngamɔ , Jésus baa mampa . Wɛnɛ wola dede wen ha zua , nɛ a gbinɔ yo ha hio wan-yambimɔ pɛa nɛ tɔa : « Ɛnɛ ku yo yɔng , ɛngɛ nɛ̂ tɛ mi . »
40026027	Hapata , a baa kɔpɔ li vigne . A lukoso Sɔ hazua , nɛ a haa yo ha mbwa nɛ tɔa : « Ɛnɛ fɛt anɔ yo .
40026028	Hazu ɛngɛ nɛ̂ tɔktɛ mi , ka dung nɛ̂ nɔa mbon ha soko hio wi nɛ Sɔ . Yo besɛ hazu bisi sɛmbɔ pɛ dɔka wi .
40026029	Mi tɔ ha ɛnɛ nde , mi lɛm nɔ li vigne fin na , kanɛ swe ka mi benɔ mbombea hinɛ ɛnɛ ha ngimɔ ka Kongakandɔ pɛ Bafa mi behɔ . »
40026030	Nɛ ka mbwa bea hio gima pɛ David mɔ yenga Pake kari , mbwa nɛa ha zu ngari Olivier .
40026031	Hapata Jésus tɔa ha hio wan-yambimɔ pɛa : « Ha zɛ ɛngɛ , ɛnɛ fɛt belak mi gde , hazu Sɔ tɔa ha zang takarata pɛa : ‹ Mi begbɛ zaoro sami nɛ zugili sami bepanziki . ›
40026032	Ma , ka Sɔ tunso mi ha soko hio fiowi kari , mi bepen ha Galile sɔngsi nɛ ɛnɛ . »
40026033	Pierre kafa ha nu wa nɛ tɔa : « Ngase ka hio wi fɛt belak mɛ gde , pɔm , mi lɛm lak mɛ gde ndang na ! »
40026034	Jésus kiforo wen ha wɛnɛ : « Kpasawen , mi tɔ ha mɛ nde , ha zɛ ɛngɛ , sɔngsi dɔma gɔlɛ , mɛ bekafi mi zetar . »
40026035	Nɛ Pierre tɔa ha wɛnɛ : « Ngase yo adung nde , mi afe hinɛ mɛ , mi lɛm mɛ kafi mɛ na . » Mɛgi , hio olo wan-yambimɔ fɛt tɔa ndangtɛ wen fin gbesi .
40026036	Hapata , Jésus hinɛ hio wan-yambimɔ pɛa hɔa ha ma nu fɔ ka ɛ sa nde Getsemani . Nɛ Jésus tɔa ha mbwa : « Ɛnɛ dung hakɛ ha ngimɔ ka mi ha nɛa haki hazu gɔa Sɔ . »
40026037	Nɛ a kuo Pierre nɛ hio bewei pɛ Zebede bwa nɛnɛ . Nɛ wɛnɛ angara dea ngɔtɛ nɛ ke .
40026038	Mɛgi a tɔa ha mbwa : « Sila mi dona nɛ ngɔtɛ tuka nde mi befe fe . Ɛnɛ dung hakɛ nɛ yang la hinɛ mi . »
40026039	Nɛ wɛnɛ tiko nɛ ha sɔngsi tikiring . Haki a teka gok li wa ha nu , nɛ a gɔa Sɔ : « Bafa mi , ka lɛma , mɛ yɛsisi kɔpɔ ngamɔ ɛngɛ nɛ mi . Ma , bo tuka mi ngoya na , ma , tuka mɛ ngoya . »
40026040	Nɛ a kiforo tɛ ha pɛ hio wan-yambimɔ . Ka wɛnɛ kpaa mbwa ha ɔala , a tɔa ha Pierre : « Ɛnɛ tɛ kpa ngatɛ mɛ yang la hinɛ mi ngonga ndang sɔna na ?
40026041	Ɛnɛ yang la nɛ gɔ Sɔ tuka nde , sɛbhalamɔ agan zu ɛnɛ na . Sila wi nɛ hɛl mɛ de mɔ , ma , ngatɛ pɛ wi dɔk na . »
40026042	Ha zebwaa fin , a nɛa nɛyɛa tikiring nɛ gɔa Sɔ : « Bafa mi , ka lɛma nde , mi anɔ kɔpɔ ɛngɛ hazu mɛ lɛm mɛ yɛsisi yo nɛ mi na , ki mɔ ahɔ tuka mɛ ngoya . »
40026043	Nɛ wɛnɛ kiforo fin tɛ kpa mbwa ha ɔala , hazu li mbwa dungɔ nɛ la lɔp-lɔp .
40026044	Mɛgi a laka mbwa gde , nɛ nɛyɛa tikiring fin . Nɛ a gɔa Sɔ ha zetara nɛ ndangtɛ wen .
40026045	Hapata , a kiforo tɛ ha pɛ hio wan-yambimɔ , nɛ a tɔa ha mbwa : « Ɛnɛ boka ha ɔala nɛ ɔmatɛ nde ? Ɛnɛ zɔk , ngimɔ hɛra kari ka ɛ begde mi , Bewei pɛ Wi , ha kɔ hio wan-de gdangamɔ .
40026046	Ɛnɛ gutɛ , ɔ nɛ ! Ɛnɛ zɔk , wan-hakasatɛ mi hɔa kari . »
40026047	Nɛ ka Jésus boka ha wolamɔ , Judas , ma ndang ha soko wan-yambimɔ bhukɔ gbala bwa , hɔa hinɛ hio giliwi ha pata wa . Mbwa dungɔ nɛ hio gbapa nɛ mbiti te ha kɔ mbwa . Yo nɛ̂ hio gasa wan-hasadaka nɛ hio kotowi pɛ hio zuife ka tomsa wi ndɔng .
40026048	Judas , wan-hakasatɛ Jésus , baosi ha mbwa wal mɛ ing wɛnɛ sɔngsi , a batɔ : « Wi ka mi beduy mbuku wa , yo nɛ̂ Jésus . Ɛnɛ ba wɛnɛ ! »
40026049	Mɛgi Judas tiko nɛhasa tɛ ha pɛ Jésus nɛ tɔa : « Wolmɔe , wan-osimɔ ! » Nɛ a duyo mbuku wa .
40026050	Jésus tɔa ha wɛnɛ : « Dan mi , mɛ de mɔ , ka mɛ tɛa ha dea ! » Nɛ hio wi ndɔng tiko tɛ , tɛ bhubhili Jésus nɛ baa wɛnɛ .
40026051	Ma ndang ha soko wi ndɔng ka dung hinɛ Jésus , daka gbapa sungiri nɛ wan-tom pɛ wan-zu hio wan-hasadaka nɛ gɔna zala wa pi ha nu .
40026052	Mɛgi Jésus tɔa ha wɛnɛ : « Mɛ pi gbapa pɛ mɛ ha bhandia ! Hazu wi fɛt ka ba gbapa , bebhondi nɛ wal gbapa .
40026053	Mi lɛma sa Bafa mi , nɛ wɛnɛ betomsi nɛhasa zugili telenge pen bhukɔ gbala bwa hazu gbakiri mi . Mɛ ingɔ yo nde ?
40026054	Ma , ka Sɔ de mɛgi , ki takarata pɛ Sɔ ka tɔa nde , mɔ behɔ mɛgi , belɛmsiri tɛ mɛng ? »
40026055	Nɛ Jésus tɔa ha giliwi : « Mi nɛ̂ nagbɛwi mɛ tɔ nde , ɛnɛ atɛ nɛ gbapa nɛ mbiti te mɛ ba nɛ mi nde ? Mi dungɔ ha soko ɛnɛ yala ndang ndang fɛt ha osamɔ ha zang gasa twa Sɔ , nɛ ɛnɛ tɛ ba mi na .
40026056	Ma , yo fɛt hɔa mɛgi , tuka nde , mɔ ka hio wan-tɔkuliwen bangɛriki ha zang takarata pɛ Sɔ alɛmsiri tɛ . » Mɛgi , hio wan-yambimɔ fɛt yuo mɔ pen lak Jésus gde .
40026057	Hio wan-ba Jésus kuo wɛnɛ nɛnɛ ha pɛ Kaife , wan-zu hio wan-hasadaka . Haki hio wan-osi mbonga nɛ hio kotowi wesara may ang .
40026058	Pierre dungɔ nɛyɛa nak nɛ pata wa nɛnɛ , kanɛ lɛkɛ-lɛkɛ twa pɛ wan-zu hio wan-hasadaka . A lea zang dɛl nɛ dungɔnu ha soko hio wan-tom , hazu zɔk mɔ ka behɔ .
40026059	Hio gasa wan-hasadaka nɛ hio olo wan-kpo zuwen fɛt kio ma wen dalo sungiri nɛ Jésus , hazu kpa wal mɛ gbɛ wɛnɛ .
40026060	Ma , ngase dɔka hio wan-gɔn wen dalo wesara may , mbwa tɛ kpa ma wen ndang mɛ gɔn sungiri nɛ Jésus na . Ha kpogio , hio wan-gɔn wen dalo bwa hɔa ,
40026061	nɛ mbwa tɔa : « Wi kɛ tɔa : ‹ Mi lɛma yangili gasa twa Sɔ fɛt , nɛ mi bebɛ yo fin fɛt ha zang yala tar . › »
40026062	Wan-zu hio wan-hasadaka guotɛ nɛ tɔa ha Jésus : « Mɛ bo nɛ ma wen mɛ kifiri hazu mɔ ka mbwa tɔ sungiri nɛ mɛ na nde ? »
40026063	Ma , Jésus dungɔ sɛm . Mɛgi wan-zu hio wan-hasadaka tɔa ha wɛnɛ : « Mi ani mɛ nɛ ling tunɔ Sɔ , mɛ tɔ ha ɔ ka mɛ nɛ̂ Mesi , Bewei pɛ Sɔ . »
40026064	Jésus kiforo wen ha wɛnɛ : « Ey , mɛ tɔa yo . Mi tɔ ha ɛnɛ fin nde , ɛnɛ bezɔk mi , Bewei pɛ Wi , ha dungɔnu ha wekɔ Sɔ ka dung nɛ ngatɛ fɛt . Nɛ ɛnɛ bezɔk mi bin ha ngimɔ ka mi betɛ ha zu buswe . »
40026065	Mɛgi ngambi dea wan-zu hio wan-hasadaka nɛ wɛnɛ gba latɛ pɛa nɛ pɛa tɛ . Nɛ wɛnɛ tɔa : « Wɛnɛ fɛngsa Sɔ ! Ɔ lɛm ki ma wan-kɛwen fin na ! Ɛnɛ zea fɛngsamɔ ka wɛnɛ fɛngsa nɛ Sɔ !
40026066	Ɛnɛ takiri pɛ ɛnɛ nde ge ? » Mbwa kiforo wen : « Wɛnɛ lɛma nɛ fio ! »
40026067	Hapata mbwa pɛa tafu ha zang li wa , nɛ mbwa sɔma wɛnɛ . Nɛ hio ma mɛla li wa kpaya ,
40026068	nɛ tɔa : « Mɛ tɔ nde , mɛ nɛ̂ Mesi , mɛgi mɛ sum ling wi ka mɛla mɛ ! »
40026069	Ha ngimɔ ɛngi , Pierre dungɔnu ha zang dɛl . Ma bhoko-de tom pɛ wan-zu hio wan-hasadaka tiko tɛ ha pɛa , nɛ tɔa ha wɛnɛ : « Mɛ fin , mɛ dungɔ se hinɛ Jésus , wi mɛ Galile . »
40026070	Ma , a kafa ha li wi fɛt nɛ tɔa : « Mi ing gotowen ka mɛ ha tɔa na . »
40026071	Nɛ a nɛa ha nu kin . Ma mbing bhoko-de tom zɔka wɛnɛ , nɛ a tɔa ha hio wi haki : « Wei kɛ dungɔ hinɛ Jésus , wi mɛ Nazaret . »
40026072	Nɛ Pierre kafa fin nɛ kanamɔ : « Mi ing wi ɛngɛ na . »
40026073	Hapata ngimɔ tikiring , hio wi haki tiko tɛ , tɛ tɔ ha Pierre : « Kpasawen , mɛ nɛ̂ ma ha soko mbwa , wal wolamɔ pɛ mɛ gbasa nde , mɛ nɛ̂ wi mɔ Galile . »
40026074	Mɛgi Pierre angara foma mɔ nɛ kana mɔ , a tɔa : « Mi ing wi ɛngɛ na ! » Nɛ ha ndangtɛ ngimɔ , gɔlɛ dɔma .
40026075	Nɛ tazu Pierre gbaa nɛ wen ka Jésus tɔa se ha wɛnɛ : « Mɛ bekafi mi zetar ing , ki gɔlɛ tɛ dɔm . » Nɛ wɛnɛ gboa nɛ a hea kwa pentɛ .
40027001	Nɛ sutole sut , hio gasa wan-hasadaka nɛ hio kotowi mɔ kandɔ zuife kpoa zuwen mɛ gbɛ Jésus .
40027002	Mbwa sanga wɛnɛ , nɛ mbwa baa wɛnɛ nɛnɛ ha pɛ gɔfɔrma Ponse Pilate . Nɛ mbwa gdea wɛnɛ ha kɔ wa .
40027003	Ka Judas , wan-hakasatɛ Jésus , zɔka nde , ɛ gɔna kita fio ha zu Jésus kari , wɛnɛ dea ngɔtɛ hazua . Mɛgi a kiforo hio mbɔli mɔ bubolo ndɔng bhukɔa tar ha hio gasa wan-hasadaka nɛ hio kotowi ,
40027004	nɛ tɔa : « Mi dea gdangamɔ , ka mi gdea wan-ngabhala nu ha fio . » Ma , mbwa kiforo wen ha wɛnɛ : « Ɛngɛ zɔk ɔ na . Yo nɛ̂ wen pɛ mɛ . »
40027005	Nɛ a gɔsa mbɔli ndɔng ha nu gasa twa Sɔ warr . Hapata , wɛnɛ nɛa gɛsi tɛ wa ha pɛl .
40027006	Hio gasa wan-hasadaka kaya mbɔlia nɛ mbwa tɔa : « Mbonga gdɔki wal ha ɔ mɛ gde mbɔli ndɔng ha zang kubha mbɔli mɔ gasa twa Sɔ , hazu yo nɛ̂ mbɔli tɔktɛ wi . »
40027007	Mbwa kpoa zuwen nɛ kuo mbɔli ndɔng hɛ nɛ fɔ pɛ wan-bhu kpana , hazu gun hio gɔn-gɛnɛ wi ang .
40027008	Hazu ɛngi , ɛ sa ling fɔ ɛngɛ nde , « Fɔ tɔk » , gbo swe mɛsɛ .
40027009	Mɛgi , wen pɛ wan-tɔkuliwen Jérémie lɛmsara tɛ : « Hio wi mɔ kandɔ Israel weka gɛnɛ tɛ wa nɛ mbɔli mɔ bubolo bhukɔa tar . Mbwa kuo mbɔli ndɔng ,
40027010	hɛ nɛ fɔ pɛ wan-bhu kpana , gbesi tuka Kongawan Sɔ osa ha mi . »
40027011	Jésus yola ha li gɔfɔrma Pilate , ka ana wɛnɛ : « Mɛ nɛ̂ kongapora pɛ hio zuife nde ? » Jésus kiforo wen : « Yo nɛ̂ mɛ ka tɔ yo . »
40027012	Ka hio gasa wan-hasadaka nɛ hio kotowi ha fundo wɛnɛ , a kifiri wen ndang na .
40027013	Mɛgi Pilate ana wɛnɛ : « Mɛ ze hio dɔka wen ndɔng ka mbwa ha tɔa sungiri nɛ mɛ , na nde ? »
40027014	Ma , Jésus tɛ kifiri wen ha wɛnɛ hazu ma wen ndang na . Mɛgi gɔfɔrma yaksa pentɛ .
40027015	Ha yenga Pake , bɛlɛ ndang ndang fɛt , gɔfɔrma dung mɛ gbosisi ma wan-zɔbhɔ ka zugiliwi ngoya .
40027016	Ha ngimɔ ɛngi , ma wan-zɔbhɔ ang ka hio wi ingɔ nɛdɔka , ling wa nde Jésus Barabas .
40027017	Ka giliwi wesara may , Pilate ana mbwa : « Ɛnɛ ngoy nde , mi agbosisi nɛ nge wi ha ɛnɛ ge nde ? Jésus Barabas , mana Jésus ka ɛ sa nde , Mesi , nde ? »
40027018	Hazu wɛnɛ ingɔ nde , ɛ gdea Jésus ha kɔ wa nɛ wal silamɔ .
40027019	Ka Pilate boka ha dungɔnu ha zu kiti gɔn kita , ko pɛa tomsa ha wɛnɛ wen mɛgɛ : « Mɛ agu kɔ mɛ ha tɛ nzeng wi ɛngɛ . Hazu ha zɛ ɛngɛ , sila mi tukolo nɛdɔka ha zɔka lisɔ ha wen pɛa . »
40027020	Ma , hio gasa wan-hasadaka nɛ hio kotowi aa sɔkira ha giliwi nde , mbwa a-ani mɛ gbosisi Barabas , nɛ mɛ gbɛ Jésus .
40027021	Gɔfɔrma Pilate ana mbwa fin : « Ha soko wi ndɔng bwa , ɛnɛ ngoy nde , mi agbosisi nɛ o ha ɛnɛ o nde ? » Nɛ mbwa tɔa : « Barabas ! »
40027022	Nɛ Pilate ana mbwa fin : « Mɛgi mi bede mɛng nɛ Jésus ka ɛ sa nde Mesi ge nde ? » Mbwa fɛt gdɔra : « Ngba wɛnɛ ha getakate ! »
40027023	Pilate tɔa : « A dea nɛ nge gdangamɔ ge ? » Ma , mbwa gdɔra nɛngaya pen mɔ sɔngsi : « Ngba wɛnɛ ha getakate ! »
40027024	Ka Pilate zɔka nde , a lɛm gan zu giliwi na , nɛ ka woto-wotomɔ penatɛ , wɛnɛ ana li , a taya kɔ wa ha li hio wi fɛt nɛ tɔa : « Fio pɛ wi ɛngɛ zɔk mi na ! Yo nɛ̂ wen pɛ ɛnɛ ! »
40027025	Nɛ zugiliwi fɛt kɔa : « Fio pɛa atek ha zu ɔ , nɛ ha zu hio bem pɛ ɔ ! »
40027026	Mɛgi , wɛnɛ gbosasa Barabas ha mbwa . Nɛ a gdea Jésus ha kɔ wan-bibulo pɛa nde , mbwa azuri wɛnɛ nɛ zambala sɔngsi mɛ ngba wɛnɛ ha getakate .
40027027	Mɛgi hio wan-bibulo baa Jésus nɛnɛ ha zang dɛl mɔ gasa twa pɛ Gɔfɔrma Pilate . Haki mbwa wesara hio zugili-bulo fɛt zikiri wɛnɛ .
40027028	Mbwa kpɔsa la pɛa , nɛ mbwa yola ma gbɛ gbambusa pɛ wan-bibulo ha tɛ wa .
40027029	Nɛ mbwa pana ma ndutu wan nɛ yak ngombia a ha zu wa . Nɛ fin , mbwa gdea te sisongo ha wekɔ wa tuka tongolo wan . Mɛgi mbwa ngbio zigolo ha si wa , nɛ mbwa mama wɛnɛ nɛ tɔa : « Wolmɔe , kongapora pɛ hio zuife ! »
40027030	Mbwa pɛa tafu ha tɛ wa nɛ baa te sisongo mɛl nɛ wɛnɛ ha zu .
40027031	Ka mbwa mama wɛnɛ kari , mbwa kpɔsa gbambusa ɛngɛ ha tɛ wa , nɛ yola la pɛa ha wɛnɛ . Hapata mbwa kuo wɛnɛ nɛnɛ ha ngbaa ha getakate .
40027032	Ka mbwa ha gboa ha gasa le , mbwa kpaa ma wi mɔ Sirene , ling wa nde Simon . Hio wan-bibulo nɔsasa wɛnɛ mɛ gu getakate pɛ Jésus .
40027033	Mbwa hɔa ha ma bhandi ka ɛ saa nde Golgota . Ɛngɛ tɔ nde , « bhandi gbala zu wi . »
40027034	Haki mbwa ngoya mɛ ha Jésus li vigne , ka ɛ sɔkara nɛ ma mɔ ka pang tuka nzong . Nɛ ka wɛnɛ tota yo , a kafa nɔa .
40027035	Mbwa ngbaa wɛnɛ ha getakate , nɛ kapana latɛ pɛa ha soko mbwa nɛ wal mbela .
40027036	Hapata mbwa dungɔnu nɛ pɛm wɛnɛ .
40027037	Ha ngɔn ha zu wa , mbwa gdea ma papote ka gbasi wen fio pɛa . Ɛ ngɛraka : « Wi kɛ nɛ̂ Jésus , kongapora pɛ hio zuife . »
40027038	Nɛ ɛ ngbaa hio nagbɛwi bwa hinɛ Jésus . Getakate pɛ ma ndang ha wal wekɔ wa , nɛ pɛ mbinga ha wal gare wa .
40027039	Hio wi ka dungɔ ha pena haki lingɔ zu nɛ yaa Jésus ,
40027040	mbwa tɔa : « Yiss ! Mɛ ka batɔ nde , mɛ begbin gasa twa Sɔ , nɛ mɛ bebhɔngiri yo ha zang yala tar , mɛ kpasisi tɛ mɛ nɛ pɛ mɛ tɛ . Ka mɛ nɛ̂ Bewei pɛ Sɔ , mɛ zil ha getakate ! »
40027041	Hio gasa wan-hasadaka , hio kotowi nɛ hio wan-osi mbonga mama wɛnɛ fin nɛ mbwa tɔa :
40027042	« Wɛnɛ kpasasa hio mbingwi . Ma , a lɛm kpasisi tɛ wa nɛ pɛa tɛ na ! Ka wɛnɛ nɛ̂ kongapora pɛ hio zuife , wɛnɛ azil ha getakate sising-sising , nɛ ɔ bemɛkiri wɛnɛ .
40027043	A gdea tazu wa fɛt ha tɛ Sɔ . A tɔa nde , wɛnɛ nɛ̂ Bewei pɛ Sɔ . Mɛgi ka Sɔ ngoya wɛnɛ , Sɔ akpasisi wɛnɛ sising . »
40027044	Nɛ hio nagbɛwi ka ɛ ngbaa ha getakate hapɛtɛ wa , fɛngsa wɛnɛ fin gbesi .
40027045	Nɛ ka swe hɔa ha sila zu , tutum gdɔka kandɔnu ɛngi ngɛ-ngɛ-ngɛ fɛt , kanɛ swe gbinɔ kɔ hɔ ha ngonga tar .
40027046	Ka swe wɛla hɔ ha ngonga tar , Jésus gdɔra nɛ ngagɛl : « Eli , Eli , lama sabaktani ? » Ɛngɛ tɔ nde , Sɔ pɔm , Sɔ pɔm , mɛ laka mi gde hazu ge ?
40027047	Nɛ ka hio ma wi ndɔng ka dungɔ haki zea mɛgi , mbwa tɔa : « Wɛnɛ ha saa Elie . »
40027048	Nɛhasa ma wi ndang ha soko mbwa sɔawi nɛ , nɛ donsi nzambu nɛ kpaya dɔkɔ . A hɛla yo ha ndɔng te sisongo , nɛ a yafafa yo gde ha nu Jésus nde , wɛnɛ anɔ .
40027049	Ma , hio oloa tɔa ha wɛnɛ : « Mɛ gde yo , ɔ zɔk mana Elie betɛ , tɛ kpasisi wɛnɛ . »
40027050	Ma , Jésus gdɔra fin nɛ ngagɛl , nɛ wɛnɛ fea .
40027051	Ha ndangtɛ ngimɔ , la gɔn soko gasa twa Sɔ ka gɛ ha li nzɔy bhandi fɛt , gbaa soko bwa angiri ha ngɔn gbo ha nu . Nɛ nu yaka nɛ hio gogo gbaa .
40027052	Hio zupisi gboa long , nɛ hapata ka Jésus guotɛ kari , hio dɔka nzɔy wi ka bafe guotɛ nɛ kili tɛ . Mbwa gboa ha zang kɔfio , le ha nzɔy le Jérusalem , nɛ osa tɛ ha hio dɔka wi .
40027053	
40027054	Kagama-bulo nɛ hio wan-bibulo ka pɛma Jésus zɔka yaka nu nɛ mɔ fɛt ka hɔa . Mɛgi gasa ke baa mbwa , nɛ mbwa tɔa : « Kpasawen , wi kɛ dungɔ nɛ̂ Bewei pɛ Sɔ . »
40027055	Nɛ hio bhoko nɛdɔka dungɔ nɛyɛa zɔk nɛ mɔ . Yo nɛ̂ mbwa ka ndara Jésus nɛ dea tom ha wɛnɛ nisi ha Galile tɛnɛ .
40027056	Ha soko mbwa dungɔ : Marie Magdala , Marie nana mɛ Jacques hinɛ Joseph , nɛ nana mɛ hio bewei pɛ Zebede bwa .
40027057	Ka mbolo dea , Joseph , ma wan-kpamɔ mɔ le Arimate , ka dung wan-yambimɔ pɛ Jésus ,
40027058	nɛa ha pɛ Pilate nɛ ani wɔl Jésus . Mɛgi Pilate haa nu nde , ɛ azilsi yo ha wɛnɛ .
40027059	Joseph kuo wɔl Jésus nɛ luo yo nɛ mbombe bula .
40027060	A gdea yo ha zang mbombe zupisi pɛa , ka ɛ gdɔya bingiri ha zang gogo ta mɛ gde bin wɔl wa ang . Nɛ wɛnɛ kinso ma viɛ-viɛ gasa ta gdɔki nɛ nua , nɛ wɛnɛ pena .
40027061	Marie Magdala , nɛ mbinga Marie dungɔnu haki ha li zupisi .
40027062	Nɛ mɔsaa , ha swe ɔmtɛ , hio gasa wan-hasadaka nɛ hio Farizien wesara may nɛ ha pɛ Pilate ,
40027063	nɛ mbwa tɔa : « Kongawan , tazu ɔ gbaa nde , ha ngimɔ ka wan-dalo ɛngɛ bhɔna nɛ zutunɔ , wɛnɛ batɔ nde , wɛnɛ begutɛ ha soko hio fiowi hapata yala tar .
40027064	Hazu ɛngi , mɛ ha nu nde , ɛ apɛm zupisi pɛa nɛkpasa kanɛ yala tar . Yu nde , hio wan-yambimɔ pɛa atɛ nɛ zɛ , tɛ ku wɔl wa pen nɛ . Nɛ mbwa betɛ tɔ ha hio wi nde , a guotɛ ha soko fiowi . Nɛ kpogio dalo ɛngɛ bedung nɛ gdangaa pen bosi dalo , ka tɔa nde , wɛnɛ nɛ̂ Bewei pɛ Sɔ . »
40027065	Nɛ Pilate tɔa ha mbwa : « Hio wan-bibulo hazu pɛm zupisi ga . Ɛnɛ nɛ , nɛ pɛm zupisi pɛa tuka yo lɛma nɛ ɛnɛ . »
40027066	Mɛgi mbwa nɛa ha zupisi nɛ mbwa tuyo nua nɛ dafu ling Pilate , tuka nde , yo agbasi ka ɛ tikoso ta gdɔki nua . Nɛ fin , mbwa gdea hio wan-pɛm zupisi haki .
40028001	Hapata swe ɔmtɛ , ha sutole sut mɔ swe dimasi , Marie Magdala nɛ mbinga Marie nɛa hazu zɔk zupisi .
40028002	Nɛhasa nu yaka nɛngaya , hazu ma telenge pɛ Kongawan Sɔ zilo ha liswe tɛ , nɛ a kinso ta gdɔki nu zupisi gde hapɛtɛa , nɛ a dungɔnu ha zua .
40028003	Zang li wa dungɔ nɛ saa tuka piolikolo , nɛ la pɛa nɛ bua kpung-kpung .
40028004	Hio wan-bibulo ka pɛma zupisi yaka nɛ ke , nɛ mbwa gɔna ngiri tuka mbwa fea fe .
40028005	Ma , telenge wolamɔ ha hio bhoko ndɔng nɛ tɔa : « Ka ɛnɛ ayu ke na ! Mi ingɔ nde , ɛnɛ ki nɛ Jésus ka ɛ ngbaa ha getakate .
40028006	Wɛnɛ bo hakɛ na . A guotɛ ha soko hio fiowi tuka a batɔ . Ɛnɛ tɛ , tɛ zɔk bhandi ka wɛnɛ ɔanu ang .
40028007	Mɛgi , ɛnɛ nɛ nɛhasa , nɛ tɔ ha hio wan-yambimɔ pɛa : ‹ Wɛnɛ guotɛ ha soko hio fiowi . Nɛ a pena sɔngsi ɛnɛ nɛ ha Galile . Ɛnɛ bezɔk wɛnɛ haki . › Ɛngɛ nɛ̂ wen ka lɛma nde , mi atɔ yo ha ɛnɛ . »
40028008	Bhoko ndɔng laka zupisi gde nɛhasa . Ngase mbwa nɛ ke , totɛ dona sila mbwa . Mbwa sɔawi hazu ba kasia ha hio wan-yambimɔ pɛ Jésus .
40028009	Nɛhasa , Jésus kpaa may hinɛ mbwa nɛ a tɔa : « Wolmɔe ! » Mbwa tiko tɛ , tɛ ba nanga wa , nɛ mbwa lukoso wɛnɛ .
40028010	Mɛgi Jésus tɔa ha mbwa : « Ka ɛnɛ ayu ke na ! Ɛnɛ nɛ , nɛ tɔ ha hio ya mi nde , mbwa anɛ ha Galile . Mbwa bezɔk mi haki . »
40028011	Ka bhoko ndɔng boka ha liwal , hio ma wan-bibulo ka pɛma zupisi sɔawi nɛ ha gasa le , nɛ ba kasi mɔ fɛt ka hɔa ha hio gasa wan-hasadaka .
40028012	Mɛgi hio gasa wan-hasadaka wesara may hinɛ hio kotowi . Nɛ mbwa kpoa zuwen mɛ ha dɔka mbɔli ha hio wan-bibulo ndɔng .
40028013	Mbwa tɔa ha mbwa : « Ɛnɛ betɔ nde , hio wan-yambimɔ pɛa tɛa nɛ zɛ tɛ zu wɔl wa , ha ngimɔ ka ɛnɛ ha ɔala .
40028014	Ka kasia lea zala gɔfɔrma Pilate , ɔ bebhɔngiri wen hinɛ wɛnɛ nde , ɛnɛ akpa yeksamɔ na . »
40028015	Mɛgi mbwa kuo mbɔli , nɛ mbwa deamɔ tuka ɛ tɔa ha mbwa . Nɛ wen ɛngɛ ha yambala ha soko hio zuife kanɛ swe mɛsɛ .
40028016	Hio wan-yambimɔ bhukɔ gbala ndang nɛa ha Galile , ha zu ngari ka Jésus baha nua ha mbwa sɔngsi .
40028017	Ka mbwa zɔka wɛnɛ , mbwa hilo ha si wa . Tangere , hio ma dungɔ ha sio kafɛ ha sila mbwa .
40028018	Nɛ Jésus tiko tɛ hapɛtɛ mbwa nɛ tɔa : « Sɔ gdea ziomɔ fɛt ha zang ngɔn nɛ ha zu nu ha kɔ mi .
40028019	Mɛgi ɛnɛ nɛ ha pɛ hio kandɔ fɛt . Nɛ ɛnɛ de tuka nde , mbwa atɛ wan-yambimɔ pɔm . Ɛnɛ gdumsi mbwa ha li nɛ ling Bafa mi , nɛ ling mi , Bewei pɛa , nɛ ling Nzɔy-Sɔtɛ .
40028020	Nɛ ɛnɛ osi ha mbwa wal mɛ pam hio mɔ fɛt ka mi haa nua ha ɛnɛ . Nɛ ɛnɛ aing nde , mi dung hinɛ ɛnɛ swe fɛt tee , hɔ ha kpogio nzan . »
41001001	Ɛngɛ nɛ̂ angara Dede Wen hazu Jésus-Christ , Bewei pɛ Sɔ .
41001002	Gbesi tuka wen pɛ Sɔ ka wan-tɔkuliwen Esaïe bangɛriki : « Mi betomsi wan-nɛkasara pɔm ha li mɛ , hazu bhɔngiri wal ha mɛ .
41001003	Ma wi ndang gdɔra ha kpɛnu : ‹ Ɛnɛ bhɔngiri mbango ha Kongawan . Ɛnɛ yolsi hio bhɛtɛ-bhɛtɛ wal pɛa . › »
41001004	Mɛgi Jean hɔa ha kpɛnu , a gdumso hio wi ha li . Nɛ a tɔa wen ɛngɛ : « Ɛnɛ tɛ , mi gdumsi ɛnɛ ha li hazu osi nde , ɛnɛ kiforo sila ɛnɛ . Mɛgi Sɔ bebisi sɛmbɔ pɛ ɛnɛ . »
41001005	Nɛ wi mɛ kandɔnu Judée nɛdɔka , nɛ mɔ gasa le Jérusalem fɛt guotɛ nɛ ha pɛa . Mbwa gbasa sɛmbɔ pɛ mbwa , nɛ Jean gdumso mbwa ha li Jourdain .
41001006	Jean yola la kaɛ dea nɛ bumɔtɛ sari , kaɛ sa nde samo . A hɛla pɛrɛng kotu . A dungɔ ha yɔnga gdɔlɔ nɛ nɔ gɔlɔ .
41001007	Wɛnɛ bulo wen ha giliwi , a tɔa : « Wi kɛ ka betɛ ha pata mi , wɛnɛ nɛ gasaa pen mi . Mi lɛm hil ha si wa hazu bul pɛl nakala pɛa na .
41001008	Pɔm , mi gdumsi nɛ ɛnɛ ha li . Ma , pɛa , a begdumsi ɛnɛ ha zang Nzɔy-Sɔtɛ . »
41001009	Ha ngimɔ ɛngi , Jésus guotɛ ha le Nazaret , ha kandɔnu Galile tɛ ha pɛ Jean . Nɛ Jean gdumso wɛnɛ ha li Jourdain .
41001010	Ha ndangtɛ ngimɔ ka Jésus ha gboa ha li , a zɔka liswe mbanga , nɛ Nzɔy-Sɔtɛ zilo ha zu wa tuka gbakuli .
41001011	Gɛl Sɔ gboa ha liswe nɛ tɔa : « Mɛ nɛ̂ bewei pɔm ka mi ngoya gdang , mɛ gdea totɛ ha sila mi . »
41001012	Nɛhasa hapata ɛngi , Nzɔy-Sɔtɛ ngbɔsa Jésus nɛnɛ ha kpɛnu .
41001013	A dungɔ yala bhukɔa nar ha kpɛnu , nɛ Satan wea sila wa . A dungɔ ha soko hio sari bɛlɛ nɛ hio telenge dea tom ha wɛnɛ .
41001014	Hapata ka Herode pio Jean ha zɔbhɔ , Jésus nɛa ha Galile . Nɛ a bulo Dede Wen pɛ Sɔ ,
41001015	a tɔa : « Ngimɔ lɛma kari . Kongakandɔ pɛ Sɔ tɛ bo sanga nɛ ɛnɛ . Ɛnɛ kifiri sila nɛ ɛnɛ mɛkiri Dede Wen pɛ Sɔ . »
41001016	Ma swe ndang , ka Jésus ha yala hapɛtɛ tɔ Galile , a zɔka hio wan-ki kɔyɔ bwa , Simon nɛ bebe ya wa André . Mbwa dungɔ ha pio yɔk ha tɔ .
41001017	Jésus tɔa ha mbwa : « Ɛnɛ ndari mi ! Mi bede nde ɛnɛ adung wan-ki wi . »
41001018	Hapata , mbwa laka yɔk pɛ mbwa gde nɛhasa , nɛ mbwa ndara wɛnɛ .
41001019	Ka wɛnɛ nɛa fin tikiring , a zɔka Jacques hinɛ bebe ya wa , Jean . Bafa mbwa nɛ̂ Zebede . Mbwa dungɔ ha zang sɔngu bhɔngiri nɛ yɔk pɛ mbwa .
41001020	Nɛhasa , Jésus saa mbwa . Nɛ mbwa laka bafa mbwa Zebede nɛ hio wan-tom pɛa gde ha zang sɔngu , nɛ ndara Jésus .
41001021	Jésus hinɛ hio wan-yambimɔ pɛa hɔa ha le Kapernaum . Ha swe ɔmtɛ , wɛnɛ lea twa gɔ Sɔ , nɛ angara osamɔ .
41001022	Nɛ wi ndɔng ka zea wɛnɛ , yaksa pentɛ . Hazu a tɛ osi mɔ tuka hio wan-osi mbonga na . Ma , a osa nɛ ziomɔ .
41001023	Ha ndangtɛ ngimɔ ma wi ka dung bala ha kɔ gdanga sɔtɛ lea ha twa gɔ Sɔ pɛ mbwa . A gdɔra nɛ ngagɛl , nɛ a tɔa :
41001024	« Jésus wi mɛ Nazaret , mɛ ngoy de nɛ ge nɛ ɔ , ge nde ? Mɛ tɛa ha gdangsa ɔ ? Mi ingɔ mɛ nɛdedea . Mɛ nɛ̂ nzɔy wi , ka Sɔ tomsa . »
41001025	Jésus tɔa nɛngaya ha gdanga sɔtɛ : « Gdɔki nu mɛ , gbo ha tɛ wi kɛ ! »
41001026	Nɛ gdanga sɔtɛ fesa wɛnɛ nɛngaya , nɛ a gboa ha tɛ wa nɛ gdɔra nɛ ngagɛl .
41001027	Wi fɛt yaksa nɛkpasa nɛ mbwa angara ana may : « Ɛngɛ nɛ̂ nge tili mɔ ge ? Wi ɛngɛ ha osa mbombe mɔ ha ɔ nɛ ziomɔ . Wɛnɛ ha nu ha hio gdanga sɔtɛ nɛ mbwa ze nu wa . »
41001028	Nɛhasa , kasi tɛ wa yambala dam kandɔnu Galile fɛt .
41001029	Jésus nɛ hio wan-yambimɔ gboa ha twa gɔ Sɔ . Nɛhasa Jésus kuo Jacques nɛ Jean , nɛ mbwa lea twa pɛ Simon hinɛ André .
41001030	Haki folo mɛ Simon mɔ bhoko ha ɔanu nɛ zɛlɛ bawetɛ . Sising-sising mbwa tɔa wen zɛlɛ pɛa ha Jésus .
41001031	Nɛ Jésus tɛa tɛ ba kɔ wa , gu wɛnɛ gde ha ngɔn . Zɛlɛ bawetɛ kara , nɛ wɛnɛ angara dea tom ha mbwa .
41001032	Ka mbolo dea , nɛ ka swe lea , hio wi angara kaya hio wan-zɛlɛ nɛ hio wi ka dung bala ha kɔ gdanga sɔtɛ fɛt , nɛnɛ ha pɛ Jésus .
41001033	Mɛgi , hio wi fɛt mɛ le wesara may ha nutwa pɛ Simon .
41001034	Jésus kpasasa hio wi nɛdɔka ka dungɔ nɛ tili zɛlɛ nɛtɛ-nɛtɛ . Nɛ wɛnɛ yinɔ hio gdanga sɔtɛ nɛdɔka gbosisi ha tɛ hio ma wi . A kafa nde , hio gdanga sɔtɛ awolmɔ na . Hazu mbwa ingɔ wɛnɛ .
41001035	Nɛ sutole sut , ka mɔ tɛ sa ka buee na , Jésus guotɛ nɛ gboa ha twa . A nɛa ha ma bhandi , ka wi bo ang na . Wɛnɛ angara gɔa Sɔ haki .
41001036	Simon nɛ hio sɔy-tom pɛa fɛt aa tɛ ha kio wɛnɛ .
41001037	Ka mbwa kpaa wɛnɛ , mbwa tɔa : « Wi fɛt ha kio mɛ . »
41001038	Ma , Jésus tɔa ha mbwa : « Ɔ nɛ ha hio le mɔ pɛtɛa . Hazu lɛma nde , mi abul wen haki fin . Yo nɛ̂ hazu ɛngi ka mi tɛa . »
41001039	Nɛ mɛgi , Jésus yala ha kandɔnu Galile fɛt nɛ haki a bulo wen ha zang hio twa gɔ Sɔ . Nɛ a yinɔ hio gdanga sɔtɛ ha tɛ hio wi gbosisi .
41001040	Ma wan-doko tɛa tɛ ngbi zigolo ha si Jésus . A lokatɛ ha wɛnɛ , nɛ tɔa : « Ka mɛ ngoya , mɛ asasisi mi ! »
41001041	Sila Jésus doya nɛ ngɔtɛ . A yafafa kɔ ndɔ tɛ wi ɛngɛ , nɛ tɔa : « Mi ngoya , tɛ mɛ asa . »
41001042	Ha ndangtɛ ngimɔ , doko pɛa kara , nɛ tɛ wa tɛ bo nɛ saa .
41001043	Jésus mboa nu wa nɛngaya : « Pangay , ka mɛ tɔ wen mɔ ɛngɛ ha ma wi ndang na ! Ma , mɛ osi tɛ mɛ ha wan-hasadaka tuka wɛnɛ amɛkiri nde , doko pɛ mɛ kara kari . Hapata mɛ ha sadaka sasasamɔ , ka Moïse baha nua sɔngsi . Ɛngɛ beosi ha wi fɛt nde , mɛ kpasa kari . » Nɛ Jésus haa wal ha wɛnɛ pen .
41001044	
41001045	Ma , wi kɛ sio , nɛ wɛnɛ angara baa kasi mɔ , ka hɔa ha tɛ wa , ha wi fɛt . Hazu ɛngi , Jésus lɛm le zang le nɛ gbasi tɛ wa fin na . Ma , a bhɔna ha zang bɛlɛ , nɛ hio wi dungɔ ha guotɛ ha bhandi fɛt tɛ ha pɛa .
41002001	Hio ma yala hapata , Jésus kiforo tɛ pe ha le Kapernaum . Hio wi zea nde wɛnɛ ha twa .
41002002	Nɛ gasa zugiliwi wesara may , ɛ kpa bhandi fin na , ngase ha nutwa . Nɛ ka wɛnɛ ha bulo wen pɛ Sɔ ha mbwa ,
41002003	hio ma wi nar baa ma wan-zɛlɛ mɛla nɛnɛ ha wɛnɛ .
41002004	Ma , mbwa lɛm tiki nɛ ha pɛa na , hazu giliwi penatɛ . Mɛgi , mbwa danga zu twa , mbwa gdɔya tolo tan nɛ bhandi ka Jésus dung ang . Nɛ mbwa zilso lang ha tolo ɛngɛ nɛ olo wan-zɛlɛ fɛt .
41002005	Ka Jésus zɔka nde wi ndɔng gdea tazu ha tɛ wa , a tɔa ha wan-zɛlɛ mɛla : « Dan mi , mi biso sɛmbɔ pɛ mɛ kari ! »
41002006	Hio ma wan-osi mbonga dungɔ haki nɛ mbwa takara ha sila mbwa :
41002007	« Wi ɛngɛ tɔ wen mɛgɛ hazu ge ? Wɛnɛ fɛngsa Sɔ . Nge wi ka lɛma mɛ bisi sɛmbɔ pɛ ma wi ge ? Yo ka nɛ̂ Sɔ ndang ka lɛma bisi sɛmbɔ pɛ wi . »
41002008	Ha ndangtɛ ngimɔ , Jésus ingɔ takaramɔ pɛ mbwa , nɛ wɛnɛ ana mbwa : « Hazu ge ɛnɛ ha takaramɔ mɛgi ge nde ?
41002009	Ka mi tɔ ha wan-zɛlɛ mɛla nde , ‹ Sɛmbɔ pɛ mɛ biso kari › , mana ka mi tɔ nde , ‹ Gutɛ , ba lang pɛ mɛ , mɛ nɛ nɔ › , yo nɛ̂ nge ka dung nɛ hasa mɛ tɔ , ge nde ?
41002010	Kpasawen , ɛnɛ being long nde , mi , Bewei pɛ Wi , mi nɛ ziomɔ mɛ bisi sɛmbɔ pɛ hio wi ha zu nu . »
41002011	Mɛgi wɛnɛ tɔa fin ha wan-zɛlɛ mɛla : « Mi ha nu ha mɛ , gutɛ ba lang , mɛ si ha twa pɛ mɛ . »
41002012	Nɛ ha ndangtɛ ngimɔ , wan-zɛlɛ guotɛ ba lang pɛa . A gboa ha li wi fɛt . Mɛgi mbwa fɛt yaksa nɛkpasa . Mbwa lukoso Sɔ , nɛ tɔa : « Ɔ tɛ zɔk mɔ tuka ɛngɛ sɔngsi na . »
41002013	Jésus kiforo tɛ fin nɛ ha nukolo tɔ Galile . Dɔka zugiliwi tɛa hapɛtɛ wa , nɛ a osamɔ ha mbwa .
41002014	Nɛ ka wɛnɛ ha pena , a zɔka Lévi , bewei pɛ Alfe , ha dungɔnu ha zang twa-ndɛm mbɔli garama . Jésus tɔa ha wɛnɛ : « Ndari mi ! » Lévi guotɛ nɛ a ndara wɛnɛ .
41002015	Hapata , Jésus hinɛ hio wan-yambimɔ pɛa dungɔ ha yɔngamɔ ha twa pɛ Lévi . Hio dɔka wan-ndɛm mbɔli garama nɛ hio wan-de gdangamɔ dungɔ ang fin ha yɔngamɔ hinɛ mbwa . Mbwa dungɔ nɛdɔka ha ndara Jésus .
41002016	Nɛ hio ma Farizien , ka dung wan-osi mbonga , zɔka nde , Jésus ha yɔngamɔ hinɛ hio wi ndɔng . Mbwa ana hio wan-yambimɔ pɛa : « Wɛnɛ yɔngmɔ hinɛ hio wan-ndɛm mbɔli garama nɛ hio wan-de gdangamɔ hazu ge ? »
41002017	Jésus zea mbwa , nɛ wɛnɛ tɔa ha mbwa : « Bo nɛ̂ wi ndɔng , ka dung nɛ dede tɛ , ka nɛ ha pɛ wan-yina na . Ma , yo nɛ̂ ɛ ndɔng , ka dung nɛ zɛlɛ , ka nɛ ha pɛa . Mi tɛa ha nzan ɛngɛ , bo hazu sa hio nzeng wi na , ma , hazu sa hio wan-de gdangamɔ . »
41002018	Ma swe ndang ka hio wan-yambimɔ pɛ Jean wan-gdumsiwi nɛ hio Farizien ha zimɔ yɔngamɔ hazu gɔ Sɔ , mbwa tɛa tɛ ani Jésus : « Hio wan-yambimɔ pɛ Jean nɛ hio wan-yambimɔ pɛ hio Farizien ha yuo yala zim yɔngamɔ hazu gɔ Sɔ . Ma , hio wan-yambimɔ pɛ mɛ zim pɛ mbwa yɔngamɔ na hazu ge ? »
41002019	Jésus ana mbwa : « Hio wi , ka ɛ sa ha yenga sibhoko , lɛma zim yɔngamɔ ha ngimɔ , ka wei sibhoko ang hinɛ mbwa nde ? Way . Ha ngimɔ fɛt ka wei sibhoko bhɔna hinɛ mbwa , mbwa lɛm zim yɔngamɔ na .
41002020	Ma , ma ngimɔ betɛ ka ɛ begu wei sibhoko ha soko mbwa yunɛ . Yo nɛ̂ ha ngimɔ ɛngi ka mbwa bezim yɔngamɔ . »
41002021	Nɛ Jésus tɔa fin ha mbwa : « Wi ndang lɛm ku titi nu mbombe la , ful ha tolo mɔa la na . Hazu ka ɛ fal la ɛngɛ , nu mbombe la betɛ kay tɛ , nɛ zuri ma nu mɔa la fin . Mɛgi toloa betɛ pɛsi pen mɔ sɔngsi .
41002022	Wi lɛm a mbombe dɔkɔ ha zang mɔa lɔngɔ na . Hazu ka yo beangiri nɔya , yo bele gbatolo mɔa lɔngɔ nɛ yo begba lɔngɔa . Mɛgi ɛ betɛ kɔpi lɔngɔ nɛ dɔkɔ fɛt . Dea nde , ɛ a-a mbombe dɔkɔ ha zang mbombe lɔngɔ . »
41002023	Ha ma swe ɔmtɛ , Jésus hinɛ hio wan-yambimɔ gɔna ha zang ma fɔ kpalmɔ tuka sundu . Ka mbwa ha nɛa , hio wan-yambimɔ pɛa angara bhio hio ma wayaa .
41002024	Hio Farizien tɔa ha Jésus : « Mɛ zɔk , hio wan-yambimɔ pɛ mɛ ha dea mɔ , ka mbonga tɔa nde ɔ ade ha swe ɔmtɛ na . »
41002025	Jésus kiforo wen ha mbwa : « Mi ingɔ nde , ɛnɛ tɔla mɔ ka David dea ha ngimɔ ka yɔngamɔ bhana nɛ wɛnɛ , nɛ ka wɔ dea wɛnɛ hinɛ hio wi pɛa .
41002026	A lea twa Sɔ nɛ a yɔnga mampa ka ɛ haa nɛ sadaka . Ngase ka mbonga tɔa nde , ka ma gele wi ayɔng yo na , kanɛ hio wan-hasadaka sɔna . Ma , David baa yo yɔng , nɛ wɛnɛ haa fin ma ha hio wi ndɔng ka dungɔ hapɛtɛ wa . A dea mɛgi ha ngimɔ , ka Abiatar dungɔ nɛ̂ wan-zu hio wan-hasadaka . »
41002027	Hapata , Jésus tɔa ha mbwa : « Sɔ dea swe ɔmtɛ hazu wi . Sɔ tɛ de wi hazu swe ɔmtɛ na .
41002028	Yo nɛ̂ ɛngi ka mi , Bewei pɛ Wi , mi nɛ̂ wan hazu swe ɔmtɛ fin . »
41003001	Jésus kiforo fin nɛ ha twa gɔ Sɔ . Haki ma wei ang ka ma kɔ wa yɔmba .
41003002	Hio wi ndɔng ka dungɔ haki mbara Jésus hazu zɔk nde , mana wɛnɛ bekpasisi wi kɛ ha swe ɔmtɛ . Mbwa dea mɛgi hazu ki nɛ wal mɛ fundi wɛnɛ .
41003003	Jésus tɔa ha wi ka kɔ wa yɔmba : « Gutɛ mɛ , nɛ nɛ yol ha binsila ! »
41003004	Nɛ Jésus ana mbwa : « Ha swe ɔmtɛ , mbonga haa wal mɛ de nɛ ge ? Dedemɔ mana gdangamɔ ? Kpasisi wi mana gde wi afe ? » Ma , mbwa kara sɛm .
41003005	Jésus zɔka mbwa hɛrr zikiri , nɛ ngambi baa wɛnɛ . Nɛ ngɔtɛ dea wɛnɛ hazu nga sila pɛ mbwa . A tɔa ha wi ɛngɛ : « Yafifi kɔ mɛ ! » A yafafa kɔ wa , nɛ yo tɛ bo nɛ dedea .
41003006	Hio Farizien gboa ha twa gɔ Sɔ , nɛ mbwa wesara may hinɛ hio ma ngali pɛ Herode . Nɛ mbwa angara kpoa zuwen sungiri nɛ Jésus , hazu ing wal ka mbwa begbɛ nɛ wɛnɛ .
41003007	Jésus nɛ hio wan-yambimɔ pɛa gboa ha twa gɔ Sɔ , nɛ nɛ hapɛtɛ tɔ Galile . Dɔka giliwi ndara wɛnɛ . Mbwa guotɛ ha kandɔnu Galile , ha kandɔnu Judée ,
41003008	ha Jérusalem , ha kandɔnu Idume , ha kuli Jourdain , nɛ ha kandɔnu mɔ le Tir nɛ Sidon tɛnɛ . Mbwa tɛa ha pɛa hazu mbwa zea wen hio mɔ ka wɛnɛ ha dea .
41003009	Jésus tɔa ha hio wan-yambimɔ pɛa nde , mbwa abhɔngiri sɔngu ha wɛnɛ . A ngoya dung ha zanga ha li tɔ , yu nde dɔka wi ha nu bɛlɛ anɔsisi wɛnɛ na .
41003010	Hazu a kpasasa dɔka wan-zɛlɛ , mɛgi hio wan-zɛlɛ fɛt ha ilo may hazu tam tɛ wa .
41003011	Nɛ ka hio wi ka dung bala ha kɔ gdanga sɔtɛ zɔka wɛnɛ , mbwa teka ha si wa , nɛ mbwa gdɔra nɛ ngagɛl : « Mɛ nɛ̂ Bewei pɛ Sɔ ! »
41003012	Ma , Jésus mboa nu mbwa nɛngaya nde , ka mbwa agbasi wɛnɛ ha li hio wi na .
41003013	Hapata , Jésus danga zu ma ngari , nɛ wɛnɛ saa wi ndɔng ka wɛnɛ ngoya , nɛ mbwa tɛa ha pɛa .
41003014	A weka hio wi bhukɔ gbala bwa hazu nde , mbwa adung hinɛ wɛnɛ . Wɛnɛ weka mbwa tuka wan-nɛtom , ka mbwa abul wen pɛ Sɔ .
41003015	A haa mbwa ziomɔ mɛ yin nɛ hio gdanga sɔtɛ gbosisi ha tɛ hio wi .
41003016	Wi ndɔng bhukɔ gbala bwa nɛ̂ : Simon , ka Jésus sa fin nde , Pierre .
41003017	Jacques hinɛ ya wa , Jean . Mbwa nɛ̂ hio bem pɛ Zebede . Jésus haa fin ma ling ha mbwa nde , Boanerges . Ling ɛngɛ tɔ nde , bem pɛ tubho kolo .
41003018	Hapata fin , André , Philippe , Barthélemy , Matthieu , Thomas , Jacques bewei pɛ Alfe , Tade , Simon , ka ɛ sa nde , « Bele ka yin gɔn-gɛnɛ wan-le » ,
41003019	hinɛ Judas Iskariote , wi ka haa kasatɛ Jésus .
41003020	Hapata , Jésus nɛ hio wan-yambimɔ kiforo si ha twa . Ma , mbwa tɛ kpa wal mɛ yɔngmɔ na , hazu dɔka zugiliwi wesara may fin haki .
41003021	Nɛ ka hio nam pɛ Jésus zea kasia , mbwa tɛa hazu ku wɛnɛ sinɛ , hazu mbwa tɔa nde , bili dea wɛnɛ .
41003022	Nɛ hio ma wan-osi mbonga ka guotɛ ha Jérusalem tɛnɛ , tɔa : « Satan ha de le ha tɛ Jésus . A yin hio gdanga sɔtɛ nɛ wal ngatɛ pɛ Satan , wan-zu hio gdanga sɔtɛ . »
41003023	Jésus saa mbwa nɛ tɔ ha mbwa nɛ towen : « Satan beyin tɛ wa nɛ pɛa tɛ mɛng ?
41003024	Ka hio wi mɛ kandɔ ndang bi bulo sungiri nɛ may , ki kandɔ ɛngi lɛm bhɔn fin na .
41003025	Nɛ ka hio wi mɛ ndanga nam bi tumbɔ ha soko may , ki nam ɛngi lɛm bhɔn fin na .
41003026	Mɛgi ka Satan bi tumbɔ sungiri hio gdanga sɔtɛ , nɛ mbwa kɛtana soko mbwa , ziomɔ pɛa lɛm bhɔn fin na . Ma , pɛa kara .
41003027	Wi ndang lɛm le twa pɛ ma ngawi nɛ kay toy pɛa na , ka wɛnɛ tɛ sang ngawi ɛngɛ sɔngsi na . Ma , ka wɛnɛ sanga ngawi ɛngɛ kari , a lɛma zu mɔ fɛt ka dung ha zang twa pɛa .
41003028	« Kpasawen mi tɔ ha ɛnɛ : ‹ Sɔ bebisi sɛmbɔ pɛ hio wan-de gdangamɔ fɛt , nɛ pɛ hio wan-fɛngsi wɛnɛ fɛt .
41003029	Ma , wi ka fɛngsa Nzɔy-Sɔtɛ pɛ Sɔ , Sɔ lɛm bisi sɛmbɔ pɛa na . Sɛmbɔ pɛ wi ɛngɛ dung ha zu wa kpoo nɛ kpoo . › »
41003030	Jésus tɔa mɛgi , hazu hio ma wi tɔa : « Gdanga sɔtɛ de le ha tɛ wa . »
41003031	Hapata , nana mɛ Jésus nɛ hio ya wa tɛa ha pɛa . Mbwa dungɔ ha dɛl pi nɛ kasara sa nɛ wɛnɛ .
41003032	Nɛ giliwi ka zikoro wɛnɛ tɔa ha wɛnɛ : « Zɔk , nana mɛ nɛ hio ya mɛ ha dɛl . Mbwa ha kio mɛ . »
41003033	A kiforo wen , a tɔa : « O nɛ̂ nana mi nɛ hio ya mi , o nde ? »
41003034	Nɛ a zɔka hio wi ka dungɔnu zikiri wɛnɛ . A tɔa ha mbwa : « Ɛnɛ zɔk , nana mi nɛ hio ya mi hakɛ .
41003035	Hazu wi ka de mɔ ka Sɔ ngoya , wɛnɛ nɛ̂ ya mi mɔ wei , mɔ bhoko , nɛ nana mi . »
41004001	Jésus angara osamɔ nɛ mbinga ha nukolo tɔ Galile . Dɔka giliwi wesara may hapɛtɛ wa . Mɛgi wɛnɛ lea sɔngu , ka dungɔ ha li tɔ hapɛtɛ nukolo , nɛ dungɔnu ha zanga . Giliwi fɛt dungɔ ha nukolo .
41004002	Nɛ wɛnɛ osamɔ ha mbwa nɛdɔka nɛ wal towen . A tɔa ha mbwa :
41004003	« Ɛnɛ ze , ma wi nɛa fɔ hazu pɛ kpalmɔ .
41004004	Nɛ ka wɛnɛ pɛa , hio ma teka ha liwal . Nɛ hio nɔy hɔa tɛ saki yo .
41004005	Hio ma teka ha zu gogo ha bhandi ka nu bo ang nɛdɔka na . Hio kpalmɔa kpɔatɛ nɛhasa , hazu nu bo nɛ gdukoa na .
41004006	Ka swe hɔa ha sila zu , yo yɔmba nɛ yo kota hazu kua le nu nɛdedea na .
41004007	Hio ma teka ha soko yak ngombia , ka kpɔatɛ nɛ luo kpalmɔ ndɔng . Nɛ yo kpa wal mɛ way na .
41004008	Hio ma teka ha dede nu . Nɛ yo suto gbo , yo kpɔatɛ nɛ yo waya . Ma tea waya bhukɔa tar , ma waya bhukɔa mɔrkɔ zubhukɔa ndang , nɛ ma waya gɔmmay ndang . »
41004009	Nɛ Jésus tɔa ha mbwa fin : « Wi ka bo nɛ zala mɛ ze mɔ , wɛnɛ aze . »
41004010	Ha ngimɔ ka Jésus tɛ bo gbatɛ , hio wan-nɛtom hinɛ hio wi ka ndara mbwa , mbwa fɛt ana wɛnɛ : « Mɛ tɔ goto towen ndɔng ha ɔ . »
41004011	Nɛ wɛnɛ tɔa ha mbwa : « Pɛ ɛnɛ , gotomɔ ha zu Kongakandɔ pɛ Sɔ ka bawusi tɛ sɔngsi , Sɔ gbasa yo ha ɛnɛ . Ma , wi ndɔng ka dung ha dɛl , mbwa ze mɔ ndɔng nɛ wal towen .
41004012	Tuka ɛ bangɛriki ha takarata pɛ Sɔ , ‹ Mbwa gɛri mɔ nɛ gbali , ma , mbwa zɔk yo na . Mbwa ze mɔ nɛ zala , ma , mbwa ing gotoa na . Yu nde mbwa betɛ kifiri sila , nɛ Sɔ betɛ bisi sɛmbɔ pɛ mbwa . › »
41004013	Hapata Jésus tɔa ha mbwa : « Ka ɛnɛ ing goto towen ɛngɛ na , ki ɛnɛ being goto hio mbing towen mɛng ?
41004014	Wan-bul Dede Wen pɛ Sɔ dung tuka wan-pɛ kpalmɔ .
41004015	Hio ma wi gbesi tuka liwal ka wen pɛ Sɔ teka ang . Ka mbwa ze wen pɛ Sɔ , Satan tɛ , tɛ ku yo ha sila mbwa yunɛ .
41004016	Gbesi fin , hio ma wi ba wen pɛ Sɔ ha sila mbwa tuka kpalmɔ ka teka ha zu gogo . Ka mbwa zea yo , mbwa mɛkiri yo nɛ totɛ nɛhasa .
41004017	Ma , wena le sila mbwa nɛdedea na , hazu mbwa bo nɛ nɔa na . Ka ɛ yeksa mana namala mbwa hazu wen pɛ Sɔ , mbwa laka mɛkaramɔ Sɔ gde nɛhasa .
41004018	Hio ma wi ba wen pɛ Sɔ tuka kpalmɔ ka teka ha soko yak ngombia . Mbwa zea wen pɛ Sɔ ,
41004019	ma , mbwa nɛ nɔzang hazu mɔ mɛ nzan ɛngɛ , nɛ hɛl yɛbhɛ-yɛbhɛ mɔ osili mbwa , nɛ tili wɔ mɔ nɛtɛ-nɛtɛ fɛt lea sila mbwa . Mɛgi yo gana zu wen pɛ Sɔ , ka kpa wal mɛ way nɛ na .
41004020	Fin , hio ma wi ang ka ba wen pɛ Sɔ tuka kpalmɔ ka teka ha dede nu . Yo nɛ̂ wi ndɔng ka zea nɛ mɛkara wen pɛ Sɔ . Nɛ mbwa waya , ma bhukɔa tar , ma waya bhukɔa mɔrkɔ zu bhukɔa ndang , nɛ ma waya gɔmmay ndang . »
41004021	Jésus tɔa fin ha mbwa : « Wi lɛm gde we ha lamba hazu ku yo gde ha si kpana , mana ha si yala na . Ma , a begde yo ha zu solo lamba .
41004022	Mɔ fɛt ka dung ha tutum , yo begbo ha saamɔ . Nɛ mɔ wuso fɛt begbo long .
41004023	Wi ka bo nɛ zala mɛ ze mɔ , wɛnɛ aze ! »
41004024	Nɛ Jésus tɔa fin ha mbwa : « Ɛnɛ pangay nɛ mɔ ka ɛnɛ ha zea . Nɛ dɔka ka ɛnɛ ha lɛnga zala , nɛ dɔka Sɔ beha ɛnɛ ingɔmɔa . Nɛ Sɔ beha ɛnɛ fin ingɔmɔa pen ɛngi .
41004025	Hazu ɛ beha mɔ ha wi ka dung nɛ mɔ ha kɔ wa . Ma , wi ka bo nɛ ma mɔ na , ngase bebe mɔ ka dung ha kɔ wa , ɛ beku yo yunɛ . »
41004026	Jésus tɔa fin ha mbwa : « Wal ka Sɔ bhɔngiri Kongakandɔ pɛa , yo gbesi tuka wi ka pɛ fon ha fɔ pɛa .
41004027	Ngase wɛnɛ ha ɔala , mana wɛnɛ ha yanga la , kpalmɔ ɛngɛ ha sutoa nɛ yo ha kpɔatɛ swe nɛ zɛ . A ing wal ka yo kpɔ nɛ tɛ na .
41004028	Yo nɛ̂ nu ha de nde , fon asuti , akpɔtɛ , nɛ away .
41004029	Nɛ ka fon ngaya , wi bhio yo hazu ngimɔa lɛma kari . »
41004030	Jésus tɔa fin : « Ɔ beweki wal ka Sɔ bhɔngiri Kongakandɔ pɛa nɛ nge mɔ ge ? Nɛ ɔ betɔ nɛ nge towen hazua ge nde ?
41004031	Mi ngoya tɔ ha ɛnɛ nde , yo gbesi tuka gbalamɔ ka ɛ sa nde , mutarde . Ka ɛ pɛa yo ha fɔ , yo nɛ bebea pen mbing gbalamɔ fɛt ha nzan .
41004032	Nɛ ka ɛ pɛa yo kari , yo kpɔatɛ . Nɛ yo tɛ bo nɛ̂ gasa wakpo pen mbinga fɛt . Yo dea gbakɔa ka hio nɔy lɛma bɛ twa ha simɔa . »
41004033	Jésus dungɔ ha bulo wen pɛ Sɔ nɛ wal dɔka towen tuka ɛngi , lɛm nɛ ingɔmɔ pɛ hio wi ka zea wɛnɛ .
41004034	Wɛnɛ dungɔ ha tɔa mɔ fɛt ha mbwa nɛ wal towen . Ma , ka wɛnɛ tɛ bo gbatɛ hinɛ hio wan-yambimɔ pɛa , a tɔa gotoa fɛt ha mbwa .
41004035	Ha ndangtɛ swe ɛngi nɛ mbolo , Jésus tɔa ha hio wan-yambimɔ pɛa : « Ɔ nɛ ha kuli tɔ . »
41004036	Nɛ ka hio wan-yambimɔ gdea hio giliwi si kari , mbwa lea sɔngu ka wɛnɛ dungɔ ang , nɛ mbwa pena . Hio ma mbing sɔngu dungɔ hapɛtɛa .
41004037	Nɛ gbabok guotɛ nɛhasa , nɛ tongbasa li a ha zang sɔngu nɛdɔka .
41004038	Jésus dungɔ ha goto sɔngu , nɛ wɛnɛ ɔala gde zu wa ha mɔ-gde zu . Hio wan-yambimɔ tunso wɛnɛ nɛ mbwa gdɔra : « Wan-osimɔ , ɔ fea kari ! Yo de ma mɔ ha tɛ mɛ na ? »
41004039	Jésus tunɔ ha la . A gaya gbabok nɛ a tɔa nɛ ngagɛl ha li : « Mɛ ga , kari sɛm ! » Bok ɛngɛ kara nɛ mɔ gaa selele .
41004040	Hapata , Jésus ana hio wan-yambimɔ : « Ɛnɛ yu ke hazu ge ? Ɛnɛ tɛ mɛkiri ka mi na ? »
41004041	Mɛgi , gasa ke baa mbwa nɛ mbwa ana may : « Ɛngɛ nɛ̂ nge tili wi , ka gbabok nɛ li ha zea nu wa ge nde ? »
41005001	Nɛ mbwa hɔa ha kuli tɔ , ha kandɔnu Gadara .
41005002	Ka Jésus zilo ha zang sɔngu , ma wi gboa ha wal zupisi tɛ ha sɔngsi wa . Wi ɛngɛ dungɔ bala ha kɔ gdanga sɔtɛ .
41005003	A dungɔ ha ɔa ha zang ngu ka ɛ gde hio wɔl wi ang . Ma wi ndang lɛm sang wɛnɛ na , ngase nɛ gbazɔbhɔ na .
41005004	Hazu , sɔngsi , ɛ sanga nanga wa nɛ pɛl bolo , nɛ ɛ aa gbazɔbhɔ ha kɔ wa . Ma , wɛnɛ gɔna pɛl ndɔng , nɛ wɛnɛ gbinɔ hio gbazɔbhɔ ndɔng fɛt . Mɛgi , ma ngawi mɛ dolsi wɛnɛ ha ndanga bhandi bona .
41005005	Ngimɔ fɛt , swe nɛ zɛ , wɛnɛ dungɔ ha yambala ha soko hio zupisi nɛ hio zu ngari nɛnɛ . Nɛ a dungɔ ha gdɔra nɛngaya nɛ ha kɔmbara tɛ wa nɛ hio ta .
41005006	Ka wɛnɛ zɔka Jésus nɛyɛa , a sɔawi tɛ , tɛ hil ha si wa .
41005007	Nɛ wɛnɛ gdɔra nɛ ngagɛl , a tɔa : « Jésus , Bewei pɛ Sɔ ha kuso ngɔn , mɛ ngoy mɛ de nɛ ge nɛ mi ge ? Mi baa nanga mɛ nɛ ling Sɔ nde , ka mɛ andulsi mi na . »
41005008	A tɔa mɛgi , hazu Jésus haa nu nde , gdanga sɔtɛ agbo ha tɛ wa .
41005009	Nɛ Jésus ana wɛnɛ : « Ling mɛ nɛ̂ o ? » A kiforo wen ha Jésus : « Ling mi nde Zugili , hazu ɔ nɛ̂ dɔka . »
41005010	Nɛ wɛnɛ lokatɛ ha Jésus : « Mɛ yin gdanga sɔtɛ ndɔng nɛyɛa pen kandɔnu ɛngɛ na . »
41005011	Ma gasa zugili nguru dungɔ haki ha yɔngamɔ ha zu ngari .
41005012	Nɛ gdanga sɔtɛ ndɔng lokatɛ ha Jésus : « Mɛ tomsiɔ ha zang nguru ndɔng , ka ɔ ale ha tɛ mbwa wa ! »
41005013	Jésus mɛkara wen pɛ mbwa . Mɛgi hio gdanga sɔtɛ ndɔng gboa ha tɛ wi ɛngɛ , nɛ mbwa lea ha tɛ hio nguru . Nɛ zugili nguru ɛngi angara sɔawi , mbwa bhilo tek ha kuso nu ngindi tɔ , nɛ mbwa fɛt fea li . Ɛ weka gili mbwa lɛm nɛ tomay bwa .
41005014	Nɛ hio zaoro nguru yuomɔ pen , nɛ nɛ tɔ kasia ha hio wi mɛ le , nɛ ha hio wi mɛ hio bebe le . Nɛ dɔka wi nɛa hazu zɔk mɔ ka hɔa .
41005015	Nɛ ka mbwa hɔa hapɛtɛ Jésus , mbwa zɔka wi kɛ , ka zugili gdanga sɔtɛ gboa ha tɛ wa . Wɛnɛ ha dungɔnu , la ha tɛ wa , zu wa tɛ bo nɛdedea . Mɛgi , ke baa wi ndɔng .
41005016	Nɛ hio wi ka zɔka mɔ fɛt , ka hɔa ha tɛ wi kɛ nɛ ha tɛ hio nguru , baa kasia ha hio wi ndɔng ka hɔa nɛpata .
41005017	Mɛgi hio wi lokatɛ ha Jésus nde , wɛnɛ apen ha kandɔnu pɛ mbwa .
41005018	Ka Jésus ha lea sɔngu , wi kɛ , ka gdanga sɔtɛ gboa ha tɛ wa , lokatɛ ha Jésus nɛ tɔa : « Mi ngoya bhɔn hinɛ mɛ . »
41005019	Ma Jésus tɛ mɛkiri wen pea na , a tɔa ha wɛnɛ : « Mɛ kifiri ha soko hio nam pɛ mɛ . Mɛ tɔ ha mbwa mɔ fɛt ka Kongawan dea ha tɛ mɛ . Nɛ mɛ tɔ ha mbwa wen kobhe , ka wɛnɛ dea ha tɛ mɛ . »
41005020	Hapata , wi kɛ pena nɛ ha kandɔnu ka ɛ sa nde , « Le Bhukɔ » . Nɛ wɛnɛ angara tɔa wen mɔ ka Jésus dea ha tɛ wa . Nɛ hio wi fɛt yaksa pentɛ .
41005021	Jésus kuoli nɛ sɔngu si ha kuli tɔ . Nɛ gasa zugiliwi wesara may zikiri wɛnɛ . A bhɔna ka ha nukolo .
41005022	Ma wan-zu twa gɔ Sɔ , ling wa nde Yairus , tɛa . Nɛ ka wɛnɛ zɔka Jésus , a hilo ha si wa .
41005023	Wɛnɛ lokatɛ ha Jésus nɛting , a tɔa ha wɛnɛ : « Bem pɔm nɛ zɛlɛ , nɛ wɛnɛ tɛ bo hapɛtɛ fio . Mɛ tɛ tɛ gde kɔ ha tɛ wa ka wɛnɛ akpasi , nɛ ka wɛnɛ abhɔn nɛ zutunɔ . »
41005024	Jésus nɛa hinɛ wɛnɛ . Gasa zugiliwi ndara Jésus nɛ mbwa nɔa may gbem zikiri wɛnɛ .
41005025	Ma bhoko dungɔ haki , nɛ tɔk ha sɛa ha tɛ wa tɛ bo nɛ bɛlɛ bhukɔ gbala bwa .
41005026	Wɛnɛ nɛa ha pɛ hio dɔka wan-yina nɛ mbwa dea gan . A gdangsa mbɔli pɛa nɛgbelea . Nɛ zɛlɛ tɔk ɛngɛ tɛ bo nɛngaya pen mɔ sɔngsi .
41005027	Ka wɛnɛ zea kasi tɛ Jésus , a tɛa nɛ wal gdong wa . Hazu wɛnɛ dungɔ ha tɔa ha sila wa : « Ngase ka mi ndɔ nɛ la tɛ wa sɔna , zɛlɛ pɔm bekari . » Nɛ wɛnɛ ndɔa la ha tɛ Jésus .
41005028	
41005029	Ha ndangtɛ ngimɔ , tɔk ɛngɛ gɔna . Nɛ wɛnɛ zɔka tɛ wa nde zɛlɛ pɛa kara .
41005030	Nɛ ha ndangtɛ ngimɔ ɛngi , Jésus ingɔ nde , ma nu ngatɛ gboa ha tɛ wa . A kiforo tɛ ha soko gili nɛ anamɔ : « O ha ndɔ la pɔm o nde ? »
41005031	Hio wan-yambimɔ pɛa kiforo wen ha wɛnɛ : « Mɛ zɔka nde giliwi nɔa may gbem zikiri mɛ . Ma , mɛ de mɛng hazu ani nɛ mɔ : ‹ O ha ndɔ tɛ mi o nde ? › »
41005032	Nɛ Jésus gɛramɔ hɛrr zikiri pɛtɛ wa hazu zɔk wi ka ndɔa tɛ wa .
41005033	Tɛ bhoko ɛngɛ angara yaka tu-tu-tu nɛ ke , hazu a ingɔ mɔ ka hɔa ha tɛ wa . Mɛgi , wɛnɛ tɛa , tɛ hil ha si Jésus , nɛ a tɔa ngbak wen mɔ fɛt ka hɔa ha tɛ wa .
41005034	Nɛ Jésus tɔa ha wɛnɛ : « Nana mi , mɛ kpasa hazu mɛ mɛkara mi . Mɛ si nɛdedea . Zɛlɛ pɛ mɛ kara kari . »
41005035	Nɛ ka Jésus bo ka ha wolamɔ , hio ma wi mɛ twa pɛ Yairus , wan-zu twa gɔ Sɔ , hɔa tɛ tɔ ha Yairus : « Bem pɛ mɛ gaa kari . Mɛ yeksi wan-osimɔ fin na . »
41005036	Ma , Jésus zea wen ɛngi nɛ wa zala . Nɛ a tɔa ha wan-zu twa gɔ Sɔ ɛngɛ : « Mɛ yu ke na . Mɛ mɛkiri nɛ Sɔ sɔna ! »
41005037	Nɛ Jésus tɛ ngoy nde , ma wi anɛ hinɛ wɛnɛ na , kanɛ Pierre , Jacques hinɛ ya wa Jean sɔna .
41005038	Mbwa hɔa ha twa pɛ wan-zu twa gɔ Sɔ . Nɛ Jésus zɔka nde , woto-wotomɔ ang haki , nɛ hio wi ha hea kwa nɛ ha lokatɛ nɛngaya .
41005039	Wɛnɛ lea twa nɛ tɔa ha mbwa : « Ɛnɛ de woto-wotomɔ nɛ he kwa tuka ɛngɛ hazu ge ? Bem ɛngɛ tɛ fe na , ma , a ɔ nɛ la . »
41005040	Nɛ mbwa mama wɛnɛ gbɔ ɔ . Mɛgi , Jésus yinɔ mbwa fɛt ha twa gbosisi ha dɛl . A saa bafa nɛ nana mɛ bem , nɛ hio wan-nɛtom pɛa tar , le nɛ zang gdɔku ka bebhoko ɛngɛ dung ang .
41005041	Jésus baa kɔ bebhoko ɛngɛ nɛ a tɔa ha wɛnɛ : « Talita , kumi ! » Ɛngɛ tɔ nde , bebhoko , mi tɔ ha mɛ , mɛ gutɛ .
41005042	Ha ndangtɛ ngimɔ , bebhoko ɛngɛ guotɛ nɛ angara nɛa nɔ . Wɛnɛ dungɔ nɛ bɛlɛ bhukɔ gbala bwa . Ka hio wi zɔka mɛgi , mbwa fɛt yaksa gdang .
41005043	Mɛgi , Jésus mboa nu mbwa nɛngaya nde , ka mbwa atɔ wena ha ma wi ndang na . Hapata wɛnɛ haa nu nde , mbwa aha yɔngamɔ ha bebhoko ɛngɛ .
41006001	Jésus guotɛ haki si ha bhandi ka wɛnɛ kpɔatɛ ang . Hio wan-yambimɔ pɛa nɛa hinɛ wɛnɛ .
41006002	Ka hɔa ha swe ɔmtɛ , Jésus angara osamɔ ha hio wi ha twa gɔ Sɔ . Dɔka wi ka dungɔ ha zea wɛnɛ , yaksa nɛ mbwa tɔa : « Wɛnɛ kpa osamɔ ɛngɛ ha ndo ? Mbaramɔ ɛngɛ gutɛ ha ndo tɛ nɛ ge ? Nɛ wɛnɛ de mɛng de nɛ hio mɔkifi ndɔng ge nde ?
41006003	Bo nɛ̂ wɛnɛ nɛ̂ wan-sɛkte , bewei pɛ Marie na nde ? Hio ya wa bo nɛ̂ Jacques , Yozes , Judée nɛ Simon na nde ? Hio ya wa mɔ bhoko de le ha soko ɔ na nde ? » Mɛgi , mɔ ndɔng fɛt dolsa mbwa mɛ mɛkiri Jésus .
41006004	Nɛ Jésus tɔa ha mbwa : « Hio wi ba wan-tɔkuliwen nɛ zioa ha bhandi fɛt . Ma , ha le ka wɛnɛ kpɔatɛ ang , ha nugala pɛa , nɛ ha soko hio nam pɛa , ɛ ba wɛnɛ ang nɛ zioa na . »
41006005	Jésus tɛ kpa wal mɛ de mɔkifi haki ndang na . Sɔna , wɛnɛ gdea nɛ kɔ ha tɛ hio ma wan-zɛlɛ , nɛ wɛnɛ kpasasa mbwa .
41006006	Ma , wɛnɛ yaksa hazu mbwa mɛkiri wɛnɛ na . Hapata , wɛnɛ nɛa ha hio le ka zikoro Nazaret , hazu osimɔ ha hio wi .
41006007	Jésus saa hio wan-yambimɔ bhukɔ gbala bwa . Wɛnɛ haa mbwa ziomɔ mɛ gan zu hio gdanga sɔtɛ , nɛ wɛnɛ angara tomsa mbwa bwa , bwa .
41006008	A haa nu ha mbwa : « Ɛnɛ aba ma mɔ hazu yali na , kanɛ tongolo sɔna . Ka ɛnɛ aba yɔngamɔ , ngase ngobho , ngase mbɔli na .
41006009	Ɛnɛ ayol nakala nɛ la ndang sɔna , ɛnɛ aku ma fin na . »
41006010	Wɛnɛ tɔa fin ha mbwa : « Ka ɛ baa ɛnɛ ha ma twa , ɛnɛ abhɔn sɔna haki , kanɛ ɛnɛ guotɛ ha le ɛngi pen .
41006011	Nɛ ka hio wi ha ma bhandi ba ɛnɛ nɛ dede kɔ na , nɛ ka mbwa ze ɛnɛ na , ɛnɛ pen ha bhandi ɛngi . Nɛ ɛnɛ ngbɔ ngbabhuki nanga ɛnɛ , ka yo aosi ha mbwa gdanga deamɔ pɛ mbwa . »
41006012	Mɛgi , hio wan-yambimɔ pena nɛ ha bulo wen ha hio wi nde , mbwa akifiri sila .
41006013	Mbwa yinɔ dɔka gdanga sɔtɛ ha tɛ hio wi gbosisi . Mbwa hɔnga nɔ ha tɛ hio dɔka wan-zɛlɛ , nɛ zɛlɛ pɛ mbwa kara .
41006014	Kasi tɛ Jésus yambala dam bhandi fɛt , nɛ kongapora Herode zea yo . Nɛ hio ma wi dungɔ ha tɔa : « Jésus nɛ̂ Jean wan-gdumsiwi ha gutɛ ha soko hio fiowi . Yo nɛ̂ ɛngi , ka wɛnɛ nɛ ziomɔ mɛ de mɔkifi . »
41006015	Hio ma dungɔ ha tɔa : « Wɛnɛ nɛ̂ wan-tɔkuliwen Elie , ka kiforo tɛ . » Hio ma tɔa : « Yo nɛ̂ ma wan-tɔkuliwen gbesi ma ha soko ɛ ndɔng , ka badung sɔngsi bhee . »
41006016	Ma , ka Herode zea wen ndɔng , a tɔa : « Wi kɛ nɛ̂ Jean ka mi baha nu nde ɛ agɔn zu wa . Yo nɛ̂ wɛnɛ ka guo fin tɛ nɛ zutunɔ . »
41006017	Fio pɛ Jean wan-gdumsiwi dungɔ se mɛgɛ : Kongapora Herode basi Herodiade , ko pɛ bebe ya wa Philippe , ngase wɛnɛ bhɔna nɛ zutunɔ . Mɛgi Jean tɔa ha Herode : « Mɛ lɛm si ko pɛ ya mɛ na . » Nɛ Herode haa nu nde , ɛ aba Jean sang , nɛ pi ha zɔbhɔ .
41006018	
41006019	Herodiade baa ngambi sungiri nɛ Jean . A ngoya mɛ gbɛ wɛnɛ gbɛ . Ma , a kpa wal na ,
41006020	hazu Herode dungɔ ha yuo ke Jean . Herode ingɔ nde , Jean nɛ̂ nzeng wi nɛ nzɔy wi . Mɛgi wɛnɛ dungɔ ha pama Jean . Nɛ ka wɛnɛ zea wen ka Jean tɔa , sila wa bhunzoko ngase ka wɛnɛ zea Jean nɛ totɛ .
41006021	Ma , ha swe yenga bhɛ pɛ Herode , Herodiade kpaa dede ngimɔ mɛ gbɛ Jean . Herode dea fada ha hio gasa wi pɛa , hio kagama-bulo , nɛ hio konga wi mɔ kandɔnu Galile .
41006022	Bem pɛ Herodiade mɔ bebhoko lea twa fada , nɛ wɛnɛ yɔa yula . Yula ɛngɛ dea totɛ ha sila Herode , nɛ hio wi ndɔng ka wɛnɛ saa ha fada . Mɛgi , kongapora tɔa ha bezunga ɛngɛ : « Mɛ ani mi mɔ fɛt ka mɛ ngoya , nɛ mi beha yo ha mɛ . »
41006023	Nɛ Herode kanamɔ ha li wa , nɛ tɔa : « Mɔ fɛt ka mɛ beani ha kɔ mi , mi beha yo ha mɛ . Ngase kongakandɔ pɔm mi lɛma gɔn sokoa ha binsila ha mɛ . »
41006024	Bebhoko ɛngɛ gboa ha twa nɛ , nɛ ani nana wa : « Mi beani nɛ nge tɛ mɔ ha kɔ kongapora ge ? » Nana wa kiforo wen ha wɛnɛ : « Mɛ ani nɛ zu Jean , wan-gdumsiwi . »
41006025	Nɛ bezunga ɛngɛ sɔawi si ha pɛ kongapora . A tɔa ha wɛnɛ : « Mi ngoya nde , mɛ aha mi zu Jean wan-gdumsiwi ha zang libhang sising-sising . »
41006026	Nɛ ka kongapora zea ɛngɛ , a dea kobhe pentɛ . Ma , a te ngoy kafa wen ha nu bem ɛngɛ na , hazu a kanamɔ ha li wi ndɔng , ka wɛnɛ saa ha fada kari .
41006027	Mɛgi , ha ndangtɛ ngimɔ , wɛnɛ haa nu ha ma wan-bibulo nde , wɛnɛ anɛ nɛ gɔn zu Jean tɛnɛ . Wan-bibulo ɛngɛ nɛa ha twa zɔbhɔ nɛ a gɔna zu Jean .
41006028	A gdea yo ha zang libhang tɛnɛ . A haa yo ha bebhoko , nɛ wɛnɛ kuo yo nɛnɛ ha nana wa .
41006029	Nɛ ka hio wan-yambimɔ pɛ Jean zea wena , mbwa nɛa nɛ ku wɔl wa nɛ nɛ gun .
41006030	Hio wan-nɛtom kiforo hapɛtɛ Jésus . Mbwa tɔa ha wɛnɛ kasi mɔ fɛt ka mbwa dea nɛ osa .
41006031	Ha ngimɔ ɛngi , hio wi ka dungɔ ha tɛa ha pɛ mbwa , nɛɛ ndɔng ka dungɔ ha pena , dɔka pentɛ . Mɛgi Jésus hinɛ hio wan-yambimɔ pɛa tɛ kpa wal mɛ yɔngmɔ na . Hazu ɛngi , a tɔa ha mbwa : « Ɛnɛ tɛ , ɔ nɛ ha ma bhandi ka wi bo ang na , ka ɛnɛ aɔmtɛ tikiring ing . »
41006032	Mɛgi , mbwa lea sɔngu nɛ ha ma bhandi ka wi bo ang na .
41006033	Ma hio wi zɔka mbwa ha pena , nɛ dɔka wi ingɔ mbwa . Mɛgi hio wi mɔ le fɛt sɔawi nɛ nubɛlɛ , nɛ hɔa sɔngsi ha bhandi ka mbwa nɛ ang .
41006034	Ka Jésus gboa ha sɔngu , a zɔka dɔka giliwi ndɔng . Sila wa gdɔya , nɛ kobhe tɛ mbwa dea wɛnɛ , hazu mbwa dung tuka zugili sami ka bo nɛ zaoroa na . Mɛgi wɛnɛ angara osamɔ ha mbwa nɛting .
41006035	Ka swe betɛ le , hio wan-yambimɔ pɛa tiko nɛ hapɛtɛ wa . Mbwa tɔa ha wɛnɛ : « Zɔk , hakɛ nɛ zang bɛlɛ , le bona , nɛ swe betɛ le .
41006036	Mɛ ha nu ha wi ndɔng ka mbwa anɛ ha hio bebe le nɛ hio le ka dung sanga , ka mbwa ahɛ yɔngamɔ . »
41006037	Jésus kiforo wen ha mbwa : « Ɛnɛ ha yɔngamɔ ha mbwa nɛ pɛ ɛnɛ tɛ . » Mbwa ana wɛnɛ : « Hazu hɛ mampa ka lɛm nɛ hio zugiliwi ndɔng , lɛma nde , ma wi ade tom yala gɔmmay bwa ! Mɛ ngoya nde , ɔ ade mɛng ? »
41006038	Jésus ana mbwa : « Ɛnɛ nɛ mampa ha kɔ ɛnɛ ge ? Ɛnɛ nɛ , nɛ zɔk ! » Nɛ ka mbwa nɛa nɛ zɔk yo kari , mbwa kiforo wen ha wɛnɛ : « Ɔ nɛ mampa mɔrkɔ nɛ kɔyɔ bwa . »
41006039	Mɛgi , wɛnɛ haa nu ha hio wan-yambimɔ mɛ tɔ ha giliwi ndɔng nde , mbwa adungnu ha zu ndungulu nɛ bezugili nɛtɛ-nɛtɛ .
41006040	Nɛ mbwa dungɔnu . Hio ma gɔmmay , gɔmmay , nɛ hio ma bhukɔa mɔrkɔ , bhukɔa mɔrkɔ .
41006041	Hapata , Jésus baa mampa ndɔng mɔrkɔ nɛ kɔyɔ bwa . Wɛnɛ guo li ha ngɔn , nɛ wola dede wen ha zua . A gbinɔ mampa ndɔng , nɛ haa yo ha hio wan-yambimɔ nde , mbwa akapini yo ha hio giliwi . Nɛ wɛnɛ kapana fin kɔyɔ ndɔng ha hio wi fɛt .
41006042	Wi fɛt yɔnga yo nɛ zang mbwa dona .
41006043	Hapata , hio wan-yambimɔ wesara olo titi mampa nɛ kɔyɔ ndɔng don gɛsɛ bhukɔ gbala bwa .
41006044	Wei ndɔng ka yɔnga yo , dɔka mbwa dungɔ nɛ̂ tomay mɔrkɔ .
41006045	Nɛhasa hapata ɛngi , Jésus nɔsasa hio wan-yambimɔ pɛa nde , mbwa ale sɔngu , nɛ mbwa apen sɔngsi nɛ wɛnɛ nɛ ha kuli tɔ , ha wal le Betsaida . Ma , Jésus nɛ pɛa tɛ ngoy bhɔn hazu gde wal ha giliwi asi .
41006046	Hapata mbwa kɛatɛ , Jésus danga nɛ ha zu ma ngari ha gɔa Sɔ .
41006047	Ka tutum ha tɛa , hio wan-yambimɔ tɛ bo nɛ sɔngu ha binsila tɔ . Jésus bhɔna gbatɛ ha nu .
41006048	Wɛnɛ zɔka nde , hio wan-yambimɔ pɛa ha kpaa yeksamɔ ha gala sɔngu nɛ kapi , hazu bok yuo nɛngaya sungiri mbwa . Ha nu ngimɔ , Jésus tɛa ha pɛ hio wan-yambimɔ . A nɛa nɔ ha zu li , nɛ a dea tuka a bepen mbwa pen .
41006049	Ka mbwa zɔka wɛnɛ ha nɛa nɔ ha zu li , mbwa takara nde yo nɛ̂ sɔtɛ wi . Mɛgi mbwa gdɔra nɛ ke .
41006050	Mbwa fɛt zɔka wɛnɛ nɛ ke dea mbwa nɛdɔka . Nɛhasa a wolamɔ ha mbwa , nɛ tɔa : « Ɛnɛ ba da . Yo nɛ̂ mi Jésus . Ɛnɛ yu ke na . »
41006051	Hapata , a lea sɔngu hinɛ mbwa nɛ bok kara . Nɛ hio wan-yambimɔ yaksa pentɛ ,
41006052	hazu mbwa tɛ ing goto mɔkifi ka wɛnɛ dea nɛ mampa na , hazu sila mbwa dungɔ nɛngaya .
41006053	Ka mbwa kuo li kari , mbwa kpoa sɔngu ha nukolo mɔ le Genezaret .
41006054	Nɛ ka mbwa boka ha gboa ha sɔngu , hio wi ingɔ Jésus nɛhasa .
41006055	Nɛ mbwa sɔawi dam kandɔnu ɛngi fɛt , nɛ mbwa kaya hio wan-zɛlɛ nɛ lang tɛnɛ ha bhandi , ka mbwa zea nde Jésus ang .
41006056	Ha hio le ka Jésus yala ang fɛt , mana bebea , mana gasaa , mana nu fɔ , ɛ dungɔ ha gdea hio wan-zɛlɛ ha gbadɛl mɔ lea . Nɛ hio wi dungɔ ha lokatɛ ha Jésus nde , wɛnɛ agde hio wan-zɛlɛ andɔ ngbunzɛ-ngbunzɛ nu la pɛa sɔna . Nɛ wi ndɔng fɛt , ka ndɔa nu la pɛa , kpasa .
41007001	Hio ma Farizien nɛ hio ma wan-osi mbonga ka guotɛ ha Jérusalem wesara may hapɛtɛ Jésus .
41007002	Nɛ mbwa zɔka nde , hio ma wan-yambimɔ pɛ Jésus yɔngamɔ nɛ kɔ nɛ nzing . Ɛngɛ tɔ nde , mbwa tɛ tay kɔ lɛm nɛ ndɔki deamɔ pɛ hio ngbabafa mbwa na .
41007003	Hio Farizien nɛ hio zuife fɛt pama hio ndɔki deamɔ pɛ hio ngbabafa mbwa . Sɔngsi yɔngamɔ , lɛma nde mbwa atay kɔ mbwa nɛ saa .
41007004	Ka mbwa hɔa ha bhandi gdongimɔ pe , lɛma nde mbwa azoy li , sɔngsi yɔngamɔ . Mbwa yuo fin dɔka ndɔki deamɔ pɛ ngbabafa mbwa : Tuka wal fala kɔpɔ , lɔngɔ , kpana nɛ mbanzila .
41007005	Mɛgi hio Farizien nɛ hio wan-osi mbonga ana Jésus : « Hio wan-yambimɔ pɛ mɛ pam ndɔki deamɔ pɛ hio ngbabafa ɔ na , hazu ge ? Mbwa yɔngmɔ nɛ kɔ nɛ nzing hazu ge ? »
41007006	Jésus kiforo wen ha mbwa : « Ɛnɛ hio wan-dambari , Esaïe tɔa kuliwen hazu ɛnɛ nɛ wala , ka wɛnɛ ngɛraka wen pɛ Sɔ : ‹ Kandɔ ɛngɛ lukisi mi nɛ kpatanu sɔna . Ma , sila mbwa yɛa nɛ mi pepepe .
41007007	Mbwa lukisi mi nɛgbelea , hazu mbwa osi sɔna mbonga , ka tɛ nɛ wal takaramɔ pɛ wi . › »
41007008	Nɛ Jésus tɔa fin : « Ɛnɛ laka mbonga pɛ Sɔ gde , hazu gde ha bhandia ndɔki deamɔ pɛ wi !
41007009	Ɛnɛ nɛ zɛng mɛ mul mbonga pɛ Sɔ pi bhɔn hazu ndari ndɔki deamɔ pɛ ɛnɛ .
41007010	Moïse batɔ : ‹ Mɛ ba bafa mɛ nɛ nana mɛ nɛ zioa . › Nɛ a tɔa fin : ‹ Wi ka fɛngsi bafa wa mana nana wa , lɛma nde ɛ agbɛ wɛnɛ . ›
41007011	Ma , pɛ ɛnɛ , ɛnɛ osi ha hio wi mɛ tɔ nde , mbwa lɛm gbakiri bafa nɛ nana mbwa fin na , hazu mbwa beha mɔ gbakiri mbwa nɛ sadaka ha Sɔ .
41007012	Ka ma wi tɔa mɛgi , ɛnɛ gdɔka wal ha wɛnɛ mɛ gbakiri fin bafa nɛ nana wa .
41007013	Tuka ɛngi , ɛnɛ kiforo wen pɛ Sɔ ha gbelemɔ . Ɛnɛ tɛ bo ha osa nɛ ndɔki deamɔ pɛ hio ngbabafa ɛnɛ ha bhandia . Nɛ ɛnɛ de fin mɔ nɛdɔka gbesi tuka mɔ ɛngɛ . »
41007014	Hapata ɛngi , Jésus saa hio giliwi ndɔng fin nɛ wɛnɛ tɔa ha mbwa : « Ɛnɛ fɛt , ɛnɛ lɛngi zala ɛnɛ nɛ ze wen pɔm nɛdedea .
41007015	Mɔ ka de nde , wi adung nɛ nzing ha li Sɔ , yo bo nɛ̂ mɔ ka wɛnɛ yɔng nɛ ka le si ha zang wa na . Ma , yo nɛ̂ mɔ ka gbo ha zang sila wa , ka de nde , wi adung nɛ nzing .
41007016	[ Wi ka bo nɛ zala mɛ ze , wɛnɛ aze . » ]
41007017	Nɛ ka Jésus laka giliwi ndɔng gde , wɛnɛ lea twa . Hio wan-yambimɔ pɛa ana wɛnɛ nɛ goto wen ɛngɛ .
41007018	Mɛgi , wɛnɛ ana mbwa : « Ɛnɛ fin , ɛnɛ tɛ ing gotoa na ? Mɔ ka wi yɔng nɛ ka le si ha zang wa , yo lɛm de nde , wɛnɛ adung nɛ nzing ha li Sɔ na . Ɛnɛ ing ɛngi na ?
41007019	Hazu yɔngamɔ le ha sila wi na . Ma , yo nɛ sɔna ha zang , hapata yo gboa nɛ wal mbom . » nɛ wal wen ndɔng , Jésus osa nde , wi lɛma yɔng tili yɔngamɔ fɛt .
41007020	Nɛ wɛnɛ tɔa fin : « Yo nɛ̂ mɔ ka gbo ha zang sila wi ka de nde , wi adung nɛ nzing ha li Sɔ .
41007021	Hazu hio gdanga takaramɔ gutɛ ha sila , mɛgi hio wi dea li bhoko , zuo mɔ , gbɛa wi ,
41007022	dea wanza , gola kpaamɔ pɛ ma wi , dea mɔ nɛ nyalɔ , gɔna zang , dea mɔ tum , dea silamɔ , fɛngsa wi , suotɛ , nɛ dea mɔ yera .
41007023	Hio gdangamɔ ndɔng fɛt , gbo ha zang sila wi , nɛ de nde , wi adung nɛ nzing ha li Sɔ . »
41007024	Jésus guotɛ ha kandɔnu Galile , nɛ ha kandɔnu mɔ le Tir . A lea ha ma twa nɛ a tɛ ngoy nde , ma wi aing na . Ma , ngase ɛngi , a lɛm dung nɛ wuso na .
41007025	Ma bhoko ka zea kasi tɛ Jésus , tɛa tɛ hil ha si wa , hazu gdanga sɔtɛ dungɔ ha yeksa bem pɛa mɔ bebhoko .
41007026	Bhoko ɛngɛ bo nɛ̂ zuife na . Ɛ bhɛa wɛnɛ ha Fenisi ha kandɔnu Siri . A ana Jésus nde , wɛnɛ ayin gdanga sɔtɛ ɛngɛ gbosisi ha tɛ bem pɛa .
41007027	Mɛgi , Jésus kiforo wen ha wɛnɛ : « Lɛma nde , hio bem ayɔngmɔ sɔngsi , hazu yo bo nɛdedea mɛ pi yɔngamɔ pɛ hio bem ha hio tolo na . »
41007028	Bhoko ɛngɛ kiforo wen ha Jésus : « Kpasawen , Kongawan . Ma , hio betolo ha si tabolo dung mɛ yɔng mbuli yɔngamɔ pɛ hio bhobem ka gɔy ha nu , na nde ? »
41007029	Mɛgi , Jésus tɔa ha wɛnɛ : « Hazu dede kiforo wen pɛ mɛ , gdanga sɔtɛ gboa ha tɛ bem pɛ mɛ kari . Mɛ si nɛdedea . »
41007030	Ka bhoko ɛngɛ kiforo ha zang twa pɛa , a kpaa bem ha ɔa nu ha li yala , gdanga sɔtɛ gboa ha tɛ wa kari .
41007031	Hapata , Jésus guotɛ ha kandɔnu mɔ le Tir , wɛnɛ gɔna nɛ wal le Sidon . A hɔa ha binsila kandɔnu ka ɛ sa nde , « Le Bhukɔ » , ka dungɔ sanga nɛ tɔ Galile .
41007032	Nɛ ka wɛnɛ hɔa haki , ɛ kuo ma wan-gdɔka zala , ka wolmɔ nɛdedea na , tɛnɛ ha pɛa . Mbwa lokatɛ ha Jésus nde , wɛnɛ agde kɔ ha tɛ wa mɛ kpasisi wɛnɛ .
41007033	Jésus baa wi kɛ nɛnɛ ha ma bhandi nɛtɛ yɛ nɛ giliwi . A pio ndɔngkɔ ha zala wa , nɛ aa tafu ha lembe wa .
41007034	Hapata , a guo li ha ngɔn , pesa ɔmi lɛng-kpɛng nɛ tɔa : « Efata ! » Ɛngɛ tɔ nde , mɛ gbo long !
41007035	Ha ndangtɛ ngimɔ , zala wa gboa long , lembe wa bulo nɛ wɛnɛ angara wolamɔ nɛdedea .
41007036	Nɛ Jésus mboa nu wi ndɔng fɛt nɛngaya nde , mbwa atɔ yo ha ma wi ndang na . Ma , ngase ka wɛnɛ baa nu mbwa nɛngaya , mbwa yɛbhasa wena nɛdɔka pentɛ .
41007037	Hio wi fɛt yaksa pentɛ nɛ mbwa tɔa : « Wɛnɛ de mɔ fɛt nɛdedea . A de tuka nde hio wan-gdɔka zala aze mɔ , nɛ hio wan-gdɔka nu awol mɔ . »
41008001	Ha ngimɔ ɛngi dɔka giliwi wesara may nɛ mbinga hapɛtɛ Jésus . Mbwa tɛ dung nɛ yɔngamɔ na . Mɛgi Jésus saa hio wan-yambimɔ pɛa nɛ tɔa ha mbwa :
41008002	« Kobhe tɛ wi ndɔng ha dea mi , hazu tɛ bo mɛsɛ nɛ yala tar ka ɔ dung hinɛ mbwa . Nɛ mbwa bo nɛ ma mɔ mɛ yɔng na .
41008003	Ka mi gde nde mbwa asi ha le nɛ wɔ , mbwa betek ngata ha wal , hazu hio ma gutɛ nɛyɛa tɛnɛ . »
41008004	Hio wan-yambimɔ pɛa kiforo wen ha wɛnɛ : « Ɔ hakɛ ha zang bɛlɛ . Ɛ bekpa dɔka yɔngamɔ mɛ ha ha mbwa ha ndo ? »
41008005	Mɛgi Jésus ana mbwa : « Ɛnɛ nɛ mampa ge ? » Nɛ mbwa kiforo wen : « Ɔ nɛ mampa mɔrkɔ zanga bwa . »
41008006	Wɛnɛ haa nu ha giliwi nde mbwa adungnu . Nɛ wɛnɛ kaya mampa ndɔng mɔrkɔ zanga bwa . Ka wɛnɛ lukoso Sɔ hazua kari , a gbinɔ yo ha hio wan-yambimɔ pɛa nde , mbwa akapini . Nɛ mbwa kapana yo ha hio giliwi ndɔng .
41008007	Mbwa dungɔ fin nɛ hio ma bebe kɔyɔ . Jésus wola dede wen ha zua nɛ wɛnɛ tɔa ha hio wan-yambimɔ pɛa nde , mbwa akapini yo fin ha giliwi .
41008008	Nɛ hio wi yɔnga yo , zang mbwa don . Nɛ ɛ ndɛma oloa don gɛsɛ mɔrkɔ zanga bwa .
41008009	Nɛ dɔka wi ndɔng lɛma nɛ tomay nar . Hapata , Jésus gdea wal ha mbwa nde mbwa asi .
41008010	Nɛhasa , wɛnɛ lea sɔngu hinɛ hio wan-yambimɔ pɛa pen si ha kuli tɔ ha kandɔnu Dalmanuta .
41008011	Hio Farizien tɛa ha pɛ Jésus nɛ mbwa angara zanga wen hinɛ wɛnɛ . Mɛgi , hazu we sila wa , mbwa ana wɛnɛ mɛ de ma mɔweka , ka osi nde ziomɔ pɛa tɛ nɛ wal Sɔ .
41008012	Jésus pesa ɔmi nɛngaya lɛng-kpɛng , nɛ tɔa : « Wi mɔ ngimɔ ɛngɛ ani mɔweka hazu ge ? Kpasawen mi tɔ ha ɛnɛ nde , hio wi mɔ ngimɔ ɛngɛ bekpa ma mɔweka ndang na . »
41008013	Hapata a laka hio Farizien ndɔng gde , nɛ wɛnɛ lea sɔngu fin kifiri si ha kuli tɔ .
41008014	Tazu hio wan-yambimɔ biso nɛ kuo yɔngamɔ . Mɛgi , mbwa dungɔ sɔna nɛ mampa ndang ha zang sɔngu .
41008015	Nɛ Jésus mboa mbwa , nɛ tɔa : « Ɛnɛ pangay nɛ yina hasisi mampa pɛ hio Farizien nɛ pɛ Herode . »
41008016	Hio wan-yambimɔ tɔa ha soko may : « Ɔ bo nɛ yɔngamɔ na . »
41008017	Jésus zea wena , nɛ wɛnɛ ana mbwa : « Hazu ge ɛnɛ tɔ ha soko ɛnɛ nde , ɔ bo nɛ mampa na , ge nde ? Ingɔmɔ nɛ mbaramɔ pɛ ɛnɛ bona nde ? Sila ɛnɛ dung gdingbiti hazu ge ?
41008018	Gbali ɛnɛ ang fɛt , ma ɛnɛ zɔk mɔ na ? Zala ɛnɛ ang fɛt , ma ɛnɛ ze mɔ na ? Tazu ɛnɛ tɛ gba nɛ hio mɔ ka mi dea sɔngsi na nde ?
41008019	Ha ngimɔ ka mi kapana nɛ mampa mɔrkɔ ha soko hio wi tomay mɔrkɔ , ɛnɛ kaya hio titia don gɛsɛ ge ? » Mbwa tɔa ha wɛnɛ : « Yo dona gɛsɛ bhukɔ gbala bwa . »
41008020	« Nɛ ngimɔ ka mi kapana nɛ mampa mɔrkɔ zanga bwa ha soko hio wi tomay nar , ɛnɛ kaya titia don gɛsɛ ge ? » Mbwa tɔa ha wɛnɛ : « Yo dona gɛsɛ mɔrkɔ zanga bwa . »
41008021	Jésus ana mbwa fin : « Gbo kanɛ sising , ɛnɛ tɛ ing ka gotoa na ? »
41008022	Jésus hinɛ hio wan-yambimɔ pɛa hɔa ha le Betsaida . Nɛ hio wi kuo ma wan-gdɔka li tɛnɛ ha pɛa . Mbwa lokatɛ nde , wɛnɛ andɔ tɛ wa nɛ kpasisi wɛnɛ .
41008023	Jésus baa kɔ wan-gdɔka li ɛngɛ , nɛ a ngbɔsa wɛnɛ nɛnɛ ha gdong le . Hapata , a aa tafu ha li wa , a gdea kɔ ha zu wa , nɛ a ana wɛnɛ : « Mɛ ha zɔka ma mɔ ? »
41008024	Wan-gdɔka li bhaa li nɛ tɔa : « Mi ha zɔka hio wi . Ma , mbwa dung tuka te , ka nɛ nɔ . »
41008025	Hapata Jésus gdea kɔ ha li wa nɛ mbinga . Nɛ wɛnɛ angara zɔka mɔ nɛ saa , li wa bhaa kari . Wɛnɛ tɛ bo ha zɔka mɔ nɛdedea .
41008026	Mɛgi Jésus tɔa ha wɛnɛ : « Mɛ si nzeng ha twa pɛ mɛ , ka mɛ ale ha zang le na ! »
41008027	Hapata ɛngi , Jésus hinɛ hio wan-yambimɔ pɛa baa wal hazu nɛ ha hio le hapɛtɛ gasa le Sezare pɛ Philippe . Nɛ ka mbwa boka ha liwal , a ana hio wan-yambimɔ : « Hio wi tɔ nde , mi nɛ̂ o ? »
41008028	Mbwa kiforo wen ha wɛnɛ : « Hio ma wi tɔ nde , mɛ nɛ̂ Jean wan-gdumsiwi . Hio ma nde , mɛ nɛ̂ Elie . Nɛ hio ma mbinga tɔ nde , mɛ nɛ̂ ma wi ndang ha soko hio wan-tɔkuliwen . »
41008029	Nɛ wɛnɛ anamɔ fin : « Ma , ɛnɛ , ɛnɛ tɔ pɛ ɛnɛ nde , mi nɛ̂ o ? » Pierre kiforo wen ha wɛnɛ : « Mɛ nɛ̂ Mesi . »
41008030	Mɛgi Jésus mboa nu mbwa nɛngaya nde , mbwa atɔ wen ɛngɛ ha ma wi ndang na .
41008031	Hapata ɛngi Jésus angara osamɔ ha hio wan-yambimɔ pɛa , a tɔa : « Lɛma nde , mi , Bewei pɛ Wi , akpa yeksamɔ nɛdɔka . Hio kotowi , hio gasa wan-hasadaka nɛ hio wan-osi mbonga bemul mi pi . Ɛ begbɛ mi , nɛ mi begutɛ hapata yala tar . »
41008032	Wɛnɛ tɔa wen ndɔng long . Mɛgi , Pierre daka tɛ hinɛ wɛnɛ tikiring nɛ a angara sɛna wen ha wɛnɛ .
41008033	Ma , Jésus kiforo tɛ zɔk hio wan-yambimɔ , nɛ wɛnɛ gaya Pierre , nɛ tɔa : « Mɛ pen ha li mi , Satan ! Hazu takaramɔ pɛ mɛ tɛ nɛ wal Sɔ na , ma , nɛ wal pɛ wi . »
41008034	Hapata , Jésus saa hio giliwi nɛ hio wan-yambimɔ pɛa . Nɛ wɛnɛ tɔa ha mbwa : « Ka ma wi ngoy mɛ ndari mi , lɛma nde wɛnɛ akafi wɔ mɔ nzan fɛt . Wɛnɛ agu getakate pɛa gde ha zu bhaka wa , nɛ wɛnɛ andari mi .
41008035	Hazu wi , ka ngoy kpasisi tunɔ pɛa , a beyɔsisi yo . Ma , wi ka yɔsisi tunɔ pɛa hazu wɛnɛ mɛkara mi nɛ Dede Wen pɛ Sɔ , a bekpasisi yo .
41008036	Ka ma wi kpaa mɔ nzan fɛt , nɛ ka wɛnɛ kɔpa tunɔ kpoo , kpaamɔ pɛa bede nɛ ge ha wɛnɛ ge nde ?
41008037	Wi lɛm hɛ fin tunɔ pɛa nɛ mbinga nɛ nge mɔ ge nde ?
41008038	Hio wi mɔ ngimɔ ɛngɛ bo nɛ mboazu na , nɛ mbwa nɛ̂ wan-de gdangamɔ . Ka mɛ de foy ha li mbwa hazu ling mi nɛ hazu wen pɔm , mɛgi mi , Bewei pɛ Wi , mi bede foy fin hazu mɛ , ha ngimɔ ka mi betɛ hinɛ hio nzɔy telenge ha zang lɛkɛ-lɛkɛmɔ pɛ Bafa mi . »
41009001	Jésus tɔa fin ha mbwa : « Kpasawen mi tɔ ha ɛnɛ , hio ma ha soko ɛnɛ ka dung hakɛ sising lɛm fe na , kanɛ mbwa bezɔk Kongakandɔ pɛ Sɔ ha tɛa nɛ gasa ziomɔ . »
41009002	Hapata yala mɔrkɔ zanga ndang , Jésus kuo Pierre , Jacques nɛ Jean , nɛnɛ ha zu kuso ngari . Ka mbwa dungɔ gbatɛ , tɛ wa kiforo ha li mbwa .
41009003	La pɛa tɛ bo nɛ bua ndong-ndong nɛ lɛkɛ-lɛkɛ tuka ka ma wan-fal la ndang ha nzan lɛm sasisi yo mɛgi na .
41009004	Hio wan-yambimɔ ndɔng tar zɔka Elie hinɛ Moïse , ha wolamɔ hinɛ Jésus .
41009005	Pierre tɔa ha Jésus : « Wan-osimɔ , yo nɛdedea nde , ɔ dung hakɛ . Mɛgi , ɔ bebɛ gbamsa tar . Ndang hazu mɛ , ndang hazu Moïse nɛ ndang hazu Elie . »
41009006	Pierre tɛ ing wen ka wɛnɛ lɛm tɔ na , hazu gasa ke baa mbwa .
41009007	Ma buswe hɔa nɛ goka mbwa nɛ zizi wa . Ma gɛl gboa ha soko buswe nɛ tɔa ha mbwa : « Wi kɛ nɛ̂ bewei pɔm ka mi ngoya gdang , ɛnɛ ze nu wa ! »
41009008	Ha ndangtɛ ngimɔ ka hio wan-yambimɔ zɔka mɔ zikiri mbwa , mbwa zɔk fin wi ndɔng na , kanɛ Jésus sɔna ha bhɔn hinɛ mbwa .
41009009	Nɛ ka mbwa ha zilo ngari , Jésus haa nu ha mbwa : « Ka ɛnɛ atɔ wen mɔ , ka ɛnɛ zɔka , ha ma wi ndang na , kanɛ ngimɔ ka mi , Bewei pɛ Wi , guotɛ ha soko hio fiowi . »
41009010	Mbwa pama wen ɛngɛ ha sila mbwa nɛ mbwa ana may : « Gotowen guotɛ ha soko hio fiowi , ɛngɛ tɔ nde ge ? »
41009011	Nɛ hio wan-yambimɔ tar ana Jésus : « Hazu ge hio wan-osi mbonga tɔa nde , dea ka de nde , Elie atɛ sɔngsi nɛ hɔa pɛ Mesi ge nde ? »
41009012	Wɛnɛ kiforo wen ha mbwa : « Tɛwen , wɛnɛ betɛ sɔngsi hazu bhɔngiri mɔ fɛt nɛ wala . Ma hazu ge , takarata pɛ Sɔ tɔa fin nde , Bewei pɛ Wi bekpa yimtɛ nɛdɔka , nɛ ɛ bezɔk wɛnɛ tuka ngbundumɔ , ge nde ?
41009013	Ma , mi tɔ ha ɛnɛ nde , Elie tɛa kari . Nɛ hio wi dea gdangamɔ ha tɛ wa tuka sila mbwa ngoya , gbesi tuka takarata pɛ Sɔ batɔ wena . »
41009014	Ka Jésus nɛ hio wan-yambimɔ ndɔng tar zilo ngari , mbwa zɔka dɔka zugiliwi , ka kɛlkata hio olo wan-yambimɔ . Nɛ hio wan-osi mbonga dungɔ ha siokafɛ hinɛ mbwa .
41009015	Nɛ ha ndangtɛ ngimɔ , ka giliwi zɔka Jésus , mbwa yaksa nɛdɔka , nɛ mbwa sɔawi tɛ , tɛ fan wɛnɛ .
41009016	Nɛ wɛnɛ ana hio wan-yambimɔ pɛa : « Ɛngɛ nɛ̂ nge wen , ka ɛnɛ sikafɛ hinɛ mbwa ge nde ? »
41009017	Wi ndang ha soko gili kɔa nɛ tɔa ha Jésus : « Wan-osimɔ , mi kuo bem pɔm mɔ bewei tɛnɛ ha pɛ mɛ hazu ma gdanga sɔtɛ gdɔka nu wa .
41009018	Ha bhandi fɛt ka gdanga sɔtɛ ɛngɛ pi wɛnɛ ha nu , puru nɛ tafu gboa ha nu wa pum-pum . A yɔnga nzata wa nɛ tɛ wa fɛt tɛ bo kik-yili . Mi ana hio wan-yambimɔ pɛ mɛ nde , mbwa ayin gdanga sɔtɛ ɛngɛ gbosisi . Ma , mbwa bo nɛ ngatɛ mɛ yin wɛnɛ na . »
41009019	Jésus kiforo wen ha mbwa : « Ɛnɛ , hio wan-sikafɛ nɛ Sɔ ! Mi beba sila mi mɛ dung hinɛ ɛnɛ kanɛ nge ngimɔ ge ? Ɛnɛ ku wɛnɛ tɛnɛ ha mi . »
41009020	Mbwa kuo bem ɛngɛ nɛnɛ ha pɛ Jésus . Nɛ ha ndangtɛ ngimɔ ka gdanga sɔtɛ zɔka Jésus , a fesa bem , nɛ wɛnɛ teka nɛ kinsi tɛ nɛ nu . Puru nɛ tafu gboa ha nu wa , pum-pum .
41009021	Jésus ana bafa mɛ bem : « Yo hɔa ha tɛ wa ha nge ngimɔ ge ? » Nɛ wɛnɛ kiforo wen : « Yo dea wɛnɛ ka wɛnɛ bhɔna bhobem .
41009022	Ze nɛdɔka , gdanga sɔtɛ dung mɛ pi wɛnɛ ha we mana ha li hazu gbɛ wɛnɛ . Ma , ka mɛ lɛma de ma mɔ , mɛ ade kobhe tɛ ɔ , nɛ mɛ agbakiri ɔ . »
41009023	Jésus tɔa ha wɛnɛ : « Hazu ge mɛ tɔ ha mi nde , ka mi lɛma de ma mɔ ? Wi kɛ ka mɛkiri Sɔ lɛma de mɔ fɛt . »
41009024	Nɛhasa , bafa mɛ bem ɛngɛ gdɔra nɛ tɔa : « Mi mɛkara Sɔ ! Ma , mɛkaramɔ pɔm nɛ bebea . Mɛ gbakiri mi , ka mi amɛkiri Sɔ nɛkpasa . »
41009025	Ka Jésus zɔka nde , hio wi wesara may nɛdɔka pen mɔ sɔngsi , a haa nu nɛngaya ha gdanga sɔtɛ nɛ a tɔa : « Mi haa nu ha mɛ , gdanga sɔtɛ ka gdɔki nu nɛ zala wi , mɛ gbo ha tɛ bem ɛngɛ , nɛ ka mɛ ale ha tɛ wa fin na ! »
41009026	Nɛ gdanga sɔtɛ gdɔra , a fesa bem nɛngaya nɛ a gboa ha tɛ wa . Nɛ bem ɛngɛ dungɔ tuka a fea fe . Nɛ hio dɔka wi tɔa nde , a fea kari .
41009027	Ma , Jésus baa kɔ wa , a guo wɛnɛ gde ha ngɔn , nɛ wɛnɛ yola nzeng .
41009028	Ka Jésus lea twa , hio wan-yambimɔ pɛa ana wɛnɛ ha ngimɔ ka mbwa dungɔ gbatɛ , mbwa tɔa : « Ma , ɔ tɛ lɛm yinɔ gdanga sɔtɛ ɛngɛ gbosisi na , hazu ge ? »
41009029	Nɛ Jésus kiforo wen ha mbwa : « Kpal gdanga sɔtɛ mɛgi , ɛ lɛma yin wɛnɛ sɔna nɛ wal gɔa Sɔ . »
41009030	Jésus hinɛ hio wan-yambimɔ pɛa guotɛ haki , nɛ mbwa gɔna kandɔnu Galile . Nɛ Jésus tɛ ngoy nde , wi aing yo na ,
41009031	hazu wɛnɛ dungɔ ha osamɔ ha hio wan-yambimɔ pɛa . A tɔa ha mbwa : « Ɛ begde mi , Bewei pɛ Wi , ha kɔ hio wi . Mbwa begbɛ mi . Nɛ hapata yala tar , mi begutɛ ha soko hio fiowi . »
41009032	Ma , hio wan-yambimɔ ing gotowen ɛngɛ na , nɛ mbwa dungɔ nɛ ke mɛ ani wɛnɛ .
41009033	Mbwa hɔa ha le Kapernaum . Ka mbwa lea twa kari , Jésus ana mbwa : « Ɛngɛ nɛ̂ nge wen , ka ɛnɛ zanga ha soko may nɛ wal tɛnɛ ge nde ? »
41009034	Ma , mbwa kara sɛm , hazu ha wal mbwa dungɔ ha zanga wen ha soko may hazu ing wi , ka dung nɛ gasaa ha soko mbwa .
41009035	Nɛ Jésus dungɔnu . A saa hio wan-nɛtom bhukɔ gbala bwa nɛ tɔa ha mbwa : « Wi ka ngoy dung bosia , lɛma nde , wɛnɛ adung kpogio wi ha soko hio mbinga fɛt , nɛ wɛnɛ adung wan-tom pɛ mbwa fɛt . »
41009036	Mɛgi a baa ma bhobem gde ha binsila mbwa . A gdea wɛnɛ ha ngbolokɔ wa nɛ tɔa :
41009037	« Wi ka ba ma bhobem tuka ɛngɛ nɛ dede kɔ hazu ling mi , wɛnɛ baa mi . Nɛ wi ka baa mi , yo bo nɛ̂ mi ka wɛnɛ ba na , ma , yo nɛ̂ wi ka tomsa mi . »
41009038	Jean tɔa ha Jésus : « Wan-osimɔ , ɔ zɔka ma wi ndang ha yinɔ gdanga sɔtɛ nɛ ling mɛ gbosisi . Nɛ ɔ dola wɛnɛ hazu wɛnɛ bo nɛ̂ sɔy-tom ha sokoɔ na . »
41009039	Ma , Jésus tɔa ha mbwa : « Ka ɛnɛ adol wɛnɛ na , hazu wi ka de mɔkifi nɛ ling mi , a lɛm tɔ gdanga lingtɛ mi nɛhasa hapata na .
41009040	Wi ka sungiri ɔ na , wɛnɛ nɛ̂ pɛ ɔ .
41009041	Nɛ wi ka ha ɛnɛ kɔpɔ li ndang mɛ nɔ , hazu ɛnɛ nɛ̂ wi pɛ Christ , kpasawen mi tɔ ha ɛnɛ nde , a bekpa mɔ kɛ wɛnɛ . »
41009042	Ka ma wi dung ta mɔ kɔ nanga hazu ma bebe wi ka mɛkara mi , nɛdedea nde , ɛ akpo gasa ta hɔn mɔ ha gɛl wia nɛ pi wɛnɛ ha nana-litɔng .
41009043	Nɛ ka kɔ mɛ dak mɛ pi ha dea gdangamɔ , mɛ gɔn yo pi . Nɛdedea nde mɛ ale ha tunɔ kpoo nɛ kumɔ , pen lea nɛ kɔ bwa ha bhandi we ka bisi na .
41009044	[ Ha bhandi ka hio nginzo fe ang na , nɛ ka we bisi ang na . ]
41009045	Nɛ ka nanga mɛ dak mɛ pi ha dea gdangamɔ , mɛ gɔn yo pi . Nɛdedea nde mɛ ale ha tunɔ kpoo nɛ kumɔ , pen nde ɛ api mɛ ha bhandi we nɛ nanga bwa .
41009046	[ Ha bhandi ka hio nginzo fe ang na , nɛ ka we bisi ang na . ]
41009047	Nɛ ka gbali mɛ dak mɛ pi ha dea gdangamɔ , kɔti yo pi . Hazu nɛdedea nde , mɛ ale nɛ gbali ndang sɔna ha Kongakandɔ pɛ Sɔ , pen nde ɛ api mɛ ha bhandi we nɛ gbali bwa ,
41009048	ha bhandi ka hio nginzo fe ang na , nɛ ka we bisi ang na .
41009049	Ɛ bebhɔngiri ɛnɛ fɛt nɛ we , gbesi tuka ɛ gi yɔngamɔ nɛ tɔng .
41009050	Tɔng nɛ̂ dedemɔ . Ma , ka yo sabhala kari , ɛ lɛm kifiri yo gde nɛ baa fin na . Mɛgi , ɛnɛ adon nɛ tɔng nɛ ɛnɛ adung nɛ gaamɔ ha soko may .
41010001	Jésus guotɛ haki nɛ ha kandɔnu Judée nɛ ha kuli Jourdain . Gasa zugiliwi wesara may zikiri pɛtɛ wa . Nɛ wɛnɛ osa mɔ ha mbwa fin lɛm nɛ ndɔki deamɔ pɛa .
41010002	Hio ma Farizien tɛa ha pɛa . Hazu we wɛnɛ , mbwa anamɔ : « Mbonga pɛ ɔ haa wal nde , wei ayangsi ko pɛa gele nde ? »
41010003	Nɛ wɛnɛ kiforo ani mbwa : « Moïse bagɔn ha ɛnɛ mbonga ha wena nde ge ? »
41010004	Nɛ mbwa kiforo wen : « Moïse mɛkara nde , wei angɛriki takarata yangsi may ing , ki wɛnɛ yangsa ko pɛa . »
41010005	Nɛ Jésus tɔa ha mbwa : « Moïse ngɛraka mbonga ɛngɛ ha ɛnɛ , hazu sila ɛnɛ nɛngaya pentɛ .
41010006	Ma , ha kudom mɔ , ka Sɔ dea nzan , a dea wei nɛ bhoko .
41010007	Hazu ɛngi wei belak bafa wa nɛ nana wa gde , nɛ wɛnɛ bedol tɛ ha ko pɛa .
41010008	Nɛ mbwa bwa fɛt bedung nɛ̂ wi ndang . Mɛgi , mbwa bo fin nɛ̂ wi bwa na , ma , mbwa tɛ bo nɛ̂ wi ndang sɔna .
41010009	Mɔ ka Sɔ ndara ha may , yo nɛdedea nde , ka wi abhaki sokoa na . »
41010010	Ka mbwa lea twa , hio wan-yambimɔ ana wɛnɛ fin ha zu ndangtɛ wen ɛngi .
41010011	Nɛ Jésus tɔa ha mbwa : « Ka ma wi yangsi ko pɛa nɛ si ma mbinga , wɛnɛ dea wanza sungiri nɛ bosia .
41010012	Nɛ ka ma bhoko yanga wei pɛa nɛ si ma mbinga , a dea wanza . »
41010013	Hio ma wi kuo hio bem tɛnɛ ha Jésus hazu nde , wɛnɛ agde kɔ ha zu mbwa . Ma , hio wan-yambimɔ pɛa gaya wi ndɔng .
41010014	Ka Jésus zɔka ɛngɛ , sila wa yimɔ , nɛ wɛnɛ tɔa ha hio wan-yambimɔ pɛa : « Ɛnɛ gde hio bhobem atɛ ha pɔm . Ka ɛnɛ adol mbwa na , hazu hio wi mɔ Kongakandɔ pɛ Sɔ dung tuka bhobem .
41010015	Kpasawen , mi tɔ ha ɛnɛ : Ka ma wi tɛ mɛkiri Sɔ tuka bhobem na , wɛnɛ lɛm le Kongakandɔ pɛ Sɔ ndang na . »
41010016	Nɛ Jésus fuko hio bem fɛt . A gdea kɔ ha zu mbwa nɛ a wola dede wen ha zu mbwa .
41010017	Ka Jésus ha pena ha wal , ma wi sɔawi , tɛ ngbi zigolo ha li wa nɛ a ana wɛnɛ : « Dede wan-osimɔ , mi bede nɛ ge hazu kpa tunɔ kpoo ge ? »
41010018	Jésus ana wɛnɛ : « Mɛ sa mi nde dedea hazu ge ? Dede wi bona , kanɛ Sɔ ndang sɔna .
41010019	Mɛ ingɔ hio mbonga : Ka mɛ gbɛ wi na , ka mɛ de wanza na , ka mɛ zu mɔ na , ka mɛ gɔn dalo gde ha nu ma wi na , ka mɛ de gdangamɔ ha tɛ ma wi na . Mɛ ba bafa mɛ nɛ nana mɛ nɛ zioa ! »
41010020	Wɛnɛ kɔa : « Wan-osimɔ , mi pama mbonga ndɔng fɛt , angiri ha ngimɔ ka mi bhɔna pɔlɔmbɔ wi kanɛ sising . »
41010021	Mɛgi , Jésus gɛra wɛnɛ nɛ ngoy nɛ a tɔa ha wɛnɛ : « Mɔ ndang ang ka mɛ tɛ de na . Mɛ nɛ , nɛ gdongi mɔ fɛt ka dung ha kɔ mɛ , ha yo ha hio fabha wi nɛ mɛ bekpa kpaamɔ ha ngɔn . Hapata , mɛ tɛ , tɛ ndari mi . »
41010022	Ma , ka wɛnɛ zea wen ɛngɛ , sila wa bhunzoko . A sio nɛ ngɔtɛ hazu wɛnɛ nɛ dɔka toy pentɛ .
41010023	Jésus gɛramɔ hɛrr zikiri pɛtɛ wa , nɛ a tɔa ha hio wan-yambimɔ pɛa : « Yo nɛ ngaya hazu wan-kpamɔ , mɛ tɛ gbakɔ Kongakandɔ pɛ Sɔ . »
41010024	Nɛ hio wan-yambimɔ yaksa ha wen ndɔng . Nɛ Jésus tɔa fin ha mbwa : « Hio dan mi , yo nɛ ngaya pentɛ mɛ le ha Kongakandɔ pɛ Sɔ .
41010025	Yo nɛ ngaya nɛ toyfok mɛ pen ha lok ndɔ . Ma , yo nɛ ngaya fin pentɛ nɛ wan-kpamɔ mɛ le ha Kongakandɔ pɛ Sɔ . »
41010026	Nɛ hio wan-yambimɔ yaksa nɛdɔka pen mɔ sɔngsi , nɛ mbwa tɔa ha may : « Ka mɔ bo mɛgi , ki o bekpasi o nde ? »
41010027	Jésus gɛra mbwa hɛrr nɛ a tɔa ha mbwa : « Mɔ ɛngɛ gana hio wi , ma , yo lɛm gan Sɔ na . Hazu Sɔ lɛma mɛ de mɔ fɛt . »
41010028	Nɛ Pierre tɔa ha wɛnɛ : « Mɛ zɔk , pɛ ɔ , ɔ laka mɔ fɛt gde , nɛ ɔ ndara mɛ . »
41010029	Jésus kiforo wen : « Kpasawen , mi tɔ ha ɛnɛ nde , ka ma wi laka twa pɛa , hio ya wa mɔ bewei nɛ mɔ bebhoko , nana wa , bafa wa , hio bem , mana fɔ pɛa gde hazu mi nɛ hazu Dede Wen ,
41010030	wi kɛ bekpa mɔ ze gɔmmay ndang pen mɔ sɔngsi . Wɛnɛ bekpa ha nzan ɛngɛ hio twa , hio ya mɔ bewei nɛ mɔ bebhoko , hio nana , hio bafa , hio bem , hio fɔ . Nɛ ha ndangtɛ ngimɔ , wɛnɛ bekpa fin namalamɔ . Ma , ha nzan ka betɛ , a bekpa tunɔ kpoo .
41010031	Ma , dɔka wi ka dung bosia bedung ha kpogio , nɛ dɔka wi ka dung ha kpogio bedung bosia . »
41010032	Jésus hinɛ hio wan-yambimɔ pɛa baa wal hazu dang nɛ ha Jérusalem . Jésus ha nɛa nɔ ha li mbwa . Sila hio wan-yambimɔ bhunzoko , nɛ hio wi ndɔng ka nɛa hinɛ mbwa , dungɔ nɛ ke pentɛ . Mɛgi , Jésus wesara hio wan-nɛtom bhukɔ gbala bwa , nɛ wɛnɛ angara tɔa ha mbwa , mɔ ka hio wi bede nɛ wɛnɛ .
41010033	Jésus tɔa : « Sising , ɔ ha danga mɛ nɛ ha Jérusalem . Haki , ɛ begde mi , Bewei pɛ Wi , ha kɔ hio gasa wan-hasadaka , nɛ ha kɔ hio wan-osi mbonga . Mbwa begɔn kita fio ha zu mi , nɛ mbwa begde mi ha kɔ wi ndɔng ka bo nɛ̂ zuife na .
41010034	Nɛ wi ndɔng bemam mi . Mbwa bepɛ tafu ha tɛ mi . Mbwa bezuri mi nɛ zambala , nɛ mbwa begbɛ mi . Ma , hapata yala tar , mi begutɛ ha soko hio fiowi . »
41010035	Hio bewei pɛ Zebede , Jacques nɛ Jean , tiko nɛ hapɛtɛ Jésus . Nɛ mbwa tɔa ha wɛnɛ : « Wan-osimɔ , ɔ ngoya nde , mɛ ade mɔ ka ɔ beani ha kɔ mɛ . »
41010036	Jésus ana mbwa : « Ɛnɛ ngoy nde , mi ade nɛ nge mɔ ha ɛnɛ ? »
41010037	Mbwa kiforo wen ha wɛnɛ : « Ha ngimɔ ka mɛ bedung kongapora , ɔ ngoya nde , mɛ aha ɔ wal mɛ dung hapɛtɛ mɛ . Ndang ha wal wekɔ nɛ ndang ha wal gare mɛ . »
41010038	Ma , Jésus tɔa ha mbwa : « Ɛnɛ ing mɔ ka ɛnɛ ani na . Ɛnɛ lɛma nɔ kɔpɔ yimtɛ ka mi benɔ nde ? Ɛnɛ lɛma nak pata mi ha ngimɔ ka ɛ begdumsi mi ha zang yimtɛ nde ? »
41010039	Nɛ mbwa kiforo wen : « Ɔ lɛma de yo . » Nɛ Jésus tɔa fin : « Kpasawen ɛnɛ benɔ kɔpɔ yimtɛ ka mi benɔ . Nɛ ɛnɛ bekpa fin yimtɛ ka ɛ begdumsi mi ha zanga .
41010040	Ma , yo bo nɛ̂ mi ka beweki wi ka bedung ha wekɔ mana ha gare mi na . Yo nɛ̂ Sɔ ka weki hio wi ka bedung ha bhandi ndɔng . »
41010041	Nɛ ka hio olo wan-nɛtom zea wena , sila mbwa yimɔ sungiri nɛ Jacques hinɛ Jean .
41010042	Mɛgi Jésus saa mbwa fɛt tɛ hapɛtɛ wa , nɛ wɛnɛ tɔa : « Ɛnɛ ingɔ fɛt nde , hio wan nɛ hio gasa wi , ka dung ha zu hio kandɔ , de ngamɔ nɛ yukotomɔ ha tɛ kandɔ pɛ mbwa .
41010043	Ma , yo lɛm dung gbesi ha soko ɛnɛ na . Wi ka ngoy mɛ dung nɛ gasaa ha soko ɛnɛ , lɛma nde , wɛnɛ adung nɛ̂ wan-tom pɛ ɛnɛ fɛt .
41010044	Nɛ wi ka ngoy mɛ dung nɛ̂ bosia ha soko ɛnɛ , dea nde , wɛnɛ adung nɛ̂ bala pɛ ɛnɛ fɛt .
41010045	Hazu mi , Bewei pɛ Wi , mi tɛ tɛ nde ka hio wi ade tom ha mi na . Ma , mi tɛa hazu de tom ha hio wi . Nɛ mi tɛa hazu ha tunɔ pɔm tuka mɔ gbosisi dɔka wi ha si bala pɛ gdangamɔ . »
41010046	Jésus nɛ hio wan-yambimɔ pɛa hɔa ha gasa le Jéricho . Nɛ ka mbwa ha gboa ha le ɛngɛ hinɛ gasa zugiliwi mɛ pen , ma wan-gdɔka li dungɔ hapɛtɛ wal mɛ gɔ nɛ mbɔli . Ling wa nde Bartime , bewei pɛ Time .
41010047	Ka wɛnɛ zea nde , yo nɛ̂ Jésus wi mɛ Nazaret ka pen , wɛnɛ angara gdɔra nɛ ngagɛl : « Jésus , bezang pɛ David , mɛ de kobhe tɛ mi wa ! »
41010048	Dɔka wi gaya wɛnɛ nde , wɛnɛ agdɔki nu wa . Ma , a gdɔra nɛngaya pen mɔ sɔngsi : « Bezang pɛ David , mɛ de kobhe tɛ mi wa ! »
41010049	Jésus yola nɛ tɔa : « Ɛnɛ sa wɛnɛ tɛnɛ ! » Mbwa saa wan-gdɔka li ɛngɛ . Mbwa tɔa ha wɛnɛ : « Mɛ ba da , gutɛ ! Wɛnɛ ha saa mɛ . »
41010050	Wɛnɛ kpɔsa gbambusa pɛa pi ha nu . A kpera si ha ngɔn , nɛ nɛa ha pɛ Jésus .
41010051	Jésus ana wɛnɛ : « Mɛ ngoya nde mi ade nɛ ge ha mɛ ? » Wan-gdɔka li kiforo wen : « Wan-osimɔ , mi ngoya zɔka mɔ . »
41010052	Jésus tɔa ha wɛnɛ : « Mɛ si nɛdedea . Mɛ kpasa kari hazu mɛ mɛkara mi . » Ha ndangtɛ ngimɔ , li wa gboa long , nɛ wɛnɛ angara ndara Jésus .
41011001	Jésus nɛ hio wan-yambimɔ pɛa hɔa sanga-sanga nɛ Jérusalem , hapɛtɛ le Betfaze nɛ le Betani ha nanga ngari Olivier . Mɛgi Jésus tomsa hio ma wan-yambimɔ pɛa bwa pen sɔngsi ,
41011002	nɛ tɔa ha mbwa : « Ɛnɛ nɛ ha le ka dung ha li ɛnɛ , nɛ ka ɛnɛ hɔa haki , ɛnɛ bekpa betoyfok ha kpoa . Ma wi ndang tɛ dang zua sɔngsi na . Ɛnɛ bul wɛnɛ tɛnɛ .
41011003	Nɛ ka ma wi ani ɛnɛ nde , ɛnɛ bul wɛnɛ hazu ge nde ? Ɛnɛ tɔ ha wɛnɛ nde , yo nɛ̂ Kongawan ka ngoy yo . Nɛ a bekifiri wɛnɛ ha ɛnɛ nɛhasa . »
41011004	Mbwa pena nɛ mbwa kpaa betoyfok ha kpoa ha ma nutwa hapɛtɛ liwal . Mɛgi mbwa bulo wɛnɛ .
41011005	Nɛ hio ma wi ndɔng ka dungɔ haki ana mbwa : « Ɛnɛ de nɛ ge ? Hazu ge ɛnɛ bul betoyfok kɛ ge nde ? »
41011006	Mɛgi mbwa kiforo wen gbesi tuka Jésus tɔa nɛ ha mbwa . Nɛ wi ndɔng gdea wal ha mbwa .
41011007	Mbwa ngbɔsa betoyfok nɛnɛ ha Jésus . Mbwa piso hio la pɛ mbwa ha zua , nɛ Jésus dungɔnu ha zua .
41011008	Hio dɔka wi tata gasa la pɛ mbwa ha liwal , nɛ hio ma gɔna hio gbakɔte ha fɔ tɛ tati ha liwal mɛ lukisi nɛ wɛnɛ .
41011009	Hio wi ndɔng ka nɛa ha li Jésus , nɛ ɛ ndɔng ka naka wɛnɛ , mbwa fɛt dungɔ ha gdɔra : « Hosanna ! Hio wi fɛt alukisi Sɔ ! Kongawan Sɔ awol dede wen ha zu wi kɛ ka tɛ nɛ ling wa .
41011010	Sɔ awol dede wen ha zu wi kɛ , ka bedung kongapora gbesi tuka ngbabafa ɔ David ! Hio wi fɛt alukisi Sɔ ha kuso ngɔn ! »
41011011	Jésus hɔa ha Jérusalem , nɛ wɛnɛ lea gasa twa Sɔ . Haki wɛnɛ ngɛsara mɔ hɛrr zikiri pɛtɛ wa . Hazu mbolo dea kari a gboa hinɛ hio wan-nɛtom pɛa nɛ si ha Betani .
41011012	Ka mɔsaa , Jésus hinɛ hio wan-nɛtom pɛa gboa ha Betani , wɔ dea wɛnɛ .
41011013	Wɛnɛ dungɔ nɛyɛa zɔk ma te fige ka hio waa ang . A nɛa nɛ zɔk yo nde , mana a bekpa waya . Ma , ka wɛnɛ tiko nɛ sanga-sanga , a kpaa kanɛ waa sɔna , hazu ngimɔ waya tɛ hɔ ka na .
41011014	Mɛgi , Jésus tɔa ha te fige ɛngɛ : « Kpɛ-kpɛ-kpɛ ! Ka ma wi ayɔng waya mɛ fin na ! » Nɛ hio wan-yambimɔ zea wen ɛngi .
41011015	Jésus hinɛ hio wan-yambimɔ pɛa hɔa ha Jérusalem . Nɛ ka wɛnɛ lea gasa twa Sɔ , a angara yinɔ hio wan-gdongi mɔ nɛ hio wan-hɛ mɔ . A kinso tabolo pɛ hio wan-kpali mbɔli nɛ kiti pɛ hio wan-gdongi gbakuli pi ha nu .
41011016	Nɛ wɛnɛ gdɔka wal nde , hio wi atoy mɔ gɔn nɛ zang gasa twa Sɔ na .
41011017	Mɛgi , wɛnɛ osamɔ ha hio wi nde , Sɔ tɔa ha zang takarata pɛa : « Ɛ besa twa pɔm nde , twa gɔ Sɔ pɛ hio kandɔ fɛt . Ma , ɛnɛ kiforo yo gde nɛ gala pɛ hio wanzu . »
41011018	Nɛ ka hio gasa wan-hasadaka nɛ hio wan-osi mbonga zea mɔ ɛngɛ , mbwa kio wal mɛ gbɛ Jésus . Ma , mbwa yuo ke hazu osamɔ pɛ Jésus gbinɔ gbalatɛ giliwi fɛt ka zea yo .
41011019	Nɛ ka mbolo dea , Jésus nɛ hio wan-yambimɔ pɛa gboa ha Jérusalem pen .
41011020	Nɛ sutole sut ka Jésus nɛ hio wan-yambimɔ pɛa ha pena , mbwa zɔka nde , te fige ɛngɛ kota hɔ ha guna fɛt .
41011021	Tazu Pierre gbaa nɛ mɔ ka pena nɛ a tɔa ha Jésus : « Wan-osimɔ , mɛ zɔk , te kɛ ka mɛ foma mɛmbalasɔ , yo kota fɛt . »
41011022	Mɛgi , Jésus tɔa ha hio wan-yambimɔ pɛa : « Ɛnɛ amɛkiri Sɔ sɔna !
41011023	Kpasawen , mi tɔ ha ɛnɛ , ka ma wi tɔ ha ngari ɛngɛ : ‹ Gutɛ , mɛ nɛ , nɛ tek ha nana-litɔng ! › Nɛ ka wia si kafɛ ha sila wa na , ma , ka wɛnɛ mɛkara Sɔ nde , wen pɛa belɛmsiri tɛ , mɛgi Sɔ beha yo ha wɛnɛ .
41011024	Yo nɛ̂ ɛngi ka mi tɔ ha ɛnɛ , ka ɛnɛ gɔ Sɔ hazu ani nɛ ma mɔ , ɛnɛ gde tazu ɛnɛ nde , ɛnɛ kpaa yo kari . Nɛ Sɔ beha yo ha ɛnɛ .
41011025	Ka ɛnɛ ngoy mɛ gɔ Sɔ , nɛ ka ɛnɛ nɛ ma wen hinɛ ma wi , ɛnɛ abisi sɛmbɔ ka wɛnɛ dea ha tɛ ɛnɛ . Mɛgi Bafa ɛnɛ ha zang ngɔn bebisi sɛmbɔ pɛ ɛnɛ .
41011026	[ Ma , ka ɛnɛ bisi sɛmbɔ ka ma wi dea ha tɛ ɛnɛ na , ki Bafa ɛnɛ ha zang ngɔn lɛm bisi sɛmbɔ pɛ ɛnɛ na . » ]
41011027	Jésus hinɛ hio wan-yambimɔ pɛa kiforo fin pe ha Jérusalem . Nɛ ka Jésus ha yala ha zang gasa twa Sɔ , hio gasa wan-hasadaka , hio wan-osi mbonga nɛ hio kotowi tiko tɛ hapɛtɛ wa .
41011028	Mbwa ana wɛnɛ : « Mɛ de mɔ ndɔng nɛ nge ziomɔ ge nde ? Yo nɛ̂ o ka ha mɛ ziomɔ mɛ de nɛ mɔ ndɔng o nde ? »
41011029	Mɛgi , Jésus kiforo wen ha mbwa : « Mi fin , mi ngoya ani ɛnɛ nɛ ma mɔ ndang sɔna . Ka ɛnɛ kiforo wen ha mi ing , ki mi tɔa ha ɛnɛ goto ziomɔ , ka mi de nɛ mɔ ndɔng .
41011030	Yo nɛ̂ o ha tomsi Jean mɛ gdumsi wi , yo nɛ̂ Sɔ mana yo nɛ̂ hio wi ? Ɛnɛ tɔ sokoa ha mi ! »
41011031	Mbwa wolamɔ ha soko may nɛ mbwa tɔa : « Ka ɔ tɔ nde , yo nɛ̂ Sɔ , ki a beaniɔ nde , ma , hazu ge ɔ tɛ mɛkiri wen pɛ Jean na ge ?
41011032	Nɛ ka ɔ tɔ nde yo nɛ̂ hio wi , ki hio wi begutɛ sungiri ɔ . » Mbwa dea ke hio wi , hazu hio wi fɛt takiri nde Jean nɛ̂ kpasa wan-tɔkuliwen .
41011033	Mɛgi , mbwa kiforo wen ha Jésus : « Ɔ ing na . » Nɛ Jésus tɔa ha mbwa : « Mɛgi , mi fin , mi lɛm tɔ ha ɛnɛ goto ziomɔ , ka mi de nɛ mɔ ndɔng , na . »
41012001	Hapata , Jésus angara wolamɔ ha mbwa nɛ towen , a tɔa : « Ma wi bagun se te vigne ha fɔ pɛa . Wɛnɛ dea ngalɔ zikiri nɛ yo fɛt . Hapata , a zaa ma kɔ ha zang gogo ta hazu bhal nɛ li vigne . Wɛnɛ bɛa ma kuso twa mɛ pɛm nɛ fɔ . A gdea fɔ ɛngɛ ha kɔ hio ma wan-tom , nɛ wɛnɛ nɛa gɛnɛ ha ma bhandi nɛyɛa .
41012002	Nɛ ka ngimɔ bhio waya vigne lɛma , a tomsa ma wan-nɛtom pɛa nɛ ha pɛ hio wan-tom fɔ , hazu ku bhalkɔ wayate ka dung nɛ pɛa .
41012003	Ma , mbwa baa wan-nɛtom ɛngɛ mɛl . Nɛ mbwa yinɔ wɛnɛ si nɛ gbele kɔ .
41012004	Hapata , wan-fɔ tomsa fin ma wan-nɛtom ha pɛ mbwa . Mbwa mɛla wɛnɛ ha zu , nɛ mbwa yaa wɛnɛ .
41012005	A tomsa zetar wan-nɛtom . Mbwa baa wɛnɛ gbɛ . Hapata , a tomsa hio dɔka wan-nɛtom fin . Nɛ hio wan-tom fɔ mɛla hio ma nɛ mbwa gbɛa hio ma .
41012006	« Nɛ wi ka bhɔna hinɛ wɛnɛ , yo sɔna nɛ̂ ndanga bewei pɛa ka wɛnɛ ngoya pentɛ . Nɛ a tomsa wɛnɛ nɛ kpogio nɛ a tɔa : ‹ Mbwa beyu ke bewei pɔm . ›
41012007	Ma , hio wan-tom fɔ ndɔng tɔa ha soko may : ‹ Wan-ba likɔ ga . Ɛnɛ tɛ , ɔ agbɛ wɛnɛ ka ɔ akay likɔ pɛ bafa wa fɛt . ›
41012008	Mɛgi , mbwa baa wɛnɛ gbɛ , nɛ mbwa pio wɔl wa ha gdong ngalɔ . »
41012009	Jésus ana mbwa : « Wan-fɔ bede mɛng ? Wɛnɛ benɛ nɛ gbɛ hio wan-tom fɔ , nɛ ku fɔ ɛngi gde ha kɔ hio ma mbingwi , na nde ?
41012010	Mi ingɔ nde , ɛnɛ tɔla wen ɛngɛ ha takarata pɛ Sɔ : ‹ Ta ka hio wan-bɛ twa mulo pi , yo tɛ bo nɛ̂ ta tɔn ngbili twa .
41012011	Yo nɛ̂ Kongawan Sɔ ha de mɔ ndɔng mɛgi . Yo nɛ̂ gasa lɛkɛ-lɛkɛmɔ ha li ɔ ! › »
41012012	Hio gasa wan-hasadaka , hio wan-osi mbonga nɛ hio kotowi ingɔ nɛdedea nde , Jésus tɔa towen ɛngɛ sungiri nɛ mbwa . Yo nɛ̂ ɛngi ka mbwa ha kio wal mɛ ba wɛnɛ . Ma , mbwa yuo ke giliwi . Mɛgi , mbwa pena lak wɛnɛ gde .
41012013	Hio wan-le zuife tomsa hio ma Farizien nɛ hio ma ngali pɛ Herode ha pɛ Jésus nde , ka mbwa aba wɛnɛ nɛ wal wen nu wa .
41012014	Mbwa tɛa tɛ tɔ ha wɛnɛ : « Wan-osimɔ , ɔ ingɔ nde mɛ nɛ̂ wan-tɔ tɛwen , ka yu ke li ma wi na , nɛ mɛ de mɔ hazu pea li wi na . Mɛ ha osa ngbak mɔ , ka Sɔ ngoya nde ɔ ade . Mɛ tɔ ha ɔ , mbonga pɛɔ ha wal mɛ kpe garama ha kongapora Sezar , mana yo gdɔki wal mɛ kpe yo nde ? »
41012015	Ma , Jésus ingɔ dambari pɛ mbwa . Wɛnɛ kiforo tɛ ani mbwa : « Ɛnɛ we sila mi hazu ge ? Ɛnɛ ku ma mbɔli ndang tɛnɛ ha mi azɔk . »
41012016	Mbwa kuo yo tɛnɛ ha wɛnɛ . Mɛgi a ana mbwa : « Zizi zu wi nɛ ling wi , ka dung ha li mbɔli ɛngɛ , yo nɛ̂ pɛ o ? » Mbwa kiforo wen ha wɛnɛ : « Yo nɛ̂ pɛ kongapora Sezar . »
41012017	Nɛ wɛnɛ tɔa ha mbwa : « Ɛnɛ ha mɔ pɛ kongapora ha kongapora ! Nɛ ɛnɛ ha mɔ pɛ Sɔ ha Sɔ ! » Mɛgi mbwa yaksa pentɛ ha wen ka Jésus kiforo ha mbwa .
41012018	Hapata ɛngi , hio ma Sadusien tɛa ha pɛ Jésus . Hio Sadusien tɔ nde , ka wi fea kari , a lɛm gutɛ fin na . Mɛgi , mbwa ana Jésus :
41012019	« Wan-osimɔ , Moïse bagɔn mbonga ɛngɛ ha ɔ nde , ka ma wi fea lak ko gde , bem bona , lɛma nde , bebe ya wa asi nagula pɛa mɛ bhɛ nɛ ma bem , tongiri nɛ nugala pɛ ya wa ka fea .
41012020	Sɔngsi bhee , hio ma ya mɔ bewei mɔrkɔ zanga bwa dungɔ ang . Kaya sio bhoko , a bhɛ na , ma , a gɔna fe .
41012021	Wi mɛ pata wa baa nagula ɛngɛ si . A bhɛ hinɛ wɛnɛ na , ma , a gɔna fe fin . Dea fin gbesi nɛ zetara .
41012022	Mɛgi hio gdiya ndɔng mɔrkɔ zanga bwa fɛt sio bhoko ɛngɛ . Nɛ mbwa fɛt tɛ bhɛ bem ndang hinɛ wɛnɛ na . Mbwa fɛt fea , nɛ bhoko fea pɛa nɛ kpogio .
41012023	Mɛgi , ha ngimɔ ka hio fiowi begutɛ , bhoko ɛngɛ bedung bin nɛ̂ pɛ o ? Hazu mbwa mɔrkɔ zanga bwa fɛt sio wɛnɛ . »
41012024	Mɛgi , Jésus tɔa ha mbwa : « Ɛnɛ tɛ ing goto takarata pɛ Sɔ nɛ ngatɛ pɛ Sɔ na . Yo nɛ̂ ɛngi ka ɛnɛ yɔa mɔ .
41012025	Hazu , ha ngimɔ ka hio fiowi begutɛ , hio wei nɛ hio bhoko lɛm si may fin na . Ma , mbwa bedung gbesi tuka hio telenge ha zang ngɔn .
41012026	Nɛ ha wen guotɛ pɛ hio fiowi , ɛnɛ tɛ tɔl wen , ka Moïse bangɛriki ha zu te tɛn ka dungɔ nɛ lembe we , na nde ? Ha ngimɔ ɛngi Sɔ bagbasi tɛ ha wɛnɛ , a batɔ : ‹ Mi nɛ̂ Sɔ pɛ Abraham , Sɔ pɛ Isaac nɛ Sɔ pɛ Jacob . ›
41012027	Sɔ bo nɛ̂ Sɔ pɛ hio fiowi na . Ma , wɛnɛ nɛ̂ Sɔ pɛ hio tunɔ wi . Hazu ɛngi , ɔ ingɔ nde , ngbabafa ndɔng dung nɛ zutunɔ ha li Sɔ . Ɛnɛ yɔamɔ nɛ kpasa . »
41012028	Ma wan-osi mbonga dungɔ ha zea zangawen pɛ Jésus hinɛ hio Sadusien , nɛ wɛnɛ zɔka nde , Jésus kiforo wen ha mbwa nɛ wala . Mɛgi , wɛnɛ tiko tɛ , tɛ ani Jésus , a tɔa : « Gasa mbonga ka pena hio mbinga fɛt nɛ̂ nge tɛa ge ? »
41012029	Nɛ Jésus kiforo wen ha wɛnɛ : « Gasa mbonga ka pena hio mbinga fɛt , yo nɛ̂ ɛngɛ : ‹ Ɛnɛ hio wi mɔ kandɔ Israel , ɛnɛ ze , Kongawan , Sɔ pɛ ɔ , nɛ Sɔ ndang sɔna .
41012030	Mɛ ngoy Kongawan , Sɔ pɛ mɛ , nɛ sila mɛ fɛt , nɛ tunɔ pɛ mɛ fɛt , nɛ takaramɔ pɛ mɛ fɛt , nɛ ngatɛ pɛ mɛ fɛt ! ›
41012031	Nɛ zebwa mbonga nɛ ɛngɛ : ‹ Mɛ ngoy ma mɛ tuka tɛ mɛ ! › Ma gasa mbonga pen ɛ ndɔng bwa bona . »
41012032	Wan-osi mbonga ɛngɛ tɔa ha wɛnɛ : « Wan-osimɔ , mɛ tɔa tɛwen , Sɔ nɛ̂ ndang sɔna , ma mbing sɔ ha pata wa bona .
41012033	Ka ɔ ngoy Sɔ nɛ sila ɔ fɛt , nɛ takaramɔ pɛ ɔ fɛt , nɛ ngatɛ pɛ ɔ fɛt , nɛ ka ɔ ngoy hio ma ɔ tuka tɛ ɔ , ɛngi nɛdedea pen dɔa sari ha Sɔ , nɛ pen hio mbinga sadaka . »
41012034	Nɛ ka Jésus zɔka nde , wi kɛ kiforo wen nɛ mbaramɔ , a tɔa ha wɛnɛ : « Mɛ tɛ bo sanga-sanga mɛ le ha zang Kongakandɔ pɛ Sɔ . » Hapata , ma wi tɛ gu fin nu mɛ ani wɛnɛ nɛ ma wen na .
41012035	Jésus dungɔ ha osamɔ ha zang gasa twa Sɔ , nɛ wɛnɛ ana hio wi : « Hio wan-osi mbonga de mɛng mɛ tɔ nde , Mesi nɛ̂ bezang pɛ David , ge nde ?
41012036	Nzɔy-Sɔtɛ bale se sila David , nɛ wɛnɛ batɔ : ‹ Kongawan Sɔ tɔa ha Kongawan pɔm : Mɛ dungnu ha wekɔ mi , mi begde hio ngana pɛ mɛ adung nɛ̂ mɔ-gde nanga mɛ . ›
41012037	David nɛ tɛ wa sa Mesi nde Kongawan . Ma , Mesi bedung fin mɛng nɛ̂ bezang pɛ David ge nde ? » Mɛgi , hio zugiliwi dungɔ ha zea Jésus nɛ totɛ .
41012038	Jésus dungɔ ha osamɔ , wɛnɛ tɔa : « Ɛnɛ pangay nɛ hio wan-osi mbonga hazu mbwa ngoy yala nɛ dede bɔya la ha tɛ mbwa . Nɛ mbwa ngoy nde , hio wi afan mbwa ha liwal .
41012039	Mbwa ngoy fin kpaa hio bosi kiti ha hio twa gɔ Sɔ nɛ ha hio bhandi fada .
41012040	Ma , mbwa yɔng likɔ pɛ hio nagula fɛt . Nɛ mbwa gɔ Sɔ ndɛli ɛɛ nɛ peali tuka nde , hio wi azɔk mbwa tuka nzeng wi . Hazu ɛngi Sɔ begɔn kita ba mbwa nɛngaya pen hio olo wi . »
41012041	Hapata , Jésus dungɔnu zɔk nɛ toy wesiri mbɔli mɔ gasa twa Sɔ . A dungɔ haki mbari nɛ wal ka hio wi pi nɛ mbɔli ha zang toy . Hio dɔka wan-kpamɔ dungɔ ha pio dɔka mbɔli .
41012042	Ma fabha nagula tɛa , tɛ pi sɛkɛ-sɛkɛ mbɔli bwa , ka bo nɛ ma mɔ na .
41012043	Mɛgi , Jésus tɔa ha hio wan-yambimɔ pɛa : « Kpasawen , mi tɔ ha ɛnɛ nde , fabha nagula ɛngɛ haa mɔ pen mbingwi fɛt .
41012044	Hazu mbwa fɛt ku nɛ ma benu yɛbhɛ-yɛbhɛ kpaamɔ pɛ mbwa pi . Ma , fabha nagula ɛngɛ kuo mɔ pɛa fɛt ha ha Sɔ . Ngase yo nɛ̂ mɔ ka dungɔ ha kɔ wa mɛ kpasisi nɛ tɛ wa . »
41013001	Ka Jésus boka ha gboa ha gasa twa Sɔ , ma wan-yambimɔ pɛa ndang tɔa ha wɛnɛ : « Wan-osimɔ , mɛ zɔk hio gasa lɔka ta ndɔng ka ɛ bɛa nɛ gasa twa Sɔ ! Ɛngɛ nɛ̂ nge lɛkɛ-lɛkɛ twa ge ! »
41013002	Mɛgi , Jésus kiforo wen ha wɛnɛ : « Mɛ lukoso yanga-yenge twa ɛngɛ , ma hakɛ , ma ta ndang lɛm bhɔn ha zu ma ta na . Ɛ begbin yo a ha nu mburr . »
41013003	Jésus nɛa nɛ dungnu ha zu ngari Olivier , ka tan may nɛ gasa twa Sɔ . Pierre , Jacques , Jean nɛ André , mbwa nar sɔna dungɔ hinɛ Jésus . Nɛ mbwa ana wɛnɛ :
41013004	« Mɛ tɔ ha ɔ ngimɔ , ka mɔ ndɔng behɔ nɛ . Yo nɛ̂ nge mɔ ka beosi nde , ngimɔa hɛra kari ge nde ? »
41013005	Mɛgi Jésus tɔa ha mbwa : « Ɛnɛ pangay , ka ma wi aosili ɛnɛ na .
41013006	Hazu hio wi nɛdɔka betɛ nɛ ling mi , nɛ mbwa betɔ : ‹ Mi nɛ̂ Mesi ! › Nɛ mbwa beosili dɔka wi .
41013007	Ka ɛnɛ zea wen bulo ka ɛ bi sanga-sanga mana nɛyɛa , ka sila ɛnɛ abhunziki na . Hazu , lɛma ka nde mɔ ndɔng ahɔ . Ma , yo tɛ bo ka nɛ̂ kpogio ngimɔ na .
41013008	Ma kandɔ begutɛ nɛ bulo sungiri nɛ ma mbinga . Nɛ ma kongapora begutɛ nɛ bulo sungiri nɛ ma mbinga . Ha hio bhandi nɛtɛ-nɛtɛ nu beyak nɛngaya , nɛ ginga foto betek . Mɔ ndɔng fɛt bedung tuka bosi yimtɛ bio bhɛ .
41013009	« Ɛnɛ pangay nɛ tɛ ɛnɛ ! Hio wi begde ɛnɛ bin ha kita , nɛ mbwa bezuri ɛnɛ nɛ zambala ha hio twa gɔ Sɔ . Ɛnɛ beyol ha li hio gɔfɔrma nɛ ha li hio kongapora nde , mbwa agɔn kita ha zu ɛnɛ , hazu ɛnɛ mɛkara mi . Mɔ ndɔng beha ɛnɛ wal mɛ kɛ wen pɔm ha li mbwa .
41013010	Ma , lɛma nde , hio wi pɔm abul Dede Wen ha hio wi mɔ nzan fɛt ing , ki kpogio ngimɔ tɛ hɔ .
41013011	Ha ngimɔ ka ɛ bengbɔsi ɛnɛ nɛnɛ ha si hio wan-gɔn kita , ka ɛnɛ adung nɛ nɔzang hazu wen ka ɛnɛ betɔ na . Ma , ɛnɛ tɔ kanɛ wen ka behɔ ha nu ɛnɛ ha ngimɔa . Hazu , yo bo nɛ̂ ɛnɛ ka bewolmɔ na . Ma , yo nɛ̂ Nzɔy-Sɔtɛ ka bewolmɔ .
41013012	Hio gdiya begɔn si nanga may nde , ka ɛ agbɛ mbwa . Hio gdibafa begɔn si nanga bem p ɛ mbwa . Hio bem begutɛ sungiri nɛ bafa nɛ nana mbwa hazu nde , ɛ agbɛ mbwa yunɛ .
41013013	Hio wi fɛt besɛn ɛnɛ hazu ɛnɛ mɛkara mi . Ma , wi ka ba nɛ nɔa nging kanɛ kpogio ngimɔ , Sɔ bekpasisi wɛnɛ . »
41013014	( Mɛ , ka mɛ tɔl wen ɛngɛ , mɛ ze gotoa nɛ kinɔng ! ) « Ma swe , ‹ gdanga mɔ nyɛl › , bedung ha bhandi ka yo lɛm dung ang na . Ka ɛnɛ bezɔk mɔ mɛgi , dea nde , wi ndɔng ka bedung ha kandɔnu Judée , mbwa ayumɔ si ha zu ngari .
41013015	Wi ka bedung ha li dɛl , ka wɛnɛ akifiri le ha zang twa mɛ ba ma toy pɛa fin na .
41013016	Nɛ wi ka bedung ha fɔ , ka wɛnɛ akifiri fin si ha twa hazu ku gbambusa pɛa na .
41013017	Oee , gasa mɔ ngɔtɛ ka bekpa hio nazang nɛ hio nanzɔ ha yala ndɔng wa !
41013018	Ɛnɛ gɔ Sɔ nde , ka mɔ ɛngi ahɔ ha ngimɔ kolo ndumbe na .
41013019	Hazu ha ngimɔ ɛngi , hio wi bekpa yeksamɔ ka pena hio tili yeksamɔ fɛt . Angiri ha ngimɔ ka Sɔ bade nɛ nzan kanɛ sising nɛ kanɛ kpoo , ma yeksamɔ tuka ɛngi tɛ hɔ na .
41013020	Nɛ ka bo se nde , Kongawan atikisi ma nu yala yeksamɔ ndɔng na , ki ma wi ndang lɛm mɛ kpasi na . Ma , a tikoso yo hazu wi ndɔng ka wɛnɛ weka mɛ dung hinɛ wɛnɛ .
41013021	Nɛ ha ngimɔ ɛngi , ka ma wi tɔ ha ɛnɛ : ‹ Ɛnɛ zɔk , Mesi hakɛ ! › Nɛ ka ma tɔ ha ɛnɛ : ‹ Zɔk wɛnɛ haki ! › , ka ɛnɛ amɛkiri na .
41013022	Hazu , ha ngimɔ ɛngi , hio wan-osili wi begbo nɛ mbwa betɔ : ‹ Mi nɛ̂ Mesi ! › Mana mbwa betɔ : ‹ Mi nɛ̂ wan-tɔkuliwen pɛ Sɔ . › Mbwa bede hio mɔkifi nɛ hio mɔweka , nɛ ka mbwa kpa wal , mbwa beosili nɛ hio wi ndɔng ka Sɔ weka .
41013023	Mɛgi , ɛnɛ dung nɛ zɔma ! Hazu mi gbaa tazu ɛnɛ nɛ mɔ ndɔng bingiri kari .
41013024	« Ma , ha ngimɔ ɛngi , hapata yeksamɔ ndɔng , swe betu nɛ ze lɛm ba fin na .
41013025	Hio sɔla belun ha ngɔn tek ha nu . Nɛ hio mɔ ngɔn fɛt beyak gbirr .
41013026	Hapata , hio wi bezɔk mi , Bewei pɛ Wi , ha tɛa ha zu buswe . Mi betɛ ha zang ziomɔ nɛ ha zang lɛkɛ-lɛkɛmɔ .
41013027	Mɛgi , mi betomsi hio telenge pɔm . Nɛ mi bewesiri hio wi ndɔng ka Sɔ weka ha wal fɛt , dam nɛ zu nu fɛt gbo ha ngɔn .
41013028	« Lɛma nde , ɛnɛ ayambi ma mɔ nɛ wal towen hazu te fige . Ha ngimɔ ka hio gbakɔa tɛ bo nɛ mɔka nɛ ka hio waa tɛ bo ha gboa , ɛnɛ ingɔ nde , ngimɔ kolo koka kari .
41013029	Gbesi tuka ɛngi , ka ɛnɛ bezɔk mɔ ndɔng fɛt , ɛnɛ ing nde , mi , Bewei pɛ Wi , tɛ bo sanga ha nutwa .
41013030	Mi tɔ kpasawen ha ɛnɛ nde , hio ma wi mɔ ngimɔ ɛngɛ lɛm fe na , sɔngsi mɔ ndɔng fɛt ahɔ .
41013031	Ngɔn nɛ nu bepen . Ma , hio wen pɔm lɛm pen ndang na . »
41013032	« Ma wi ndang ing yala nɛ ngimɔ ka mɔ ndɔng behɔ na . Ngase hio telenge ha ngɔn , ngase mi , Bewei pɛ Sɔ , kanɛ Bafa mi sɔna ha ing yo .
41013033	Ɛnɛ pangay nɛ ɛnɛ ayang la , hazu ɛnɛ ing ngimɔa na .
41013034	Yo gbesi nɛ̂ ma wi ka ngoy nɛ gɛnɛ . Sɔngsi ka wɛnɛ belak twa gde mɛ pen , a kapana tom ha hio wan-tom pɛa ndang ndang fɛt . Nɛ wɛnɛ haa nu ha wan-pɛm nutwa nde , wɛnɛ ayang la .
41013035	Mɛgi , ɛnɛ adung nɛ zɔma hazu ɛnɛ ing ngimɔ ka wan-twa bepe nɛ na . Mana a behɔ nɛ mbolo , mana nɛ binsila zɛ , mana wɛnɛ behɔ nɛ nu ngimɔ mana nɛ sutole , ɛnɛ ing na .
41013036	Ɛnɛ yang la yu nde , wan-twa betɛ wang ɛnɛ ha ɔala .
41013037	Wen ɛngɛ ka mi tɔ ha ɛnɛ , mi tɔ yo ha hio wi fɛt nde , ɛnɛ adung nɛ zɔma ! »
41014001	Mɛgi , yo ngbɔla yala bwa mɛ de yenga Pake nɛ yenga yɔng mampa ka ha na . Nɛ hio gasa wan-hasadaka nɛ hio wan-osi mbonga dungɔ ha kio wal mɛ ba Jésus nɛ wuso mɛ gbɛ .
41014002	Mbwa dungɔ ha tɔa ha may : « Ka ɔ aba wɛnɛ ha ngimɔ yenga na , yu nde , hio wi mɛ le betɛ gutɛ sungiri ɔ . »
41014003	Jésus dungɔ ha Betani ha twa pɛ Simon ka dungɔ se nɛ zɛlɛ doko . Nɛ ka mbwa boka ha yɔngamɔ , ma bhoko lea twa nɛ ma bebe dak ha kɔ wa . Ɛ sɛka dak ɛngɛ nɛ ma ta ka ɛ sa nde , albatre , nɛ ma nga gɛnɛ kulo pɛl kpasa liama ka ɛ sa nde , nare , don ha zanga . Bhoko gbinɔ nu dak , nɛ a tɛla liama ha sila zu Jésus .
41014004	Sila hio ma wi ka dungɔ haki yimɔ . Mbwa tɔa ha soko may : « Goto gdangsa liama ɛngɛ nɛ̂ ge ?
41014005	Gɛnɛ liama ɛngɛ lɛma nɛ mbɔli tom mɔ yala gɔmmay tar . Ki ɛ gdonga yo nɛ ha mbɔlia ha hio fabha wi ! » Mɛgi , mbwa ndio bhoko ɛngɛ pentɛ .
41014006	Ma , Jésus tɔa : « Ɛnɛ yeksi wɛnɛ hazu ge ? Ɛnɛ gde wɛnɛ sɛm ! Mɔ ka wɛnɛ dea ha tɛ mi , yo nɛ dedea .
41014007	Hazu hio fabha wi dung hinɛ ɛnɛ kpoo . Nɛ ɛnɛ lɛma de dedemɔ ha tɛ mbwa ha ngimɔ ka sila ɛnɛ ngoya . Ma , pɔm , mi lɛm dung hinɛ ɛnɛ kpoo na .
41014008	Mɔ ka wɛnɛ lɛma se mɛ de , a dea yo . A tɛla liama ha tɛ mi bingiri hazu bhɔngiri nɛ ngimɔ gun mi .
41014009	Kpasawen , mi tɔ ha ɛnɛ : Ha bhandi fɛt ka ɛ bebul Dede Wen ang , dam nzan fɛt , ɛ betɔ kasi mɔ ka bhoko ɛngɛ dea , tuka nde , tazu hio wi agba nɛ wɛnɛ . »
41014010	Judas Iskariote , ma ndang ha soko wan-yambimɔ bhukɔ gbala bwa , nɛa ha pɛ hio gasa wan-hasadaka hazu ha kasatɛ Jésus ha mbwa .
41014011	Mbwa zea wɛnɛ nɛ totɛ , nɛ mbwa gɔna nu mɛ ha wɛnɛ ma mbɔli . Mɛgi , Judas kio dede ngimɔ mɛ gde Jésus ha kɔ mbwa .
41014012	Ha bosi yala yenga mampa ka ha na , ha swe ka ɛ gbɛ besami mɔ yenga Pake , hio wan-yambimɔ pɛ Jésus ana wɛnɛ : « Mɛ ngoy nde , ɔ anɛ nɛ bhɔngiri yɔngamɔ yenga ha mɛ ha ndo ? »
41014013	Mɛgi Jésus tomsa ma wan-yambimɔ pɛa bwa , a tɔa ha mbwa : « Ɛnɛ nɛ ha zang gasa le , ɛnɛ bekpa ma wei haki ha toya lɔngɔ li . Ɛnɛ ndari wɛnɛ .
41014014	Nɛ twa ka wɛnɛ bele ang , ɛnɛ tɔ ha wan-twaa : ‹ Wan-osimɔ pɛ ɔ ana nde , gdɔku ka wɛnɛ hinɛ hio wan-yambimɔ pɛa beyɔngmɔ yenga ang , ha ndo ? ›
41014015	Nɛ wɛnɛ beosi ma gasa gdɔku ha ɛnɛ ha zu twa ɛngi ha ngɔn , ka ɛ bhɔngara hio mɔ ha zanga fɛt . Haki ɛnɛ begi yɔngamɔ yenga pɛ ɔ . »
41014016	Hio wan-yambimɔ ndɔng bwa pena nɛ hɔ ha zang gasa le . Mbwa kpaa hio mɔ gbesi tuka Jésus tɔa ha mbwa . Nɛ mbwa dea tom gio yɔngamɔ yenga .
41014017	Ka mbolo dea , Jésus hinɛ hio wan-yambimɔ bhukɔ gbala bwa hɔa .
41014018	Nɛ ka mbwa boka ha yɔngamɔ , Jésus tɔa : « Kpasawen , mi tɔ ha ɛnɛ nde , ma wi ndang ha soko ɛnɛ , ka yɔngmɔ hinɛ mi , beha kasatɛ mi . »
41014019	Ka mbwa zea mɛgi ngɔtɛ baa mbwa . Nɛ mbwa ndang ndang fɛt angara ana Jésus ha pata may : « Yo nɛ̂ mi nde ? »
41014020	Jésus tɔa ha mbwa : « Yo nɛ̂ ma wi ndang ha soko ɛnɛ bhukɔ gbala bwa , ka pi kɔ ha ndangtɛ zang tasi hinɛ mi .
41014021	Ey , mi , Bewei pɛ Wi , befe gbesi tuka ɛ ngɛraka ha zang takarata pɛ Sɔ . Ma , ngɔtɛ ha wan-hakasatɛ Bewei pɛ wi . Ɛ abhɛ se wɛnɛ na , ki dea se ! »
41014022	Ka Jésus nɛ hio wan-yambimɔ pɛa boka ha yɔngamɔ , a baa mampa . Ka wɛnɛ wola dede wen ha zua , a gbinɔ yo ha hio wan-yambimɔ pɛa nɛ tɔa : « Ɛnɛ ba , ɛngɛ nɛ tɛ mi ! »
41014023	Hapata , wɛnɛ baa kɔpɔ li vigne . A lukoso Sɔ hazua . A haa yo ha mbwa nɛ mbwa fɛt nɔa yo .
41014024	Nɛ Jésus tɔa ha mbwa : « Ɛngɛ nɛ̂ tɔktɛ mi , ka dung nɛ̂ nɔa mbon ha soko hio wi nɛ Sɔ . Yo besɛ hazu dɔka wi .
41014025	Kpasawen , mi tɔ ha ɛnɛ nde , mi lɛm nɔ li vigne fin na , kanɛ swe ka mi benɔ mbombea ha ngimɔ ka Kongakandɔ pɛ Sɔ behɔ . »
41014026	Hapata , mbwa bea hio gima pɛ David mɔ yenga Pake , nɛ mbwa nɛa ha zu ngari Olivier .
41014027	Jésus tɔa ha hio wan-yambimɔ pɛa : « Ɛnɛ fɛt belak mi gde , hazu Sɔ tɔa ha zang takarata pɛa : ‹ Mi begbɛ zaoro sami nɛ hio sami bepanziki . ›
41014028	Ma , ka Sɔ tunso mi ha soko hio fiowi kari , mi bepen ha Galile sɔngsi nɛ ɛnɛ . »
41014029	Pierre kafa ha nu wa nɛ tɔa : « Ngase ka hio wi fɛt belak mɛ gde , pɔm , mi lɛm lak mɛ gde na ! »
41014030	Jésus kiforo wen ha wɛnɛ : « Kpasawen , mi tɔ ha mɛ nde , ha zɛ ɛngɛ mɛsɛ , mɛ bekafi mi zetar fɛt ing , ki gɔlɛ dɔma zebwa . »
41014031	Nɛ Pierre kafa yo nɛngaya , a tɔa : « Ngase yo adung nde , mi afe hinɛ mɛ , mi lɛm mɛ kafi mɛ na . » Mɛgi , hio olo wan-yambimɔ fɛt tɔa ndangtɛ wen gbesi .
41014032	Hapata , Jésus hinɛ hio wan-yambimɔ pɛa hɔa ha ma nu fɔ ka ɛ sa nde Getsemani . Nɛ Jésus tɔa ha mbwa : « Ɛnɛ dung hakɛ ha ngimɔ ka mi ha gɔa Sɔ . »
41014033	Nɛ wɛnɛ kuo Pierre , Jacques nɛ Jean pen nɛ . Ke nɛ ngɔtɛ angara baa wɛnɛ .
41014034	A tɔa ha mbwa : « Sila mi dona nɛ ngɔtɛ tuka nde mi befe fe . Ɛnɛ dung hakɛ nɛ ɛnɛ yang la ! »
41014035	Mɛgi , Jésus tiko nɛ ha sɔngsi tikiring . Wɛnɛ teka ha nu nɛ a gɔa Sɔ nde , ka wɛnɛ ngoya , wɛnɛ apensi ngimɔ yeksamɔ ɛngɛ ha zu wa yunɛ .
41014036	A tɔa : « Abba , Bafa mi , mɔ fɛt lɛma nɛ mɛ . Mɛ kusi kɔpɔ ngamɔ ɛngɛ ha zu mi yunɛ . Ma , bo tuka mi ngoya na , ma , tuka mɛ ngoya . »
41014037	Hapata , Jésus pea fin ha pɛ hio wan-yambimɔ pɛa , tɛ kpa mbwa fɛt ha ɔala gbeleng-gbeleng . Nɛ wɛnɛ ana Pierre : « Simon , mɛ ɔ nɛ la ? Mɛ lɛm dung nɛ tunɔ ngonga ndang sɔna na ? »
41014038	Mɛgi Jésus tɔa ha mbwa : « Ɛnɛ yang la nɛ ɛnɛ gɔ Sɔ tuka nde , sɛbhalamɔ agan zu ɛnɛ na . Sila wi nɛ hɛl mɛ de mɔ , ma , ngatɛ pɛ wi dɔk na . »
41014039	Wɛnɛ nɛa fin nɛyɛa tikiring mɛ gɔ Sɔ . Nɛ a putoro ndangtɛ wen ka wɛnɛ gɔa nɛ sɔngsi .
41014040	Wɛnɛ kiforo fin nɛpata tɛ kpa hio wan-yambimɔ pɛa ha ɔala , hazu la pena tɛ mbwa . Mɛgi , mbwa ing fin wen ka mbwa bekifiri ha wɛnɛ na .
41014041	Nɛ ka wɛnɛ pea ha zetara , a tɔa ha mbwa : « Ɛnɛ boka ha ɔala nɛ ɔmatɛ nde ? Yo kara ! Ngimɔ lɛma kari , ka ɛ begde mi , Bewei pɛ Wi ha kɔ hio wan-de gdangamɔ .
41014042	Ɛnɛ gutɛ , ɔ nɛ ! Ɛnɛ zɔk , wan-hakasatɛ mi hɔa kari . »
41014043	Ha ndangtɛ ngimɔ ka Jésus boka ha tɔa wen ndɔng , Judas , ma ndang ha soko wan-yambimɔ bhukɔ gbala bwa , hɔa hinɛ hio giliwi ha pata wa . Mbwa dungɔ nɛ hio gbapa nɛ mbiti te ha kɔ mbwa . Yo nɛ̂ hio gasa wan-hasadaka , hio wan-osi mbonga nɛ hio kotowi pɛ hio zuife ka tomsa wi ndɔng .
41014044	Judas , wan-hakasatɛ Jésus , baosi ha mbwa wal mɛ ing wɛnɛ sɔngsi , a batɔ : « Wi ka mi beduy mbuku wa , yo nɛ̂ Jésus . Ɛnɛ aba wɛnɛ nɛ pam wɛnɛ nɛkpasa ! »
41014045	Nɛ ka Judas hɔa , a tiko nɛ nzeng hapɛtɛ Jésus , nɛ tɔa : « Wan-osimɔ ! » nɛ a duyo mbuku wa .
41014046	Mɛgi , hio wi ndɔng bhubholo wɛnɛ , nɛ mbwa baa wɛnɛ .
41014047	Ma , ma wi ndang ka yola haki , daka gbapa sungiri nɛ wan-tom pɛ wan-zu hio wan-hasadaka nɛ gɔna zala wa pi ha nu .
41014048	Hapata , Jésus ana mbwa : « Mi nɛ̂ nagbɛwi mɛ tɔ nde , ɛnɛ atɛ nɛ gbapa nɛ mbiti te mɛ ba nɛ mi nde ?
41014049	Mi dungɔ ha soko ɛnɛ yala ndang ndang fɛt ha osamɔ ha zang gasa twa Sɔ , nɛ ɛnɛ tɛ ba mi na . Ma , yo hɔa mɛgi , tuka nde , mɔ ka ɛ bangɛriki ha zang takarata pɛ Sɔ alɛmsiri tɛ . »
41014050	Mɛgi , hio wan-yambimɔ fɛt yuomɔ pen lak Jésus gde .
41014051	Ma pɔlɔmbɔ wi nɛ luo gwe dungɔ ha ndara Jésus . Ɛ baa wɛnɛ .
41014052	Ma , a zinɔ tɛ wa gde gwe pɛa ha kɔ mbwa , nɛ a sɔawi nɛ sɔngɛrɛ pen .
41014053	Mbwa kuo Jésus nɛnɛ ha pɛ wan-zu hio wan-hasadaka . Hio gasa wan-hasadaka , hio kotowi nɛ hio wan-osi mbonga fɛt wesara may haki .
41014054	Pierre dungɔ nɛyɛa nak nɛ pata mbwa nɛnɛ , kanɛ zang dɛl lɛkɛ-lɛkɛ twa pɛ wan-zu hio wan-hasadaka , nɛ wɛnɛ dungɔ ha ɔa we hinɛ hio wan-pam kin .
41014055	Haki , hio gasa wan-hasadaka nɛ gili hio wan-kpo zuwen fɛt dungɔ ha kio ma mɔ sungiri nɛ Jésus hazu kpa wal mɛ gbɛ wɛnɛ . Ma , mbwa kio yo fɛt gan ,
41014056	hazu hio wen dalo , ka dɔka wi dungɔ ha gɔna a ha nu wa , lɛm may na .
41014057	Mɛgi , hio ma guotɛ nɛ mbwa gɔna wen dalo a ha nu Jésus , mbwa tɔa :
41014058	« Ɔ zea wɛnɛ ha tɔa : ‹ Mi begbin gasa twa Sɔ ɛngɛ ka hio wi dea yunɛ . Nɛ ha zang yala tar , mi bebɛ ma mbinga ka kɔ hio wi de yo na . › »
41014059	Ma , ngase ha zu mɔ ɛngɛ , wen pɛ mbwa fɛt lɛm may na .
41014060	Mɛgi , wan-zu hio wan-hasadaka guotɛ ha li hio wi fɛt , nɛ wɛnɛ ana Jésus : « Mɛ bo nɛ ma wen mɛ tɔ ha zu mɔ ka mbwa gɔn sungiri nɛ mɛ na nde ? »
41014061	Ma , Jésus kara sɛm , a kifiri ma wen ndang ha nu wa na . Mɛgi , wɛnɛ ana Jésus fin : « Mɛ nɛ̂ Mesi ? Mɛ nɛ̂ Bewei pɛ Sɔ , ka ɔ lukisi , nde ? »
41014062	Jésus mɛkara yo : « Ey , yo nɛ̂ mi ! Nɛ ɛnɛ bezɔk mi , Bewei pɛ Wi , ha dungɔnu ha wekɔ Sɔ ka dung nɛ ngatɛ fɛt . Nɛ ɛnɛ bezɔk mi bin ha ngimɔ ka mi betɛ ha zang buswe . »
41014063	Mɛgi ngambi dea wan-zu hio wan-hasadaka , nɛ wɛnɛ gba latɛ pɛa nɛ pɛa tɛ . Nɛ wɛnɛ tɔa : « Ɔ lɛm ki ma wan-kɛwen fin na !
41014064	Ɛnɛ zea fɛngsamɔ ka wɛnɛ fɛngsa nɛ Sɔ ! Ɛnɛ takiri pɛ ɛnɛ nde ge ? » Nɛ wi fɛt gɔna kita fio ha zu wa .
41014065	Hio ma wi angara pɛa tafu ha tɛ wa . Mbwa hɛla li wa nɛ la . Mbwa mɛla wɛnɛ nɛ tɔa : « Mɛ asum ling wi ka mɛla mɛ ! » Nɛ hio nasara baa Jésus nɛ mbwa mɛla wɛnɛ fin .
41014066	Ka Pierre boka ha dɛl mɔ kin , ma bhoko-de tom pɛ wan-zu hio wan-hasadaka hɔa .
41014067	Wɛnɛ zɔka Pierre ha ɔa we . A mbara Pierre gdoo , nɛ a tɔa ha wɛnɛ : « Mɛ fin , mɛ dungɔ se hinɛ Jésus , wi mɛ Nazaret ɛngɛ . »
41014068	Ma , Pierre kafa nɛ tɔa : « Mi ing gotowen ka mɛ ha tɔa na . » Mɛgi , Pierre gboa haki nɛ hapɛtɛ nu kin . Ha ndangtɛ ngimɔ , gɔlɛ dɔma .
41014069	Ndangtɛ bhoko ɛngɛ zɔka fin Pierre , nɛ wɛnɛ tɔa ha wi ndɔng ka dungɔ haki : « Wei kɛ nɛ̂ ma wi pɛ Jésus . »
41014070	Nɛ Pierre kafa fin nɛ mbinga . Ma bengimɔ hapata , hio wi ndɔng ka dungɔ haki tɔa ha Pierre : « Kpasawen , mɛ fin nɛ̂ ma wi pɛ Jésus , hazu mɛ nɛ̂ wi mɛ Galile . »
41014071	Mɛgi , Pierre angara foma mɔ nɛ kana mɔ , a tɔa : « Mi ing wi ka ɛnɛ tɔ nɛ mɔ , na ! »
41014072	Ha ndangtɛ ngimɔ , gɔlɛ dɔma fin mɔ zebwa . Mɛgi , tazu Pierre gbaa nɛ wen ka Jésus tɔa se ha wɛnɛ : « Mɛ bekafi mi zetar ing , ki gɔlɛ tɛ dɔm zebwa . » Nɛ wɛnɛ angara hea kwa .
41015001	Nɛ sutole sut , hio wan-kpo zuwen fɛt , ka tɔ nde , hio gasa wan-hasadaka , hio kotowi nɛ hio wan-osi mbonga , kpoa zuwen . Mbwa sanga kɔ Jésus nɛ mbwa kuo wɛnɛ nɛnɛ ha pɛ Pilate .
41015002	Nɛ Pilate ana wɛnɛ : « Mɛ nɛ̂ kongapora pɛ hio zuife nde ? » Nɛ Jésus kiforo wen ha wɛnɛ : « Yo nɛ̂ mɛ ka tɔ yo . »
41015003	Mɛgi , hio gasa wan-hasadaka tɔa hio wen nɛ dɔka sungiri wɛnɛ .
41015004	Ma , Pilate ana wɛnɛ fin : « Mɛ kifiri ma wen ndang na nde ? Mɛ ze hio dɔka wen ndɔng ka mbwa ha tɔa sungiri mɛ na nde ? »
41015005	Nɛ Pilate yaksa pentɛ ka wɛnɛ zɔka nde , Jésus kifiri wen ndang na .
41015006	Ha yenga Pake , bɛlɛ ndang ndang fɛt , Pilate dung mɛ gbosisi ma wan-zɔbhɔ ka zugiliwi ana .
41015007	Ha ngimɔ ɛngi , ma wi ling wa nde Barabas nɛ hio dan wa dungɔ ha zɔbhɔ , hazu mbwa guotɛ sungiri hio gasa wi mɛ le nɛ mbwa gbɛa ma wi ha ngimɔa .
41015008	Zugiliwi hɔa ha pɛ Pilate mɛ ani wɛnɛ nde , wɛnɛ agbosisi ma wi ha mbwa tuka wɛnɛ ha dea bɛlɛ fɛt .
41015009	Nɛ Pilate kiforo wen ha mbwa nɛ tɔa : « Ɛnɛ ngoy nde , mi agbosisi nɛ kongapora pɛ hio zuife ha ɛnɛ nde ? »
41015010	A ingɔ nɛdedea nde , hio gasa wan-hasadaka gdea Jésus ha kɔ wa nɛ wal silamɔ .
41015011	Ma , hio gasa wan-hasadaka aa sɔkira ha zala hio giliwi nde , Pilate agbosisi kanɛ Barabas ha mbwa .
41015012	Ma , Pilate ana fin zugiliwi : « Ɛnɛ ngoy nde , mi ade mɛng nɛ wi kɛ ka ɛnɛ sa nde kongapora pɛ hio zuife ge nde ? »
41015013	Mbwa gdɔra : « Ngba wɛnɛ ha getakate ! »
41015014	Nɛ Pilate ana mbwa : « A dea nɛ nge gdangamɔ ge ? » Ma , mbwa gdɔra nɛngaya pen mɔ sɔngsi : « Ngba wɛnɛ ha getakate ! »
41015015	Mɛgi Pilate ngoya ha totɛ ha giliwi . A gbosasa Barabas ha mbwa . Nɛ a gdea Jésus ha kɔ wan-bibulo pɛa nde , mbwa azuri wɛnɛ nɛ zambala sɔngsi mɛ ngba wɛnɛ ha getakate .
41015016	Nɛ hio wan-bibulo baa Jésus nɛnɛ ha zang dɛl mɔ gasa twa pɛ Gɔfɔrma Pilate . Haki mbwa wesara hio zugili-bulo fɛt .
41015017	Mbwa aa ma gasa la tuka la pɛ kongapora ha tɛ Jésus . Nɛ mbwa pana ma ndutu wan nɛ yak ngombia a ha zu wa .
41015018	Mɛgi mbwa fana wɛnɛ : « Wolmɔe , kongapora pɛ hio zuife ! »
41015019	Nɛ mbwa mɛla wɛnɛ ha zu nɛ te sisongo . Mbwa pɛa tafu ha tɛ wa . Nɛ mbwa ngbio zigolo hazu gɔm zu ha si wa .
41015020	Ka mbwa mama wɛnɛ kari , mbwa kpɔsa la ɛngɛ ha tɛ wa yunɛ . Nɛ mbwa aa la pɛa mɔ sɔngsi ha tɛ wa . Mɛgi mbwa kuo wɛnɛ gbonɛ hazu nɛ , nɛ ngba ha getakate .
41015021	Ha wal , hio wan-bibulo kpaa ma wi ha pea ha fɔ . Yo nɛ̂ Simon wi mɔ le Sirene , bafa mɛ Alexandre hinɛ Rufus . Nɛ mbwa nɔsasa wɛnɛ mɛ gu getakate pɛ Jésus .
41015022	Mɛgi , mbwa ngbɔsa Jésus ha bhandi Golgota . Ɛngɛ tɔ nde , « bhandi gbala zu wi . »
41015023	Nɛ mbwa ngoya mɛ ha Jésus li vigne ka ɛ sɔkara nɛ kulo bɛlɛ mire . Ma , a kafa yo .
41015024	Mɛgi , mbwa ngbaa wɛnɛ ha getakate . Nɛ mbwa dea mbela , hazu ing wal mɛ kapini latɛ pɛa ha soko may .
41015025	Yo nɛ̂ ha ngonga mɔrkɔ zanga nar mɔ wal sutole , ka mbwa ngbaa wɛnɛ ha getakate .
41015026	Nɛ ha li papote ka gbasi wen fio pɛa , ɛ ngɛraka mɛgɛ : « Kongapora pɛ hio zuife . »
41015027	Nɛ ɛ ngbaa hio nagbɛwi bwa hinɛ Jésus . Getakate pɛ ma ndang ha wal wekɔ wa , nɛ pɛ mbinga ha wal gare wa .
41015028	[ Ɛ bangɛriki ha zang takarata pɛ Sɔ : « Ɛ tɔla wɛnɛ ha soko hio gdanga wi . » Mɛgi ngɛrakamɔ ɛngɛ lɛmsara tɛ . ]
41015029	Hio wi ka dungɔ ha pena haki lingɔ zu nɛ yaa Jésus , mbwa tɔa : « Yiss ! Mɛ ka batɔ nde , mɛ begbin gasa twa Sɔ , nɛ mɛ bebhɔngiri yo ha zang yala tar ,
41015030	mɛ kpasisi tɛ mɛ nɛ pɛ mɛ tɛ . Mɛ zil ha getakate wa ! »
41015031	Hio gasa wan-hasadaka nɛ hio wan-osi mbonga dungɔ fin ha mama mami nɛ mbwa tɔa ha soko may : « A dungɔ ha kpasasa hio mbingwi . Ma , a lɛm kpasisi tɛ wa nɛ pɛa tɛ na !
41015032	Wɛnɛ ka dungɔ ha toya swe nde , wɛnɛ nɛ̂ Mesi nɛ kongapora mɔ Israel , wɛnɛ azil ha getakate sising . Ka ɔ zɔka mɛgi , ɔ bemɛkiri wɛnɛ . » Nɛ hio wi ndɔng bwa ka ɛ ngbaa ha getakate hapɛtɛ Jésus , dungɔ ha yaa wɛnɛ fin .
41015033	Nɛ ka swe hɔa ha sila zu , tutum gdɔka kandɔnu ɛngi ngɛ-ngɛ-ngɛ fɛt , kanɛ swe gbinɔ kɔ hɔ ha ngonga tar .
41015034	Nɛ ha ngonga tar ki , Jésus gdɔra nɛ ngagɛl : « Eloi , Eloi , lama sabaktani ? » Ɛngɛ tɔ nde , Sɔ pɔm , Sɔ pɔm , mɛ laka mi gde hazu ge ?
41015035	Nɛ ka hio ma wi ndɔng ka dungɔ haki zea mɛgi , mbwa tɔa ha soko may : « Ɛnɛ ze , wɛnɛ ha saa Elie . »
41015036	Nɛ ma wi ndang sɔawi nɛ , nɛ donsi nzambu nɛ kpaya dɔkɔ . A hɛla yo ha ndɔng te sisongo nɛ a yafafa yo gde ha nu Jésus nde , wɛnɛ anɔ . Nɛ wɛnɛ tɔa : « Ɛnɛ gde , ɔ bezɔk mana Elie betɛ tɛ zilsi wɛnɛ ha getakate yunɛ . »
41015037	Ma , Jésus gdɔra fin nɛ ngagɛl , nɛ wɛnɛ gaa .
41015038	Ha ndangtɛ ngimɔ , la gɔn soko gasa twa Sɔ ka gɛ ha li nzɔy bhandi fɛt , gbaa soko bwa angiri ha ngɔn gbo ha nu .
41015039	Ma kagama-bulo dungɔ haki tan nɛ li Jésus . Ka wɛnɛ mbara mɔ ka Jésus dea mɛ fe nɛ , a tɔa : « Oee , wi kɛ dungɔ nɛ̂ Bewei pɛ Sɔ , kpasawen wa ! »
41015040	Hio ma bhoko dungɔ ha yola nɛyɛa zɔk nɛ mɔ . Nɛ hio ma ha sokoa dungɔ nɛ̂ : Marie Magdala , Salome , nɛ Marie nana mɛ bebe Jacques hinɛ Yozes .
41015041	Hio bhoko ndɔng tar ndara Jésus nɛ mbwa dea tom ha wɛnɛ ha ngimɔ ka wɛnɛ dungɔ ha Galile . Nɛ hio dɔka bhoko , ka ndara Jésus nɛnɛ ha Jérusalem , dungɔ fin hinɛ mbwa .
41015042	Ɛ ngbaa Jésus ha getakate ha gangli swe ɔmtɛ , yo nɛ̂ yala ka ɛ bhɔngiri mɔ ha zu swe ɔmtɛ . Ha swea nɛ mbolo ,
41015043	Joseph wi mɛ le Arimate hɔa . Wɛnɛ nɛ̂ ma zio wan-kpo zuwen pɛ hio zuife . A dungɔ fin nɛting ha kera nde , Kongakandɔ pɛ Sɔ ahɔ . Mɛgi , a baa da , nɛ a nɛa ha pɛ Pilate hazu ani wɔl Jésus .
41015044	Ma , ka Pilate zea nde Jésus fea , a yaksa pentɛ . Nɛ wɛnɛ saa kagama-bulo ɛngi hazu ani , mana Jésus fea pata yɛa .
41015045	Nɛ ka kagama-bulo tɔa gotoa ha wɛnɛ fɛt kari , Pilate haa nu nde , ɛ aha wɔl Jésus ha Joseph .
41015046	Nɛ ka Joseph hɛa bula kari , a nɛa nɛ zilsi wɔl Jésus ha getakate . A luo yo nɛ bula ɛngɛ , nɛ a gdea yo ha zang gdɔku ka ɛ gdɔya ha zang gogo ta mɛ gde wɔlwi ang . Nɛ wɛnɛ kinso ma viɛ-viɛ gasa ta gdɔki nɛ nua .
41015047	Marie Magdala nɛ Marie nana mɛ Yozes dungɔ ha mbara bhandi ka ɛ gdea wɔl Jésus ang .
41016001	Ka swe ɔmtɛ pena kari , Marie Magdala , Salome nɛ Marie nana mɛ Jacques , mbwa hɛa dede pɛl kulo liama , hazu nɛ nɛ hɔng nɛ wɔl Jésus .
41016002	Nɛ sutole sut hapata swe ɔmtɛ , mbwa nɛa ha zupisi ha gutɛ swe .
41016003	Mbwa dungɔ ha ana may : « O bekinsi gasa ta ha nu zupisi ha ɔ , o nde ? »
41016004	Nɛ ka mbwa zɔka mɔ , mbwa kpaa nde , ɛ kinso yo yunɛ kari . Ngase ta ɛngɛ zio pentɛ .
41016005	Mɛgi , mbwa lea zang zupisi . Nɛ mbwa zɔka ma pɔlɔmbɔ wi nɛ bula ha tɛ , ka dungnu ha wal wekɔ . Nɛ ke baa mbwa .
41016006	Ma , a tɔa ha mbwa : « Ka ɛnɛ ayu ke na ! Mi ingɔ nde , ɛnɛ ki nɛ Jésus wi mɔ le Nazaret ka ɛ ngbaa ha getakate . A bo fin hakɛ na . A guotɛ ha soko hio fiowi . Ɛnɛ zɔk hakɛ nɛ bhandi ka ɛ gdea wɛnɛ ang .
41016007	Ma , ɛnɛ nɛ nɛ tɔ ha Pierre nɛ ha hio olo wan-yambimɔ nde , Jésus pena sɔngsi mbwa nɛ ha Galile . Mbwa bezɔk wɛnɛ haki gbesi tuka ka wɛnɛ batɔ se ha mbwa . »
41016008	Mɛgi , mbwa gboa ha zupisi nɛ sɔawi pen . Mbwa dungɔ kele-wele nɛ yakatɛ tututu . Mbwa tɛ tɔ wena ha ma wi na , hazu mbwa dungɔ nɛ ke .
41016009	[ Ka Jésus guotɛ ha bosi yala hapata swe ɔmtɛ , wɛnɛ gbasa tɛ sɔngsi ha Marie Magdala , ka Jésus bayin se gdanga sɔtɛ mɔrkɔ zanga bwa ha tɛ wa gbosisi .
41016010	Wɛnɛ nɛa nɛ tɔ longoa ha wi ndɔng ka badung se hinɛ Jésus . Mbwa dungɔ ha zimɔ mɔ nɛ hea kwa .
41016011	Nɛ ka mbwa zea nde Jésus nɛ tunɔ , nɛ nde Marie zɔka wɛnɛ , mbwa tɛ mɛkiri na .
41016012	Hapata ɛngi , Jésus gbasa tɛ nɛ ma mbing wal ha hio wan-yambimɔ bwa , ka guotɛ ha Jérusalem mɛ nɛ ha ma bhandi .
41016013	Nɛ wi ndɔng kiforo tɛ pe tɛ tɔ longoa ha hio mbinga . Ma , ngase ɛngi , hio mbinga tɛ mɛkiri wen pɛ mbwa fin na .
41016014	Hapata , Jésus gbasa tɛ ha hio wan-yambimɔ bhukɔ gbala ndang ha ngimɔ ka mbwa dungɔ ha yɔngamɔ . A sɛna wen ha mbwa , nɛ a tɔa : « Ɛnɛ si kafɛ hazu ge ? Nɛ sila ɛnɛ dung gdang-ting hazu ge ? Ɛnɛ tɛ mɛkiri wen pɛ wi ndɔng , ka zɔka mi hapata guotɛ pɔm na hazu ge ? »
41016015	Nɛ wɛnɛ tɔa ha mbwa fin : « Ɛnɛ nɛ ha nzan fɛt , nɛ bul Dede Wen ha hio wi fɛt .
41016016	Wi ka bem ɛkiri , nɛ ka ɛnɛ begdumsi wɛnɛ ha li , Sɔ bekpasisi wɛnɛ . Ma , wi ka mɛkiri na , kita beba wɛnɛ .
41016017	Wi ndɔng ka bem ɛkiri mi , mi beha mbwa ziomɔ mɛ de nɛ hio mɔweka . Mbwa beyin hio gdanga sɔtɛ nɛ ling mi . Nɛ mbwa bewolmɔ nɛ hio mbombe nu .
41016018	Ngase ka mbwa beba hio da gɔk , mana ka mbwa benɔ hio gdanga yina , gdangamɔ ndang lɛm hɔ ha tɛ mbwa na . Mbwa begde kɔ mbwa ha zu hio wan-zɛlɛ nɛ zɛlɛ bekari . »
41016019	Nɛ ka Kongawan Jésus tɔa wen ndɔng ha hio wan-yambimɔ pɛa fɛt kari , Sɔ guo wɛnɛ si nɛ ha ngɔn . Nɛ a dungɔnu ha wekɔ Sɔ .
41016020	Nɛ hio wan-yambimɔ pena nɛ bul Dede Wen ha bhandi fɛt . Mɛgi , Kongawan dungɔ ha dea tom hinɛ mbwa . A dea hio mɔweka nɛ wal mbwa hazu gbasi ha hio wi nde , Dede Wen ka hio wan-yambimɔ bul nɛ̂ tɛwen . ]
42001001	Dede Théophile , hio ma wi zɔka mɔ ka Sɔ dea ha soko ɔ angara ha kudoma . Mɛgi mbwa dea tom mɛ bul Dede Wen hazu Jésus-Christ , nɛ mbwa tɔa kasia fɛt ha ɔ . Nɛ dɔka wi kimbolo mɛ ngɛriki kasia ha takarata .
42001002	
42001003	Mi kio ngbak mɔ ndɔng , angiri ha kudoma kanɛ sising . Mɛgi mi kpaa nɛdedea nde , mi fin angɛriki yo nɛ wala nɛnɛ ha mɛ , konga Théophile ,
42001004	ka mɛ aing nde , mɔ ka mɛ yamba , nɛ̂ tɛwen .
42001005	Ha ngimɔ ka Herode dungɔ kongapora ha zu kandɔnu Judée , ma wan-hasadaka ang , ling wa nde Zakari . A dungɔ ha soko zugili wan-hasadaka , ka Abia dungɔ wan hazua . Ko pɛa nɛ̂ Elisabeth , be nugala pɛ Aaron .
42001006	Mbwa bwa fɛt dungɔ nzeng ha li Kongawan Sɔ . Nɛ mbwa dea mɔ fɛt lɛm nɛ mbonga nɛ mbɔla pɛ Sɔ .
42001007	Ma , mbwa tɛ bhɛ na , hazu Elisabeth nɛ̂ nakomba , nɛ mbwa fɛt gbɛla kari .
42001008	Ma swe ndang , Zakari dungɔ ha dɔa kulo pɛlmɔ ha gasa twa Sɔ , hazu yo nɛ̂ ngimɔ pɛ zugili wan-hasadaka pɛ Abia .
42001009	Ɛ weka wɛnɛ nɛ mbela mɛ de yo lɛm nɛ ndɔki deamɔ pɛ hio wan-hasadaka .
42001010	Ha ngimɔ ka wɛnɛ ha dɔa yo , giliwi mɔ Israel fɛt dungɔ ha dɛl ha gɔa Sɔ .
42001011	Ma telenge pɛ Sɔ hɔa ha wal wekɔ mɔ bhandi dɔ kulo pɛlmɔ nɛ a osa tɛ ha Zakari .
42001012	Ka wɛnɛ zɔka telenge , sila wa bhunzoko , nɛ gasa ke ba wɛnɛ .
42001013	Ma , telenge tɔa ha wɛnɛ : « Mɛ yu ke na , Zakari ! Hazu Sɔ zea gɔamɔ pɛ mɛ . Mɛ ze , ko pɛ mɛ Elisabeth beba zang , nɛ wɛnɛ bebhɛ bewei ndang ha mɛ . Nɛ mɛ begbal ling wa nde Jean .
42001014	Mɛ bede gaga nɛ totɛ , nɛ dɔka wi bede totɛ hazu bhɛ pɛa fin .
42001015	Hazu a bedung nɛ̂ konga wi ha li Kongawan Sɔ . Nɛ wɛnɛ bezim li vigne nɛ hio dɔkɔ fɛt , nɛ a bedon nɛ Nzɔy-Sɔtɛ nisi ha zang nana wa .
42001016	Wɛnɛ bekifiri hio bem pɛ Israel nɛdɔka ha Kongawan Sɔ pɛ mbwa .
42001017	Nɛ wɛnɛ bepen sɔngsi Sɔ tuka wan-nɛkasara . A bede yo nɛ sɔtɛ nɛ ngatɛ ka dungɔ se ha tɛ wan-tɔkuliwen Elie . Nɛ wɛnɛ bebhɔngiri soko hio gdibafa nɛ hio bem . A bede nde , hio wan-ngazu atakiri mɔ tuka hio nzeng wi . Mɛgi wɛnɛ bebhɔngiri kandɔ Israel hazu tɛa pɛ Kongawan . »
42001018	Ma , Zakari kiforo wen ha telenge : « Mi being nde , ɛngɛ nɛ̂ kpasawen mɛng ? Hazu mi nɛ ko mi , ɔ gbɛla fɛt . »
42001019	Nɛ telenge tɔa ha wɛnɛ : « Yo nɛ̂ mi telenge Gabriel . Mi ha yola ha li Sɔ . A tomsa mi hazu wolmɔ hinɛ mɛ nɛ tɔ dede kasi ɛngɛ ha mɛ .
42001020	Ma , mɛ tɛ mɛkiri wen pɔm na . Ngase ɛngi , yo belɛmsiri tɛ ka ngimɔa behɔ . Mɛgi nu mɛ begdɔki , mɛ lɛm wolmɔ na , kanɛ mɔ ndɔng hɔa . »
42001021	Ha dɛl hio wi dungɔ ha kera Zakari . Nɛ mbwa yaksa hazu a bhɔna ha zang gasa twa Sɔ ngimɔ nɛdɔka .
42001022	Ka wɛnɛ gboa , a lɛm wolmɔ ha mbwa fin na . Nɛ mbwa ingɔ nde , a zɔka zizimɔ ha zang gasa twa Sɔ . Mɛgi wɛnɛ pɛbhaka sɔna nɛ kɔ ha mbwa , nɛ a dungɔ nɛ gdɔka nu .
42001023	Nɛ ka ngimɔ tom pɛa ha zang gasa twa Sɔ kara , a kiforo tɛ ha twa pɛa .
42001024	Hapata ma ngimɔ , Elisabeth ko pɛa baa zang , nɛ wɛnɛ wuso tɛ kilize mɔrkɔ . Nɛ a tɔa ha sila wa :
42001025	« Kpasawen , Kongawan Sɔ zɔka ngɔtɛ pɔm , nɛ sising wɛnɛ guo foy nakomba pɔm yunɛ ha li hio wi . »
42001026	Ka Elisabeth tɛ bo nɛ zang mɛ lɛm kilize mɔrkɔ zanga ndang , Sɔ tomsa telenge Gabriel ha ma le ha kandɔnu Galile , linga nde Nazaret .
42001027	A tomsa wɛnɛ ha pɛ ma bhinzi bhoko ka ɛ sa nde , Marie . Ma wi ha nugala pɛ kongapora David ka ɛ sa nde Joseph , hala wɛnɛ .
42001028	Telenge lea ha pɛ Marie , nɛ a tɔa : « Wolmɔe , mɛ de totɛ ! Kongawan Sɔ dea dede sila ha tɛ mɛ . Wɛnɛ hinɛ mɛ . »
42001029	Marie yaksa nɛdɔka nɛ a takaramɔ ha sila wa nde , goto fani ɛngɛ mɛng ?
42001030	Ma , telenge tɔa ha wɛnɛ : « Mɛ yu ke na , Marie ! Hazu Sɔ wola dede wen ha zu mɛ .
42001031	Mɛ beba zang , nɛ mɛ bebhɛ bewei ndang , nɛ mɛ begbal ling wa nde , Jésus .
42001032	Wɛnɛ bedung nɛ gasaa nɛ ɛ besa wɛnɛ nde , Bewei pɛ Sɔ ha kuso ngɔn . Kongawan Sɔ begde wɛnɛ kongapora tuka ngbabafa wa , David .
42001033	Nɛ wɛnɛ bedung kongapora ha zu kandɔ Israel kpoo , ngimɔ dung kongapora pɛa lɛm kari na . »
42001034	Marie tɔa ha wɛnɛ : « Mɔ ɛngɛ belɛm mɛng ? Hazu mi tɛ ing wei na . »
42001035	Telenge tɔa ha wɛnɛ : « Nzɔy-Sɔtɛ betɛ ha zu mɛ , nɛ Sɔ ha kuso ngɔn begok mɛ nɛ ngatɛ pɛa tuka zizi . Hazu ɛngi bem ka mɛ bebhɛ bedung nɛ nzɔya , nɛ ɛ besa wɛnɛ nde , Bewei pɛ Sɔ .
42001036	Ngase Elisabeth nam pɛ mɛ gbɛla , wɛnɛ baa zang , nɛ a bebhɛ nɛ bewei . Ɛ basa wɛnɛ se nde , nakomba , ma , a tɛ bo nɛ zang mɔ kilize mɔrkɔ zanga ndang .
42001037	Hazu ma mɔ ndang gan Sɔ na . »
42001038	Marie tɔa ha wɛnɛ : « Mi nɛ̂ bhoko-de tom pɛ Kongawan . Dea nde , mɔ atɛ ha tɛ mi tuka mɛ tɔa . » Hapata telenge laka wɛnɛ gde .
42001039	Hapata yala tikiring , Marie guotɛ nɛ nɛhasa ha bhalkɔ kandɔnu Judée , ka ngari ang nɛdɔka . Nɛ wɛnɛ hɔa ha le ,
42001040	ka twa pɛ Zakari ang . Wɛnɛ lea zang twa ɛngɛ nɛ a fana Elisabeth .
42001041	Ha ngimɔ ka Elisabeth zea fani pɛ Marie , bem pɛ Elisabeth angara guotɛ ha zang wa . Elisabeth dona nɛ Nzɔy-Sɔtɛ ,
42001042	a gdɔra nɛ ngagɛl : « Sɔ wola dede wen ha zu mɛ pen hio mbing bhoko fɛt , nɛ ha zu bem ka mɛ bebhɛ .
42001043	Mi yaksa ka nana mɛ Kongawan pɔm tɛa ha pɔm , ngase mi nɛ̂ bebe wi sɔna !
42001044	Hazu , ka mi zea fani pɛ mɛ , bem guotɛ nɛ totɛ ha zang mi .
42001045	Totɛ ha mɛ ka mɛkara nde , wen ka Kongawan tɔa ha mɛ belɛm wɛ ɛ . »
42001046	Nɛ Marie tɔa : « Mi lukisi Kongawan , mi de yo nɛ sila mi fɛt .
42001047	Sila mi de totɛ ha Sɔ , ka dung wan-kpasisi mi .
42001048	Sɔ zɔka mi , fɛnga wan-de tom pɛa nɛ dede li . Sising wi fɛt lukisi mi hazu totɛ pɔm nɛ kpoo .
42001049	Sɔ ka dung nɛ ngatɛ fɛt , dea gasa mɔ ha tɛ mi . Ling gasa Sɔ dung nɛ nzɔya .
42001050	Ngimɔ fɛt a de kobhe . Sɔ de kobhe tɛ wi ndɔng , ka yu ke wa nɛkpasa fɛt .
42001051	Nɛ gbang kɔ wa de gasa mɔ , a panziki wan-sutɛ .
42001052	Sɔ gu hio konga wi ha dede solowan yunɛ . A gu hio mɛndi wi gde ha lɛkɛ-lɛkɛ bhandi .
42001053	Sɔ ha dedemɔ nɛdɔka ha wi ka wɔ gbɛa mbwa . Wɛnɛ yin hio wan-kpamɔ si nɛ gele kɔ ha twa .
42001054	Sɔ gbakara kandɔ pɛa , Israel , wan-tom pɛa . Tazu Sɔ gbaa nɛ Israel , a dea kobhe tɛ mbwa .
42001055	Sɔ de dedemɔ swe fɛt ha Abraham nɛ bezang wa , tuka wɛnɛ bagɔn nua ha hio ngbabafa ɔ . »
42001056	Nɛ Marie ɔa ha pɛ Elisabeth kilize tar , hapata a kiforo ha twa pɛa .
42001057	Ka ngimɔ bhɛ lɛma , Elisabeth bhɛa nɛ bewei .
42001058	Ka hio wi mɔ pɛtɛ twa nɛ hio nam pɛa zea nde , Kongawan Sɔ dea kobhe tɛ wa , mbwa fɛt wesara may hazu de totɛ hinɛ wɛnɛ .
42001059	Yala mɔrkɔ zanga bwa hapata bhɛ pɛ Jean , mbwa kuo wɛnɛ tɛnɛ hazu gɔn sɔru wa . Mbwa ngoya gbal ling wa nɛ ling bafa wa , Zakari .
42001060	Ma , nana wa kafa nɛ tɔa : « Dalo , ɛ begbal ling wa nde , Jean . »
42001061	Mbwa tɔa ha wɛnɛ : « Wi ndang ha soko nam pɛ mɛ tɛ ɔ ling ɛngɛ sɔngsi na . »
42001062	Nɛ mbwa pɛbhaka kɔ ha bafa mɛ bem , hazu ani wɛnɛ nde , a ngoy nɛ nge ling ge ?
42001063	A ana papote , nɛ wɛnɛ ngɛraka ha zua : « Ling wa nde , Jean . » Nɛ ka wi ndɔng zɔka mɛgi , mbwa fɛt yaksa .
42001064	Ha ndangtɛ ngimɔ , nu Zakari gboa , nɛ wɛnɛ angara wolamɔ nɛ lukoso Sɔ .
42001065	Ke baa hio wi mɔ pɛtɛ twa fɛt , nɛ ɛ baa kasi mɔ ndɔng dam nɛ bhalkɔ kandɔnu Judée , ka ngari ang nɛdɔka .
42001066	Nɛ wi ndɔng fɛt ka zea yo , angara takara mɔ hazua nɛ mbwa tɔa : « Bem ɛngɛ bedung mɛng ? » Hazu ngatɛ pɛ Kongawan dungɔ hinɛ wɛnɛ nɛkpasa .
42001067	Zakari , bafa mɛ Jean wan-gdumsiwi , dona nɛ Nzɔy-Sɔtɛ , nɛ wɛnɛ angara tɔa kuliwen mɛgɛ :
42001068	« Ɔ lukisi Kongawan Sɔ , pɛ kandɔ Israel , ka tɛa ha kandɔ pɛa , nɛ wɛnɛ yanga ɔ . Kongawan Sɔ tomsa ha ɔ gasa wan-kpasisi ɔ fɛt .
42001069	Nɛ ha nugala pɛ David , dede wan-tom pɛa , Sɔ tomsa wan-kpasisi ɔ ,
42001070	tuka wɛnɛ batɔ . A bagɔn nua mɛ de yo nɛ wal nzɔy wan-tɔkuliwen .
42001071	Sising Sɔ bekpasisi ɔ ha kɔ ngana pɛ ɔ . Nɛ fin wɛnɛ beyangi ɔ ha kɔ wan-sɛnɔ fɛt .
42001072	Kongawan Sɔ dea kobhe tɛ hio ngbabafa ɔ fɛt . Tazu Kongawan Sɔ gbaa nɛ nzɔy nɔa mbon pɛa ,
42001073	ka wɛnɛ banɔ se hinɛ ngbabafa Abraham .
42001074	Kongawan Sɔ kpasasa ɔ ha kɔ hio ngana pɛ ɔ . Nɛ ɔ de tom pɛa swe fɛt , hazu ke bo fin na .
42001075	Mɛgi ɔ bedung nɛ nzɔya ha li Kongawan Sɔ . Nɛ ɔ bede hio nzeng mɔ , ka wɛnɛ ngoya kpoo nɛ kpoo .
42001076	Ka mɛ , bem pɔm , betɛ gasa , ɛ besa ling mɛ nde , wan-tɔkuliwen pɛ nzɔy Sɔ , ka dung ha kuso ngɔn . Mɛ bepen ha li Kongawan mɛ bhɔngiri wal ha wɛnɛ .
42001077	Mɛ betɔ ha hio wi nde , Sɔ bekpasisi mbwa . A bebisi sɛmbɔ pɛ mbwa hazu kpasisi mbwa .
42001078	Kpasawen sila Sɔ pɛ ɔ de kobhe tɛ ɔ nɛdɔka . Gasa Sɔ betomsi ha ɔ dede wan-kpasisi , ka dung tuka gasa saamɔ , ka guotɛ ha ngɔn .
42001079	Saamɔ kɛ beba ha zu wi , ka mbwa dungnu ha zang tutum . Saamɔ kɛ beba ha zu wi , ka dung ha si fio . Nɛ yo beyolsi nanga ɔ , nɛ yo bengbɔsi ɔ , tuka nde , ɔ fɛt anɛ nɔ ha dede wal gaamɔ pɛ Sɔ . »
42001080	Nɛ Jean kpɔatɛ , nɛ wɛnɛ tɛ bo nɛ ngaya ha ingɔmɔ pɛa . A dea le ha kpɛnu tee , kanɛ ngimɔ ka wɛnɛ gbasa tɛ ha hio wi mɔ Israel .
42002001	Ha ngimɔ ɛngi , kongapora mɔ Rome , ling wa nde Sezar Auguste , haa nu nde , ɛ angɛriki ling wi mɔ hio kandɔnu pɛa fɛt ha takarata garama .
42002002	Ɛngɛ nɛ̂ bosi gɔna ling wi ha takarata . Yo nɛ̂ ngimɔ ka Kirinius dungɔ gɔfɔrma ha kandɔnu Siri .
42002003	Wi ndang ndang fɛt nɛa ha le pɛ mbwa tuka nde , ɛ angɛriki ling mbwa .
42002004	Joseph guotɛ ha le Nazaret ha kandɔnu Galile , nɛ ha kandɔnu Judée ha Betlehem , le ka ɛ babhɛ se kongapora David ang . Joseph nɛ̂ nugala pɛ David , mɛgi a nɛa haki ,
42002005	tuka nde , ɛ angɛriki ling wa hinɛ Marie , bhoko ka wɛnɛ hala . Nɛ Marie dungɔ nɛ zang .
42002006	Ha ngimɔ ka mbwa boka haki , yala bhɛ lɛma .
42002007	Nɛ Marie bhɛa kay bewei pɛa . A luo wɛnɛ nɛ la , nɛ a piso wɛnɛ ha zang kpongi ha twa ɔnu pɛ hio sari . Hazu mbwa tɛ kpa bhandi ha zang twa ɔnu pɛ hio gɛnɛ na .
42002008	Hio zaoro sami dungɔ ha bhandi ɛngi . Mbwa dungɔ ha zang bɛlɛ , pɛm nɛ zugili sami pɛ mbwa nɛ zɛ .
42002009	Ma telenge pɛ Kongawan hɔa ha soko mbwa nɛ yolo lɛkɛ-lɛkɛmɔ pɛ Kongawan baa zikiri mbwa , nɛ gasa ke baa mbwa .
42002010	Ma , telenge tɔa ha mbwa : « Ka ɛnɛ ayu ke na ! Mi tɛ hazu tɔ dede wen ha ɛnɛ , wen gasa totɛ ka bedung ha zu kandɔ Israel fɛt .
42002011	Swe mɛsɛ ɛ bhɛa wan-kpasisi ɛnɛ ha le pɛ David . Wɛnɛ nɛ̂ Mesi , Kongawan pɛ ɛnɛ .
42002012	Ɛnɛ being wɛnɛ mɛgɛ , ɛnɛ bekpa yɛlkɛkɛ bem ka ɛ luo nɛ la , pisi ha zang kpongi . »
42002013	Ha ndangtɛ ngimɔ , ma zugili telenge zilo ha ngɔn , tɛ tɛ kpa may nɛ bosi telenge . Nɛ mbwa lukoso Sɔ , mbwa tɔa :
42002014	« Lukosomɔ ha Sɔ ha kuso ngɔn , nɛ gaamɔ ha nu ha soko hio wi ka Sɔ ngoya . »
42002015	Hio telenge ndɔng kiforo si ha ngɔn . Nɛ hio zaoro sami dungɔ gbatɛ , mɛgi mbwa tɔa ha soko may : « Ɔ nɛ ha Betlehem , nɛ zɔk mɔ ka hɔa , ka Kongawan gbasa ha ɔ . »
42002016	Mbwa nɛa nɛhasa nɛ mbwa kpaa Marie , Joseph nɛ yɛlkɛkɛ bem ka ɛ piso ha zang kpongi .
42002017	Ka mbwa zɔka bem ɛngɛ , mbwa ba kasi mɔ ka telenge tɔa ha mbwa ha zu wa .
42002018	Wi ndɔng fɛt yaksa ka mbwa zea wen pɛ hio zaoro sami .
42002019	Ma , Marie konza wen ndɔng fɛt nɛ takara hazua ha zang sila wa .
42002020	Hio zaoro sami kiforo si ha bhandi pɛ mbwa . Mbwa lukoso Sɔ , nɛ wola dede wen pɛ Sɔ hazu mɔ fɛt ka mbwa zea nɛ ka mbwa zɔka . Mɔ ndɔng fɛt hɔa gbesi tuka ka telenge tɔa nɛ ha mbwa .
42002021	Hapata yala mɔrkɔ zanga bwa , swe gɔn sɔru bem lɛma . Nɛ ɛ gbala ling wa nde , Jésus . Ɛngɛ nɛ̂ ling ka telenge baosi sɔngsi , ha ngimɔ ka Marie tɛ ba ka zang na .
42002022	Ngimɔ hɔa hazu Joseph nɛ Marie mɛ lɛmsiri yenga sasisi tɛ , ka mbonga pɛ Moïse ha nua . Mɛgi mbwa kuo bem nɛnɛ ha Jérusalem hazu gde wɛnɛ ha li Kongawan ,
42002023	gbesi tuka ɛ bangɛriki ha mbonga pɛ Kongawan : « Dea nde , ɛ agde hio kay bewei nɛtɛ hazu Kongawan . »
42002024	Nɛ mbwa haa fin sadaka lɛm nɛ mbonga pɛ Kongawan , ka tɔ nde , ɛ ha bondo bwa mana gbakuli bwa .
42002025	Ma wei ang ha Jérusalem , ling wa nde Siméon . Wɛnɛ nɛ̂ nzeng wi , ka yu ke Sɔ . A kera wan-yɔkili Israel nɛting . Nɛ Nzɔy-Sɔtɛ dungɔ ha zu wa ,
42002026	nɛ a gbasa ha Siméon nde , wɛnɛ lɛm fe na , kanɛ wɛnɛ zɔka Mesi ka Kongawan tomsa .
42002027	Nzɔy-Sɔtɛ ngbɔsa wɛnɛ nɛnɛ ha gasa twa Sɔ . Nɛ Joseph hinɛ Marie kuo yɛlkɛkɛ bem nɛnɛ ha gasa twa Sɔ , hazu lɛmsiri ndɔki deamɔ ka mbonga pɛ Moïse osa . Ka mbwa lea haki ,
42002028	Siméon baa bem ɛngɛ ha ngbolokɔ wa . A lukoso Sɔ nɛ a tɔa :
42002029	« Kongawan , sising ka mi , wan-tom pɛ mɛ , befe , mi fe ha zang gaamɔ . Hazu mɛ lɛmsara gɔnanu pɛ mɛ .
42002030	Mi zɔka wan-kpasisi ,
42002031	ka mɛ tomsa ha hio kandɔ fɛt .
42002032	Wɛnɛ nɛ̂ saamɔ ka begbasi mɛ ha hio kandɔ ka tɛ ing mɛ na . Nɛ hazu wɛnɛ bedung lɛkɛ-lɛkɛmɔ pɛ Israel , kandɔ pɛ mɛ . »
42002033	Bafa nɛ nana mɛ Jésus yaksa hazu wen ndɔng ka Siméon tɔa ha zu wa .
42002034	Siméon wola dede wen ha zu mbwa , nɛ a tɔa ha Marie : « Dɔka wi ha Israel bekɔ nanga ha tɛ bem ɛngɛ tek , nɛ wɛnɛ begu hio ma mbinga nɛdɔka . Sɔ tomsa wɛnɛ mɛ gba tazu hio wi , ma mbwa bekafi wɛnɛ .
42002035	Nɛ wɛnɛ bede tuka nde , takaramɔ ka wusi ha sila hio dɔka wi agbo long . Ma , mɛ bekpa ngɔtɛ ka gdɔy sila mɛ tuka gbapa , hazu bem pɛ mɛ . »
42002036	Nɛ fin , ma bhoko-tɔkuliwen ka gbɛla fɛt dungɔ ang haki , ling wa nde Anne . Bafa wa nɛ̂ Fanuel , ha nugala pɛ Aser . A basi wei ha ngimɔ pɔlɔmbɔ tɛ pɛa . Ma wei pɛa fea hapata bɛlɛ mɔrkɔ zanga bwa .
42002037	Mɛgi Anne dungɔ nagula tee . Bɛlɛ pɛa fɛt tɛ bo nɛ bhukɔa mɔrkɔ zu bhukɔa tar gbala nar . A lak gasa twa Sɔ gde ndang na . Swe nɛ zɛ a dea tom Sɔ nɛ wal gɔa Sɔ , nɛ ma ngimɔ wɛnɛ zimɔ fin yɔngamɔ .
42002038	Wɛnɛ tiko hapɛtɛ mbwa ha ngimɔ ɛngi , nɛ a lukoso Sɔ . Nɛ wɛnɛ tɔa wen tɛ bem ɛngɛ ha hio wi fɛt ka dungɔ ha kera nde , Sɔ ayangi Jérusalem .
42002039	Hapata ka Joseph nɛ Marie lɛmsara hio mɔ fɛt ka mbonga pɛ Kongawan haa nua , mbwa kiforo si ha le pɛ mbwa Nazaret ha kandɔnu Galile .
42002040	Jésus kpɔatɛ , nɛ wɛnɛ tɛ bo nɛ ngaya . A dona nɛ mbaramɔ , nɛ Sɔ dea dedemɔ ha tɛ wa pentɛ .
42002041	Bɛlɛ ndang ndang fɛt , bafa nɛ nana mɛ Jésus ha nɛa ha Jérusalem ha yenga Pake .
42002042	Ka Jésus tɛ bo nɛ bɛlɛ bhukɔ gbala bwa , wɛnɛ nɛa hinɛ mbwa lɛm nɛ ndɔki deamɔ yenga Pake .
42002043	Ka yenga kara , bafa nɛ nana wa kiforo si . Ma Jésus bewei pɛ mbwa bhɔna pɛa ha Jérusalem , nɛ mbwa ing na .
42002044	Mbwa takara nde , wɛnɛ ha soko hio sɔy-yali pɛ mbwa . Ma , ka mbwa nɛa nɔ kanɛ mbolo kari , mbwa angara kio wɛnɛ ha soko hio nam nɛ hio dan mbwa .
42002045	Nɛ mbwa tɛ kpa wɛnɛ na , mɛgi mbwa kiforo nɛ ha Jérusalem ha kio wɛnɛ .
42002046	Ha zetar yala mbwa kpaa wɛnɛ ha zang gasa twa Sɔ . A dungɔnu ha soko hio wan-osi mbonga , nɛ wɛnɛ ha zea mbwa , nɛ wɛnɛ ha ana mbwa .
42002047	Wi ndɔng ka zea wɛnɛ , mbwa fɛt yaksa hazu ingɔmɔ nɛ kiforo wen pɛa .
42002048	Ka bafa wa nɛ nana wa zɔka wɛnɛ , mbwa yaksa pentɛ . Nɛ nana wa tɔa : « Woo bem pɔm , mɛ de ɛngɛ mɛgɛ ha tɛ ɔ hazu ge ? Mi hinɛ bafa mɛ , ɔ ha kio mɛ nɛ nɔzang . »
42002049	A kiforo wen ha mbwa : « Ɛnɛ ki mi hazu ge ? Dea nde , mi adung ha zang twa pɛ Bafa mi , ɛnɛ tɛ ing yo na ? »
42002050	Ma , mbwa ing gotowen ka wɛnɛ tɔa ha mbwa na .
42002051	Hapata wɛnɛ zilo hinɛ mbwa si ha Nazaret . Nɛ a dungɔ ha zea nu mbwa . Ma , nana wa konza mɔ ndɔng fɛt gde ha sila wa .
42002052	Jésus kpɔatɛ , nɛ wɛnɛ gasa ha zang mbaramɔ . Wɛnɛ dungɔ nɛ zioa ha li Sɔ , nɛ ha li hio wi fin .
42003001	Ha ndangtɛ ngimɔ ka kongapora mɔ Rome , Sezar Tibere , dea tom lɛm bɛlɛ bhukɔ zanga mɔrkɔ , Ponse Pilate dungɔ gɔfɔrma mɔ kandɔnu Judée , Herode dungɔ kongapora mɔ kandɔnu Galile , Philippe ya mɛ Herode dungɔ kongapora mɔ kandɔnu Iture nɛ mɔ kandɔnu Trakoni , Lisanias dungɔ kongapora mɔ kandɔnu Abilene ,
42003002	nɛ Anne nɛ Kaife dungɔ nɛ hio wan-zu hio wan-hasadaka . Ha ngimɔ ɛngi Sɔ wola wen ha Jean bewei pɛ Zakari ka dungɔ ha kpɛnu .
42003003	Nɛ wɛnɛ ha yala dam kandɔnu mɔ li Jourdain fɛt . A gbaa tazu hio wi nɛ wen mɛgɛ : « Ɛnɛ tɛ , mi gdumsi ɛnɛ ha li hazu osi nde , ɛnɛ kiforo sila ɛnɛ . Mɛgi Sɔ bebisi sɛmbɔ pɛ ɛnɛ . »
42003004	Gbesi tuka ka wan-tɔkuliwen Esaïe bangɛriki : « Gɛl wi ndang gdɔra ha kpɛnu : ‹ Ɛnɛ bhɔngiri mbango pɛ Kongawan . Ɛnɛ yolsi hio bhɛtɛ-bhɛtɛ wal pɛa .
42003005	Ɛnɛ donsi hio fongo fɛt nɛ ɛnɛ hilsi hio bhele-bhele ngari nɛ hio bebe ngari fɛt . Ɛnɛ yolsi ngbuo wal nɛ ɛnɛ lɔksi ngbukuru-ngbukuru wal .
42003006	Nɛ wi fɛt bezɔk mɔkpasi ka Sɔ bekpasisi nɛ mbwa . › »
42003007	Giliwi dungɔ ha tɛa ha pɛa hazu nde , wɛnɛ agdumsi mbwa ha li . Nɛ wɛnɛ tɔa ha mbwa : « Ɛnɛ kul pɛ da gɔk ! Ngambi pɛ Sɔ tɛ bo sanga-sanga ! O ha osi ha ɛnɛ nde , ɛnɛ lɛm kpɔy ha yo , o nde ?
42003008	Ɛnɛ de dedemɔ ka osi nde , ɛnɛ kiforo sila ɛnɛ ! Nɛ ɛnɛ karsi lukoso tɛ nde , Abraham nɛ̂ ngbabafa ɛnɛ ! Hazu Sɔ lɛma kifiri hio ta ndɔng gde nɛ hio bezang pɛ Abraham .
42003009	Ɛ gdea kpe ha gunte kari , te ndang ndang fɛt ka way dede waya na , ɛ begɔn yo pi ha we . »
42003010	Hio giliwi ana wɛnɛ : « Ɔ bede mɛng ? »
42003011	A kiforo wen ha mbwa : « Ka ma wi nɛ latɛ bwa , wɛnɛ aha ma ha wi kɛ ka bo nɛ yo na . Nɛ ka ma wi nɛ yɔngamɔ , wɛnɛ akapini ma ha wi kɛ ka bo nɛ yo na . »
42003012	Hio wan-ndɛm mbɔli garama tɛa ha pɛa hazu nde , wɛnɛ agdumsi mbwa ha li . Nɛ mbwa ana wɛnɛ : « Wan-osimɔ , ɔ bede mɛng ? »
42003013	A kiforo wen ha mbwa : « Mbonga osa dɔka mbɔli garama ha ɛnɛ . Ka ɛnɛ aba pen zua na ! »
42003014	Hio wan-bibulo fin ana wɛnɛ nɛ mbwa tɔa : « Ma , pɛ ɔ , ɔ bede mɛng ? » Nɛ wɛnɛ tɔa ha mbwa : « Ɛnɛ ba mɔ pɛ wi nɛ nga mbanzi na ! Nɛ ɛnɛ fundi wi nɛ wen dalo na ! Dea nde , mbɔli tom pɛ ɛnɛ alɛm nɛ ɛnɛ sɔna . »
42003015	Hio giliwi dungɔ ha kera hɔa pɛ Mesi . Mɛgi mbwa ana ha sila mbwa nde , mana Jean nɛ̂ Mesi .
42003016	Ma , Jean tɔa ha mbwa : « Pɔm , mi gdumsi nɛ ɛnɛ ha li . Ma wi kɛ ka betɛ ha pata mi , wɛnɛ nɛ gasaa pen mi . Mi bo nɛ zioa hazu bul pɛl nakala pɛa na . A begdumsi ɛnɛ ha zang Nzɔy-Sɔtɛ nɛ ha zang we .
42003017	Wɛnɛ tɛ bo sanga mɛ pɛfi kpalmɔ pɛa . Hapata a besasisi bhandi pɛfi mɔ . Nɛ wɛnɛ bewesiri hongbongbo kpalmɔ gde ha zang gulo nɛ a bebesisi sara ha we ka bisi na . »
42003018	Mɛgi Jean dungɔ ha bulo Dede Wen ha hio wi nɛ wal dɔka mbinga mbɔla fin .
42003019	Nɛ Jean sɛna wen ha Herode , kongapora mɔ kandɔnu Galile , hazu wɛnɛ dea wanza nɛ wal sio Herodiade , ko pɛ ya wa . Nɛ wɛnɛ sɛna wen fin hazu hio mbinga gdangamɔ pɛ Herode fɛt .
42003020	Mɛgi Herode aa ma gdangamɔ fin ha zu hio gdangamɔ pɛa fɛt , ka wɛnɛ pio Jean ha zɔbhɔ .
42003021	Ka Jean tɛ le ka zɔbhɔ na , a gdumso hio wi fɛt ka tɛa ha pɛa . Nɛ a gdumso fin Jésus . Ha ngimɔ ka Jésus ha gɔa Sɔ , liswe gboa long .
42003022	Nɛ Nzɔy-Sɔtɛ zilo ha zu Jésus tuka gbakuli . Nɛ ma gɛl gboa ha liswe nɛ tɔa : « Mɛ nɛ̂ bewei pɔm ka mi ngoya gdang . Mɛ gdea totɛ ha sila mi . »
42003023	Ha ngimɔ ka Jésus angara tom pɛa , bɛlɛ pɛa hɔa mana bhukɔa tar . Ɛ takara nde , wɛnɛ nɛ̂ bem pɛ Joseph bewei pɛ Heli .
42003024	Heli bewei pɛ Matate , Matate bewei pɛ Lévi , Lévi bewei pɛ Malki , Malki bewei pɛ Yanai , Yanai bewei pɛ Joseph ,
42003025	Joseph bewei pɛ Matatias , Matatias bewei pɛ Amos , Amos bewei pɛ Nahum , Nahum bewei pɛ Esli , Esli bewei pɛ Nagai ,
42003026	Nagai bewei pɛ Maat , Maat bewei pɛ Matatias , Matatias bewei pɛ Semein , Semein bewei pɛ Yosek , Yosek bewei pɛ Yoda ,
42003027	Yoda bewei pɛ Yoanan , Yoanan bewei pɛ Resa , Resa bewei pɛ Zorobabel , Zorobabel bewei pɛ Salatiel , Salatiel bewei pɛ Neri ,
42003028	Neri bewei pɛ Melki , Melki bewei pɛ Adi , Adi bewei pɛ Kosam , Kosam bewei pɛ Elmadam , Elmadam bewei pɛ Er ,
42003029	Er bewei pɛ Jésus , Jésus bewei pɛ Eliezer , Eliezer bewei pɛ Yorim , Yorim bewei pɛ Matate , Matate bewei pɛ Lévi ,
42003030	Lévi bewei pɛ Siméon , Siméon bewei pɛ Juda , Juda bewei pɛ Joseph , Joseph bewei pɛ Yonam , Yonam bewei pɛ Eliakim ,
42003031	Eliakim bewei pɛ Melea , Melea bewei pɛ Mena , Mena bewei pɛ Matata , Matata bewei pɛ Natan , Natan bewei pɛ David ,
42003032	David bewei pɛ Yese , Yese bewei pɛ Obed , Obed bewei pɛ Boaz , Boaz bewei pɛ Sala , Sala bewei pɛ Naason ,
42003033	Naason bewei pɛ Aminadab , Aminadab bewei pɛ Ademin , Ademin bewei pɛ Arni , Arni bewei pɛ Esrom , Esrom bewei pɛ Fares , Fares bewei pɛ Juda ,
42003034	Juda bewei pɛ Jacob , Jacob bewei pɛ Isaac , Isaac bewei pɛ Abraham , Abraham bewei pɛ Tera , Tera bewei pɛ Nakor ,
42003035	Nakor bewei pɛ Seruk , Seruk bewei pɛ Ragaum , Ragaum bewei pɛ Falek , Falek bewei pɛ Eber , Eber bewei pɛ Sela ,
42003036	Sela bewei pɛ Kainan , Kainan bewei pɛ Arpaksad , Arpaksad bewei pɛ Sem , Sem bewei pɛ Noe , Noe bewei pɛ Lamek ,
42003037	Lamek bewei pɛ Matusala , Matusala bewei pɛ Henok , Henok bewei pɛ Yared , Yared bewei pɛ Maleleel , Maleleel bewei pɛ Kainam ,
42003038	Kainam bewei pɛ Enos , Enos bewei pɛ Set , Set bewei pɛ Adam , Adam bewei pɛ Sɔ .
42004001	Jésus dona nɛ Nzɔy-Sɔtɛ , a laka li Jourdain gde , nɛ Nzɔy-Sɔtɛ ngbɔsa wɛnɛ nɛ nɛ ha kpɛnu .
42004002	Satan wea sila wa haki yala bhukɔa nar . Ha zang yala ndɔng fɛt , a tɛ yɔng ma mɔ ndang na . Nɛ ka ngimɔ ɛngɛ kara wɔ dea wɛnɛ .
42004003	Satan tɔa ha wɛnɛ : « Ka mɛ nɛ̂ Bewei pɛ Sɔ , mɛ tɔ ha ta ɛngɛ akifi mampa . »
42004004	Jésus tɔa ha wɛnɛ : « Way ! Takarata pɛ Sɔ tɔa nde , wi lɛm dung nɛ zutunɔ nɛ wal mampa sɔna na . »
42004005	Satan kuo wɛnɛ nɛnɛ ha zu kuso bhandi . Nɛ ha bebe ngimɔ , a osa hio kandɔnu fɛt ha wɛnɛ ,
42004006	nɛ a tɔa : « Mi beha mɛ ziomɔ nɛ lɛkɛ-lɛkɛmɔ pɛ hio kandɔnu fɛt . Ɛ haa yo ha mi , nɛ mi lɛm ha yo ha wi ka mi ngoya .
42004007	Pɛ mɛ , ka mɛ ngbi zigolo ha si mi nɛ lukisi mi , mɔ ndɔng fɛt bedung ha mɛ . »
42004008	Jésus kiforo wen ha wɛnɛ : « Takarata pɛ Sɔ tɔa nde , mɛ alukisi Kongawan , Sɔ pɛ mɛ , nɛ mɛ ade tom Sɔ ha wɛnɛ ndang sɔna . »
42004009	Satan kuo wɛnɛ nɛnɛ ha Jérusalem nɛ gdea wɛnɛ ha bhele-bhele kuso gasa twa Sɔ . Nɛ a tɔa ha wɛnɛ : « Ka mɛ nɛ̂ Bewei pɛ Sɔ , mɛ bhil tek ha nu ,
42004010	hazu ɛ ngɛraka ha zang takarata pɛ Sɔ : ‹ Sɔ beha nu ha hio telenge pɛa nde , mbwa apam mɛ . ›
42004011	Nɛ ɛ ngɛraka fin : ‹ Mbwa beba mɛ ha kɔ nde , mɛ akɔ nanga mɛ ha ta na . › »
42004012	Jésus kiforo wen ha wɛnɛ : « Ka mɛ awe Kongawan , Sɔ pɛ mɛ na ! »
42004013	Hapata ka Satan wea sila wa nɛ wal nɛtɛ-nɛtɛ gan , a laka wɛnɛ gde pen , kanɛ ma ngimɔ .
42004014	Jésus kiforo tɛ si ha Galile nɛ a dona nɛ ngatɛ pɛ Nzɔy-Sɔtɛ . Ɛ baa kasi tɛ wa dam kandɔnua fɛt .
42004015	A osa mɔ ha hio twa gɔ Sɔ , nɛ wi fɛt lukoso wɛnɛ .
42004016	Jésus hɔa ha Nazaret , le ka wɛnɛ kpɔatɛ ang . Ha swe ɔmtɛ a lea twa gɔ Sɔ tuka ndɔki deamɔ pɛa . Nɛ a guotɛ hazu tɔl takarata pɛ Sɔ .
42004017	Ɛ haa wɛnɛ kalka takarata pɛ wan-tɔkuliwen Esaïe . Ka wɛnɛ bulso yo , a kpaa bhandi ka Esaïe ngɛraka :
42004018	« Nzɔy-Sɔtɛ pɛ Kongawan dung ha zu mi , hazu wɛnɛ hɔnga mi mɛ bul Dede Wen ha hio fabha wi . A tomsa mi hazu tɔ ha hio wan-zɔbhɔ nde , zɔbhɔ pɛ mbwa kara , hazu gbosisi li hio wan-gdɔka li , hazu gbosisi wi ndɔng ka ɛ yukoto gde sɛ ɛ .
42004019	Nɛ hazu tɔ nde , yo nɛ̂ bɛlɛ ka Kongawan bede dede sila ha tɛ ɔ . »
42004020	Hapata a kalka takarata ɛngɛ ha yo ha wan-pam twa gɔ Sɔ , nɛ a dungɔnu . Hio wi fɛt ka dungɔ ha twa gɔ Sɔ gɛra wɛnɛ gdoo .
42004021	Mɛgi wɛnɛ tɔa ha mbwa : « Swe mɛsɛ , ngɛrakamɔ ɛngɛ lɛmsara tɛ ha li ɛnɛ . »
42004022	Wi fɛt lukoso wen pɛa , nɛ mbwa yaksa ha dede wen ka wɛnɛ tɔa . Hapata , mbwa tɔa : « Wi kɛ bo nɛ̂ bem pɛ Joseph na nde ? »
42004023	Jésus tɔa ha mbwa : « Kpasawen , ɛnɛ betɔ zɛngwen ɛngɛ ha mi nde , ‹ Wan-yina , gu zɛlɛ yunɛ ha tɛ mɛ nɛ pɛ mɛ tɛ . › Hazu tɔ ha mi nde , mi ade fin hakɛ ha le pɔm hio mɔkifi fɛt , ka ɛnɛ zea nde , mi dea yo ha Kapernaum . »
42004024	Nɛ wɛnɛ tɔa fin ha mbwa : « Kpasawen mi tɔ ha ɛnɛ nde , ɛ ba wan-tɔkuliwen ha le pɛa nɛ dede kɔ ndang na .
42004025	Nɛ fin , mi tɔ kpasawen ha ɛnɛ nde , ha ngimɔ pɛ Elie , hio nagula dungɔ nɛdɔka ha Israel . Ha ngimɔ ɛngi kolo tɛ ɔl na , kan ɛ bɛlɛ tar nɛ ndambu , nɛ foto teka ha kandɔnua fɛt .
42004026	Nɛ Sɔ tɛ tomsi Elie ha pɛ ma nagula ndang mɔ Israel na . Ma , a tomsa wɛnɛ sɔna ha pɛ nagula ɛngɛ ka dungɔ ha Sarepta ha kandɔnu Sidon .
42004027	Nɛ fin , ha ngimɔ pɛ wan-tɔkuliwen Elisée , hio wan-doko dungɔ nɛdɔka ha kandɔnu Israel . Ma , ma ndang ha soko mbwa tɛ kpasi na , kanɛ Naaman , wi mɛ kandɔnu Siri . »
42004028	Wi fɛt ha twa gɔ Sɔ dona nɛ ngambi , ka mbwa zea wen ndɔng .
42004029	Mbwa guotɛ nɛ baa wɛnɛ nɛnɛ ha gdong le , ha kuso ngenge nu ngari , ka le pɛ mbwa dung ang , hazu nde , mbwa ail wɛnɛ pi ha fongo .
42004030	Ma , Jésus pena ha soko mbwa wong .
42004031	Jésus nɛa ha le Kapernaum ha kandɔnu Galile . Ha swe ɔmtɛ a osa mɔ ha hio wi haki .
42004032	Hio wi yaksa nɛdɔka ka mbwa zea osamɔ pɛa , hazu wen pɛa nɛ zioa .
42004033	Ha twa gɔ Sɔ , ma wi ka dung bala ha kɔ gdanga sɔtɛ ang , nɛ wɛnɛ gdɔra nɛ ngagɛl :
42004034	« Yiss , Jésus wi mɛ Nazaret , mɛ ngoy de nɛ ge nɛ ɔ , ge nde ? Mɛ tɛa ha gdangsa ɔ ? Mi ingɔ mɛ nɛdedea . Mɛ nɛ̂ nzɔy wi , ka Sɔ tomsa . »
42004035	Jésus sɛna wen ha gdanga sɔtɛ ɛngɛ nɛ tɔa : « Gdɔki nu mɛ , gbo ha tɛ wi kɛ ! » Nɛ gdanga sɔtɛ pio wi ɛngɛ ha nu ha soko hio wi , nɛ gboa ha tɛ wa pen . Ma , a tɛ kɔmbiri wɛnɛ fin na .
42004036	Hio wi fɛt yaksa nɛdɔka , nɛ mbwa wolamɔ ha soko may : « Ɛngɛ nɛ̂ nge tili wen ge ? Wi ɛngɛ haa nu nɛ ziomɔ nɛ ngatɛ ha hio gdanga sɔtɛ nɛ mbwa gboa ! »
42004037	Hapata ngimɔ ɛngi , kasi tɛ Jésus yambala dam kandɔnu Galile fɛt .
42004038	Nɛ Jésus laka twa gɔ Sɔ gde , lea ha twa pɛ Simon Pierre . Folo mɛ Simon mɔ bhoko dungɔ nɛ nga bawetɛ . Nɛ ɛ ana Jésus hazu kpasisi wɛnɛ .
42004039	A hilo ha zu wa , nɛ sɛna wen ha nga bawetɛ ɛngɛ . Nɛ yo kara ha ndangtɛ ngimɔ . Folo mɛ Simon guotɛ , nɛ a dea tom ha mbwa .
42004040	Ka swe lea , ɛ kuo hio wi ka dung nɛ tili zɛlɛ nɛtɛ-nɛtɛ nɛnɛ ha pɛ Jésus . A gdea kɔ ha tɛ mbwa ndang ndang fɛt , nɛ zɛlɛ pɛ mbwa kara .
42004041	Hio gdanga sɔtɛ gboa ha tɛ dɔka wi nɛ gdɔra : « Mɛ nɛ̂ Bewei pɛ Sɔ ! » Ma , Jésus gaya mbwa nde , ka mbwa awolmɔ na , hazu mbwa ingɔ fɛt nde , wɛnɛ nɛ̂ Mesi .
42004042	Ka mɔsaa , Jésus gboa nɛ ha ma bhandi ka wi bo ang na . Nɛ hio wi kio wɛnɛ kanɛ mbwa kpaa wɛnɛ haki . Mbwa ngoya dola wɛnɛ mɛ pen lak mbwa gde .
42004043	Ma , a tɔa ha mbwa : « Dea nde , mi abul fin Dede Wen Kongakandɔ pɛ Sɔ ha hio wi mɔ mbing le . Yo nɛ̂ ɛngɛ ka Sɔ tomsa mi . »
42004044	Nɛ wɛnɛ nɛa nɛ bul wen ha hio twa gɔ Sɔ ha Judée .
42005001	Ma swe Jésus dungɔ ha nukolo tɔ Genezaret , nɛ giliwi kɛlkata wɛnɛ hazu ze wen pɛ Sɔ ha nu wa .
42005002	A zɔka sɔngu bwa ha nukolo tɔ ɛngɛ . Hio wan-pi yɔk li gboa ha zanga hazu fal hio yɔk pɛ mbwa .
42005003	Jésus lea sɔngu pɛ Simon Pierre nɛ a ana wɛnɛ mɛ il sɔngu yɛ nɛ nukolo tikiring . A dungɔnu ha zanga nɛ a osamɔ ha giliwi .
42005004	Ka Jésus osamɔ kari , a tɔa ha Simon : « Mɛ il sɔngu nɛ ha gduko li , nɛ ɛnɛ pi yɔk . »
42005005	Simon kiforo wen ha wɛnɛ : « Wan-osimɔ , ɔ gbɛngsa tɛ nɛ zɛ fɛt , kanɛ mɔsa , nɛ ɔ gbɛ kɔyɔ ndang na . Ma , tuka mɛ tɔa mɛgi , mi bepi yo . »
42005006	Mbwa pio yɔk , nɛ mbwa kaya kɔyɔ pentɛ , bhɔna ka tikiring nde hio yɔk agɔn .
42005007	Mɛgi mbwa anga kɔ ha hio sɔy-womba pɛ mbwa , ka dungɔ ha zang ma mbing sɔngu nde , mbwa atɛ tɛ gbakiri mbwa ha daka yɔk . Mbwa tɛa tɛ gu yɔk hinɛ mbwa , nɛ mbwa donsa sɔngu bwa fɛt . Nɛ hio sɔngu tɛ bo hapɛtɛ lea li .
42005008	Ka Simon zɔka mɛgi , a ngbio zigolo ha si Jésus nɛ a tɔa : « Kongawan , tiki yɛ nɛ mi , hazu mi nɛ̂ wan-de gdangamɔ ! »
42005009	Kpasawen , ke baa Simon hinɛ wi ndɔng ka dungɔ hapɛtɛ wa , hazu dɔka kɔyɔ ka mbwa gbɛa .
42005010	Jacques nɛ Jean , hio bem pɛ Zebede , ka dea tom hinɛ Simon , dungɔ nɛ ke gbesi . Ma , Jésus tɔa ha Simon : « Mɛ yu ke na ! Angiri sising , mɛ bedung wan-ki wi ha Sɔ . »
42005011	Hapata , mbwa daka hio sɔngu gde ha nubɛlɛ . Mbwa laka hio mɔ pɛ mbwa fɛt gde , nɛ mbwa ndara Jésus .
42005012	Jésus hɔa ha ma gasa le . Haki ma wei ang ka doko yɔnga wɛnɛ fɛt . Ka wei ɛngɛ zɔka Jésus , wɛnɛ teka ha nu , gok li ha si wa nɛ tɔa : « Kongawan , ka mɛ ngoya , mɛ lɛma sasisi tɛ mi . »
42005013	Jésus yafafa kɔ ba nɛ tɛ wan-doko , nɛ a tɔa : « Mi ngoya , tɛ mɛ asa ! » Ha ndangtɛ ngimɔ , doko pɛa kara .
42005014	A haa nu ha wan-doko : « Ka mɛ atɔ yo ha ma wi ndang na ! Ma , mɛ osi tɛ mɛ ha wan-hasadaka tuka wɛnɛ amɛkiri nde , doko pɛ mɛ kara kari . Hapata mɛ ha sadaka sasasamɔ , ka Moïse baha nua sɔngsi . Ɛngɛ beosi ha wi fɛt nde mɛ kpasa kari . »
42005015	Ngase ɛngi , kasi tɛ wa yambala pen mɔ sɔngsi . Nɛ dɔka zugiliwi tɛa hazu ze wɛnɛ , nɛ hazu nde , wɛnɛ akpasisi mbwa .
42005016	Ma , Jésus daka tɛ , nɛ wɛnɛ nɛa ha kpɛnu , ha gɔa Sɔ .
42005017	Ma swe Jésus dungɔ ha osa mɔ , nɛ hio Farizien nɛ hio wan-osi mbonga dungɔnu hapɛtɛ wa . Mbwa guotɛ ha le fɛt mɔ Galile nɛ mɔ Judée nɛ ha Jérusalem . Nɛ Jésus dona nɛ ngatɛ pɛ Kongawan Sɔ hazu kpasisi hio wan-zɛlɛ .
42005018	Hio ma wei guo ma wan-zɛlɛ mɛla nɛ lang , nɛ mbwa kio wal mɛ lesisi wɛnɛ gde ha li Jésus gan .
42005019	Mbwa tɛ kpa wal mɛ lesisi wɛnɛ na , hazu giliwi penatɛ . Mɛgi mbwa danga zutwa . Mbwa wɛna mɔ ka ɛ dea nɛ zutwa , nɛ zilso wɛnɛ nɛ olo lang fɛt ha soko gili gde ha li Jésus .
42005020	Ka Jésus zɔka nde , mbwa mɛkara Sɔ nɛ sila mbwa fɛt , a tɔa ha wan-zɛlɛ : « Dan mi , mi biso sɛmbɔ pɛ mɛ kari . »
42005021	Hio Farizien nɛ hio wan-osi mbonga angara takara mɔ nɛ tɔa : « Wi kɛ ka fɛngsi Sɔ mɛgɛ , a ba tɛ wa tuka o ? O lɛma bisi sɛmbɔ o nde ? Yo ka nɛ̂ Sɔ ndang sɔna ! »
42005022	Jésus ingɔ takaramɔ pɛ mbwa nɛ a kiforo wen ha mbwa : « Ɛnɛ takiri mɔ tuka ɛngɛ ha sila ɛnɛ hazu ge ?
42005023	Ka mi tɔ nde , ‹ Mi biso sɛmbɔ pɛ mɛ kari › , mana ka mi tɔ nde , ‹ Gutɛ , mɛ nɛ nɔ › , yo nɛ̂ nge ka dung nɛ hasa mɛ tɔ , ge nde ?
42005024	Kpasawen , ɛnɛ being long nde , mi , Bewei pɛ Wi , mi nɛ ziomɔ mɛ bisi sɛmbɔ pɛ wi ha zu nu . » Nɛ wɛnɛ tɔa ha wan-zɛlɛ mɛla : « Gutɛ , ba lang pɛ mɛ , nɛ mɛ si ha twa pɛ mɛ ! »
42005025	Wan-zɛlɛ guotɛ nɛhasa ha li hio wi fɛt , a baa mɔ ka wɛnɛ ɔanu ang , a kiforo ha twa pɛa nɛ lukoso Sɔ .
42005026	Mbwa fɛt yaksa , nɛ ke baa mbwa . Mbwa lukoso Sɔ nɛ mbwa tɔa : « Swe mɛsɛ , ɔ zɔka gɔn-gɛnɛ mɔ ! »
42005027	Hapata ɛngi , ka Jésus ha gboa ha le , wɛnɛ zɔka ma wan-ndɛm mbɔli garama ha bhandi tom pɛa , ling wa nde Lévi . Jésus tɔa ha wɛnɛ : « Ndari mi ! »
42005028	Lévi guotɛ , a laka mɔ fɛt gde nɛ a ndara Jésus .
42005029	Nɛ Lévi dea fada ha twa pɛa hazu lukisi nɛ Jésus . Hio dɔka wan-ndɛm mbɔli garama nɛ hio ma mbing wi dungɔ ha yɔngamɔ ha tabolo hinɛ mbwa .
42005030	Ka hio Farizien hinɛ hio wan-osi mbonga zɔka mɛgi , sila mbwa yimɔ , nɛ mbwa tɔa ha hio wan-yambimɔ pɛ Jésus : « Hazu ge ɛnɛ ha yɔngamɔ nɛ nɔ mɔ hinɛ hio wan-ndɛm mbɔli garama nɛ hio wan-de gdangamɔ ge nde ? »
42005031	Jésus tɔa ha mbwa : « Yo bo nɛ̂ wi ndɔng , ka dung nɛ dede tɛ , ka nɛ ha pɛ wan-yina na . Ma , yo sɔna nɛ̂ wi ka dung nɛ zɛlɛ .
42005032	Mi tɛ tɛ hazu sa hio nzeng wi na , ma , mi tɛa hazu sa hio wan-de gdangamɔ tuka nde , mbwa akifiri sila . »
42005033	Hio Farizien tɔa ha Jésus : « Hio wan-yambimɔ pɛ Jean ha zimɔ yɔngamɔ yala nɛdɔka , nɛ mbwa ha gɔa Sɔ . Nɛ hio wan-yambimɔ pɛ ɔ de gbesi . Ma , hio wan-yambimɔ pɛ mɛ ha yɔnga mɔ nɛ ha nɔa mɔ . »
42005034	Nɛ wɛnɛ ana mbwa : « Ɛnɛ lɛma nɔsisi hio wi ka ɛ sa ha yenga sibhoko nde , mbwa azim yɔnga mɔ ha ngimɔ ka wei sibhoko ang hinɛ mbwa nde ? Way !
42005035	Ma , ma ngimɔ behɔ , ka ɛ begu wei sibhoko yunɛ ha soko mbwa . Yo nɛ̂ ha ngimɔ ɛngi ka mbwa bezim bin yɔngamɔ . »
42005036	Nɛ Jésus tɔa fin zɛngwen ha mbwa : « Wi ndang lɛm gɔn nu la ha mbombe latɛ pɛa hazu bhɔngiri nɛ mɔa la na . Yu nde , wɛnɛ begdangsi mbombe latɛ pɛa , nɛ nu mbombe la lɛm may hinɛ mɔa na .
42005037	Nɛ wi ndang lɛm a mbombe dɔkɔ ha zang mɔa lɔngɔ na . Hazu ka yo beangiri nɔya , yo bele gbatolo mɔa lɔngɔ nɛ yo begba lɔngɔa . Mɛgi dɔkɔ betɛ gɔy nɛ lɔngɔ betɛ gdang .
42005038	Ma , dea nde , ɛ a-a mbombe dɔkɔ ha zang mbombe lɔngɔ .
42005039	Nɛ wi ka nɔa mɔa dɔkɔ , ngoy nɔa mbombea fin na . Hazu a tɔ sɔna nde , mɔa ha de pen mbombea . »
42006001	Ha ma swe ɔmtɛ , Jésus gɔna ha zang fɔ kpalmɔ tuka sundu . Hio wan-yambimɔ pɛa bhio hio ma wayaa nɛ mbwa ngbɔa ha kɔ yɔng .
42006002	Nɛ hio ma Farizien ana mbwa : « Hazu ge ɛnɛ ha dea mɔ , ka mbonga kafa mɛ de yo ha swe ɔmtɛ ge nde ? »
42006003	Jésus kiforo wen ha mbwa : « Ɛnɛ tɛ tɔl mɔ ka David nɛ hio wi pɛa bade ha ngimɔ ka mbwa dungɔ nɛ wɔ , na nde ?
42006004	A lea zang twa Sɔ nɛ kuo mampa ka ɛ haa nɛ sadaka kari . A yɔnga nɛ haa ma ha hio wi pɛa , ngase ka mbonga pɛ ɔ haa nu nde , sɔna nɛ̂ hio wan-hasadaka ayɔng yo . »
42006005	Nɛ Jésus tɔa fin ha mbwa : « Mi , Bewei pɛ Wi nɛ̂ wan hazu swe ɔmtɛ . »
42006006	Ha ma mbing swe ɔmtɛ , Jésus lea ma twa gɔ Sɔ , nɛ a osa mɔ ha hio wi . Ma wi ka wekɔ wa yɔmba , dungɔ haki .
42006007	Hio Farizien nɛ hio wan-osi mbonga dungɔ ha mbara Jésus nde , mana a bekpasisi ma wan-zɛlɛ ha swe ɔmtɛ , tuka nde ka mbwa akpa wal mɛ fundi nɛ wɛnɛ .
42006008	Ma , Jésus ingɔ takaramɔ pɛ mbwa . Nɛ wɛnɛ tɔa ha wan-yɔmba kɔ mɛgɛ : « Gutɛ mɛ , nɛ nɛ yol ha binsila . » A guotɛ nɛ nɛ yol .
42006009	Nɛ Jésus tɔa ha mbwa : « Mi ani ɛnɛ nde , mbonga pɛ ɔ haa wal mɛ de nɛ ge ? Dede mɔ mana gdanga mɔ ? Kpasasa tunɔ mana yangala tunɔ pɛ wi ? »
42006010	Jésus zɔka mbwa hɛrr fɛt , nɛ wɛnɛ tɔa ha wan-yɔmba kɔ : « Yafifi kɔ mɛ ! » Wan-zɛlɛ ɛngɛ dea mɛgi nɛ kɔ wa kiforo nɛ dedea .
42006011	Ma , mbwa dea ngambi gdang , nɛ mbwa ana may hazu ing mɔ ka mbwa bede nɛ Jésus .
42006012	Ma swe hapata ɛngi , Jésus nɛa ha zu ngari hazu gɔ Sɔ . A dungɔ haki ha gɔa Sɔ nɛ zɛ fɛt .
42006013	Ka mɔsaa , a wesara hio wan-yambimɔ pɛa , nɛ a kuo hio ma ha soko mbwa bhukɔ gbala bwa gde nɛtɛ . Nɛ wɛnɛ saa ling mbwa nde , hio wan-nɛtom .
42006014	Wi ndɔng nɛ̂ : Simon ka Jésus saa fin nde Pierre , André ya mɛ Pierre , Jacques hinɛ ya wa Jean , Philippe nɛ Barthélemy ,
42006015	Matthieu nɛ Thomas , Jacques bewei pɛ Alfe , nɛ Simon ka ɛ sa nde « Bele ka yin gɔn-gɛnɛ wan-le » ,
42006016	Judas bewei pɛ Jacques , nɛ Judas Iskariote wan-hakasatɛ Jésus .
42006017	Jésus zilo ngari hinɛ hio wan-nɛtom pɛa . Nɛ mbwa yola ha tɛlɛfɛn bhandi ka hio olo wan-yambimɔ dungɔ ang hinɛ gasa zugiliwi mɔ kandɔnu Judée , mɔ gasa le Jérusalem nɛ mɔ kandɔnu mɔ le Tir nɛ Sidon , ka dung hapɛtɛ nana-litɔng .
42006018	Zugiliwi ndɔng tɛa hazu ze wen pɛ Jésus , nɛ hazu nde , wɛnɛ akarsi hio zɛlɛ pɛ mbwa . Nɛ Jésus kpasasa fin hio wi ka kpaa yeksamɔ ha kɔ gdanga sɔtɛ .
42006019	Nɛ giliwi fɛt kio wal mɛ ndɔ tɛ wa , hazu ngatɛ mɛ karsi zɛlɛ gbo ha tɛ wa , nɛ a kpasasa hio wan-zɛlɛ fɛt .
42006020	Jésus zɔka hio wan-yambimɔ pɛa nɛ a tɔa ha mbwa : « Totɛ ha ɛnɛ ka dung nɛ̂ fabha wi hazu ɛnɛ bedung hio wi mɔ Kongakandɔ pɛ Sɔ .
42006021	Totɛ ha ɛnɛ ka dung nɛ wɔ sising , hazu zang ɛnɛ bedon . Totɛ ha ɛnɛ ka he kwa sising , hazu ɛnɛ bemam mami nɛ totɛ .
42006022	Totɛ ha ɛnɛ ka hio wi besɛn ɛnɛ , nɛ ka mbwa bemul ɛnɛ pi , nɛ ka mbwa beya ɛnɛ nɛ fɛngsi ling ɛnɛ , hazu mi , Bewei pɛ Wi .
42006023	Ɛnɛ de totɛ ha ngimɔ ka mɔ ndɔng behɔ , nɛ ɛnɛ de gaga hazu mɔ-kɛ ɛnɛ nɛ gasaa ha zang ngɔn . Hazu hio ngbabafa mbwa bade se mɛgi ha tɛ hio wan-tɔkuliwen .
42006024	Ma , ngɔtɛ ha ɛnɛ hio wan-kpamɔ , hazu ɛnɛ kpaa mɔ gasisi sila ɛnɛ kari .
42006025	Ngɔtɛ ha ɛnɛ ka zang ɛnɛ dona sising , hazu wɔ bede bin ɛnɛ . Ngɔtɛ ha ɛnɛ ka mam mami sising , hazu ɛnɛ bedung ha zang kobhe bin nɛ ɛnɛ behe kwa .
42006026	Ngɔtɛ ha ɛnɛ ka hio wi fɛt ha tɔa dede kasi tɛ ɛnɛ , hazu hio ngbabafa mbwa dea gbesi ha tɛ hio wan-tɔkuliwen dalo . »
42006027	« Ma , mi tɔ ha ɛnɛ ka ze mi sising nde , ɛnɛ angoy hio ngana pɛ ɛnɛ , nɛ ɛnɛ ade dedemɔ ha tɛ wi ndɔng ka sɛn ɛnɛ .
42006028	Ɛnɛ awol dede wen ha zu wi ndɔng ka fom ɛnɛ . Ɛnɛ agɔ Sɔ hazu ɛ ndɔng ka yukiti ɛnɛ .
42006029	Ka ma wi mɛla mɛ ha ma mbuku ndang , kifiri bhalkɔa ha wɛnɛ amɛl fin . Ka ma wi baa gasa latɛ pɛ mɛ , gde wɛnɛ aku fin latɛ mɔ sia .
42006030	Ka ma wi gɔa mɔ ha kɔ mɛ , mɛ ha yo ha wɛnɛ . Nɛ ka ma wi baa ma mɔ pɛ mɛ , ka mɛ a-ani yo fin na .
42006031	Mɔ fɛt ka ɛnɛ ngoy nde , hio wi ade yo ha tɛ ɛnɛ , ɛnɛ de yo gbesi ha tɛ mbwa !
42006032	« Ka ɛnɛ ngoy sɔna nɛ wi ndɔng ka ngoy ɛnɛ , ki ɛ belukisi ɛnɛ hazu ge ? Hazu hio wan-de gdangamɔ fin ha ngoya hio wi ka ngoy mbwa .
42006033	Nɛ ka ɛnɛ de dedemɔ sɔna ha tɛ wi ndɔng ka de dedemɔ ha tɛ ɛnɛ , ki ɛ belukisi ɛnɛ hazu ge ? Hazu hio wan-de gdangamɔ fin ha dea gbesi .
42006034	Nɛ ka ɛnɛ ha mbee sɔna ha ɛ ndɔng ka ɛnɛ takara nde , mbwa bekifiri yo ha ɛnɛ , ki ɛ belukisi ɛnɛ hazu ge ? Hazu hio wan-de gdangamɔ fin ha haa mbee ha ma mbinga tuka nde , wi ndɔng akifiri yo ha mbwa .
42006035	Ma , ɛnɛ angoy hio ngana pɛ ɛnɛ , nɛ ɛnɛ ade dedemɔ ha tɛ mbwa . Ɛnɛ aha mbee ha ma wi , ma ɛnɛ atakiri hazu wen kiforo yo na . Ka ɛnɛ de mɛgi , mɔ-kɛ ɛnɛ nɛ gasaa ha zang ngɔn , nɛ ɛnɛ bedung hio bem pɛ Sɔ , ka dung ha kuso ngɔn . Hazu wɛnɛ ha dea dedemɔ fin ha tɛ hio gdanga wi , nɛ ha tɛ wi ndɔng ka ing tɔa ‹ oeba › na .
42006036	Ɛnɛ ade kobhe tɛ wi gbesi tuka Bafa ɛnɛ ha dea kobhe tɛ wi . »
42006037	« Ɛnɛ agɔn kita ha zu ma wi na , mɛgi Sɔ lɛm gɔn kita ha zu ɛnɛ na . Ɛnɛ agɔn kita ba ma wi na , mɛgi Sɔ lɛm gɔn kita ba ɛnɛ na . Ɛnɛ bisi sɛmbɔ pɛ may , mɛgi Sɔ bebisi sɛmbɔ pɛ ɛnɛ .
42006038	Ɛnɛ aha mɔ ha hio wi , mɛgi Sɔ beha mɔ ha ɛnɛ . Sɔ bedonsi toy wekimɔ pɛa , a beisi yo , a beyakili yo , kanɛ yo dona gɔy . Nɛ a begɔsi yo ha nu la pɛ ɛnɛ . Sɔ beweki mɔ ha ɛnɛ nɛ ndangtɛ mɔwekimɔ ka ɛnɛ weki nɛ mɔ ha hio oloa . »
42006039	Jésus tɔa fin zɛngwen ha mbwa : « Wan-gdɔka li lɛma fin ngbɔsi ma wan-gdɔka li mɛng ? Ka bo mɛgi , ki mbwa bwa fɛt betek ha zang gduko kɔ .
42006040	Wan-yambimɔ ndang pen wan-osimɔ pɛa na . Ma , ka wɛnɛ yamba mɔ fɛt wɛ ɛ , a bedung tuka wan-osimɔ pɛa .
42006041	« Hazu ge mɛ gɛri mbuli pala ka dung ha li ya mɛ , ma , mɛ zɔk gasa te ka dung ha li mɛ na ge nde ?
42006042	Mɛ bede mɛng mɛ tɔ ha ya mɛ : ‹ Ya mi , gde mi aku mbuli pala ha li mɛ yunɛ , › nɛ mɛ zɔk gasa te ka dung ha li mɛ na , ge nde ? Wan-dambari , mɛ kusi gasa te ka dung ha li mɛ yunɛ sɔngsi . Nɛ ka mɛ zɔka mɔ buee , ki mɛ lɛma ku mbuli pala ka dung ha li ya mɛ yunɛ . »
42006043	« Dede te lɛm way gdanga wayaa na . Nɛ gdanga te lɛm way dede wayaa na .
42006044	Hazu ɛ ing te ndang ndang fɛt nɛ wal wayaa . Ɛ lɛm bhi waya sole ha te gaza na . Nɛ ɛ lɛm bhi waya yama ha yak ngombia na .
42006045	Dede wi gbosisi nɛ dedemɔ ka don zang sila wa . Nɛ gdanga wi gbosisi nɛ gdangamɔ ka don zang sila wa . Hazu wi tɔ sɔna nɛ wen mɔ , ka don zang sila wa . »
42006046	« Hazu ge ɛnɛ sa mi nde , Kongawan , Kongawan , nɛ ɛnɛ de mɔ ka mi tɔ ha ɛnɛ na ge nde ?
42006047	Wi ka tɛ ha pɔm , ka ze wen pɔm , nɛ ka de mɔ lɛm nɛ yo , wɛnɛ ba may nɛ wi ka mi beosi ha ɛnɛ .
42006048	A ba may nɛ ma wi ka bɛ twa , nɛ ka za kɔ nanga twa nɛ gdukoa hɔ ha nga nu . Ha ngimɔ mbeng , ka gbongbong kolo ilo twaa , yo fesi tɛ na , hazu a bɛa yo nɛdedea .
42006049	Ma , wi ka ze wen pɔm nɛ zala sɔna , nɛ ka de mɔ ka mi osi na , wɛnɛ ba may nɛ ma wi ka bɛa twa pɛa ha gele nu , nangaa bona . Ka gbongbong kolo ilo twaa , yo tukolo nɛhasa mburr . »
42007001	Ka Jésus karsa bulo wen ndɔng fɛt ha hio wi , a nɛa ha Kapernaum .
42007002	Haki , ma kagama-bulo dungɔ nɛ ma bala , ka wɛnɛ ngoya pentɛ . Nɛ bala ɛngɛ dungɔ nɛ zɛlɛ hapɛtɛ fio .
42007003	Ka kagama-bulo ɛngi zea kasi tɛ Jésus , a tomsa hio ma kotowi pɛ hio zuife mɛ ani nde , Jésus atɛ tɛ kpasisi bala pɛa .
42007004	Mbwa hɔa ha pɛ Jésus , nɛ mbwa lokatɛ ha wɛnɛ nɛ tɔa : « Wi ɛngɛ nɛ zioa nde , mɛ akpasisi bala pɛa .
42007005	Hazu a ngoya kandɔ pɛ ɔ , nɛ yo nɛ̂ wɛnɛ ka bɛa twa gɔ Sɔ ha ɔ . »
42007006	Jésus nɛa hinɛ mbwa . Ma , ka wɛnɛ hɔa sanga nɛ twa , kagama-bulo tomsa hio ma dan wa hazu tɔ ha wɛnɛ : « Kongawan , mɛ yeksi tɛ mɛ na , hazu mi bo nɛ zioa nde , mɛ ale ha zang twa pɔm na .
42007007	Nɛ fin , mi kpaa nde , mi bo nɛ zioa mɛ tɛ ha pɛ mɛ na . Ma , mɛ tɔ ma wen ndang sɔna , nɛ bala pɔm bekpasi .
42007008	Hazu mi fin , mi dung ha si ma zio wi , nɛ hio wan-bibulo dung ha si mi . Ka mi tɔ ha ma wan-bibulo pɔm : ‹ Nɛ ! › A nɛa . Nɛ ka mi tɔ ha ma mbinga fin : ‹ Tɛ ! › A tɛa . Nɛ ka mi tɔ ha ma bala pɔm fin : ‹ De ɛngɛ ! › A dea yo . »
42007009	Jésus yaksa ka wɛnɛ zea wen ndɔng . A kiforo tɛ zɔk giliwi ka ndara wɛnɛ , nɛ a tɔa ha mbwa : « Mi tɔ ha ɛnɛ nde , mi tɛ kpa ka ma wi ndang ka mɛkiri Sɔ nɛkpasa tuka ɛngɛ na , ngase ha soko hio wi mɔ Israel yo bona . »
42007010	Ka wi ndɔng ka kagama-bulo tomsa kiforo si ha twa pɛa , mbwa kpaa nde , zɛlɛ pɛ bala pɛa kara .
42007011	Hapata , Jésus nɛa ha ma le linga nde Naine . Hio wan-yambimɔ pɛa nɛ ma gasa zugiliwi nɛa hinɛ wɛnɛ .
42007012	Ka wɛnɛ hɔa ha nu le , a kpaa nde ɛ ha kuo ma wɔl wi gbo nɛ . Yo nɛ̂ ndanga bewei pɛ ma nagula . Nɛ dɔka wi mɔ le nɛa hinɛ nagula ɛngɛ ha gunɔ bem .
42007013	Ka Kongawan Jésus zɔka nagula ɛngɛ , sila wa doya nɛ kobhe . Nɛ a tɔa ha wɛnɛ : « Mɛ he kwa na ! »
42007014	Nɛ a tiko nɛ nɛ gde kɔ ha zu kubha fio . Nɛ wi ndɔng ka ba yo nɛnɛ yola , nɛ Jésus tɔa : « Pɔlɔmbɔ wi , mi ha nu ha mɛ , gutɛ mɛ ! »
42007015	Mɛgi fiowi kiforo ha tunɔ , a dungɔnu , nɛ wɛnɛ angara wolamɔ . Nɛ Jésus haa wɛnɛ ha nana wa .
42007016	Ke baa wi fɛt . Mbwa lukoso Sɔ nɛ tɔa : « Gasa wan-tɔkuliwen hɔa ha soko ɔ ! » nɛ fin « Sɔ tɛa hazu kpasisi kandɔ pɛa ! »
42007017	Kasi mɔ ɛngɛ yambala dam kandɔnu Judée nɛ kandɔnu fɛt ka zikiri Judée .
42007018	Hio wan-yambimɔ pɛ Jean wan-gdumsiwi tɔa ha wɛnɛ wen mɔ ka Jésus dea . Jean saa hio ma wan-yambimɔ pɛa bwa ,
42007019	nɛ a tomsa mbwa ha pɛ Jésus hazu ani wɛnɛ : « Mɛ nɛ̂ Mesi ka betɛ nde ? Mana ɔ akeri ma mbinga ? »
42007020	Ka mbwa hɔa ha pɛ Jésus , mbwa tɔa : « Jean wan-gdumsiwi tomsa ɔ hazu ani mɛ nde , mɛ nɛ̂ Mesi ka betɛ , mana ɔ akeri ma mbinga ? »
42007021	Ha ndangtɛ ngimɔ , Jésus kpasasa hio dɔka wan-zɛlɛ nɛ wan-kumɔ . Nɛ wɛnɛ yinɔ fin hio gdanga sɔtɛ gbosisi ha tɛ hio wi , nɛ wɛnɛ gbosasa li hio dɔka wan-gdɔka li .
42007022	Jésus tɔa ha hio wan-nɛkasara pɛ Jean : « Ɛnɛ nɛ , nɛ tɔ ha wɛnɛ , mɔ ka ɛnɛ zɔka nɛ zea : ‹ Hio wan-gdɔka li zɔka mɔ , hio kumɔ wi nɛa nɔ , tɛ hio wan-doko saa , hio wan-gdɔka zala zea mɔ , hio fiowi kiforo ha tunɔ , nɛ hio fabha wi ha zea Dede Wen . ›
42007023	Totɛ ha wi kɛ ka kafi mɛkara mi na ! »
42007024	Ka hio wan-nɛkasara pɛ Jean sio , Jésus angara tɔa kasi tɛ Jean ha giliwi , a tɔa : « Ɛnɛ nɛa ha kpɛnu ha zɔka ge ? Bɛlɛ ka bok fesi nde ? Way !
42007025	Ma , ɛnɛ nɛa ha zɔka ge ? Ma wi ka yol lɛkɛ-lɛkɛ la nde ? Way , hazu hio wi ka yol lɛkɛ-lɛkɛ la , nɛ ka de le ha zang yɛbhɛ-yɛbhɛ kpaamɔ dung ha zang twa pɛ kongapora .
42007026	Ma , ɛnɛ nɛa ha zɔka nɛ o ? Wan-tɔkuliwen ? Ey , yo gɔ . Nɛ mi tɔ ha ɛnɛ fin nde , wɛnɛ nɛ gasaa pen wan-tɔkuliwen .
42007027	Hazu Sɔ tɔa wen hazu Jean ha zang takarata pɛa nde , ‹ Mi betomsi wan-nɛkasara pɔm ha li mɛ hazu bhɔngiri wal ha mɛ . ›
42007028	Mi tɔ ha ɛnɛ nde , ɛ tɛ bhɛ ma wi ka dung nɛ gasaa pen Jean ndang na . Ma , wi kɛ ka dung nɛ bebea fɛt ha zang Kongakandɔ pɛ Sɔ , nɛ zioa pen Jean .
42007029	« Hio wi fɛt hinɛ hio wan-ndɛm mbɔli garama fin zea Jean , nɛ mbwa mɛkara nde , Sɔ nɛ nzeng . Mɛgi mbwa tɛa tuka nde , Jean agdumsi mbwa ha li .
42007030	Ma , hio Farizien nɛ hio wan-osi mbonga kafa mɔ ka Sɔ bhɔngara ha mbwa , nɛ mbwa tɛ ngoy nde Jean agdumsi mbwa ha li na . »
42007031	Nɛ Jésus tɔa fin ha mbwa : « Mi beweki hio wi mɔ sising nɛ nge wi ge ? Mbwa dung tuka o ?
42007032	Mbwa dung tuka hio bhobem ka dungnu ha binsila dɛl ha gdɔra ha may : ‹ Ɔ mɛla bio nganmɔ ha ɛnɛ , nɛ ɛnɛ tɛ yo yula na ! Ɔ bea gima ngɔtɛ ha ɛnɛ , nɛ ɛnɛ tɛ he kwa na ! ›
42007033	Hazu , ka Jean wan-gdumsiwi hɔa , a kafa dɔkɔ nɛ hio ma yɔngamɔ . Nɛ ɛnɛ tɔa nde , wɛnɛ dung bala ha kɔ gdanga sɔtɛ .
42007034	Ka mi , Bewei pɛ Wi , hɔa , mi yɔnga nɛ nɔa mɔ . Nɛ ɛnɛ tɔa nde , mi nɛ̂ wan-yɔngmɔ nɛdɔka nɛ wan-nguru dɔkɔ . Nɛ fin nde , mi de sɔy hinɛ hio wan-de gdangamɔ nɛ hio wan-ndɛm mbɔli garama .
42007035	Ma , deamɔ pɛ hio bem pɛ Sɔ gbasi nde , mbaramɔ pɛ Sɔ nɛ nzeng . »
42007036	Ma Farizien saa Jésus hazu yɔng mɔ hinɛ wɛnɛ . Jésus nɛa ha pɛa nɛ a dungɔnu hapɛtɛ tabolo .
42007037	Ha le ɛngi ma bhoko-de mɔ nɛ tum ang . Nɛ ka wɛnɛ zea nde , Jésus ha yɔnga mɔ ha twa pɛ Farizien ɛngɛ , a kuo bebe dak ka dona nɛ liyama tɛnɛ . Ɛ sɛka dak ɛngɛ nɛ ma ta ka ɛ sa nde , albatre .
42007038	Nɛ a tiko tɛ ha gdong Jésus hapɛtɛ nanga wa . Wɛnɛ hea kwa nɛ milikwa huyo ha nanga Jésus . Nɛ a dio yo nɛ bumɔzu wa . A duyo nanga Jésus nɛ hɔnga yo nɛ liyama .
42007039	Nɛ ka Farizien ɛngɛ ka saa Jésus , zɔka mɛgi , a takara ha sila wa nde , ka bo se nde , wi ɛngɛ abo nɛ̂ wan-tɔkuliwen , a ingɔ nde , bhoko ɛngɛ ka baa tɛ wa , nɛ̂ bhoko-de mɔ nɛ tum .
42007040	Mɛgi Jésus tɔa ha Simon : « Mi nɛ ma wen mɛ tɔ ha mɛ . » Simon kɔa nɛ tɔa : « Wan-osimɔ , mɛ tɔ yo . »
42007041	Jésus tɔa ha wɛnɛ : « Wi bwa dungɔ nɛ mbee pɛ ma wi ha zu mbwa , ndang nɛ lafu mbɔli gɔmmay mɔrkɔ , nɛ ma nɛ lafu mbɔli bhukɔa mɔrkɔ .
42007042	Ma , ka wan-ha mbee zɔka nde , mbwa fɛt kpa wal mɛ kpe yo na , a laka mbee bwa fɛt gde . Mɛ tɔ ha mi , ha soko wi ndɔng bwa , yo nɛ̂ o ka bengoy wan-ha mbee pen mbinga , o nde ? »
42007043	Simon kiforo wen ha wɛnɛ : « Mi takiri nde , wi ka bengoy wɛnɛ pen mbinga nɛ̂ wi ɛngɛ ka dungɔ nɛ gasa mbee ha zu wa . » Jésus tɔa ha Simon : « Mɛ tɔa kpasawen . »
42007044	Nɛ Jésus kiforo tɛ zɔk bhoko ɛngɛ nɛ wɛnɛ tɔa ha Simon : « Zɔk bhoko ɛngɛ nɛdedea ! A dea mɔ ka mɛ tɛ de na . Hazu , ka mi lea twa pɛ mɛ , mɛ tɛ ha mi li mɛ fal nɛ nanga mi na . Ma , a taya nanga mi nɛ milikwa pɛa , nɛ a dio yo nɛ bumɔzu wa .
42007045	Mɛ tɛ duy mbuku mi na . Ma , ha ngimɔ ka mi lea twa pɛ mɛ kanɛ sising , bhoko ɛngɛ tɛ karsi duyo nanga mi na .
42007046	Mɛ tɛ a nɔ ha zu mi na , ma , yo nɛ̂ wɛnɛ ka aa liyama ha zu nanga mi .
42007047	Hazu ɛngi , mi tɔ ha mɛ nde , Sɔ biso dɔka sɛmbɔ pɛa kari . Yo nɛ̂ ɛngi ka wɛnɛ osa ngoy ha mi nɛdɔka . Hazu wi ka sɛmbɔ pɛa biso tikiring , beosi ngoy fin tikiring . »
42007048	Nɛ Jésus tɔa ha bhoko ɛngɛ : « Sɛmbɔ pɛ mɛ biso fɛt . »
42007049	Mɛgi , wi ndɔng ka dungɔ hinɛ wɛnɛ ha tabolo angara tɔa ha sila mbwa : « Wi ɛngɛ ba tɛ wa tuka o mɛ bisi sɛmbɔ , o nde ? »
42007050	Ma , Jésus tɔa ha bhoko ɛngɛ : « Mɛ kpasa hazu mɛ mɛkara mi . Mɛ si nɛdedea . »
42008001	Hapata , Jésus yala nɛ ha hio gasa le nɛ hio bebe le . Ha bhandi ndɔng fɛt a bulo Dede Wen hazu Kongakandɔ pɛ Sɔ . Hio wan-nɛtom pɛa bhukɔ gbala bwa dungɔ hinɛ wɛnɛ ,
42008002	nɛ hio ma bhoko fin , ka Jésus bayin gdanga sɔtɛ ha tɛ mbwa gbosisi nɛ ka wɛnɛ bakarsi zɛlɛ pɛ mbwa . Bhoko ndɔng nɛ̂ Marie Magdala , ka Jésus bayin gdanga sɔtɛ ha tɛ wa mɔrkɔ zanga bwa gbosisi ,
42008003	nɛ Jeanne ko pɛ Kuza , wan-pam mɔ pɛ Herode , nɛ Suzanne , nɛ hio ma dɔka bhoko fin . Hio bhoko ndɔng fɛt gbakara Jésus nɛ hio wan-yambimɔ pɛa nɛ mɔ kɔ mbwa .
42008004	Gasa zugiliwi guotɛ ha hio le fɛt nɛ mbwa wesara may ha pɛ Jésus . Nɛ a tɔa towen ɛngɛ ha mbwa :
42008005	« Ma wi nɛa ha fɔ hazu pɛ kpalmɔ . Nɛ ka wɛnɛ pɛa , hio ma kpalmɔ teka ha liwal . Ɛ umɔ yo nɛ hio nɔy saka nɛ yɔnga yo .
42008006	Hio ma teka ha zu nganu . Ka yo gboa , yo kota nɛhasa hazu li bo ang na .
42008007	Hio ma teka ha soko yak ngombia , ka kpɔatɛ ha ndangtɛ ngimɔ nɛ luo kpalmɔ ɛngɛ pɔlɔm-pɔlɔm .
42008008	Hio ma teka ha dede nu , yo kpɔatɛ nɛ waya gɔmmay ndang . » Nɛ Jésus tɔa nɛ ngagɛl : « Wi ka bo nɛ zala mɛ ze mɔ , wɛnɛ aze . »
42008009	Hio wan-yambimɔ pɛ Jésus ana wɛnɛ nɛ goto towen ɛngɛ .
42008010	Jésus kiforo wen ha mbwa : « Pɛ ɛnɛ , Sɔ haa ɛnɛ mɛ ing gotomɔ hazu Kongakandɔ pɛa , ka ma wi tɛ ing sɔngsi na . Ma hio mbingwi ze nɛ towen sɔna . Nɛ wal ɛngi ‹ mbwa ha gɛra mɔ , ma , mbwa zɔk yo na , nɛ mbwa ha zea mɔ , ma , mbwa ing yo na . › »
42008011	« Goto towen ɛngɛ tɔ mɛgɛ : Kpalmɔ nɛ̂ Wen pɛ Sɔ .
42008012	Pɛ hio ma wi ka zea wen pɛ Sɔ , yo gbesi kpalmɔ , ka teka ha liwal . Satan tɛa tɛ ku yo ha zang sila mbwa yunɛ , yu nde mbwa betɛ mɛkiri Sɔ , nɛ mbwa betɛ kpasi .
42008013	Pɛ hio ma , yo gbesi nganu . Mbwa zea wen pɛ Sɔ nɛ totɛ . Ma , wena kpa kua ha zang sila mbwa na . Mbwa mɛkiri ngimɔ tikiring , nɛ ka ɛ wea sila mbwa , mbwa laka mɛkaramɔ gde .
42008014	Pɛ hio ma ka zea wen pɛ Sɔ , yo gbesi nɛ kpalmɔ , ka teka ha soko yak ngombia . Nɔzang nɛ kpaamɔ nɛ totɛ mɔ nzan luo sila mbwa . Mɛgi , mbwa way fea waya na .
42008015	Nɛ pɛ hio ma fin , yo gbesi dede nu . Sila mbwa nɛ̂ nzeng nɛ dedea . Mbwa ze wen pɛ Sɔ , nɛ pam yo nɛ mboazu , nɛ mbwa way dede waya . »
42008016	« Wi ka gdea we ha lamba , lɛm gok yo mana gde yo ha si yala ndang na . Ma , ɛ begde yo ha zu solo lamba tuka nde , wi ndɔng ka bele twa azɔk saamɔa .
42008017	Hio mɔ fɛt ka dung ha tutum , begbasi tɛ long . Nɛ mɔ wuso fɛt , begbo ha saamɔ , nɛ ɛ being yo .
42008018	« Mɛgi , pangay nɛ wal ka ɛnɛ ha zea nɛ mɔ ! Hazu wi ka dung nɛ mɔ , ɛ begde ma ha zua . Ma , wi ka bo nɛ mɔ na , ɛ beku ngase bebe mɔ ka wɛnɛ takiri nde yo ha kɔ wa , yunɛ . »
42008019	Nana mɛ Jésus hinɛ hio ya wa nɛa ha pɛa . Ma , hazu dɔka giliwi , mbwa lɛm tiki sanga nɛ wɛnɛ na .
42008020	Mɛgi ɛ tɔa ha wɛnɛ : « Nana mɛ nɛ hio ya mɛ hakɛ ha dɛl . Mbwa ngoya zɔka mɛ . »
42008021	Ma , Jésus tɔa ha hio wi : « Nana mi nɛ hio ya mi , yo nɛ̂ wi ndɔng ka ze wen pɛ Sɔ , nɛ ka de mɔ lɛm nɛ wena . »
42008022	Ma swe , Jésus nɛ hio wan-yambimɔ pɛa lea sɔngu , nɛ wɛnɛ tɔa ha mbwa : « Ɔ nɛ ha kuli tɔ . » Nɛ mbwa pena .
42008023	Nɛ ka mbwa ha kuo li Jésus teka nɛ la . Nɛhasa gasa gbabok teka ha li tɔ . Li lea sɔngu nɛdɔka , nɛ mbwa tɛ bo hapɛtɛ bhondaa .
42008024	Mɛgi hio wan-yambimɔ tiko hapɛtɛ Jésus , mbwa tunso wɛnɛ nɛ tɔa : « Wan-osimɔ , wan-osimɔ , ɔ sanga nɛ fio ! » Wɛnɛ tunɔ , nɛ a tubho da ha bok nɛ tongbasali . Mɔ fɛt yola , nɛ li gaa senzenze .
42008025	Mɛgi , Jésus tɔa ha mbwa : « Mɛkaramɔ pɛ ɛnɛ ha ndo ? » Ke baa mbwa , mbwa yaksa nɛ tɔa ha may : « Wi ɛngɛ nɛ̂ o , ka ha nu ngase ha li nɛ bok , nɛ mbwa fɛt zea nu wa , o nde ? »
42008026	Jésus hinɛ hio wan-yambimɔ pɛa bhanda sɔngu ha kuli tɔ , ha kandɔnu pɛ hio wi mɔ Zeraza ka tan may hinɛ Galile .
42008027	Ka Jésus ha gboa ha sɔngu , ma wi mɛ gasa le haki tɛa ha sɔngsi wa . Wi ɛngɛ nɛ̂ bala ha kɔ gdanga sɔtɛ . Ngimɔ nɛyɛa wɛnɛ yol fin la na , a ɔ fin ha twa na . Ma , a ɔ ha hio ngu ka ɛ gde hio wɔlwi ang .
42008028	Ngimɔ nɛdɔka gdanga sɔtɛ baa wɛnɛ . Hio wi hɛla kɔ wa nɛ nanga wa nɛ gbazɔbhɔ , hazu pam nɛ wɛnɛ . Ngase ɛngi , a gɔna mɔ ndɔng fɛt nɛ gdanga sɔtɛ ngbɔsa wɛnɛ nɛnɛ ha zang bɛlɛ . Nɛ ka wɛnɛ zɔka Jésus , a gdɔra nɛngaya , a teka ha si wa , nɛ a tɔa nɛ ngagɛl : « Jésus , Bewei pɛ Sɔ ha kuso ngɔn , mɛ ngoy mɛ de ge nɛ mi ? Mi lokitɛ ha mɛ , ka mɛ ayukiti mi na . » A tɔa mɛgi hazu Jésus haa nu ha gdanga sɔtɛ nde , wɛnɛ agbo ha tɛ wi ɛngɛ .
42008029	
42008030	Mɛgi Jésus ana wɛnɛ : « Ling mɛ nɛ̂ o ? » A tɔa : « Ling mi nɛ̂ zugili . » Hazu dɔka gdanga sɔtɛ lea se ha tɛ wa .
42008031	Nɛ hio gdanga sɔtɛ lokatɛ ha Jésus nde , ka wɛnɛ aha nu ha mbwa mɛ zil ha zang zɔbhɔ pɛ hio gdanga sɔtɛ na .
42008032	Ma gasa zugili nguru dungɔ haki ha yɔngamɔ ha zu ngari . Mɛgi , hio gdanga sɔtɛ ana Jésus nde , wɛnɛ aha wal ka mbwa ale ha tɛ nguru ndɔng sɔna . Nɛ Jésus mɛkara yo .
42008033	Mɛgi , mbwa gboa ha tɛ wi ɛngɛ nɛ lea tɛ hio nguru . Nɛ zugili nguru angara sɔawi , nɛ mbwa bhilo tek ha kuso nu ngindi tɔ , nɛ mbwa mburr fea li .
42008034	Nɛ ka hio zaoro nguru zɔka mɛgi , mbwa yuo mɔ fɛt pen . Nɛ mbwa baa kasia ha zang gasa le nɛ hio bebe le .
42008035	Hio wi tɛa hazu zɔk mɔ ka hɔa . Mbwa hɔa hapɛtɛ Jésus nɛ kpaa wi kɛ ka hio gdanga sɔtɛ gboa ha tɛ wa , ha dungɔnu ha si Jésus . Wɛnɛ tɛ bo nɛ dedea nɛ a yola la ha tɛ wa . Mɛgi ke baa mbwa .
42008036	Ɛ ndɔng ka zɔka mɔ ka hɔa , baa kasia ha hio oloa , wal ka wi kɛ ka gdanga sɔtɛ badung se ha tɛ wa kpasa nɛ .
42008037	Nɛ gasa ke baa hio wi fɛt mɔ kandɔnu Zeraza . Mɛgi mbwa ana Jésus nde , wɛnɛ agbo ha kandɔnu pɛ mbwa . Nɛ ka wɛnɛ lea sɔngu hazu si ha Galile ,
42008038	wi ka badung se bala ha kɔ gdanga sɔtɛ , tɔa ha Jésus : « Mi ngoy nɛ hinɛ mɛ . » Ma , Jésus kafa nɛ tɔa :
42008039	« Mɛ kifiri tɛ si ha le pɛ mɛ , nɛ ba kasi mɔ fɛt ka Sɔ dea ha tɛ mɛ . » Mɛgi , wi ɛngɛ nɛa nɛ ba kasi mɔ ka Jésus dea ha tɛ wa , dam gasa le ɛngi fɛt .
42008040	Ka Jésus kiforo si ha kuli tɔ , giliwi baa wɛnɛ nɛ dede kɔ hazu mbwa dungɔ ha kera wɛnɛ keri .
42008041	Nɛ ma wei ling wa nde Yairus hɔa . Wɛnɛ nɛ̂ wan-zu twa gɔ Sɔ . A hilo ha si Jésus nɛ a lokatɛ ha wɛnɛ mɛ nɛ ha twa pɛa ,
42008042	hazu ndanga bem pɛa tɛ bo sanga-sanga mɛ fe . Yo nɛ̂ ma bebhoko mɔ bɛlɛ bhukɔ gbala bwa . Ha ngimɔ ka Jésus ha nɛa , dɔka gili nɔa wɛnɛ gbem .
42008043	Ma bhoko haki ka zɛlɛ tɔk yeksa wɛnɛ nisi bɛlɛ bhukɔ gbala bwa . A gdangsa hio toy pɛa fɛt ha pɛ hio wan-yina . Ma , ma wi ndang tɛ kpasisi wɛnɛ na .
42008044	Nɛ wɛnɛ tiko tɛ hapɛtɛ Jésus nɛ wal gdong , a ndɔa ngbunzɛ-ngbunzɛ nu la pɛ Jésus . Nɛ tɔk ka sɛ ha tɛ wa gɔna ha ndangtɛ ngimɔ .
42008045	Nɛ Jésus ana giliwi : « O ha ndɔ tɛ mi o ? » Ka mbwa fɛt kafa , Pierre tɔa : « Wan-osimɔ , mɛ ha soko giliwi nɛ mbwa nɔa mɛ gbem . »
42008046	Ma , Jésus kiforo wen ha wɛnɛ : « Ma wi ndɔa tɛ mi , hazu mi ingɔ nde , ma ngatɛ gboa ha tɛ mi . »
42008047	Nɛ ka bhoko ɛngɛ zɔka nde , wɛnɛ lɛm wusi tɛ wa fin na , a yaka nɛ ke , nɛ tɛa tɛ hil ha si Jésus . A tɔa ha li wi fɛt , gotomɔ ka wɛnɛ ndɔa tɛ Jésus , nɛ wal ka zɛlɛ pɛa kara nɛhasa .
42008048	Nɛ Jésus tɔa ha wɛnɛ : « Nana mi , mɛ kpasa hazu mɛ mɛkara mi . Mɛ si nɛdedea . »
42008049	Nɛ ka Jésus boka ha wolamɔ , ma wi guotɛ ha twa pɛ Yairus tɛnɛ . Nɛ wɛnɛ tɔa ha Yairus : « Bem pɛ mɛ gaa kari . Mɛ yeksi wan-osimɔ fin na . »
42008050	Ma , ka Jésus zea mɛgi , a tɔa ha Yairus : « Mɛ yu ke na , mɛ mɛkiri Sɔ sɔna , nɛ bem pɛ mɛ bekpasi . »
42008051	Ka Jésus hɔa ha nutwa , a tɛ ngoy nde , ma wi ale twa hinɛ wɛnɛ na , sɔna nɛ̂ Pierre , Jean , Jacques nɛ bafa hinɛ nana mɛ bem .
42008052	Hio wi fɛt dungɔ ha hea kwa nɛ tɔatɛ hazu bem . Mɛgi Jésus tɔa : « Ɛnɛ kari kwa ! A tɛ fe na . Ma , a ɔ nɛ la . »
42008053	Nɛ mbwa mama Jésus hazu mbwa ingɔ nde , bem fea kari .
42008054	Ma , Jésus baa kɔ bem , nɛ a tɔa nɛ ngagɛl : « Bem , gutɛ mɛ ! »
42008055	Ha ndangtɛ ngimɔ , a kiforo ha tunɔ nɛ a guotɛ . Jésus haa nu nde , mbwa aha yɔngamɔ ha wɛnɛ .
42008056	Nana nɛ bafa mɛ bem yaksa pentɛ . Ma , Jésus haa nu ha mbwa nde , mbwa aba kasia ha ma wi ndang na .
42009001	Jésus wesara hio wan-nɛtom bhukɔ gbala bwa , nɛ wɛnɛ haa mbwa ngatɛ nɛ ziomɔ mɛ gan zu hio gdanga sɔtɛ fɛt , nɛ mɛ karsi hio zɛlɛ .
42009002	Nɛ wɛnɛ tomsa mbwa hazu bul wen Kongakandɔ pɛ Sɔ , nɛ hazu kpasisi hio wan-zɛlɛ .
42009003	A tɔa ha mbwa : « Ka ɛnɛ aba ma mɔ yali ndang na . Ka ɛnɛ aba ngase tongolo , ngase ngobho , ngase yɔngamɔ , ngase mbɔli na . Ka ma wi ha soko ɛnɛ anɛ nɛ latɛ bwa na .
42009004	Ka ɛ baa ɛnɛ ha ma twa , ɛnɛ bhɔn sɔna haki , kanɛ ɛnɛ guotɛ ha le ɛngi pen .
42009005	Nɛ ka hio wi ha ma le ba ɛnɛ nɛ dede kɔ na , ɛnɛ pen ha le ɛngi . Nɛ ɛnɛ ngbɔ ngbabhuki nanga ɛnɛ , ka yo aosi ha mbwa gdanga deamɔ pɛ mbwa . »
42009006	Hio wan-nɛtom pena , mbwa nɛa gɔn hio le nɛnɛ . Ha bhandi fɛt mbwa bulo Dede Wen nɛ mbwa kpasasa hio wan-zɛlɛ .
42009007	Gɔfɔrma Herode , zea kasi mɔ fɛt ka hɔa . A ing fin mɔ ka wɛnɛ betakiri hazua na . Hazu hio ma wi dungɔ ha tɔa : « Jésus nɛ̂ Jean ka guotɛ ha soko hio fiowi . »
42009008	Nɛ hio ma tɔa : « Yo nɛ̂ Elie ka guotɛ ha ngɔn tɛ » , nɛ hio ma mbinga tɔa : « Yo nɛ̂ ma wan-tɔkuliwen mɔ sɔngsi ka guotɛ nɛ tunɔ fin . »
42009009	Ma , Herode tɔa : « Ɛ gɔna zu Jean bhee , mi nɛ pɔm tɛ ha ha nua . Mi ha zea kasi tɛ wi ɛngɛ nɛdɔka . Wɛnɛ nɛ̂ o fin o ? » Nɛ wɛnɛ kio wal mɛ zɔk Jésus .
42009010	Hio wan-nɛtom kiforo tɛ ha pɛ Jésus , nɛ baa kasi mɔ fɛt ka mbwa dea ha wɛnɛ . Nɛ a daka tɛ hinɛ mbwa gbatɛ ha ma bhandi nɛ wal le Betsaida .
42009011	Ma , hio giliwi ingɔ yo , nɛ mbwa naka pata wa . Jésus baa mbwa , nɛ a tɔa ha mbwa wen hazu Kongakandɔ pɛ Sɔ . Nɛ a kpasasa hio wan-zɛlɛ .
42009012	Nɛ ka swe angara lea , hio wan-nɛtom tiko tɛ hapɛtɛ wa nɛ tɔa : « Mɛ ha wal ha giliwi ka mbwa anɛ ha hio le nɛ ha nu fɔ mɔ pɛtɛa . Haki mbwa bekpa bhandi ɔnu nɛ yɔngamɔ fin , hazu ɔ dung hakɛ ha kpɛnu . »
42009013	Ma , a kiforo wen ha mbwa nɛ tɔa : « Ɛnɛ ha yɔngamɔ ha mbwa nɛ tɛ ɛnɛ ! » Hio wan-nɛtom tɔa : « Ɔ nɛ mampa mɔrkɔ nɛ kɔyɔ bwa sɔna . Mɛgi dea nde , ɔ anɛ sɔngsi mɛ hɛ yɔngamɔ hazu dɔka wi ndɔng fɛt ! »
42009014	Hazu dɔka wei fɛt ka wesara may lɛma nɛ tomay mɔrkɔ . Nɛ Jésus haa nu ha hio wan-yambimɔ pɛa : « Ɛnɛ tɔ ha hio wi nde , mbwa adungnu nɛ zugili mɔ wi bhukɔa mɔrkɔ bhukɔa mɔrkɔ . »
42009015	Nɛ mbwa dea mɛgi nɛ hio wi fɛt dungɔnu .
42009016	Jésus kuo mampa ndɔng mɔrkɔ nɛ kɔyɔ ndɔng bwa . A guo li ha ngɔn , nɛ a wola dede wen ha zua . A gbinɔ yo , nɛ a haa yo ha hio wan-yambimɔ mɛ kapini ha giliwi .
42009017	Nɛ wi fɛt yɔnga zang mbwa don . Nɛ ɛ kaya olo titi yɔngamɔ don gɛsɛ bhukɔ gbala bwa .
42009018	Ma swe Jésus ha gɔa Sɔ gbatɛ , sɔna nɛ̂ hio wan-yambimɔ pɛa ka dung hinɛ wɛnɛ . Mɛgi wɛnɛ ana mbwa : « Hio wi tɔ nde , mi nɛ̂ o ? »
42009019	Hio wan-yambimɔ kiforo wen : « Hio ma wi tɔ nde , mɛ nɛ̂ Jean wan-gdumsiwi . Hio ma nde , mɛ nɛ̂ Elie . Nɛ hio ma mbinga nde , mɛ nɛ̂ ma wan-tɔkuliwen mɔ sɔngsi ka guotɛ ha soko hio fiowi . »
42009020	Nɛ Jésus ana mbwa : « Ma , ɛnɛ , ɛnɛ tɔ pɛ ɛnɛ nde , mi nɛ̂ o ? » Pierre kiforo wen : « Mɛ nɛ̂ Mesi ka Sɔ tomsa . »
42009021	Jésus haa nu ha mbwa nɛngaya nde , mbwa atɔ wen ɛngɛ ha ma wi ndang na .
42009022	Nɛ a tɔa fin : « Lɛma nde mi , Bewei pɛ Wi , mi akpa yimtɛ nɛdɔka . Hio kotowi , hio gasa wan-hasadaka nɛ hio wan-osi mbonga bemul mi pi . Ɛ begbɛ mi , nɛ zetar yala , mi bekifiri ha tunɔ . »
42009023	Nɛ wɛnɛ tɔa ha wi fɛt : « Ka ma wi ngoy ndari mi , wɛnɛ akafi wɔ mɔ nzan fɛt , wɛnɛ agu getakate pɛa yala ndang ndang fɛt , nɛ wɛnɛ andari mi .
42009024	Hazu wi ka ngoy kpasisi tunɔ pɛa , a beyɔsisi yo . Ma , wi ka yɔsisi tunɔ pɛa hazu mi , a bekpasisi yo .
42009025	Ka ma wi yɔsasa tunɔ pɛa mana a gdangsa yo nɛ wal kpaa mɔ nzan fɛt , kpaamɔ pɛa bede nɛ ge ha wɛnɛ ge nde ?
42009026	Ka ma wi nɛ foy hazu mi nɛ hazu wen pɔm , mi , Bewei pɛ Wi , bedung nɛ foy hazu wa ha ngimɔ ka mi bekifiri ha zang lɛkɛ-lɛkɛmɔ pɔm , pɛ Bafa mi nɛ pɛ hio nzɔy telenge .
42009027	Mɛgi , mi tɔ kpasawen ha ɛnɛ nde , hio ma ha soko ɛnɛ ka dung hakɛ sising lɛm fe na , kanɛ mbwa bezɔk Kongakandɔ pɛ Sɔ . »
42009028	Mana hapata yala mɔrkɔ zanga tar , ka Jésus tɔa wen ndɔng , a kuo Pierre , Jacques nɛ Jean nɛnɛ ha zu ngari hazu gɔ Sɔ .
42009029	Ha ngimɔ ka wɛnɛ ha gɔa Sɔ , zang li wa kpala tɛ , nɛ la pɛa tɛ bo nɛ bua ndong-ndong .
42009030	Nɛ wi bwa hɔa tɛ wolmɔ hinɛ wɛnɛ . Yo nɛ̂ Moïse hinɛ Elie .
42009031	Mbwa gbasa tɛ mbwa ha zang lɛkɛ-lɛkɛmɔ pɛ Sɔ . Nɛ mbwa tɔa wen tom ka Jésus belɛmsiri ha Jérusalem nɛ wal fio pɛa .
42009032	Pierre nɛ hio dan wa dungɔ ha zang la . Ka li mbwa gɔna , mbwa zɔka lɛkɛ-lɛkɛmɔ pɛ Jésus nɛ wi ndɔng bwa ka dung hapɛtɛ wa .
42009033	Nɛ ha ngimɔ ka wi ndɔng kɛtana soko hinɛ Jésus , Pierre tɔa ha wɛnɛ : « Wan-osimɔ , yo nɛdedea , ɔ bhɔn hakɛ . Ɔ bebɛ gbamsa tar , ndang ha mɛ , ndang ha Moïse nɛ ndang ha Elie . » Pierre ing mɔ ka wɛnɛ ha tɔa na .
42009034	Nɛ ka wɛnɛ boka ha wolamɔ , kutu hɔa tɛ gok mbwa nɛ simɔa . Nɛ ke baa hio wan-nɛtom ha ngimɔ ka kutu zilo nɛ mbwa tɛ bo ha zanga .
42009035	Nɛ ma gɛl gboa ha zang kutu nɛ tɔa : « Wi kɛ nɛ̂ Bewei pɔm ka mi weka . Ɛnɛ ze nu wa ! »
42009036	Hapata gɛl ɛngi , ɛ zɔka kanɛ Jésus sɔna . Hio wan-nɛtom ndɔng tar gdɔka nu mbwa . Ha ngimɔ ɛngi , mbwa tɛ tɔ kasi mɔ ka mbwa zɔka ha ma wi ndang na .
42009037	Ha yala pata , Jésus nɛ wan-nɛtom ndɔng tar zilo ngari . Nɛ gasa zugili kpa may hinɛ mbwa .
42009038	Ma wi ndang ha soko zugiliwi gdɔra nɛ ngagɛl : « Wan-osimɔ , mi lokitɛ ha mɛ , zɔk ndanga bem pɔm nɛ bewei !
42009039	Gdanga sɔtɛ ha baa wɛnɛ , ha dea nde wɛnɛ agdɔri , ha fesa wɛnɛ nɛngaya , nɛ puru ha gboa ha nu wa . Yo lak wɛnɛ gde sɔna ha ngimɔ , ka tɛ wa mɔka vulɛ-vulɛ .
42009040	Mi lokatɛ ha hio wan-yambimɔ pɛ mɛ nde , mbwa ayin gdanga sɔtɛ ɛngɛ , ma , mbwa lɛm de yo na . »
42009041	Jésus kiforo zɔk mbwa nɛ wɛnɛ tɔa : « Ɛnɛ , hio gdanga wan-sikafɛ nɛ Sɔ ! Mi beba sila mi mɛ dung hinɛ ɛnɛ kanɛ nge ngimɔ ge ? Mɛ ku bewei pɛ mɛ tɛnɛ . »
42009042	Ka bem kɛ ha tɛa , gdanga sɔtɛ ngbaa wɛnɛ ha nu nɛ yo fesa wɛnɛ nɛngaya . Ma , Jésus sɛna wen nɛngaya ha gdanga sɔtɛ . A kpasasa bem ɛngɛ nɛ a haa wɛnɛ ha bafa wa .
42009043	Nɛ wi fɛt yaksa hazu gasa ngatɛ pɛ Sɔ . Ha ngimɔ ka wi fɛt boka ha yaksa hazu mɔ ka Jésus dea , a tɔa ha hio wan-yambimɔ pɛa :
42009044	« Ɛ begde mi , Bewei pɛ Wi , ha kɔ hio wi . Ɛnɛ ze yo nɛdedea ! »
42009045	Ma , mbwa tɛ ing gotowen ɛngɛ na . Sɔ wuso yo tuka nde , ka mbwa aing gotoa na . Nɛ mbwa dungɔ nɛ ke mɛ ani Jésus .
42009046	Hio wan-yambimɔ angara zangawen hazu ing wi ka dung nɛ gasaa ha soko mbwa .
42009047	Jésus ingɔ takaramɔ ka dung ha sila mbwa , nɛ wɛnɛ kuo ma bhobem ndang , tɛ gde hapɛtɛ wa .
42009048	Nɛ a tɔa ha mbwa : « Wi ka baa bem ɛngɛ nɛ dede kɔ hazu ling mi , wia baa mi . Nɛ wi ka baa mi , baa wi ka tomsa mi . Hazu wi ka dung nɛ bebea ha soko ɛnɛ fɛt , yo nɛ̂ wɛnɛ ka dung nɛ gasaa . »
42009049	Jean tɔa ha Jésus : « Wan-osimɔ , ɔ zɔka ma wi ha yinɔ gdanga sɔtɛ nɛ ling mɛ . Nɛ ɔ ngoya dola wɛnɛ , hazu a bo ha ndara mɛ hinɛɔ na . »
42009050	Ma , Jésus kiforo wen ha wɛnɛ : « Ka ɛnɛ adol wɛnɛ na . Hazu wi ka sungiri ɛnɛ na , wɛnɛ nɛ̂ pɛ ɛnɛ . »
42009051	Ka ngimɔ tɛ bo sanga nde , Sɔ agu Jésus ha ngɔn , Jésus baa sila wa nɛ kɔ mɛ nɛ ha Jérusalem .
42009052	A tomsa hio wan-nɛkasara pɛa pen sɔngsi . Nɛ mbwa lea ma le mɔ kand ɔnu Samari , hazu bhɔngiri bhandiɔnu ha Jésus .
42009053	Ma , hio wi mɔ le ɛngi tɛ ngoy baa wɛnɛ na , hazu wɛnɛ ha nɛa mɛ pen ha Jérusalem .
42009054	Ka hio wan-yambimɔ Jacques nɛ Jean zɔka mɛgi , mbwa tɔa ha Jésus : « Kongawan , mɛ ngoya nde , ɔ aha nu ha we ngɔn mɛ zil tɛ bhondisi mbwa nde ? »
42009055	A kiforo tɛ zɔk Jacques nɛ Jean , nɛ wɛnɛ sɛna wen ha mbwa .
42009056	Nɛ mbwa pena nɛ ha ma mbing le .
42009057	Ka mbwa boka ha wal , ma wi tɔa ha Jésus : « Mi bendari mɛ ha bhandi fɛt ka mɛ benɛ ang . »
42009058	Jésus kiforo wen ha wɛnɛ : « Hio ngbanza nɛ ngu pɛ mbwa , nɛ hio nɔy nɛ twa pɛ mbwa . Ma , mi , Bewei pɛ Wi , bo nɛ bhandi ɔmtɛ na . »
42009059	Nɛ Jésus tɔa ha ma mbingwi : « Mɛ ndari mi . » Wi kɛ kiforo wen ha wɛnɛ : « Kongawan , mɛ gde mi anɛ , nɛ gun bafa mi sɔngsi ing . »
42009060	Ma , Jésus tɔa ha wɛnɛ : « Mɛ gde hio fiowi agun hio fiowi pɛ mbwa . Nɛ pɛ mɛ , mɛ nɛ nɛ bul wen Kongakandɔ pɛ Sɔ . »
42009061	Nɛ ma mbinga tɔa fin ha Jésus : « Kongawan , mi nɛ wɔ mɛ ndari mɛ . Ma , mɛ gde mi anɛ nɛ kɛ tɛ nɛ hio nam pɔm sɔngsi ing . »
42009062	Jésus kiforo wen ha wɛnɛ : « Wi ka gɔm fɔ , nɛ ka zifili li zɔk mɔ ha gdong , a lɛm tɛ wi mɔ Kongakandɔ pɛ Sɔ na . »
42010001	Hapata mɔ ndɔng , Kongawan weka fin mbing wan-yambimɔ bhukɔa mɔrkɔ zu bhuze bwa gbala bwa . Wɛnɛ tomsa mbwa bwa bwa mɛ pen sɔngsi ha hio le nɛ hio bhandi fɛt ka wɛnɛ ngoya nɛ ang .
42010002	A tɔa ha mbwa : « Hongbongbo kpalmɔ ha fɔ nɛ dɔka , ma , wan-tom dɔk na . Mɛgi , ɛnɛ ani wan-fɔ , ka wɛnɛ atomsi dɔka wan-tom hazu wesiri kpalmɔ .
42010003	Ɛnɛ nɛ ! Mi tomsi ɛnɛ tuka hio besami ha soko hio ngɔnzu .
42010004	Ka ɛnɛ aku mbɔli na , ngase ngobho yali na , ngase nakala na . Ha liwal ka ɛnɛ apensi ngimɔ mɛ fan wi na .
42010005	Ha hio twa fɛt ka ɛnɛ bele ang , ɛnɛ tɔ sɔngsi : ‹ Gaamɔ adung ha twa ɛngɛ ! ›
42010006	Nɛ ka ma wi ang ka ngoy gaamɔ , fani pɛ ɛnɛ beha wɛnɛ gaamɔ . Ka bo mɛgi na , gaamɔ pɛ ɛnɛ bekifiri ha tɛ ɛnɛ .
42010007	Ɛnɛ abhɔn ka ha twa ɛngi , yɔng nɛ nɔ mɔ ka ɛ beha ha ɛnɛ . Hazu lɛma nde , wan-tom akpa mɔ-kɛ wɛnɛ . Ɛnɛ akpali twa ɛngɛ mɛ nɛ ha ma mbinga na .
42010008	Ka ɛnɛ hɔa ha ma le , nɛ ka ɛ baa ɛnɛ nɛ dede kɔ , ɛnɛ ayɔng mɔ ka ɛ beha ha ɛnɛ .
42010009	Ɛnɛ kpasisi hio wan-zɛlɛ ka dung ha le ɛngi , nɛ ɛnɛ tɔ ha hio wi : ‹ Kongakandɔ pɛ Sɔ tɛ bo sanga-sanga nɛ ɛnɛ . ›
42010010	Ma , ka ɛnɛ hɔa ha ma le , nɛ ka ɛ ba ɛnɛ nɛ dede kɔ na , ɛnɛ gutɛ nɛ ha binsila dɛl , nɛ tɔ ha mbwa :
42010011	‹ Ɔ ngbɔ ngbabhuki le pɛ ɛnɛ ka baa nanga ɔ , hazu osi gdanga deamɔ pɛ ɛnɛ . Ma , ɛnɛ aing nde , Kongakandɔ pɛ Sɔ tɛ bo sanga-sanga . ›
42010012	Mi tɔ ha ɛnɛ nde , ha ngimɔ ka Sɔ begɔn kita , wɛnɛ beba hio wi mɔ le ɛngi nɛngaya pen hio wi mɔ le Sodome . »
42010013	« Ngɔtɛ ha ɛnɛ , wi mɛ le Korazin nɛ Betsaida ! Hazu ka bo se nde , hio wi mɛ le Tir nɛ Sidon bazɔk hio mɔkifi , ka hɔa ha le pɛ ɛnɛ , ki nɛhasa mbwa aa bok ha tɛ mbwa , nɛ mbwa yola la zim mɔ hazu osi nde , mbwa kiforo sila mbwa .
42010014	Mɛgi ha ngimɔ ka Sɔ begɔn kita , hio wi mɛ le Tir nɛ Sidon bekpa yeksamɔ kpasawen . Ma , pɛ ɛnɛ bepentɛ pet .
42010015	Nɛ ɛnɛ , hio wi mɛ le Kapernaum , ɛnɛ takiri nde , Sɔ begu ɛnɛ ha ngɔn nde ? Way ! Sɔ bezilsi ɛnɛ kanɛ bhandi pɛ fiowi . »
42010016	Nɛ Jésus tɔa fin ha hio wan-yambimɔ pɛa : « Wi ka mɛkiri wen pɛ ɛnɛ , mɛkara mi . Wi ka kafi ɛnɛ , kafa mi . Nɛ wi ka kafi mi , a kafa Sɔ ka tomsa mi . »
42010017	Hio wan-yambimɔ bhukɔa mɔrkɔ zu bhuze bwa gbala bwa kiforo nɛ totɛ . Nɛ mbwa tɔa ha Jésus : « Kongawan , ɔ haa nu ha hio gdanga sɔtɛ nɛ ling mɛ , nɛ mbwa fin zea nu ɔ . »
42010018	A tɔa ha mbwa : « Mi zɔka Satan ha bhiloa ha ngɔn tek ha nu tuka piolikolo .
42010019	Mi haa ɛnɛ ziomɔ hazu um zu gɔk nɛ tolɛ , nɛ hazu gan zu ngatɛ fɛt pɛ Satan , kɔmbɛ pɛ ɔ . Nɛ ma mɔ ndang lɛm de gdangamɔ ha tɛ ɛnɛ na .
42010020	Ka ɛnɛ ade totɛ sɔna , hazu hio gdanga sɔtɛ zea nu ɛnɛ , na . Ma , ɛnɛ de totɛ hazu Sɔ gɔna ling ɛnɛ ha soko hio wi ka bele ha ngɔn . »
42010021	Ha ndangtɛ ngimɔ , Nzɔy-Sɔtɛ donsa sila Jésus nɛ gasa totɛ , nɛ wɛnɛ tɔa : « Bafa mi , mɛ nɛ̂ wan hazu ngɔn nɛ nu . Mi lukisi mɛ hazu mɛ gbasa ha hio bebe wi mɔ ndɔng , ka mɛ wuso ha hio wan-mbarimɔ nɛ wan-ingmɔ . Ey , Bafa mi , yo nɛ̂ mɛ ka ngoya yo mɛgi .
42010022	« Bafa mi gdea mɔ fɛt ha kɔ mi . Yo nɛ̂ Bafa mi sɔna ka ing mi , Bewei pɛa . Nɛ yo nɛ̂ mi , Bewei pɛa sɔna ka ing Bafa mi . Nɛ wi ndang ndang , ka mi ngoy gbasi Bafa mi , wɛnɛ being Bafa mi . »
42010023	Nɛ ka Jésus dungɔ hinɛ hio wan-yambimɔ pɛa gbatɛ , wɛnɛ kiforo tɛ zɔk mbwa nɛ tɔa : « Totɛ ha ɛnɛ hazu hio mɔ ka ɛnɛ ha zɔka .
42010024	Kpasawen , mi tɔ ha ɛnɛ nde , dɔka wan-tɔkuliwen nɛ dɔka kongapora dea hɛl mɛ zɔk mɔ ka ɛnɛ ha zɔka . Ma , mbwa tɛ zɔk yo na . Mbwa dea hɛl mɛ ze mɔ ka ɛnɛ ha zea . Ma , mbwa tɛ ze yo na . »
42010025	Mɛgi , ma wan-osi mbonga guotɛ nɛ ana Jésus hazu we sila wa nɛ a tɔa : « Wan-osimɔ , mi bede mɛng hazu kpa nɛ tunɔ kpoo ge nde ? »
42010026	Jésus kiforo wen ha wɛnɛ : « Mbonga pɛ Moïse tɔ nde ge ? Mɛ tɔl nɛ nge wen ge ? »
42010027	Mɛgi a kiforo wen : « Mɛ ngoy Kongawan , Sɔ pɛ mɛ nɛ sila mɛ fɛt , nɛ tunɔ pɛ mɛ fɛt , nɛ ngatɛ pɛ mɛ fɛt , nɛ takaramɔ pɛ mɛ fɛt . Nɛ mɛ ngoy ma mɛ tuka tɛ mɛ . »
42010028	Nɛ Jésus tɔa ha wɛnɛ : « Mɛ kiforo wen nɛ wala . Ka mɛ de mɛgi , mɛ bedung nɛ tunɔ kpoo . »
42010029	Ma , wan-osi mbonga ngoya osi ha Jésus nde , ɛ nɛ nzeng . Mɛgi a ana wɛnɛ : « O nɛ̂ ma mi , o nde ? »
42010030	Nɛ Jésus kiforo wen nɛ towen : « Ma swe , ma wi guotɛ ha Jérusalem hazu zil ha Jéricho . Ha wal hio wanzu baa wɛnɛ . Mbwa kpɔsa la ha tɛ wa , mbwa mɛla wɛnɛ gde hapɛtɛ fio , nɛ mbwa pena .
42010031	Hapata tikiring , ma wan-hasadaka zilo nɛ ndangtɛ wal ɛngi . Ka wɛnɛ zɔka wi ɛngɛ , a sɔsa wɛnɛ pen .
42010032	Nɛ ma Levite hɔa fin ha bhandi ɛngɛ . Ka wɛnɛ zɔka wi ɛngɛ , a sɔsa fin wɛnɛ pen .
42010033	Ma , ma wi mɛ Samari fin baa wal ɛngɛ . Ka wɛnɛ hɔa hapɛtɛ wi ɛngɛ , a zɔka wɛnɛ nɛ sila wa doya nɛ ngɔtɛ .
42010034	Mɛgi , a tiko tɛ hapɛtɛ wa . A fala dalɛ pɛa nɛ dɔkɔ , a tɛla nɔ ha lia nɛ a hɛla yo . A guo wɛnɛ gde ha zu toyfok pɛa , nɛ a kuo wɛnɛ nɛnɛ ha twa ɔnu pɛ hio gɛnɛ . Haki a pama wɛnɛ nɛdedea .
42010035	Ka mɔsaa , a haa mbɔli ha wan-twa nɛ tɔa ha wɛnɛ : ‹ Mɛ apam wi kɛ nɛdedea kanɛ mi kiforo . Nɛ ka mɛ gdangsa ma mɔ pen zua , mi bekpe yo ha mɛ . › »
42010036	Nɛ Jésus ana wan-osi mbonga : « O ha soko wi ndɔng tar nɛ̂ ma mɛ wi kɛ , ka teka ha kɔ hio wanzu , o nde ? Mɛ takiri pɛ mɛ nde ge ? »
42010037	Nɛ wɛnɛ kiforo wen : « Yo nɛ̂ wi kɛ ka dea kobhe tɛ wa . » Mɛgi Jésus tɔa ha wɛnɛ : « Mɛ nɛ , nɛ mɛ de gbesi . »
42010038	Ka Jésus hinɛ hio wan-yambimɔ boka ha liwal , a lea ha ma le . Haki , ma bhoko , ling wa nde Marthe , baa wɛnɛ nɛ dede kɔ ha twa pɛa .
42010039	Nɛ ya mɛ Marthe mɔ bhoko , ling wa nde Marie , dungɔnu ha si nanga Jésus . Wɛnɛ ha zea wen ka Jésus ha osa .
42010040	Dɔka tom twa hɛla sila Marthe , mɛgi wɛnɛ tɔa ha Jésus : « Kongawan , yo de ma mɔ ha tɛ mɛ na , ka ya mi lak mi gde ha tom gbatɛ nde ? Mɛ tɔ ha wɛnɛ atɛ tɛ gbakiri mi . »
42010041	Nɛ Kongawan kiforo wen ha wɛnɛ : « Marthe , Marthe , mɛ dung nɛ nɔzang nɛ mɛ yeksi tɛ mɛ hazu dɔka mɔ .
42010042	Ma , ma mɔ ndang ang ka lɛma nde , mɛ agbɛngsi tɛ mɛ ha wena . Yo nɛ̂ Marie ka weka dede mɔ ɛngɛ , nɛ ma wi lɛm zin yo ha kɔ wa na . »
42011001	Ma swe , Jésus dungɔ ha gɔa Sɔ ha ma bhandi . Nɛ ka wɛnɛ karsa , ma wan-yambimɔ pɛa ana wɛnɛ : « Kongawan , mɛ osi gɔa Sɔ ha ɔ , tuka ka Jean baosi yo ha hio wan-yambimɔ pɛa ! »
42011002	Jésus tɔa ha mbwa : « Ka ɛnɛ gɔ Sɔ , ɛnɛ tɔ mɛgɛ : Bafa , ling mɛ adung nɛ nzɔya . Kongakandɔ pɛ mɛ atɛ .
42011003	Ha ɔ yɔngamɔ ka lɛma swe ndang ndang fɛt .
42011004	Bisi sɛmbɔ pɛ ɔ , hazuɔ ha biso sɛmbɔ pɛ hio wan-de gdangamɔ ha tɛ ɔ fɛt . Lesisi ɔ ha sɛbhalamɔ na . »
42011005	Jésus tɔa fin ha mbwa nɛ towen : « Wi ndang ha soko ɛnɛ nɛa ha pɛ dede dan wa nɛ gduko ze hazu tɔ ha wɛnɛ : ‹ Dan mi , gbakiri mi nɛ mampa tar !
42011006	Hazu ma dan mi tɛa gɛnɛ ha pɔm , yɔngamɔ mɛ ha wɛnɛ bo na . ›
42011007	Nɛ dan wa ha zang twa kiforo wen ha wɛnɛ : ‹ Mɛ yeksi mi na ! Ɔ gdɔka nutwa nɛ sɔtɛ . Mi nɛ hio bem pɔm ha ɔala bhee . Mi lɛm gutɛ hazu ha mampa ha mɛ na . › »
42011008	Jésus tɔa fin : « Mi tɔ ha ɛnɛ nde , wi ɛngɛ begutɛ mɛ ha mɔ fɛt ka kɔpa dan wa . A bede yo bo sɔna hazu wɛnɛ nɛ̂ dan wa na , ma , a bede yo hazu dan wa bhɔna ha ana wɛnɛ nɛting .
42011009	« Mi tɔ ha ɛnɛ nde , ɛnɛ gɔ mɔ , nɛ ɛ beha yo ha ɛnɛ . Ɛnɛ ki mɔ , nɛ ɛnɛ bekpa yo . Ɛnɛ kɔn nutwa , nɛ ɛ begbosisi yo ha ɛnɛ .
42011010	Hazu wi ndang ndang fɛt ka gɔ mɔ , ɛ beha yo ha wɛnɛ . Nɛ wi ka ki mɔ , a bekpa yo . Nɛ wi ka kɔn nutwa , ɛ begbosisi yo ha wɛnɛ .
42011011	Yo nɛ̂ nge gdibafa ha soko ɛnɛ ka ha zon ha bem pɛa ka gɔa kɔyɔ ha kɔ wa ge nde ?
42011012	Mana ka bem gɔa nɛ kwi gɔlɛ , a beha nɛ tolɛ ha wɛnɛ nde ?
42011013	Ngase ɛnɛ , ka dung nɛ̂ gdanga wi , ɛnɛ ingɔ haa dedemɔ ha bem pɛ ɛnɛ . Mɛgi , pen fɛt Bafa ɛnɛ ha kuso ngɔn beha Nzɔy-Sɔtɛ ha wi ndɔng ka gɔ wɛnɛ . »
42011014	Ma swe , Jésus yinɔ gdanga sɔtɛ , ka gdɔka nu ma wi , gbosisi ha tɛ wa . Ka gdanga sɔtɛ gboa , wi kɛ angara wolamɔ , nɛ giliwi yaksa nɛdɔka .
42011015	Hio ma wi ha soko mbwa tɔa : « Wɛnɛ yin gdanga sɔtɛ nɛ ngatɛ pɛ Satan , wan-zu hio gdanga sɔtɛ . »
42011016	Hio ma mbinga ngoya we wɛnɛ nɛ mbwa tɔa : « Mɛ de ma mɔkifi ka osi nde , yo nɛ̂ Sɔ ka tomsi mɛ . »
42011017	Ma , Jésus ingɔ takaramɔ pɛ wi ndɔng nɛ wɛnɛ tɔa : « Ka hio wi mɔ kandɔ ndang bi tumbɔ sungiri nɛ may , kandɔ ɛngi betukili , nɛ hio twa begbin fɛt .
42011018	Ɛnɛ ha tɔa nde , mi yin gdanga sɔtɛ nɛ ngatɛ pɛ Satan . Mɛgi , ka Satan sungiri tɛ wa nɛ pɛa tɛ , kongakandɔ pɛa bebhɔn fin mɛng ?
42011019	Nɛ ka bo nɛ̂ mi yin gdanga sɔtɛ nɛ ngatɛ pɛ Satan , hio wi pɛ ɛnɛ yin pɛ mbwa nɛ ngatɛ pɛ o ? Mɛgi yo nɛ̂ mbwa nɛ tɛ mbwa ka osi nde , ɛnɛ tɔa wen dalo .
42011020	Ma , ka mi yin gdanga sɔtɛ nɛ ngatɛ pɛ Sɔ , yo osi nde , Kongakandɔ pɛ Sɔ hɔa ha soko ɛnɛ kari .
42011021	« Ka ma ngawi pɛm twa pɛa nɛ mɔ bibulo , kpaamɔ pɛa dung sɛ ɛ .
42011022	Ma , ka ma ngawi pen wɛnɛ hɔa , a began zu wa . A bekay mɔ bibulo pɛa fɛt ka wɛnɛ gde tazu hazua . Nɛ a bekapini hio mɔ fɛt ka wɛnɛ baa .
42011023	« Wi ka bo hinɛ mi na , wɛnɛ dung sungiri mi . Nɛ wi ka wesiri sami hinɛ mi na , wɛnɛ ha panzaka mbwa . »
42011024	« Ka ma gdanga sɔtɛ gboa ha tɛ ma wi , a bendoti ha kpɛnu hazu ki bhandi ɔmtɛ . Nɛ ka wɛnɛ kpa bhandi na , a betɔ nde , ɛ bekifiri ha mɔa bhandi pɛa .
42011025	Nɛ ka wɛnɛ kiforo , a kpaa zang twaa nɛ saa , ka ɛ bhɔksa nɛdedea .
42011026	A benɛ nɛ sa hio gdanga sɔtɛ mɔrkɔ zanga bwa , ka dung nɛ gdangaa pen wɛnɛ . Mbwa bekifiri gbesi nɛ de le ha zang tɛ wi kɛ . Hapata , dungɔ pɛ wi ɛngɛ tɛ bo nɛ gdangaa pen mɔ sɔngsi . »
42011027	Ka Jésus ha tɔa wen ɛngɛ , ma bhoko ha soko gili tɔa nɛ ngagɛl : « Totɛ ha bhoko ka bhɛa mɛ , nɛ ka haa bele ha mɛ ! »
42011028	Ma , Jésus kiforo wen : « Bo sɔna nɛ̂ ɛngi na . Totɛ pen fɛt ha wi ndɔng , ka ze wen pɛ Sɔ , nɛ ka de mɔ lɛm nɛ wena ! »
42011029	Ka dɔka giliwi wesara may zikiri Jésus , wɛnɛ tɔa : « Hio wi mɔ ngimɔ ɛngɛ nɛ̂ gdanga wi ! Mbwa ha ana ma mɔweka ha kɔ Sɔ . Ma , wɛnɛ lɛm de ma mɔweka ha mbwa fin na , kanɛ mɔweka pɛ wan-tɔkuliwen Jonas .
42011030	Gbesi tuka Jonas badung se mɔweka ha hio wi mɔ kandɔnu Ninive , mi , Bewei pɛ Wi , bedung fin mɔweka ha hio wi mɔ ngimɔ ɛngɛ .
42011031	Ha swe kita pɛ Sɔ , kongapora mɔ bhoko mɔ kandɔnu Saba begu bin tɛ , nɛ a bekɛ wen sungiri hio wi mɔ ngimɔ ɛngɛ . Hazu wɛnɛ guotɛ nɛyɛa tɛ ha zea wen mbaramɔ pɛ Salomon . Ma , mi ka dung hakɛ , mi pena Salomon .
42011032	Nɛ hio wi mɔ Ninive fin begu bin tɛ , nɛ mbwa bekɛ wen sungiri hio wi mɔ ngimɔ ɛngɛ . Hazu hio wi mɔ Ninive kiforo sila mbwa , ka mbwa zea bulowen pɛ Jonas . Ma , mi ka dung hakɛ , mi pena Jonas . »
42011033	« Ma wi ndang du we ha lamba nɛ wusi yo mana gde yo ha si kpana na . Ma , a beku yo gde ha zu solo lamba , tuka nde hio wi ka le twa azɔk saamɔa .
42011034	Gbali mɛ dung tuka lamba ka ha saamɔ ha tɛ mɛ . Ka gbali mɛ nɛ dedea , tɛ mɛ fɛt dung ha zang saamɔ . Ma , ka gbali mɛ gdanga , tɛ mɛ dung ha zang ngɛ-ngɛ-ngɛ tutum .
42011035	Mɛgi , pangay , tuka nde saamɔ ka dung ha tɛ mɛ , adung tutum na .
42011036	Hazu ka tɛ mɛ don nɛ saamɔ fɛt , nɛ ka ma bhalkɔa ndang bhɔn nɛ tutum na , mɛ bedung nɛ saa fɛt tuka ka lamba ba ha tɛ mɛ nɛ yoloa . »
42011037	Ka Jésus karsa wen , ma Farizien saa wɛnɛ hazu yɔngmɔ ha pɛa . Mɛgi Jésus lea twa nɛ a dungɔnu hapɛtɛ tabolo .
42011038	Nɛ Farizien ɛngɛ yaksa ka wɛnɛ zɔka nde , sɔngsi yɔngamɔ Jésus tɛ tay kɔ wa lɛm nɛ ndɔki deamɔ pɛ hio zuife na .
42011039	Ma , Kongawan tɔa ha wɛnɛ : « Ɛnɛ , hio Farizien , ɛnɛ zɔk deamɔ pɛ ɛnɛ . Ɛnɛ ha sasasa gdong kɔpɔ nɛ gdong tasi . Ma , sila ɛnɛ dona nɛ wɔ zuomɔ nɛ gdangamɔ .
42011040	Ɛnɛ hio yera wi ! Bo nɛ̂ ndangtɛ Sɔ ka dea gdonga , ha de zanga fin , na nde ?
42011041	Ɛnɛ ha mɔ ka dung ha zang tasi pɛ ɛnɛ ha hio fabha wi , mɛgi hio mɔ fɛt bedung nɛ saa ha ɛnɛ .
42011042	Ngɔtɛ ha ɛnɛ , hio Farizien ! Ɛnɛ ha suotɛ hazu ɛnɛ ha kuo zu bebe mɔ tuka va , salala , nɛ wakpo fɛt ha Sɔ . Ma , ɛnɛ ela mɛ de nzengmɔ ha tɛ wi , nɛ mɛ ngoy Sɔ . Lɛma nde , ɛnɛ ade mɔ ndɔng , nɛ ɛnɛ alak haa zu mɔ fin gde na !
42011043	« Ngɔtɛ ha ɛnɛ , hio Farizien ! Hazu ɛnɛ ngoya dungɔ ha hio bosi kiti ha zang twa gɔ Sɔ . Nɛ ɛnɛ ngoya nde , ɛ afan ɛnɛ tuka konga wi ha liwal .
42011044	Ngɔtɛ ha ɛnɛ ! Hazu ɛnɛ dung tuka zupisi ka ɛ ing fin na . Nɛ hio wi ha yala ha zua , mbwa ing na . »
42011045	Ma wan-osi mbonga tɔa ha Jésus : « Wan-osimɔ , wen ka mɛ tɔa sising yaa ɔ fin wa ! »
42011046	Ma , Jésus tɔa : « Ngɔtɛ ha ɛnɛ fin , ɛnɛ hio wan-osi mbonga ! Hazu hio mbonga pɛ ɛnɛ dung tuka gdingbɛng toy ka ɛnɛ gde ha zu hio wi . Ma , ɛnɛ nɛ tɛ ɛnɛ ndɔ yo ngase nɛ bhanza kɔ ɛnɛ ndang na .
42011047	Ngɔtɛ ha ɛnɛ ! Hazu ɛnɛ ha bhɔngara dede zupisi ha hio wan-tɔkuliwen ka hio ngbabafa ɛnɛ bagbɛ .
42011048	Yo osi nde , ɛnɛ ha mɛla mbanzi hazu gdangamɔ ka hio ngbabafa ɛnɛ bade . Mbwa gbɛa hio wan-tɔkuliwen , nɛ ɛnɛ bhɔngara zupisia .
42011049	Hazu ɛngi Sɔ batɔ se nɛ mbaramɔ : ‹ Mi betomsi hio wan-tɔkuliwen nɛ hio wan-nɛtom ha mbwa . Nɛ mbwa belo hio ma nɛ ta gbɛ , nɛ mbwa benamili hio mbinga . ›
42011050	Mɛgi , Sɔ bendulsi hio wi mɔ ngimɔ ɛngɛ hazu fio pɛ wan-tɔkuliwen fɛt , ka ɛ gbɛa nisi ha kudom nzan .
42011051	Yo angara nɛ ngafio pɛ Abel karsi nɛ Zakari , ka ɛ bagbɛ ha dɛl gasa twa Sɔ , ha soko bhandi ha sadaka nɛ bhandi ka dung nɛ nzɔya fɛt . Ey , mi tɔ ha ɛnɛ nde , wen ngafio ndɔng fɛt betek ha zu hio wi mɔ ngimɔ ɛngɛ .
42011052	« Ngɔtɛ ha ɛnɛ , hio wan-osi mbonga , hazu ɛnɛ gdɔka wal ka nɛ ha pɛ Sɔ . Ɛnɛ nɛ tɛ ɛnɛ ba wal ɛngɛ na , nɛ pen fɛtɛnɛ ha dola hio wi ka ngoy baa wal ɛngɛ . »
42011053	Angiri ha ngimɔ ka Jésus gboa ha twa pɛ Farizien ɛngɛ , hio wan-osi mbonga nɛ hio Farizien dea ngambi gdang sungiri wɛnɛ . Mɛgi mbwa ana wɛnɛ nɛ dɔka wen ,
42011054	hazu kpa ma kiforo wen , ka lɛm nde mbwa afundi nɛ wɛnɛ .
42012001	Ha ngimɔ ɛngi , dɔka giliwi pentɛ pet wesara may zikiri Jésus , kanɛ mbwa umɔ zu nanga may . Ha angara wen , Jésus mboa hio wan-yambimɔ pɛa : « Ɛnɛ pangay nɛ yina hasisi mampa pɛ hio Farizien . Yo tɔ nde , ɛnɛ atɛ wan-dambari tuka mbwa na .
42012002	Mɔ fɛt ka dung ha tutum , yo begbo ha saamɔ . Nɛ mɔ wuso fɛt begbo long .
42012003	Mɛgi , mɔ fɛt ka ɛnɛ tɔa ha zang tutum , ɛ beze yo ha gasa swe . Nɛ mɔ ka ɛnɛ yimɔlɔ ha zang pimbi , ɛ behe mbelaa ha binsila dɛl mɔ le . »
42012004	« Mi tɔ ha ɛnɛ , hio dan mi , ka ɛnɛ ayu ke na-gbɛ multɛ na . Hazu mbwa lɛm de ma mɔ hapataa fin na .
42012005	Mi beosi ha ɛnɛ wi , ka ɛnɛ lɛma yu ke wa : Yo nɛ̂ Sɔ . Hazu hapata fio wɛnɛ lɛma pi ɛnɛ ha bhandi we ka bisi na . Ey , mi tɔ ha ɛnɛ nde , ɛnɛ yu ke wa !
42012006	Bo nɛ̂ ɛ gdongi nadɔle mɔrkɔ hazu bebe mbɔli tikiring na nde ? Ma , ngase ɛngi , tazu Sɔ lɛm bisi nɛ ma ndang na .
42012007	Nɛ fin , Sɔ ingɔ dɔka bumɔzu ɛnɛ ndang ndang fɛt . Ɛnɛ ayu ke na , hazu ha li Sɔ , ɛnɛ nɛ zioa pen zugili nadɔle . »
42012008	« Mi tɔ ha ɛnɛ , ka ma wi gbasa ha li hio wi fɛt long nde , wɛnɛ nɛ̂ wi pɔm , mi , Bewei pɛ Wi , begbasi fin ha li hio telenge pɛ Sɔ nde , wɛnɛ nɛ̂ wi pɔm .
42012009	Ma , ka ma wi tɔa ha li hio wi nde , a ing mi na , mi , Bewei pɛ Wi , betɔ fin ha li hio telenge pɛ Sɔ nde , mi ing wɛnɛ na .
42012010	Sɔ bebisi sɛmbɔ pɛ wi ndɔng ka tɔ gdanga wen sungiri Bewei pɛ Wi . Ma , Sɔ lɛm bisi sɛmbɔ pɛ wan-fɛngsi Nzɔy-Sɔtɛ na .
42012011	Ka ɛ ku ɛnɛ nɛnɛ ha li kita ha zang twa gɔ Sɔ , mana ha li hio wan-le , mana ha li hio nasara , ka ɛnɛ adung nɛ nɔzang hazu wal , ka ɛnɛ bekɛ nɛ wen pɛ ɛnɛ , nɛ hazu wen ka ɛnɛ betɔ , na .
42012012	Hazu ha ngimɔ ɛngi Nzɔy-Sɔtɛ beosi ha ɛnɛ wen ka lɛma nde ɛnɛ atɔ . »
42012013	Ma wi ha soko giliwi tɔa ha Jésus : « Wan-osimɔ , mɛ tɔ ha ya mi nde , wɛnɛ akapini likɔ pɛ bafa ɔ ha soko ɔ . »
42012014	Jésus tɔa ha wɛnɛ : « Dan mi , o ha gde mi tuka wan-gɔn kita nɛ wan-kapini mɔ ha soko ɛnɛ , o nde ? »
42012015	Nɛ Jésus tɔa ha hio wi fɛt : « Ɛnɛ pangay nɛ dea hɛl dɔka kpaamɔ , hazu goto tunɔ pɛ wi bo nɛ kpaamɔ na , ngase ka kpaamɔ pɛa yɛbha . »
42012016	A tɔa fin ma towen ha mbwa : « Ha ma le , ma wan-kpamɔ ang . A gɔma gasa fɔ nɛ a gbɛa yɔng hebhe .
42012017	Ka wɛnɛ zɔka mɛgi , a tɔa ha sila wa nde , mi bede mɛng ? Hazu mi bo nɛ bhandi pam kpalmɔ pɔm fɛt na .
42012018	Zɔk , mɔ ka mi bede sising , mi beyangili mɔa gulo , nɛ mi bebɛ gasaa ha bhandia hazu wesiri hio kpalmɔ nɛ kpaamɔ pɔm ang .
42012019	Nɛ hapata mi betɔ ha tɛ mi nɛ tɛ mi nde , sila mi , sising mɛ nɛ mɔ hebhe ka lɛm hazu dɔka bɛlɛ , mɛgi mɛ ɔmtɛ mɛ sɛm , yɔng nɛ nɔ , nɛ mɛ de totɛ ! »
42012020	« Nɛ Sɔ wanga wɛnɛ nɛ tɔ nde , yera wi ! Mɛ befe mɛsɛ nɛ zɛ . Mɛgi dɔka mɔ ka mɛ wesara , o ha bedung nɛ yo , o nde ?
42012021	Ey , wi ka kay kpaamɔ hazu wa , ma , ka dung nɛ̂ fabha ha li Sɔ , wɛnɛ nɛ̂ yera wi . »
42012022	Jésus tɔa ha hio wan-yambimɔ pɛa : « Hazu ɛngi , mi gba tazu ɛnɛ nde , ka ɛnɛ adung nɛ nɔzang hazu mɔ ka ɛnɛ beyɔng nɛ la ka ɛnɛ beyol na .
42012023	Tunɔ pɛ wi nɛ gasaa pen wen yɔngamɔ , nɛ tɛ wi nɛ gasaa pen wen latɛ .
42012024	Ɛnɛ ambari hio naduagɔ : Mbwa pɛ nɛ bhi kpalmɔ na , mbwa bo nɛ bholoko mana gulo na . Ngase ɛngi Sɔ ha daya mbwa . Bo nɛ̂ ɛnɛ nɛ zioa pen nɔy ndɔng pentɛ pet , na nde ?
42012025	O ha soko ɛnɛ lɛma bɔysi yala tunɔ pɛa tikiring nɛ wal nɔzang , o ?
42012026	Ka ɛnɛ lɛm de bebe mɔ tuka ɛngi ndang na , hazu ge ɛnɛ dung nɛ nɔzang hazu olo mɔ ge nde ?
42012027	Ɛnɛ mbari hio do bɛlɛ ha kpɔatɛ . Mbwa de tom na , nɛ mbwa pan la na . Ma , mi tɔ ha ɛnɛ nde , ngase Salomon ha zang yɛbhɛ-yɛbhɛ kpaamɔ pɛa , a tɛ yol lɛkɛ-lɛkɛ la lɛm nɛ do bɛlɛ ndɔng na .
42012028	Sɔ bhɔngara la ha do bɛlɛ , ka dung ha fɔ swe mɛsɛ , nɛ ka ɛ bepi ha we bhisiri . Mɛgi Sɔ beyol la ha tɛ ɛnɛ pentɛ pet , na nde ? Hazu ge ɛnɛ mɛkiri Sɔ tikiring sɔna ?
42012029	Ka ɛnɛ adung nɛ nɔzang ha kio mɔ yɔng nɛ mɔ nɔ na .
42012030	Yo nɛ̂ hio bhilo , ka nak pata mɔ ndɔng . Ma , pɛ ɛnɛ , Bafa ɛnɛ ingɔ ka mɔ ndɔng kɔpi ɛnɛ .
42012031	Mɛgi , pen mɔ fɛt , ɛnɛ ki mɛ dung hio wi mɔ Kongakandɔ pɛ Sɔ , nɛ Sɔ beha ɛnɛ olo mɔ ndɔng fɛt . »
42012032	« Ɛnɛ ka dung tuka bebe zugili sami , ɛnɛ ayu ke na ! Hazu Bafa ɛnɛ weka ɛnɛ mɛ dung hio wi mɔ Kongakandɔ pɛa .
42012033	Ɛnɛ gdongi kpaamɔ pɛ ɛnɛ , nɛ ha mbɔlia ha hio fabha wi ! Ɛngɛ nɛ̂ wal mɛ wesiri kpaamɔ pɛ ɛnɛ gde ha zang ngɔn . Nɛ ngobho mbɔli mɔ ngɔn lɛm gdɔy na . Hazu ha ngɔn , mɔ bedung nɛ dedea kpoo , wanzu lɛm zu yo na , nɛ nzɛmɛ lɛm gdangsi yo na .
42012034	Hazu yo nɛ̂ ha bhandi ka kpaamɔ pɛ ɛnɛ ang , ka sila ɛnɛ dung ang fin . »
42012035	« Ɛnɛ dung nɛ la tom ha tɛ ɛnɛ , nɛ pam lamba nɛ baa !
42012036	Ɛnɛ dung tuka hio wi ka keri wan pɛ mbwa ka bepe ha yenga si bhoko . Nɛ ka wɛnɛ behɔ nɛ kɔn nutwa , mbwa begbosisi yo ha wɛnɛ nɛhasa .
42012037	Totɛ ha hio wan-tom , ka wan pɛ mbwa bepe tɛ kpa li mbwa ngɛlɛlɛ . Kpasawen , mi tɔ ha ɛnɛ nde , a beyol la tom pɛa , a begde mbwa hapɛtɛ tabolo , nɛ wɛnɛ nɛ pɛa tɛ beha yɔngamɔ ha mbwa .
42012038	Ka wan pɛ mbwa bepe nɛ gduko zɛ , mana hapataa , tɛ kpa mbwa ha yanga la , mbwa bede totɛ nɛkpasa .
42012039	« Ɛnɛ ze nɛdedea ! Ka wan-twa ingɔ ngimɔ ka wanzu betɛ , ki a bedol wɛnɛ mɛ gba twa pɛa .
42012040	Ɛnɛ fin , ɛnɛ dung gdungɛ-gdungɛ hazu mi , Bewei pɛ Wi , behɔ ha ngimɔ ka ɛnɛ takiri ang na . »
42012041	Pierre ana Jésus : « Kongawan , mɛ tɔ towen ɛngɛ hazu ɔ sɔna , mana mɛ tɔ yo hazu hio wi fɛt nde ? »
42012042	Kongawan kiforo wen : « Mi tɔa yo hazu wi fɛt ka dung tuka wan-tom ka dung nɛ mboazu nɛ ingɔmɔ . Wan pɛa begde wɛnɛ ha zu hio olo wan-tom , nɛ beha wɛnɛ tom mɛ kapini yɔngamɔ ha mbwa ha dede ngimɔ .
42012043	Totɛ ha wan-tom ɛngɛ ka wan pɛa bepe tɛ kpa wɛnɛ ha dea tom pɛa .
42012044	Mi tɔ ha ɛnɛ nde , a begde wan-tom ɛngɛ ha zu kpaamɔ pɛa fɛt .
42012045	Ma , ka wan-tom ɛngɛ takiri ha sila wa nde , wan pɛa lɛm pe nɛhasa na , a bemɛl hio olo wan-tom mɔ wei nɛ mɔ bhoko , nɛ a beyɔng nɛ nɔ , nɛ fe dɔkɔ .
42012046	Mɛgi , wan pɛa ka behɔ ngboto nɛ ngbuma , bendulsi wɛnɛ nɛ nyalɔ , nɛ bepi wɛnɛ ha bhandi pɛ hio wi ka kafi Sɔ . »
42012047	« Wan-tom ka ingɔ mɔ ka wan pɛa ngoya , nɛ ka kafi mɛ bhɔngiri nɛ de yo , ɛ bemɛl wɛnɛ nɛkpasa .
42012048	Ma , wan-tom ka tɛ ing mɔ ka wan pɛa ngoya na , nɛ ka dea mɔ ka lɛma nɛ mɛli , ɛ bemɛl wɛnɛ tikiring sɔna . Ka ɛ haa dɔka mɔ ha ma wi , ɛ beani dɔka mɔ ha kɔ wa . Nɛ ka ɛ gdea dɔka mɔ ha kɔ ma wi , ɛ beani mɔ pen zua ha kɔ wa . »
42012049	« Mi tɛa hazu pi we ha nzan . Nɛ mi ngoya nde , we ɛngɛ abesisi kari !
42012050	Ɛ begdumsi mi ha zang gasa yeksamɔ tuka ɛ gdumsi wi ha zang li . Mi nɛ kobhe nɛ ngɔtɛ pentɛ hazua kanɛ yo belɛmsiri tɛ .
42012051	Ɛnɛ takiri pɛ ɛnɛ nde , mi tɛa ha gdea gaamɔ ha nu nde ? Dalo , mi tɛa tuka nde , hio wi agba soko may .
42012052	Angiri sising , wi mɔrkɔ ka dung ha zang twa ndang begba soko . Wi tar besungiri wi bwa , nɛ wi bwa besungiri wi tar .
42012053	Bafa besungiri bewei pɛa , nɛ bewei besungiri bafa wa . Nana besungiri bebhoko pɛa , nɛ bebhoko besungiri nana wa . Gdikoko besungiri ko pɛ bem pɛa , nɛ ko pɛ bem besungiri koko wa . »
42012054	Nɛ Jésus tɔa fin ha zugiliwi : « Ka ɛnɛ zɔka tutum kolo ha guotɛ ha wal ɔnu swe , ɛnɛ ingɔ nɛhasa nde , kolo be ɔl . Nɛ mɔ behɔ mɛgi .
42012055	Nɛ ka ɛnɛ zɔka bok ha guotɛ ha wal gdɔk , ɛnɛ tɔ nde , mɔ begbɛng mɛsɛ . Nɛ mɔ behɔ mɛgi .
42012056	Ɛnɛ hio wan-dambari ! Ɛnɛ ingɔ mɔ ha liswe nɛ ha zu nu , ka osi nde kolo be ɔl mana mɔ begbɛng . Ma , hazu ge ɛnɛ ing goto ngimɔ ɛngɛ na , ge nde ? »
42012057	« Hazu ge ɛnɛ nɛ tɛ ɛnɛ lɛm gba soko mɔ ka dung nzeng na , ge nde ?
42012058	Ka ngana pɛ mɛ dak mɛ nɛnɛ ha kita , mɛ ki mɛ ze may hinɛ wɛnɛ ha liwal . Yu nde , a betɛ gde mɛ ha li kita , nɛ wan-gɔn kita betɛ gde mɛ ha kɔ nasara , ka bepi mɛ ha zɔbhɔ .
42012059	Mi tɔ ha mɛ nde , mɛ begbo haki sɔna , ka mɛ kpea yamando kanɛ kpogio pata fɛt . »
42013001	Ha ndangtɛ ngimɔ ɛngi , hio ma wi tɛa ha pɛ Jésus hazu ba kasi tɛ hio wi mɔ Galile , ka Pilate gbɛa ha ngimɔ haa sadaka ha Sɔ .
42013002	Jésus tɔa ha mbwa : « Ɛnɛ takiri nde , wi ndɔng nɛ̂ wan-de gdangamɔ pen hio olo wi mɔ Galile , hazu mbwa kpaa fio mɛgi nde ?
42013003	Way ! Ma , mi tɔ ha ɛnɛ nde , ka ɛnɛ kpali deamɔ pɛ ɛnɛ na , ki ɛnɛ fɛt befe fin tuka wi ndɔng .
42013004	Nɛ wi bhukɔ zanga mɔrkɔ gbala tar , ka kuso twa hapɛtɛ bebe tɔ Siloe bagbin gbɛ mbwa , ɛnɛ takiri nde , mbwa nɛ̂ gasa wan-de gdangamɔ pen olo wi mɔ Jérusalem nde ?
42013005	Way ! Ma , mi tɔ ha ɛnɛ nde , ka ɛnɛ kpali deamɔ pɛ ɛnɛ na , ki ɛnɛ fɛt mburr befe tuka wi ndɔng . »
42013006	Hapata Jésus tɔa ma towen ha mbwa : « Ma wi bagun se ma te fige ha fɔ pɛa . Ngimɔ fɛt ka wɛnɛ nɛ hazu bhi wayaa , a kpa ma mɔ ndang na .
42013007	Mɛgi a tɔa ha wan-tom pɛa : ‹ Zɔk , yo tɛ bo nɛ̂ kili bɛlɛ tar , ka mi ha tɛa hazu bhi waya ha te fige ɛngɛ . Nɛ mi kpa ma waya ndang na . Gɔm yo yunɛ , hazu a gdangsi nu nɛgbelea . ›
42013008	Ma , wan-tom kiforo wen : ‹ Wan pɔm , gde yo fin ha bɛlɛ ɛngɛ . Mi bemɔksi nu , nɛ mi begde tunu ha gunaa .
42013009	Mɛgi ɔ bezɔk mana yo beway . Nɛ ka yo way na , mɛ begɔm yo yunɛ . › »
42013010	Ha ma swe ɔmtɛ Jésus dungɔ ha osamɔ ha twa gɔ Sɔ .
42013011	Haki ma bhoko ang ka ma gdanga sɔtɛ hɛla wɛnɛ nɛ zɛlɛ ngundɛng hazu kili bɛlɛ bhukɔ zanga mɔrkɔ gbala tar . A lɛm yafifi gdong wa nzeng fin ndang na .
42013012	Ka Jésus zɔka wɛnɛ , a saa wɛnɛ nɛ tɔa : « Bhoko , zɛlɛ pɛ mɛ kara . »
42013013	A gdea kɔ bwa ha tɛ wa , nɛ ha ndangtɛ ngimɔ wɛnɛ yafafa gdong wa nzeng nɛ a lukoso Sɔ .
42013014	Ma , wan-zu twa gɔ Sɔ dea ngambi hazu Jésus karsa zɛlɛ ha swe ɔmtɛ . Wɛnɛ tɔa ha giliwi : « Ha zang dimasi ndang , yala de tom nɛ mɔrkɔ zanga ndang . Yo nɛ̂ ha yala ndɔng ka ɛnɛ lɛma tɛ tuka nde , ɛ akarsi zɛlɛ pɛ ɛnɛ . Yo bo ha swe ɔmtɛ na . »
42013015	Ma , Kongawan tɔa ha wɛnɛ : « Ɛnɛ hio wan-dambari ! Ɛnɛ ndang ndang fɛt bul pɛl nday nɛ toyfok pɛ ɛnɛ ha ngalɔ hazu ku mbwa nɛnɛ ha nɔa li ha swe ɔmtɛ , na nde ?
42013016	Nɛ bhoko ɛngɛ nɛ̂ bezang pɛ Abraham ! Satan sanga wɛnɛ tee tɛ bo nɛ kili bɛlɛ bhukɔ zanga mɔrkɔ gbala tar . Hazu ge ɛ lɛm bul pɛl ɛngɛ ha tɛ wa ha swe ɔmtɛ na , ge ? »
42013017	Nɛ ka Jésus kiforo wen mɛgi , hio wan-sungiri wɛnɛ gɛsa zu nɛ foy . Ma , giliwi fɛt dea totɛ hazu gasa mɔbhana fɛt ka Jésus ha dea .
42013018	Jésus tɔa fin : « Wal ka Sɔ bhɔngiri Kongakandɔ pɛa dung mɛng ? Mi beweki yo nɛ nge mɔ ge ?
42013019	Yo dung tuka bebe gbalamɔ ka ɛ sa nde mutarde . Ma wi pɛa yo ha fɔ pɛa . Nɛ yo suto nɛ kpɔatɛ , nɛ yo tɛ bo nɛ̂ te . Nɛ hio nɔy dea twa pɛ mbwa ha hio gbakɔa . »
42013020	Jésus tɔa fin : « Mi beweki Kongakandɔ pɛ Sɔ nɛ nge mɔ ge ?
42013021	Yo dung tuka yina hasisi mampa , ka ma bhoko kuo tikiring vɔtiki nɛ dɔka fok , kanɛ mbɔrɔa fɛt haa don toy . »
42013022	Ka Jésus ha wal mɛ nɛ ha Jérusalem , a osamɔ ha hio gasa le nɛ bebe le fɛt ka wɛnɛ pena ang .
42013023	Ma wi ana wɛnɛ : « Kongawan , yo nɛ̂ wi tikiring sɔna ka Sɔ bekpasisi nde ? » Nɛ Jésus kiforo wen :
42013024	« Ɛnɛ agbɛngsi tɛ ɛnɛ mɛ le nɛ bho-ngo-ngo nutwa ha Kongakandɔ pɛ Sɔ . Hazu , mi tɔ yo ha ɛnɛ , hio dɔka wi beki mɛ le haki gan .
42013025	« Hapata ka wan-twa begutɛ gdɔki nutwa nɛ sɔtɛ , mɔ kara kari . Ɛnɛ bebhɔn bin ha dɛl ha kɔna nutwa , nɛ tɔa : ‹ Wan pɛ ɔ , mɛ gbosisi ha ɔ ! › Ma , a betɔ ha ɛnɛ : ‹ Mi ing ɛnɛ na ! ›
42013026	Tuka ɛngi , ɛnɛ belokitɛ ha wɛnɛ : ‹ Yo bo nɛ̂ ɔ ka bayɔng nɛ nɔ hinɛ mɛ na nde ? Nɛ yo bo nɛ̂ mɛ ka baosi mɔ ha ɔ ha liwal pɛ ɔ na nde ? ›
42013027	A betɔ fin : ‹ Mi ing ɛnɛ ndang na . Ɛnɛ pen ha li mi , hazu ɛnɛ fɛt nɛ hio wan-de gdangamɔ ! ›
42013028	Ha zang Kongakandɔ pɛ Sɔ ɛnɛ bezɔk hio ngbabafa ɛnɛ Abraham , Isaac nɛ Jacob nɛ hio wan-tɔkuliwen fɛt . Ma , pɛ ɛnɛ , ɛnɛ begdɔri nɛ kwa , nɛ ɛnɛ beyɔng nzata nɛ yimtɛ , hazu ɛ beyin ɛnɛ pi ha dɛl .
42013029	Hio wi begutɛ ha wal gutɛ swe , ha wal ɔnu swe , ha wal kala nɛ ha wal gdɔk tɛ ha yɔngamɔ fada ha Kongakandɔ pɛ Sɔ .
42013030	Ɛnɛ ze nɛdedea ! Hio ma wi ka dung kpogio sising , bedung bosia . Nɛ hio ma ka dung bosia sising , bedung kpogio . »
42013031	Ha ma bebe ngimɔ hapata , hio ma Farizien tiko tɛ hapɛtɛ Jésus nɛ mbwa tɔa : « Mɛ gutɛ hakɛ pen si ha ma bhandi , hazu kongapora Herode ha kio wal mɛ gbɛ mɛ . »
42013032	Nɛ Jésus tɔa ha mbwa : « Ɛnɛ nɛ , nɛ tɔ ha wan-likisi ɛngɛ nde , mi ha yinɔ hio gdanga sɔtɛ , nɛ mi ha karsa hio zɛlɛ swe mɛsɛ nɛ bhisiri , nɛ ha zetar yala mi belɛmsiri tom pɔm .
42013033	Ma , dea ka de nde , mi aba wal pɔm mɛsɛ nɛ bhisiri nɛ yala hapata . Hazu yo lɛma nde , wan-tɔkuliwen afe ha ma gele le na , kanɛ ha Jérusalem sɔna .
42013034	« Woo Jérusalem ! Woo Jérusalem ! Ɛnɛ , hio wi mɔ Jérusalem , ɛnɛ ha gbɛa hio wan-tɔkuliwen , ɛnɛ ha loa nɛ ta hio wan-nɛkasara pɛ Sɔ gbɛ . Mi ngoya mɛ gok ɛnɛ tuka nana gɔlɛ gok nɛ hio bea . Ma , ɛnɛ tɛ ngoy na .
42013035	Mɛgi , Sɔ belak gasa twa Sɔ pɛ ɛnɛ gde . Nɛ mi tɔ ha ɛnɛ nde , ɛnɛ lɛm zɔk mi fin na , kanɛ ngimɔ ka ɛnɛ betɔ nde , Kongawan Sɔ awol dede wen ha zu wi ka tɛ nɛ ling wa ! »
42014001	Ha ma swe ɔmtɛ , Jésus lea twa pɛ ma gasa Farizien hazu yɔngmɔ . Nɛ ɛ dungɔ ha mbara wɛnɛ nɛkpasa ,
42014002	hazu ha li wa ma wei ang ka tɛ wa fɛt haa nɛ zɛlɛ .
42014003	Jésus ana hio Farizien nɛ hio wan-osi mbonga : « Mbonga pɛ ɔ mɛkara mana kafa mɛ kpasisi wi ha swe ɔmtɛ nde ? »
42014004	Ma , mbwa fɛt kara selele . Mɛgi Jésus baa tɛ wan-zɛlɛ , kpasasa wɛnɛ nɛ a gdea wɛnɛ pen .
42014005	Nɛ Jésus ana mbwa : « Ka ma bem mana nday pɛ ɛnɛ teka ha kɔ li , ɛnɛ dak wɛnɛ nɛhasa ngase ha swe ɔmtɛ na nde ? »
42014006	Nɛ mbwa lɛm kifiri wen ndang na .
42014007	Ka Jésus zɔka nde , hio wi ka ɛ saa ha yɔngamɔ ɛngɛ weki sɔna nɛ bosi kiti , a tɔa ha mbwa :
42014008	« Ka ma wi sa mɛ ha yenga sibhoko , ka mɛ apen nɛ dung ha bosi kiti na . Yu nde , ka ɛ saa ma zio wi pen mɛ ,
42014009	wan-sa ɛnɛ betɔ ha mɛ : ‹ Mɛ gde bhandi ɛngɛ ha wɛnɛ . › Ha ngimɔ ɛngi , mɛ begutɛ nɛ foy hazu nɛ , nɛ dung ha kpogio bhandi .
42014010	Ma , ka ɛ sa mɛ , mɛ nɛ , nɛ dung ha kpogio bhandi . Mɛgi ka wan-sa ɛnɛ hɔa , a betɔ ha mɛ : ‹ Dan mi , mɛ tɛ hakɛ ha dede bhandi . › Mɛgi mɛ bedung nɛ zioa ha li hio na-gal yenga fɛt .
42014011	Hazu , ɛ behilsi hio wan-sutɛ fɛt , nɛ ɛ begu wi ka hilo nɛ mɛndi gde ha ngɔn . »
42014012	Nɛ Jésus tɔa fin ha wan-sa wɛnɛ : « Ka mɛ de fada mana nɛ gasa swe mana nɛ mbolo , ka mɛ asa ngase dan mɛ , ngase ya mɛ , ngase nam pɛ mɛ , ngase wan-kpamɔ mɔ pɛtɛ twa na . Yu nde , mbwa betɛ sa fin mɛ , mɛ kɛ dedemɔ ka mɛ dea ha tɛ mbwa .
42014013	Ma , ka mɛ de fada , mɛ sa nɛ hio fabha wi , kumɔ wi , wan-zɛlɛ mɛla , nɛ wan-gdɔka li .
42014014	Mɛgi mɛ bedung nɛ totɛ hazu mbwa bo nɛ mɔ mɛ kɛ mɛ na . Nɛ Sɔ bekɛ mɛ ha ngimɔ ka hio nzeng wi begutɛ ha fio . »
42014015	Ma wi ka dungɔ ha yɔngamɔ hinɛ Jésus zea wen ndɔng , nɛ a tɔa ha wɛnɛ : « Totɛ ha wi ka beyɔngmɔ ha Kongakandɔ pɛ Sɔ . »
42014016	Nɛ Jésus tɔa ha wɛnɛ : « Ha ma le , ma wi dea gasa fada nɛ a gbaa tazu wi nɛdɔka .
42014017	Ka ngimɔ yɔngmɔ lɛma , a tomsa ma wan-tom pɛa hazu tɔ ha mbwa : ‹ Ɛnɛ tɛ , hazu wan pɔm bhɔngara mɔ fɛt kari . ›
42014018	Ma , mbwa ndang ndang fɛt tɔa tili wen nɛtɛ-nɛtɛ . Bosi wi tɔa ha wan-tom : ‹ Mi hɛa fɔ sising . Dea nde , mi anɛ nɛ zɔk yo . Mi ba nanga mɛ , mi lɛm tɛ na . ›
42014019	Ma tɔa pɛa : ‹ Mi hɛa hio nday gɔm fɔ bhukɔ . Mɛgi , mi ha nɛa ha wea mbwa . Mi ba nanga mɛ , mi lɛm tɛ na . ›
42014020	Ma mbinga tɔa pɛa fin : ‹ Mi sio bhoko sising-sising . Mɛgi mi lɛm nɛ na . ›
42014021	Ka wan-tom kiforo , a baa kasi mɔ ndɔng fɛt ha wan pɛa . Nɛ wan dea ngambi pentɛ , nɛ a tɔa ha wan-tom : ‹ Mɛ nɛ nɛhasa ha zang le , ha mbango nɛ liwal fɛt , nɛ kay hio fabha wi , kumɔ wi , wan-gdɔka li , nɛ wan-zɛlɛ mɛla tɛnɛ hakɛ . ›
42014022	Hapata ngimɔ tikiring , wan-tom kiforo tɛ tɔ ha wan pɛa : ‹ Wan pɔm , mi dea mɔ fɛt tuka mɛ tɔa . Ma , hio ma bhandi ngbɔla nɛgbelea . ›
42014023	Nɛ wan tɔa fin ha wan-tom pɛa : ‹ Mɛ nɛ ha gdong le , ha liwal nɛ ha wal fɔ , nɛ haki mɛ anɔsisi hio wi fɛt mɛ tɛ tɛ le twa pɔm ka yo adon .
42014024	Mi tɔ ha mɛ nde , ha soko wi ndɔng ka mi saa sɔngsi gan , ma ndang lɛm yɔng yɔngamɔ pɔm na . › »
42014025	Jésus dungɔ ha yala , nɛ gasa zugiliwi ndara wɛnɛ . A kiforo tɛ , nɛ a tɔa ha mbwa :
42014026	« Ka ma wi ngoy ndari mi , wɛnɛ angoy mi pen bafa wa nɛ nana wa , pen ko nɛ hio bem pɛa , nɛ pen hio ya wa . Nɛ wɛnɛ angoy mi fin pen tɛ wa nɛ pɛa tɛ . Ka bo mɛgi na , wɛnɛ lɛm dung wan-yambimɔ pɔm na .
42014027	Wi ka ngoy dung wan-yambimɔ pɔm , dea nde , wɛnɛ agu getakate pɛa nɛ wɛnɛ andari mi .
42014028	Ka ma wi ha soko ɛnɛ ngoya bɛ twa , a bedungnu nɛ tɔl gɛnɛ hio mɔ bɛ twa fɛt hazu ing mana mbɔli pɛa belɛm .
42014029	Yu nde , hio wi betɛ mam wɛnɛ , ka mbwa zɔka nde , a bɛa nanga twa , nɛ a lɛm karsi twa na .
42014030	Mbwa betɔ : ‹ Nay , wi ɛngɛ angara bɛa twa , ma , a lɛm karsi yo na ! ›
42014031	« Nɛ kongapora fɛt ka ngoy nɛa ha bio bulo sungiri ma mbinga , bedungnu sɔngsi mɛ ba zu wa nde , mana a benɛ nɛ wan-bibulo tomay bhukɔ mɛ kpa ngana pɛa , ka tɛ sungiri wɛnɛ nɛ wan-bibulo tomay bhu zebwa .
42014032	Ka wɛnɛ zɔka nde , yo lɛm na , a betomsi kasara hazu ani gaamɔ ha ngana pɛa ha ngimɔ ka wɛnɛ boka nɛyɛa . »
42014033	Mɛgi Jésus tɔa ha mbwa : « Wi fɛt ha soko ɛnɛ , ka tɛ lak hio mɔ pɛa fɛt gde na , lɛm dung wan-yambimɔ pɔm na . »
42014034	« Tɔng nɛ̂ dedemɔ . Ma , ka baa tɔng sabhala kari , ɛ lɛm kifiri yo nɛ baa fin na .
42014035	Tɔng ɛngɛ lɛm de fin ma tom ndang na , ngase ha fɔ , ngase ha zubokwe . Ɛ bepi yo ha dɛl . Wi ka bo nɛ zala mɛ ze mɔ , wɛnɛ aze ! »
42015001	Hio wan-ndɛm mbɔli garama nɛ hio wan-de gdangamɔ fɛt tiko tɛ hapɛtɛ Jésus hazu ze wen pɛa .
42015002	Nɛ hio Farizien nɛ hio wan-osi mbonga dea ngambi nɛ tɔa : « Wi ɛngɛ ha dea sɔy hinɛ hio wan-de gdangamɔ , nɛ wɛnɛ ha yɔngamɔ hinɛ mbwa ! »
42015003	Mɛgi Jésus tɔa towen ɛngɛ ha mbwa :
42015004	« Ka ma wi ha soko ɛnɛ nɛ sami gɔmmay ndang , nɛ ma ndang yɔamɔ , bo nɛ̂ wɛnɛ lak sami bhukɔa mɔrkɔ zu bhukɔa nar zanga mɔrkɔ gbala nar gde ha zang bɛlɛ , mɛ nɛ ha kio ndanga kanɛ a kpaa yo , na nde ?
42015005	Nɛ ka wɛnɛ kpaa sami ɛngɛ , a de totɛ nɛ ba wɛnɛ gde ha zu bhaka wa ,
42015006	si nɛ ha le . Haki wɛnɛ sa hio dan wa nɛ hio wi mɔ pɛtɛ twa , nɛ tɔ ha mbwa nde , mbwa ade totɛ hinɛ wɛnɛ hazu a kpaa sami pɛa ka yɔamɔ .
42015007	Mi tɔ ha ɛnɛ nde , gbesi tuka ɛngi , Sɔ bede totɛ ha ngɔn hazu wan-de gdangamɔ ndang ka kiforo sila wa . Nɛ totɛ ɛngɛ bepen totɛ hazu wi bhukɔa mɔrkɔ zu bhukɔa nar zanga mɔrkɔ gbala nar , ka dung nzeng kari , ka bo fin nɛ wen hazu kifiri sila mbwa na . »
42015008	« Nɛ fin , ka ma bhoko nɛ mbɔli bhukɔ , nɛ ma ndang yɔa , bo nɛ̂ wɛnɛ du lamba nɛ huy twa mɛ ki nɛ mbɔlia nɛting kanɛ a kpaa yo , na nde ?
42015009	Nɛ ka wɛnɛ kpaa yo , a sa hio dan wa nɛ hio wi mɔ pɛtɛ twa , nɛ tɔ nde , mbwa ade totɛ hinɛ wɛnɛ , hazu a kpaa mbɔli pɛa ka yɔa .
42015010	Mi tɔ ha ɛnɛ nde , gbesi tuka ɛngi , hio telenge pɛ Sɔ de totɛ hazu ma wan-de gdangamɔ ndang ka kiforo sila wa . »
42015011	Jésus tɔa fin : « Ha ma le , ma wei badung se nɛ bewei bwa .
42015012	Ma yala , bem mɔ pata tɔa ha bafa wa : ‹ Bafa mi , mɛ kapini likɔ ha ɔ . › Nɛ bafa mbwa kapana likɔ pɛa ha soko mbwa .
42015013	Ngimɔ tikiring hapata , bem ɛngɛ gdonga likɔ pɛa fɛt , nɛ baa mbɔlia si nɛ ha ma mbing kandɔnu nɛyɛa . Haki , a gdangsa kpaamɔ pɛa fɛt nɛ dea mɔ tum .
42015014	Nɛ ka wɛnɛ gdangsa mɔ fɛt , gasa foto teka ha kandɔnu ɛngi . Nɛ mɔ fɛt angara kɔpa wɛnɛ .
42015015	Mɛgi a nɛa dea tom ha pɛ ma wi mɔ kandɔnu ɛngi , ka tomsa wɛnɛ mɛ pɛm nguru ha nu fɔ pɛa .
42015016	Nɛ wɛnɛ nɛ hɛl mɛ donsi zang wa nɛ yɔngamɔ pɛ nguru . Ma , ɛ ha yo ha wɛnɛ na .
42015017	Nɛ sising , wɛnɛ takaramɔ nɛ a tɔa : ‹ Hio wan-tom fɛt pɛ bafa mi ha yɔngamɔ zang mbwa don , lak oloa gde . Ma , mi ha fea wɔ hakɛ !
42015018	Mi bekifiri ha pɛ bafa mi , nɛ mi betɔ ha wɛnɛ nde , bafa mi , mi dea gdangamɔ sungiri Sɔ nɛ sungiri mɛ .
42015019	Mi bo nɛ zioa mɛ dung fin bem pɛ mɛ na . Ma , mɛ ba mi tuka ma wan-tom pɛ mɛ wa . ›
42015020	Mɛgi , a kiforo si ha pɛ bafa wa . Ngase ka wɛnɛ boka nɛyɛa , bafa wa ingɔ wɛnɛ nɛ sila wa gdɔya nɛ kobhe . A sɔawi nɛ fuki bem nɛ duy nu wa .
42015021	Nɛ bem tɔa ha wɛnɛ : ‹ Bafa mi , mi dea gdangamɔ sungiri Sɔ nɛ sungiri mɛ . Mi bo nɛ zioa mɛ dung fin bem pɛ mɛ na . ›
42015022	Ma , bafa wa haa nu ha hio wan-tom pɛa : ‹ Ɛnɛ a dede la ha tɛ wa , nɛ a konga ha bhanza kɔ wa , nɛ a fin nakala ha nanga wa !
42015023	Ɛnɛ ku ngbanga benday gbɛ , ka ɔ ayɔng de nɛ totɛ .
42015024	Hazu bem pɔm ka bafe , tunɔ sising . A bayɔmɔ , ma , mi kpaa wɛnɛ sising . › Nɛ mbwa angara dea totɛ .
42015025	« Ma , pɛ kay bem , a bhɔna ka ha fɔ . Ka wɛnɛ kiforo hɔ hapɛtɛ twa , a zea gisi bio nɛ yula .
42015026	A saa ma wan-tom nɛ ana wɛnɛ nde , yo nɛ̂ ge ?
42015027	Wan-tom kiforo wen : ‹ Bebe ya mɛ pea ! Mɛgi bafa mɛ haa nu nde , ɛ gbɛ ngbanga benday hazu ya mɛ pea nɛ dede tɛ . ›
42015028	Mɛgi kay bem dea ngambi nɛ kafa mɛ le twa . Nɛ bafa wa gboa hazu mbɔmbili wɛnɛ mɛ le ha twa .
42015029	Ma , kay bem pɛa kiforo wen ha wɛnɛ : ‹ Bɛlɛ nɛdɔka mi ha dea tom ha mɛ , ma swe ndang mi tɛ kafi ma wen ha nu mɛ na . Ma , mɛ tɛ ha mi ma mbori swe ndang na , nde mi ade nɛ saka nɛ hio dan mi .
42015030	Bem pɛ mɛ ɛngɛ gdangsa toy pɛ mɛ fɛt ha hio bhoko-de wanza . Nɛ , ka wɛnɛ pea , mɛ gbɛa ngbanga benday ha wɛnɛ . ›
42015031	Bafa wa tɔa ha wɛnɛ : ‹ Bem pɔm , mɛ dung hinɛ mi swe fɛt , nɛ mɔ fɛt ka dung ha kɔ mi , yo nɛ̂ pɛ mɛ .
42015032	Ma , dea nde , ɔ ade fada nɛ totɛ hazu ya mɛ ɛngɛ bafe nɛ wɛnɛ tunɔ fin . A bayɔmɔ , ma , mi kpaa wɛnɛ sising . › »
42016001	Jésus tɔa fin ha hio wan-yambimɔ pɛa : « Ma wan-kpamɔ dungɔ se nɛ wan-pam mɔ pɛa . Nɛ ɛ tɛa tɛ tɔ ha wɛnɛ nde , wan-pam mɔ ha gdangsa toy pɛa .
42016002	Mɛgi wan-kpamɔ saa wɛnɛ nɛ tɔa : ‹ Mi zea nɛ ge hazu mɛ ge nde ? Mɛ osi ha mi pata mɔ fɛt ka mɛ dea nɛ toy pɔm . Hazu mɛ lɛm dung wan-pam mɔ pɔm fin na . ›
42016003	Nɛ wan-pam mɔ tɔa ha sila wa : ‹ Wan pɔm begbosisi mi ha tom , mi bede mɛng ? Mi bo nɛ ngaya mɛ gɔm fɔ na , nɛ mi nɛ foy mɛ gɔ mɔ .
42016004	Mi ingɔ mɔ ka mi bede tuka nde , hio wi apam mi ha twa pɛ mbwa , ka wan pɔm begbosisi mi ha tom . ›
42016005	Mɛgi , a saa wi ndang ndang fɛt ka mbee pɛ wan pɛa ha zu mbwa . A ana bosia : ‹ Mbee pɛ wan pɔm ha zu mɛ ge ? ›
42016006	Wɛnɛ kiforo wen : ‹ Yo nɛ̂ ngbakpana nɔ gɔmmay ndang . › Nɛ wan-pam mɔ tɔa : ‹ Takarata mbee pɛ mɛ gɔ . Mɛ dungnu nɛhasa , nɛ mɛ gɔn bhukɔa mɔrkɔ . ›
42016007	Nɛ a ana ma mbinga : ‹ Mbee pɛ wan pɔm ha kɔ mɛ ge ? › Wɛnɛ kiforo wen : ‹ Yo nɛ̂ gasa gɛsɛ kpalmɔ gɔmmay ndang . › Nɛ wan pam mɔ tɔa : ‹ Takarata mbee pɛ mɛ gɔ . Mɛ gɔn bhukɔa mɔrkɔ zu bhukɔa tar . ›
42016008	Nɛ wan pɛ gdanga wan-pam mɔ lukoso wɛnɛ hazu a dea mɔ nɛ zɔma . Tɛwen , hio wi mɔ nzan de mɔ ha soko may nɛ zɔma , pen hio wi mɔ saamɔ pɛ Sɔ .
42016009	« Nɛ mi tɔ ha ɛnɛ nde , ɛnɛ aku kpaamɔ mɔ nzan de nɛ dedemɔ ha tɛ hio wi nde , ɛnɛ atɛ dede dan mbwa . Mɛgi , ha ngimɔ ka yo bekari , Sɔ beba ɛnɛ nɛ dede kɔ ha twa pɛa kpoo . »
42016010	« Wi ka dung nɛ mboazu ha bebe mɔ , a bedung fin nɛ mboazu ha gasa mɔ . Nɛ wi ka de nzeng mɔ nɛ bebe mɔ na , lɛm de fin nzeng mɔ nɛ gasa mɔ na .
42016011	Mɛgi , ka ɛnɛ dea mɔ nɛ yambala zu nɛ kpaamɔ mɔ nzan , Sɔ begde kpasa kpaamɔ ha kɔ ɛnɛ mɛng ?
42016012	Nɛ ka ɛnɛ pama kpaamɔ pɛ mbing wi nɛ yambala zu , Sɔ beha ɛnɛ kpaamɔ ka dung nɛ pɛ ɛnɛ nɛ tɛ ɛnɛ mɛng ?
42016013	Bala ndang lɛm dung nɛ wan bwa na . Hazu , a bengoy ma ndang nɛ sɛn mbinga , mana a beze nu ma ndang nɛ de kpandele sungiri nɛ mbinga . Ɛnɛ lɛm de tom ha kɔ Sɔ nɛ ha kɔ mbɔli na . »
42016014	Hio Farizien zea wen ndɔng fɛt , nɛ mbwa mama Jésus hazu mbwa ngoya mbɔli gdang .
42016015	Ma , Jésus tɔa ha mbwa : « Ɛnɛ ha osa tɛ ɛnɛ ha li wi tuka nzeng wi . Ma , Sɔ ingɔ sila ɛnɛ . Mɔ ka dung nɛ zioa ha li wi , dung nɛ̂ mɔ nyɛl ha li Sɔ . »
42016016	« Sɔngsi hɔa pɛ Jean wan-gdumsiwi , yo nɛ̂ mbonga pɛ Moïse nɛ hio takarata pɛ wan-tɔkuliwen sɔna ka osa mɔ ka Sɔ ngoy . Ma , angiri nɛ Jean wan-gdumsiwi , ɛ ha bulo Dede Wen Kongakandɔ pɛ Sɔ . Mɛgi , hio wi fɛt kio wal mɛ le ang nɛ nga mbanzi .
42016017	Ma , ngɔn nɛ nu bepen nɛhasa sɔngsi nde , ɛ abisi ma mbuli ngɛrakamɔ ndang ha mbonga pɛ Moïse .
42016018	« Wi ka yangsi ko pɛa nɛ si ma mbinga , dea wanza . Nɛ wi ka si bhoko ka ɛ yangsa kari , dea wanza fin . »
42016019	« Ma wei mɛgi badung nɛ̂ wan-kpamɔ . A yola nɛ dede zio la , nɛ a dea fada swe fɛt ha zang tandamɔ pɛa .
42016020	Ma wei mɛgi fin , ling wa nde , Lazare , wɛnɛ nɛ̂ fabha wi , nɛ tɛ wa fɛt nɛ gbadalɛ . A dungɔ ha ɔanu swe fɛt ha nutwa pɛ wan-kpamɔ .
42016021	Hazu wɛnɛ nɛ hɛl mɛ yɔng mbuli yɔngamɔ ka gɔy ha si tabolo pɛ wan-kpamɔ . Haki hio tolo dungɔ ha yala dalɛ pɛa .
42016022	Ngimɔ hapata , fabha wi ɛngɛ fea , nɛ hio telenge kuo wɛnɛ nɛnɛ gde ha ngbolokɔ Abraham . Nɛ wan-kpamɔ fea fin , ɛ gunɔ wɛnɛ .
42016023	A zilo ha bhandi pɛ hio fiowi , nɛ haki wɛnɛ yɔnga nzata nɛdɔka . Ka wɛnɛ guo li , a zɔka Abraham nɛyɛa nɛ Lazare ha ngbolokɔ wa .
42016024	A gdɔra : ‹ Bafa Abraham , de kobhe tɛ mi wa ! Mɛ tomsi Lazare atɛ tɛ pi ndɔng kɔ wa ha li mɛ gasisi nɛ lembe mi , hazu hakɛ we ha bea mi bulum-bulum . ›
42016025	Nɛ Abraham tɔa : ‹ Bem pɔm , tazu mɛ agba nde , ha ngimɔ tunɔ pɛ mɛ ha nu , mɛ kpaa dedemɔ pɛ mɛ kari . Ma , Lazare dungɔ pɛa nɛ ngɔtɛ . Sising ɛ ha yɔkala wɛnɛ hakɛ , ma , pɛ mɛ , mɛ ha yɔnga nzata .
42016026	Nɛ fin , gasa gduko gbongo kɛtana soko ɔ hinɛ ɛnɛ . Mɛgi hio wi hakɛ ka ngoy nɛ ha pɛ ɛnɛ , kpa wal na . Nɛ hio wi haki lɛm tɛ ha pɛ ɔ na . ›
42016027	Nɛ wan-kpamɔ tɔa fin : ‹ Bafa mi , mi lokitɛ ha mɛ nde , mɛ atomsi Lazare ha twa pɛ bafa mi .
42016028	Hazu mi nɛ hio ya mi mɔrkɔ haki . Dea nde , Lazare anɛ nɛ mbo mbwa tuka nde , mbwa atɛ ha bhandi yɔnga nzata ɛngɛ fin na . ›
42016029	Ma , Abraham tɔa : ‹ Hio ya mɛ nɛ takarata pɛ Moïse nɛ pɛ hio wan-tɔkuliwen . Lɛma sɔna nde , mbwa aze nu mbwa . ›
42016030	Nɛ wan-kpamɔ kiforo wen fin : ‹ Dalo , bafa Abraham . Ma , ka ma wi ha soko fiowi hɔa ha pɛ mbwa , mbwa bekifiri sila mbwa . ›
42016031	Nɛ Abraham tɔa ha wɛnɛ fin : ‹ Ka mbwa ze wen takarata pɛ Moïse nɛ pɛ hio wan-tɔkuliwen na , mbwa lɛm ze ndang na , ngase wen pɛ ma wi ka guotɛ ha soko hio fiowi . › »
42017001	Jésus tɔa ha hio wan-yambimɔ pɛa : « Swe fɛt , hio mɔ ang ka dak wi pi ha dea gdangamɔ . Ma , ngɔtɛ ha wi ka ku mɔ mɛgi tɛnɛ !
42017002	Ka ɛ hɛl gasa ta hɔnmɔ ha gɛl wi ɛngɛ nɛ pi ha nana-litɔng , ɛngɛ nɛ dedea hazu wa pen nde , wɛnɛ adak ma bebe wi ndang pi ha dea gdangamɔ .
42017003	Ɛnɛ pangay nɛ tɛ ɛnɛ ! Ka ya mɛ dea gdangamɔ , mɛ mbo wɛnɛ . Nɛ ka wɛnɛ takaramɔ nɛ ngɔtɛ hazua , mɛ bisi sɛmbɔ pɛa !
42017004	Nɛ ka wɛnɛ dea gdangamɔ sungiri mɛ zemɔrkɔ zanga bwa ha swe ndang , nɛ ka wɛnɛ tɛa fin zemɔrkɔ zanga bwa tɛ tɔ ha mɛ : ‹ Ya mi , mi ha takaramɔ nɛ ngɔtɛ hazua . › Lɛma nde , mɛ abisi sɛmbɔ pɛa . »
42017005	Hio wan-nɛtom tɔa ha Kongawan : « Mɛ angbangsi mɛkaramɔ pɛ ɔ . »
42017006	Nɛ Kongawan kiforo wen : « Ngase ka mɛkaramɔ pɛ ɛnɛ ha Sɔ nɛ bebea tuka gbala sundu , ki ɛnɛ lɛma tɔ ha te ɛngɛ : ‹ Zuri ku mɛ nɛ tɛ mɛ , nɛ gun tɛ mɛ ha nana-litɔng ! › Nɛ a beze nu ɛnɛ . »
42017007	« Ka bo se nde , ma wi ha soko ɛnɛ adung nɛ ma wan-tom ka pe ha gɔma fɔ mana ha pama namdalɛ . A betɔ ha wɛnɛ mɛ tɛ nɛhasa tɛ yɔngmɔ nde ?
42017008	Way ! A betɔ ha wɛnɛ : ‹ Gi yɔngamɔ , mɛ yol saa la , nɛ mɛ de tom pɔm kanɛ mi karsa yɔnga nɛ nɔa . Hapata mɛ beyɔng nɛ nɔ pɛ mɛ . ›
42017009	Nɛ ngase ka wan-tom dea mɔ fɛt ha nu wan pɛa , a lɛm tɔ oeba ha wɛnɛ na .
42017010	Yo gbesi nɛ̂ ɛnɛ . Ka ɛnɛ dea hio mɔ fɛt ka mi haa nua kari , ɛnɛ betɔ : ‹ Ɔ nɛ̂ hio gbele wan-tom sɔna . Ɔ dea sɔna nɛ mɔ ka wan haa nua . › »
42017011	Ka Jésus ha nɛa ha Jérusalem , a baa wal ka gɔn soko kandɔnu Samari nɛ kandɔnu Galile .
42017012	Wɛnɛ hɔa ha ma le , nɛ hio wan-doko bhukɔ tɛa ha pɛa , nɛ mbwa yola nɛyɛa .
42017013	Mbwa tɔa nɛ ngagɛl : « Jésus , wan pɛ ɔ , ee , de kobhe tɛ ɔ wa ! »
42017014	Nɛ ka wɛnɛ zɔka mbwa , a tɔa ha mbwa : « Ɛnɛ nɛ , nɛ osi tɛ ɛnɛ ha hio wan-hasadaka ! » Nɛ ka mbwa boka ha liwal , doko kara nɛ tɛ mbwa tɛ bo nɛ saa kpɛlɛlɛ .
42017015	Nɛ ma ndang ha soko mbwa , ka wɛnɛ zɔka nde , a kpasa , kiforo nɛ pata nɛ lukoso Sɔ nɛ ngagɛl .
42017016	A hilo gok li ha si Jésus , nɛ tɔa oeba ha wɛnɛ . Wi ɛngɛ nɛ̂ wi mɔ Samari .
42017017	Mɛgi Jésus tɔa : « Yo bo nɛ̂ wan-doko bhukɔ ka kpasa na nde ? Hio oloa mɔrkɔ zanga nar ha ndo ?
42017018	Ha soko mbwa yo ka nɛ̂ gɔn-gɛnɛ wi ɛngɛ ndang sɔna ha tɛ tɛ lukisi Sɔ nde ? »
42017019	Nɛ a tɔa ha wɛnɛ fin : « Mɛ gutɛ , mɛ si ! Mɛ kpasa hazu mɛ mɛkara mi . »
42017020	Hio Farizien ana Jésus : « Kongakandɔ pɛ Sɔ behɔ ha nge swe ge nde ? » Jésus kiforo wen ha mbwa : « Ɛnɛ lɛm zɔk hɔa pɛ Kongakandɔ pɛ Sɔ nɛ li ɛnɛ na .
42017021	Nɛ ɛ lɛm tɔ nde , yo hakɛ , mana yo haki , na . Hazu Kongakandɔ pɛ Sɔ ha soko ɛnɛ kari . »
42017022	Hapata Jésus tɔa ha hio wan-yambimɔ pɛa : « Ngimɔ betɛ ka ɛnɛ nɛ hɛl mɛ zɔk yala ndang sɔna , ka mi , Bewei pɛ Wi , bedung kongapora ang . Ma , ɛnɛ lɛm zɔk yo na .
42017023	Ɛ betɔ bin ha ɛnɛ : ‹ Ɛnɛ zɔk , wɛnɛ hakɛ ! › mana ‹ Wɛnɛ haki ! › Ka ɛnɛ anɛ na , nɛ ka ɛnɛ amɛkiri kasia na .
42017024	Hazu yala ka mi , Bewei pɛ Wi , bekifiri , dung tuka piolikolo ka baa ha liswe zikiri hɛrr .
42017025	Ma , sɔngsi dea nde , mi akpa yimtɛ nɛdɔka , nɛ nde , hio wi mɔ ngimɔ ɛngɛ amul mi pi .
42017026	Hio mɔ ka ɛ bade se ha ngimɔ pɛ Noe , ɛ bede gbesi ha yala ka mi , Bewei pɛ Wi , bekifiri .
42017027	Hio wi dungɔ ha yɔnga nɛ nɔa mɔ , mbwa dungɔ ha sio may , kanɛ swe ka Noe lea zang kuga . Hapata , gasa mbeng li tɛa tɛ bhondisi mbwa fɛt mburr .
42017028	Nɛ yo bedung fin gbesi tuka ha ngimɔ pɛ Lot . Hio wi dungɔ ha yɔnga nɛ nɔa mɔ , ha hɛa nɛ gdonga mɔ , ha gunɔ mɔ nɛ ha bɛa twa .
42017029	Ma , ha swe ka Lot gboa ha Sodome , kolo we nɛ piti ɔla , nɛ bhondasa mbwa fɛt mburr .
42017030	Hio wi bede gbesi ha ngimɔ ka mi , Bewei pɛ Wi , begbasi tɛ mi ha li hio wi fɛt long .
42017031	« Ha swe ɛngi , lɛma nde , wi ka bedung ha nutwa , ale mɛ ba toy pɛa fin na . Nɛ wi ka bedung ha fɔ , lɛma nde , wɛnɛ akifiri fin ha twa mɛ ku ma mɔ na .
42017032	Tazu ɛnɛ agba nɛ ko pɛ Lot !
42017033	Wi ka ki wal mɛ kpasisi tunɔ pɛa , beyɔsisi yo . Ma , wi ka yɔsisi tunɔ pɛa , bekpasisi yo .
42017034	Mi tɔ ha ɛnɛ nde , ha zɛ ɛngi , ha soko wi bwa ka be ɔnu ha li yala ndang , ɛ beku ndang nɛ lak ndang gde .
42017035	Ha soko bhoko bwa ka beto mɔ gbesi , ɛ beku ndang nɛ lak ndang gde .
42017036	[ Ha soko wi bwa ka bedung ha fɔ , ɛ beku ndang nɛ lak ndang gde . » ]
42017037	Hio wan-yambimɔ ana Jésus : « Kongawan , yo behɔ ha ndo ? » Nɛ Jésus kiforo wen ha mbwa : « Ha bhandi wɔl sari , hio nzio wesiri may ang . »
42018001	Jésus tɔa ma towen ha hio wan-yambimɔ pɛa hazu mbo nɛ mbwa nde , mbwa agɔ Sɔ kpoo nɛ tɛ mbwa akati ha dea yo na .
42018002	A tɔa : « Ha ma le , ma wan-gɔn kita dungɔ se ang . A yu ke Sɔ na , nɛ a ing sulo tɛ ma wi ndang na .
42018003	Nɛ ma nagula ang fin ha le ɛngi . Swe fɛt , a nɛa ha pɛ wan-gɔn kita nɛ tɔa : ‹ Mɛ gɔn nzeng kita ha soko mi hinɛ ngana pɔm ! ›
42018004	Ngimɔ nɛzikoa wan-gɔn kita kafa , ma , nɛ kpogioa a tɔa ha sila wa : ‹ Ngase mi yu ke Sɔ na , nɛ mi ing sulo tɛ wi na ,
42018005	mi begɔn nzeng kita ha nagula ɛngɛ , hazu wɛnɛ ha yeksa mi gdang . Ka mi de mɛgi na , a begba zu mi pentɛ . › »
42018006	Nɛ Kongawan tɔa fin ha mbwa : « Ɛnɛ ze wen ka gdanga wan-gɔn kita tɔa !
42018007	Mɛgi , bo nɛ̂ Sɔ bede nzengmɔ ha tɛ hio wi ka wɛnɛ weka , nɛ ka lokitɛ ha wɛnɛ swe nɛ zɛ , na nde ? A bede yo nɛhasa , na nde ?
42018008	Ey , mi tɔ ha ɛnɛ nde , a bede nzengmɔ ha tɛ mbwa nɛhasa . « Ma , ka mi , Bewei pɛ Wi bekifiri , mi bekpa fin hio wi ka mɛkara Sɔ , nde ? »
42018009	Jésus tɔa fin towen ɛngɛ ha hio wi ndɔng , ka ba tɛ mbwa tuka nzeng wi ha li Sɔ , nɛ ka bhɛsara hio mbinga . A tɔa :
42018010	« Hio ma wei bwa nɛa se ha gasa twa Sɔ hazu gɔ Sɔ . Ndang nɛ̂ Farizien , nɛ ndang nɛ̂ wan-ndɛm mbɔli garama .
42018011	Farizien nɛa ha sɔngsi , a yola ha ngɔn , nɛ a gɔa Sɔ ha zang sila wa mɛgɛ : ‹ Mi lukisi mɛ , Sɔ , hazu mi bo tuka hio mbinga na , tuka wanzu , gdanga wi , wan-de wanza , nɛ gbesi tuka wan-ndɛm mbɔli garama ɛngɛ na .
42018012	Nɛ fin , mi ha zimɔ yɔngamɔ hazu gɔ mɛ yala bwa ha zang dimasi ndang . Nɛ mi ha mɛ zu mɔ fɛt ka mi kpaa . ›
42018013	Ma , wan-ndɛm mbɔli garama yola pɛa ha gdong . A ngoy guo li wa ha ngɔn na . Ma , a mɛla mbanzi wa nɛ ngɔtɛ nɛ a tɔa : ‹ Woo Sɔ ! De kobhe tɛ mi wa . Mi nɛ̂ wan-de gdangamɔ . › »
42018014	Jésus tɔa fin : « Mi tɔ ha ɛnɛ nde , ka wan-ndɛm mbɔli garama ɛngɛ sio ha twa pɛa , a tɛ bo nzeng ha li Sɔ . Ma , bo nɛ̂ Farizien ɛngɛ na . Hazu wi ka sutɛ , Sɔ behilsi wɛnɛ . Nɛ wi ka hil nɛ mɛndi , Sɔ begu wɛnɛ gde ha ngɔn . »
42018015	Hio ma wi kuo fin hio nzɔri bem tɛnɛ ha pɛ Jésus nde , wɛnɛ agde kɔ ha zu mbwa . Nɛ ka hio wan-yambimɔ pɛa zɔka mɛgi , mbwa sɛna wen ha wi ndɔng .
42018016	Ma , Jésus saa hio bem nɛ tɔa : « Ɛnɛ gde hio bhobem atɛ ha pɔm . Ɛnɛ dol mbwa na ! Hazu Kongakandɔ pɛ Sɔ nɛ̂ pɛ hio wi ndɔng ka dung tuka bhobem .
42018017	Kpasawen , mi tɔ ha ɛnɛ nde , wi ka mɛkiri wen Kongakandɔ pɛ Sɔ tuka bhobem na , a lɛm le ang na . »
42018018	Ma gasa wi ana Jésus : « Dede wan-osimɔ , mi bede nɛ ge hazu kpa tunɔ kpoo ge nde ? »
42018019	Jésus kiforo wen ha wɛnɛ : « Hazu ge mɛ tɔ nde , mi nɛ dedea , ge nde ? Dede wi bo na , kanɛ Sɔ ndang sɔna .
42018020	Mɛ ingɔ hio mbonga : Ka mɛ ade wanza na , ka mɛ agbɛ wi na , ka mɛ azu mɔ na , ka mɛ agɔn wen dalo gde ha nu ma wi na . Mɛ ba bafa mɛ nɛ nana mɛ nɛ zioa . »
42018021	Gasa wi ɛngɛ kiforo wen : « Mi pama mbonga ndɔng fɛt , angiri ha ngimɔ pɔlɔmbɔ tɛ kanɛ sising . »
42018022	Ka Jésus zea wen ndɔng , a tɔa ha wɛnɛ : « Mɔ ndang ngbɔla ka mɛ tɛ de na . Mɛ gdongi hio mɔ pɛ mɛ fɛt , nɛ mɛ kapini mbɔlia ha hio fabha wi . Mɛgi mɛ bekpa dɔka kpaamɔ ha zang ngɔn . Nɛ mɛ tɛ tɛ ndari mi . »
42018023	Nɛ ka wɛnɛ zea mɛgi , a kpaa gasa ngɔtɛ ha sila wa hazu wɛnɛ nɛ dɔka kpaamɔ .
42018024	Ma , tuka Jésus zɔka nde , wɛnɛ nɛ ngɔtɛ , a tɔa : « Yo nɛ̂ ngaya gdang hazu wan-kpamɔ mɛ le ha Kongakandɔ pɛ Sɔ !
42018025	Yo nɛ̂ ngaya hazu toyfok mɛ pen ha lok ndɔ . Ma , yo nɛ ngaya fin pentɛ pet hazu wan-kpamɔ mɛ le ha Kongakandɔ pɛ Sɔ . »
42018026	Wi ndɔng ka zea mɛgi tɔa : « Ka mɔ bo mɛgi , o bekpasi o nde ? »
42018027	Jésus kiforo wen : « Mɔ ka gana wi , lɛm gan Sɔ na . »
42018028	Nɛ Pierre tɔa : « Mɛ zɔk , ɔ laka mɔ pɛ ɔ fɛt gde hazu ndari mɛ . »
42018029	Jésus kiforo wen ha mbwa : « Kpasawen , mi tɔ ha ɛnɛ nde , ka ma wi laka twa pɛa , ko pɛa , hio ya wa , bafa wa , nana wa , mana hio bem pɛa gde , hazu Kongakandɔ pɛ Sɔ ,
42018030	wia bekpa mɔ ze nɛdɔka pen mɔ sɔngsi ha nzan ɛngɛ , nɛ a bekpa bin tunɔ kpoo ha mbombe nzan pɛ Sɔ . »
42018031	Jésus kaya hio wan-nɛtom pɛa bhukɔ gbala bwa dak nɛ tɛ . Nɛ a tɔa ha mbwa : « Ɛnɛ ze ! Ɔ ha danga mɛ nɛ ha Jérusalem . Haki mɔ fɛt ka hio wan-tɔkuliwen bangɛriki ha zu mi , Bewei pɛ Wi , belɛmsiri tɛ :
42018032	Ɛ begde mi ha kɔ wi ndɔng ka bo nɛ̂ zuife na . Mbwa bemam mi , mbwa befɛngsi mi , mbwa bepɛ tafu ha tɛ mi .
42018033	Mbwa bezuri mi nɛ zambala , nɛ mbwa begbɛ mi . Nɛ zetar yala hapata , mi begutɛ ha soko hio fiowi . »
42018034	Ma , hio wan-nɛtom ze gotoa na . Hazu wen ɛngɛ bhɔna kanɛ mɔ wuso ha li mbwa . Mɛgi mbwa ing mɔ ka Jésus tɔa na .
42018035	Jésus hɛra pɛtɛ gasa le Jéricho , nɛ ma wan-gdɔka li dungɔnu hapɛtɛ liwal ha gɔa mɔ .
42018036	Ka wɛnɛ zea gɛl dɔka wi ha pena , a ana gotoa .
42018037	Ɛ tɔa ha wɛnɛ : « Yo nɛ̂ Jésus , wi mɛ Nazaret ha pen . »
42018038	Mɛgi wɛnɛ gdɔra nɛ ngagɛl : « Jésus , Bewei pɛ David , de kobhe tɛ mi wa ! »
42018039	Wi ndɔng ka pena sɔngsi nɛ Jésus sɛna wen ha wɛnɛ nde , wɛnɛ agdɔki nu wa . Ma , a gdɔra fin nɛ ngaya pen mɔ sɔngsi : « Bewei pɛ David , de kobhe tɛ mi wa ! »
42018040	Jésus yola nɛ haa nu nde , mbwa aba wɛnɛ tɛnɛ . Nɛ ka wɛnɛ hɔa hapɛtɛ wa , Jésus ana wɛnɛ :
42018041	« Mɛ ngoya nde , mi ade ge ha tɛ mɛ ge ? » A kiforo wen : « Kongawan , de nde , mi azɔk mɔ nɛ mbinga ! »
42018042	Nɛ Jésus tɔa ha wɛnɛ : « Mɛ zɔk mɔ nɛ mbinga ! Mɛ kpasa hazu mɛ mɛkara Sɔ . »
42018043	Nɛhasa , wan-gdɔka li zɔka mɔ , nɛ a ndara Jésus nɛ lukoso Sɔ . Ka giliwi zɔka yo , mbwa fɛt lukoso Sɔ fin .
42019001	Jésus lea zang gasa le Jéricho , nɛ wɛnɛ ha gɔna .
42019002	Haki ma wei ang , ling wa nde Zachée . Wɛnɛ nɛ̂ wan-zu hio wan-ndɛm mbɔli garama mɔ lea , nɛ wɛnɛ nɛ̂ gasa wan-kpamɔ .
42019003	A kio wal mɛ zɔk nde , Jésus nɛ̂ o ? Ma , a tɛ kpa wal na , hazu wɛnɛ nɛ̂ dɔwi , nɛ giliwi gdɔka li wa .
42019004	Mɛgi , a sɔawi pen sɔngsi dang ma te sikomor , hazu zɔk Jésus ka bepen nɛ wal ɛngi .
42019005	Ka Jésus hɔa ha bhandi ɛngi , a guoli nɛ a saa wɛnɛ : « Zachée , zil nɛhasa , dea nde , mi a ɔnu ha twa pɛ mɛ swe mɛsɛ . »
42019006	Mɛgi Zachée zilo nɛhasa tɛ ba Jésus nɛ totɛ ha twa pɛa .
42019007	Nɛ sila wi fɛt yimɔ , ka mbwa zɔka mɔ ɛngi , mbwa tɔa : « Mɛng , wɛnɛ lea twa pɛ wan-de gdangamɔ mɛ ɔnu ang ! »
42019008	Ma , Zachée yola ha li Kongawan nɛ tɔa : « Kongawan , mi begba soko kpaamɔ pɔm ha binsila nɛ ha ma bhalkɔa ndang ha hio fabha wi . Nɛ mɔ ka mi kuo ha kɔ ma wi nɛ wen dalo , mi bekifiri yo zenar ha wɛnɛ . »
42019009	Nɛ Jésus tɔa ha wɛnɛ : « Swe mɛsɛ , Sɔ kpasasa hio wi mɔ twa pɛ mɛ , hazu mɛ fin nɛ̂ bezang pɛ Abraham .
42019010	Kpasawen , mi Bewei pɛ Wi , tɛa hazu ki nɛ kpasisi ɛ ndɔng ka yɔa . »
42019011	Jésus tɛ bo sanga nɛ Jérusalem , nɛ hio wi ka dungɔ ha zea wɛnɛ takara nde , Kongakandɔ pɛ Sɔ behɔ ha zu nu sising-sising . Mɛgi , a tɔa fin ma towen ha mbwa ,
42019012	a tɔa : « Ma konga wi nɛa ha ma kandɔnu nɛyɛa hazu nde , ɛ ahɔng wɛnɛ kongapora ha zu kandɔnu pɛa . Hapata a bekifiri tuka kongapora ha kandɔ pɛa .
42019013	Sɔngsi penaa , a saa hio ma wan-tom pɛa bhukɔ . Nɛ a haa mbwa lafu mbɔli ndang ndang fɛt nde , mbwa ade tonga nɛ yo kanɛ wɛnɛ pea .
42019014	Ma , hio wi mɛ kandɔ pɛa sɛna wɛnɛ . Mbwa tomsa hio wan-nɛkasara ha pata wa mɛ tɔ nde , mbwa ngoy nde , wi kɛ adung kongapora ha zu mbwa na .
42019015	« Ngase ɛngi , ɛ hɔnga wɛnɛ kongapora , nɛ a kiforo pe ha kandɔnu pɛa . Nɛ wɛnɛ haa nu mɛ sa hio wan-tom ka wɛnɛ baha mbɔli ha mbwa , tuka nde , wɛnɛ aing mɔ ka mbwa kpaa ha zua .
42019016	Bosi wan-tom tɛa tɛ tɔ ha wɛnɛ : ‹ Kongawan , lafu mbɔli pɛ mɛ kpaa fin ma bhukɔ ha zua . ›
42019017	Kongapora tɔa ha wɛnɛ : ‹ Nɛdedea , mɛ nɛ̂ dede wan-tom . Mi begde mɛ ha zu le bhukɔ , hazu mɛ dungɔ nɛ mboazu ha bebe mɔ . ›
42019018	Zebwa wan-tom tɛa tɛ tɔ ha wɛnɛ : ‹ Kongawan , lafu mbɔli pɛ mɛ kpaa fin ma mɔrkɔ ha zua . ›
42019019	A tɔa ha wɛnɛ gbesi : ‹ Pɛ mɛ , mi begde mɛ ha zu le mɔrkɔ . ›
42019020	Kpogio wan-tom hɔa tɛ tɔ ha wɛnɛ : ‹ Kongawan , mbɔli pɛ mɛ ga . Mi pama yo nɛ kpoa ha nu la .
42019021	Mi dea ke hazu mɛ nɛ ngaya pentɛ . Mɛ ku mɔ ka mɛ tɛ gde na , nɛ mɛ bhi kpalmɔ ka mɛ tɛ pɛ na . ›
42019022	Nɛ a tɔa ha wɛnɛ : ‹ Mɛ nɛ̂ gdanga wan-tom , mi begɔn kita ha zu mɛ nɛ wal wen nu mɛ . Mɛ ingɔ fɛt nde , mi nɛ ngaya . Mi ku mɔ ka mi tɛ gde na , nɛ mi bhi kpalmɔ ka mi tɛ pɛ na .
42019023	Ma , hazu ge mɛ tɛ gde mbɔli pɔm ha twa-pam mbɔli na , ge nde ? Ka bo mɛgi , ha pea pɔm , ki mi kpaa yo nɛ gang mbɔli ha zua . ›
42019024	Nɛ kongapora haa nu ha wi mɔ pɛtɛ wa nde , mbwa azin mbɔli ha kɔ wa , nɛ ha yo ha wi ka dungɔ nɛ lafu mbɔli bhukɔ .
42019025	Ma , mbwa kiforo wen : ‹ Kongawan , wɛnɛ nɛ lafu mbɔli bhukɔ kari ! ›
42019026	Kongapora tɔa fin : ‹ Mi tɔ ha ɛnɛ nde , ka ma wi dung nɛ mɔ ha kɔ wa , ɛ begde ma ha zua . Ma , wi ka bo nɛ mɔ ha kɔ wa na , ɛ bezin ngase bebe mɔ ka dung ha kɔ wa yunɛ .
42019027	Nɛ hio kɔmbɛ pɔm ka kafa nde , mi adung kongapora ha zu mbwa , ɛnɛ kay mbwa tɛnɛ hakɛ . Nɛ ɛnɛ gbɛ mbwa fɛt ha li mi . › »
42019028	Ka Jésus wolamɔ ndɔng fɛt , a pena sɔngsi giliwi mɛ nɛ ha Jérusalem .
42019029	A hɔa hapɛtɛ le Betfaze nɛ le Betani , ka dung ha nanga ngari Olivier . Nɛ a tomsa hio ma wan-yambimɔ pɛa bwa pen sɔngsi ,
42019030	a tɔa ha mbwa : « Ɛnɛ nɛ ha le ka dung ha li ɛnɛ . Ka ɛnɛ hɔa haki , ɛnɛ bekpa ma betoyfok ha kpoa . Ma wi tɛ dang ha zua sɔngsi na . Ɛnɛ bul wɛnɛ tɛnɛ .
42019031	Ka ma wi ani ɛnɛ nde , ɛnɛ bul wɛnɛ hazu ge nde ? Ɛnɛ tɔ ha wɛnɛ nde , yo nɛ̂ Kongawan ha ngoy yo . »
42019032	Nɛ hio wan-yambimɔ bwa pena nɛ kpaa mɔ fɛt gbesi tuka ka wɛnɛ tɔa ha mbwa .
42019033	Ka mbwa boka ha bulo betoyfok , hio wana ana mbwa : « Ɛnɛ bul wɛnɛ hazu ge nde ? »
42019034	Mbwa kiforo wen : « Kongawan ngoya yo . »
42019035	Nɛ mbwa kuo wɛnɛ tɛnɛ hapɛtɛ Jésus . Mbwa pio gasa la pɛ mbwa ha gdong betoyfok nɛ dangsa Jésus ha zua .
42019036	Nɛ ha liwal ka wɛnɛ ha nɛa ang , hio wi tata gasa la pɛ mbwa hazu lukisi nɛ wɛnɛ .
42019037	Ka wɛnɛ tɛ bo sanga nɛ Jérusalem , ha liwal ka zil ngari Olivier , zugili wan-yambimɔ pɛa fɛt dea totɛ . Mbwa lukoso Sɔ nɛ ngagɛl hazu dɔka mɔkifi fɛt ka mbwa zɔka .
42019038	Mbwa gdɔra : « Kongawan Sɔ awol dede wen ha zu kongapora ka tɛ nɛ ling wa . Gaamɔ ha ngɔn , nɛ lukosomɔ ha Sɔ ha kuso ngɔn ! »
42019039	Nɛ hio ma Farizien ha soko giliwi , tɔa ha Jésus : « Wan-osimɔ , mɛ agay hio wan-yambimɔ pɛ mɛ ! »
42019040	Ma , Jésus kiforo wen : « Mi tɔ ha ɛnɛ , ka wi ndɔng gdɔki nu mbwa , hio ta begdɔri ! »
42019041	Jésus hɔa sanga nɛ gasa le Jérusalem , nɛ ka wɛnɛ zɔka yo , a hea kwa hazua .
42019042	A tɔa : « Ka bo nde , mɛ fin aing swe mɛsɛ mɔ ka ha gaamɔ , ki yo dea se . Ma , sising yo wuso tɛ ha li mɛ .
42019043	Hazu ngimɔ betɛ bin ka hio ngana pɛ mɛ bebɛ gasa ngeng zikiri mɛ hazu bi nɛ bulo sungiri mɛ . Nɛ mbwa benɔsisi mɛ nɛ wal fɛt .
42019044	Mbwa beyangili mɛ nɛ hio ngali pɛ mɛ fɛt gde nɛ gbutunu . Mbwa lɛm lak gde ma ta pɛ mɛ ha zu ma ta ndang na . Hazu mɛ tɛ ing ngimɔ ka Sɔ tɛa tɛ gbakiri mɛ na . »
42019045	Jésus lea gasa twa Sɔ , nɛ wɛnɛ yinɔ hio wan-gdongi mɔ .
42019046	Wɛnɛ tɔa ha mbwa : « Sɔ tɔa ha zang takarata pɛa : ‹ Twa pɔm bedung nɛ̂ twa gɔ mi . › Ma , ɛnɛ kpala yo nɛ ngu pɛ hio wanzu ! »
42019047	Jésus dungɔ swe fɛt ha osamɔ ha zang gasa twa Sɔ . Nɛ hio gasa wan-hasadaka , hio wan-osi mbonga nɛ hio kotowi kio wal mɛ gbɛ wɛnɛ .
42019048	Ma , mbwa kpa wal na , hazu hio wi fɛt ha lɛnga zala mɛ ze Jésus nɛkpasa .
42020001	Ma swe , ka Jésus ha osamɔ nɛ bulo Dede Wen ha hio wi ha zang gasa twa Sɔ , hio gasa wan-hasadaka , hio wan-osi mbonga nɛ hio kotowi hɔa .
42020002	Nɛ mbwa ana wɛnɛ : « Mɛ tɔ ha ɔ , mɛ de mɔ ndɔng nɛ nge ziomɔ ge nde ? Yo nɛ̂ o ka ha mɛ ziomɔ mɛ de nɛ mɔ ndɔng o nde ? »
42020003	Jésus kiforo wen ha mbwa : « Mi fin , mi beani ɛnɛ nɛ ma mɔ . Ɛnɛ tɔ ha mi ,
42020004	yo nɛ̂ o ha tomsi Jean mɛ gdumsi wi , yo nɛ̂ Sɔ mana yo nɛ̂ hio wi ? »
42020005	Mbwa wolamɔ ha soko may nɛ mbwa tɔa : « Ka ɔ tɔ nde , yo nɛ̂ Sɔ , ki a beani ɔ nde , ma , hazu ge ɔ tɛ mɛkiri wen pɛ Jean na ge nde ?
42020006	Nɛ ka ɔ tɔ nde , yo nɛ̂ hio wi , ki kandɔ fɛt belo ɔ nɛ ta gbɛ , hazu mbwa takiri nde , Jean nɛ̂ wan-tɔkuliwen . »
42020007	Mɛgi , mbwa kiforo wen ha Jésus : « Ɔ ing wia na . »
42020008	Nɛ Jésus tɔa ha mbwa : « Mɛgi , mi fin , mi lɛm tɔ ha ɛnɛ goto ziomɔ , ka mi de nɛ mɔ ndɔng , na . »
42020009	Hapata , Jésus tɔa towen ɛngɛ ha hio wi : « Ma wi bagun se te vigne ha fɔ pɛa . A gdea yo ha kɔ hio ma wan-tom fɔ , nɛ a nɛa gɛnɛ ngimɔ nɛzikoa .
42020010	Ka ngimɔ bhio waya vigne lɛma , a tomsa ma wan-nɛtom pɛa nɛ ha pɛ hio wan-tom fɔ , hazu ku bhalkɔ wayate ka dung nɛ pɛa . Ma , hio wan-tom fɔ baa wɛnɛ mɛl , nɛ yinɔ wɛnɛ si nɛ gele kɔ .
42020011	Wan-fɔ tomsa fin ma mbing wan-nɛtom . Ma , mbwa mɛla fin wɛnɛ , fɛngsa wɛnɛ nɛ yinɔ wɛnɛ si nɛ gele kɔ .
42020012	A tomsa fin zetar wan-nɛtom . Nɛ mbwa kɔmbara wɛnɛ pi ha dɛl .
42020013	Mɛgi wan-fɔ tɔa : ‹ Mi bede mɛng ? Mi betomsi bewei pɔm ka mi ngoya gdang . Mana mbwa beyu ke wa . ›
42020014	Ma , ka hio wan-tom fɔ zɔka wɛnɛ , mbwa tɔa ha soko may : ‹ Wan-ba likɔ ga . Ɔ agbɛ wɛnɛ ka ɔ akay likɔ fɛt . ›
42020015	Nɛ mbwa pio wɛnɛ ha gdong fɔ nɛ gbɛa wɛnɛ . » Jésus ana mbwa : « Wan-fɔ bede nɛ ge nɛ mbwa ge ?
42020016	Wɛnɛ benɛ nɛ gbɛ hio wan-tom fɔ , nɛ ku fɔ ɛngɛ gde ha kɔ hio ma mbingwi . » Ka hio giliwi zea mɛgi , mbwa tɔa : « Way , ka mɔ ɛngɛ ahɔ na ! »
42020017	Ma , Jésus gɛra mbwa gdoo , nɛ wɛnɛ tɔa : « Takarata pɛ Sɔ tɔa nde , ‹ Ta ka hio wan-bɛ twa mulo pi , tɛ bo nɛ̂ ta tɔn ngbili twa . › Ɛnɛ ingɔ gotoa nde ?
42020018	« Ka wi teka ha zu ta ɛngɛ , tɛ wa begbin . Nɛ ka ta ɛngɛ teka ha zu ma wi , yo bembɔtiki wɛnɛ . »
42020019	Hio wan-osi mbonga nɛ hio gasa wan-hasadaka kio wal mɛ ba Jésus ha ndangtɛ ngimɔ ɛngi , hazu mbwa ingɔ nde , a tɔa wen ɛngɛ sungiri mbwa . Ma , mbwa yuo ke hio wi mɛ le .
42020020	Mɛgi , mbwa bhɔna ka ha mbara wɛnɛ . Nɛ wuso , mbwa tomsa hio ma wi ka de mbɔlɛ nde , mbwa nɛ̂ nzeng wi . Mbwa ngoya ki nu wa nde , wɛnɛ atɔ ma wen ka lɛma mɛ gde wɛnɛ ha kɔ ziomɔ pɛ gɔfɔrma .
42020021	Wi ndɔng ana wɛnɛ : « Wan-osimɔ , ɔ ingɔ nde , wolamɔ nɛ osamɔ pɛ mɛ nɛ nzeng . Nɛ fin , mɛ gba soko hio wi na , ma , mɛ ha osa ngbak mɔ , ka Sɔ ngoya nde ɔ ade .
42020022	Mɛ tɔ ha ɔ , mbonga pɛ ɔ ha wal mɛ kpe garama ha kongapora Sezar , mana yo gdɔki wal mɛ kpe yo nde ? »
42020023	Ma Jésus ingɔ dambari pɛ mbwa , nɛ a tɔa ha mbwa :
42020024	« Ɛnɛ osi ma mbɔli ndang ha mi ! Zizi zu wi nɛ ling wi ha lia , yo nɛ̂ pɛ o ? » Mbwa kiforo wen : « Yo nɛ̂ pɛ kongapora Sezar . »
42020025	Nɛ Jésus tɔa ha mbwa : « Mɛgi , ɛnɛ ha mɔ pɛ kongapora ha kongapora ! Nɛ ɛnɛ ha mɔ pɛ Sɔ ha Sɔ ! »
42020026	Mɛgi mbwa tɛ kpa wal mɛ osili Jésus na . A tɛ tɔ ma wen mɛ fundi nɛ wɛnɛ ndang na . Mbwa yaksa hazu wen pɛa , nɛ mbwa dungɔ sɛm .
42020027	Zugili zuife ka ɛ sa nde Sadusien mɛkiri wen guotɛ pɛ hio fiowi na . Hio ma nɛa ha pɛ Jésus nɛ mbwa ana wɛnɛ :
42020028	« Wan-osimɔ , Moïse bagɔn mbonga ɛngɛ ha ɔ nde , ka ma wi fea lak ko gde , bem bona , lɛma nde , ya wa asi nagula pɛa mɛ bhɛ nɛ ma bem , tongiri nɛ nugala pɛ ya wa ka fea .
42020029	Hio gdiya mɔrkɔ zanga bwa dungɔ se ang . Kaya fea lak ko bea gde , bem bona .
42020030	Zebwa ya sio bhoko ɛngɛ ,
42020031	nɛ zetara dea fin mɛgi , kanɛ mbwa mɔrkɔ zanga bwa fɛt fea , bem bona .
42020032	Nɛ bhoko fea pɛa nɛ kpogio .
42020033	Mɛgi ha ngimɔ ka hio fiowi begutɛ , bhoko ɛngɛ bedung bin nɛ̂ pɛ o ? Hazu mbwa mɔrkɔ zanga bwa fɛt sio wɛnɛ . »
42020034	Jésus kiforo wen ha mbwa : « Ha nzan ɛngɛ , wei nɛ bhoko ha sio may .
42020035	Ma , hio wi ka dung nɛ zioa ha li Sɔ , mɛ gutɛ ha soko hio fiowi , nɛ le ha mbombe nzan pɛa , lɛm si may fin na .
42020036	Mbwa lɛm fe fin na , hazu mbwa bedung gbesi tuka hio telenge . Nɛ fin , mbwa bedung bem pɛ Sɔ , hazu a guo mbwa ha soko hio fiowi .
42020037	Moïse gbasa long nde , hio fiowi begutɛ . Hazu ka wɛnɛ bangɛriki kasi hazu te tɛn ka dungɔ nɛ lembe we , a saa ling Sɔ nde , Sɔ pɛ Abraham , Sɔ pɛ Isaac nɛ Sɔ pɛ Jacob .
42020038	Sɔ bo nɛ̂ Sɔ pɛ hio fiowi na . Ma , wɛnɛ nɛ̂ Sɔ pɛ hio tunɔ wi . Hazu wi fɛt dung nɛ zutunɔ ha li wa . »
42020039	Nɛ hio ma wan-osi mbonga kiforo wen : « Wan-osimɔ , mɛ tɔa wen nɛdedea . »
42020040	Hazu mbwa bo fin nɛ da mɛ ani wɛnɛ nɛ ma wen na .
42020041	Jésus ana mbwa : « Ɛ dea mɛng mɛ tɔ nde , Mesi nɛ̂ bezang pɛ David ge nde ?
42020042	Hazu David nɛ tɛ wa tɔa ha zang takarata gima pɛa nde , ‹ Kongawan Sɔ tɔa ha Kongawan pɔm :
42020043	Mɛ dungnu ha wekɔ mi , mi begde hio ngana pɛ mɛ adung nɛ̂ mɔ-gde nanga mɛ . ›
42020044	Mɛgi , ka David saa Mesi nde , Kongawan , Mesi bedung fin nɛ̂ bezang pɛ David mɛng ? »
42020045	Ka hio wi fɛt dungɔ ha zea Jésus , wɛnɛ tɔa ha hio wan-yambimɔ pɛa :
42020046	« Ɛnɛ pangay nɛ hio wan-osi mbonga hazu mbwa ngoy yala nɛ dede bɔya la ha tɛ mbwa . Nɛ mbwa ngoy nde , hio wi afan mbwa ha liwal . Mbwa ngoy fin kpaa hio bosi kiti ha hio twa gɔ Sɔ nɛ ha hio bhandi fada .
42020047	Mbwa yɔng likɔ pɛ hio nagula fɛt . Nɛ mbwa gɔ Sɔ ndɛliɛɛ nɛ peali tuka nde , hio wi azɔk mbwa tuka nzeng wi . Hazu ɛngi , Sɔ begɔn kita ba mbwa nɛngaya pen hio olo wi . »
42021001	Ha zang gasa twa Sɔ Jésus ha mbara mɔ , nɛ a zɔka hio wan-kpamɔ ha pio mbɔli ha zang kubha wesiri mbɔli .
42021002	Nɛhasa wɛnɛ zɔka fin ma fabha nagula , ka pio sɛkɛ-sɛkɛ mbɔli bwa ha zang kubha ɛngɛ .
42021003	Mɛgi a tɔa ha hio wan-yambimɔ pɛa : « Kpasawen , mi tɔ ha ɛnɛ nde , fabha nagula ɛngɛ haa mɔ pen mbingwi fɛt .
42021004	Hazu mbwa fɛt ku nɛ ma benu yɛbhɛ-yɛbhɛ kpaamɔ pɛ mbwa pi . Ma , nagula ɛngɛ kuo mɔ fabha pɛa fɛt ha Sɔ . Ngase yo nɛ̂ mɔ ka dungɔ ha kɔ wa mɛ kpasisi nɛ tɛ wa . »
42021005	Hio ma wi dungɔ ha lukoso gasa twa Sɔ nde , ɛ bɛa yo nɛ lɛkɛ-lɛkɛ ta , nɛ ɛ bhɔksa yo nɛ dedemɔ ka ɛ haa mɛ lukisi nɛ Sɔ . Ma , Jésus tɔa :
42021006	« Ma ngimɔ betɛ ka ɛ beyangili mɔ fɛt , ka ɛnɛ zɔk hakɛ . Ma ta ndang lɛm bhɔn ha zu ma ta na . »
42021007	Mɛgi , mbwa ana wɛnɛ : « Wan-osimɔ , mɔ ndɔng behɔ ha nge ngimɔ ge nde ? Yo nɛ̂ nge mɔ ka begbasi nde , mɔ ndɔng tɛ bo sanga ge nde ? »
42021008	Wɛnɛ tɔa ha mbwa : « Ɛnɛ pangay , ka ma wi aosili ɛnɛ na . Hazu dɔka wi betɛ nɛ ling mi , nɛ mbwa betɔ : ‹ Mi nɛ̂ Mesi ! › nɛ mbwa betɔ fin : ‹ Kpogio ngimɔ koka kari ! › Ka ɛnɛ andari mbwa na .
42021009	Ka ɛnɛ beze hio wen bulo nɛ hio wen sungoro may , ka ɛnɛ ayu ke na . Hazu yo lɛma nde , mɔ ndɔng ahɔ sɔngsi . Ma , kpogio ngimɔ tɛ hɔ ka sising na .
42021010	Ma kandɔ begutɛ sungiri nɛ ma kandɔ , nɛ ma kongapora begutɛ sungiri nɛ ma kongapora .
42021011	Nu beyak nɛngaya . Foto nɛ ginga zɛlɛ betek ha kandɔnu nɛtɛ-nɛtɛ . Hio gdanga ngamɔ behɔ , nɛ hio gasa mɔweka begbasi tɛ ha ngɔn . »
42021012	« Ma , sɔngsi ka mɔ ndɔng behɔ , ɛ beba ɛnɛ , nɛ ɛ benamili ɛnɛ ndɛr-ndɛr . Ɛ begde ɛnɛ ha li kita ha zang twa gɔ Sɔ . Ɛ bepi ɛnɛ ha zɔbhɔ . Ɛ beku ɛnɛ nɛnɛ ha li hio kongapora nɛ ha li hio gɔfɔrma hazu ɛnɛ nɛ̂ wi pɔm .
42021013	Mɛgi mɔ ndɔng beha ɛnɛ wal mɛ kɛ wen pɔm .
42021014	Ka sila ɛnɛ abhunziki hazu wal , ka ɛnɛ bekɛ nɛ wen pɛ ɛnɛ na .
42021015	Hazu mi nɛ pɔm tɛ beha ɛnɛ mbaramɔ mɛ tɔ wen , ka ngana pɛ ɛnɛ fɛt lɛm gan zua na , nɛ ka mbwa lɛm kifiri wen ha yo na .
42021016	Nɛ fin , hio bafa , nana , nam , ya , nɛ dan ɛnɛ fɛt begde ɛnɛ ha li kita . Nɛ ɛ begbɛ hio ma ha soko ɛnɛ .
42021017	Wi fɛt besɛn ɛnɛ hazu ɛnɛ nɛ̂ wi pɔm .
42021018	Ma , ma bumɔzu ɛnɛ ndang lɛm yɔ na .
42021019	Ka ɛnɛ ba nɛ nɔa nging ha mɔ ndɔng fɛt , ɛnɛ bekpasisi tunɔ pɛ ɛnɛ . »
42021020	« Ka ɛnɛ zɔka nde , hio gili bulo ha kɛlkata Jérusalem , ɛnɛ aing nde , ngimɔ tukili yo koka kari .
42021021	Ha ngimɔ ɛngi , dea nde , hio wi mɛ Judée ayu mɔ nɛ ha zu ngari . Wi ha Jérusalem , ayu mɔ pen nɛyɛa , nɛ wi ha nu fɔ , ale ha Jérusalem fin na .
42021022	Hazu ɛngɛ nɛ̂ ngimɔ ka Sɔ bekundiki mɔ nde , mɔ fɛt ha takarata pɛa alɛmsiri tɛ .
42021023	Yala ndɔng bedung nɛ gasa ngɔtɛ hazu hio nazang nɛ hio nanzɔ . Kandɔ ɛngɛ fɛt bekpa mɔ kobhe nɛkpasa , hazu Sɔ begɔn kita ba mbwa .
42021024	Ɛ begbɛ mbwa nɛ gbapa , mana ɛ beba mbwa nɛ bala nɛnɛ ha kandɔnu nɛtɛ-nɛtɛ fɛt . Nɛ hio wi ndɔng ka bo nɛ̂ zuife na , beyangili Jérusalem , nɛ yo bebhɔn mɛgi kanɛ ngimɔ pɛ mbwa bekari . »
42021025	« Hio mɔweka begbasi tɛ ha li swe , ha li ze nɛ ha li hio sɔla . Sila hio wi mɔ nzan bede ke nɛ bebhunziki nɛkpasa , hazu gasa gisi tongbasali pɛ nana-litɔng .
42021026	Ka hio wi betakiri ha ngamɔ ka betɛ ha nzan , mbwa begɔn ngiri nɛ ke . Hazu hio mɔ ha liswe fɛt befesi tɛ .
42021027	Hapata , hio wi bezɔk mi , Bewei pɛ Wi , ha tɛa ha zu buswe . Mi betɛ ha zang ziomɔ nɛ ha zang gasa lɛkɛ-lɛkɛmɔ .
42021028	Ka mɔ ndɔng angara hɔa , ɛnɛ yolsi tɛ ɛnɛ , nɛ ɛnɛ ba da . Hazu Sɔ tɛ bo sanga mɛ kpasisi ɛnɛ . »
42021029	Hapata , Jésus tɔa zɛngwen ɛngɛ ha mbwa : « Ɛnɛ azɔk te fige nɛ olo te fɛt .
42021030	Ka hio wa te ndɔng angara bhɔya , ɛnɛ ingɔ nde , ngimɔ kolo tɛ bo sanga .
42021031	Mɛgi , ka ɛnɛ zɔka nde , mɔ ndɔng hɔa kari , ɛnɛ aing nde , Kongakandɔ pɛ Sɔ tɛ bo sanga .
42021032	Mi tɔ kpasawen ha ɛnɛ nde , hio ma wi mɔ ngimɔ ɛngɛ lɛm fe na , sɔngsi mɔ ndɔng fɛt ahɔ .
42021033	Ngɔn nɛ nu bepen . Ma , hio wen pɔm lɛm pen ndang na . »
42021034	« Ɛnɛ pangay ! Ka ɛnɛ apengi nɛ totɛ mɔ nzan nɛ nɔa dɔkɔ na . Nɛ fin , ɛnɛ adung nɛ nɔzang ha zu mɔ nzan na . Yu nde , yala ka mi betɛ , betɛ wang ɛnɛ
42021035	tuka pɔndɔ ka ba sari . Hazu yo betek ha zu hio wi mɔ nzan fɛt .
42021036	Ɛnɛ ayang la nɛ ɛnɛ agɔ Sɔ nɛting , ka ɛnɛ akpa ngatɛ mɛ kpɔy ha hio yeksamɔ ka betɛ , nɛ ka ɛnɛ akpa ngatɛ mɛ yol ha li mi , Bewei pɛ Wi . »
42021037	Ha hio gasa swe Jésus dungɔ ha osamɔ ha gasa twa Sɔ . Ma , ha mbolo wɛnɛ dungɔ ha gboa mɛ nɛ ha ɔanu ha zu ngari , ka ɛ sa nde Olivier .
42021038	Nɛ hio giliwi dungɔ ha tɛa nɛ sutole sut ha gasa twa Sɔ hazu ze wɛnɛ .
42022001	Yenga yɔng mampa ka ha na , ka ɛ sa nde Pake , tɛ bo sanga .
42022002	Hio gasa wan-hasadaka nɛ hio wan-osi mbonga dungɔ ha kio wal mɛ gbɛ Jésus . Ma , mbwa ha yuo ke kandɔ pɛ mbwa .
42022003	Mɛgi , Satan lea sila Judas Iskariote , ma wan-nɛtom ha soko hio bhukɔ gbala bwa .
42022004	Judas nɛa ha pɛ hio gasa wan-hasadaka nɛ hio wan-zu hio nasara mɔ gasa twa Sɔ . Wɛnɛ wolamɔ hinɛ mbwa hazu kpa wal ka wɛnɛ begde Jésus ha kɔ mbwa .
42022005	Mbwa dungɔ nɛ totɛ ha wen ɛngi , nɛ mbwa bheka mɛ ha mbɔli ha wɛnɛ .
42022006	Judas mɛkara yo , nɛ wɛnɛ angara kio dede ngimɔ mɛ gde Jésus ha kɔ mbwa nɛ wuso tuka nde , giliwi aing na .
42022007	Bosi yala mɔ yenga mampa ka ha na , hɔa . Ha yala ɛngɛ , lɛma nde , ɛ agbɛ hio besami mɔ yenga Pake .
42022008	Mɛgi , Jésus tomsa Pierre nɛ Jean nde , mbwa anɛ nɛ gi yɔngamɔ Pake .
42022009	Mbwa anamɔ : « Mɛ ngoya nde , ɔ agi yo ha ndo nde ? »
42022010	A tɔa : « Ha ngimɔ ka ɛnɛ bele gasa le Jérusalem , ɛnɛ bekpa ma wei ha toya li ha zu wa . Ɛnɛ nak pata wa kanɛ twa ka wɛnɛ bele ang .
42022011	Ɛnɛ tɔ ha wan-twaa : ‹ Wan-osimɔ pɛ ɔ ani mɛ nde , zang twa ka wɛnɛ nɛ hio wan-yambimɔ pɛa beyɔngmɔ Pake ang ha ndo ? ›
42022012	A beosi ha ɛnɛ ma pɛsa zang twa ha ngɔn , mɔ fɛt ha zanga . Haki ɛnɛ begi yɔngamɔ . »
42022013	Hio wan-yambimɔ ndɔng pena , nɛ kpaa mɔ fɛt tuka ka Jésus tɔa nɛ ha mbwa . Nɛ mbwa gio yɔngamɔ Pake haki .
42022014	Ka ngimɔ yɔngamɔ lɛma , Jésus dungɔ ha tabolo hinɛ hio wan-nɛtom pɛa .
42022015	Nɛ a tɔa ha mbwa : « Mi dungɔ ha kera nɛ tututu sila mɛ yɔng mɔ Pake ɛngɛ hinɛ ɛnɛ , sɔngsi nde , mi akpa yeksamɔ .
42022016	Mi tɔ ha ɛnɛ nde , hapata ɛngɛ , mi lɛm yɔng fin ma yɔngamɔ Pake na , kanɛ goto yenga Pake belɛmsiri tɛ ha zang Kongakandɔ pɛ Sɔ . »
42022017	Nɛ Jésus baa kɔpɔ , a lukoso Sɔ hazua , nɛ tɔa : « Ɛnɛ ba kɔpɔ ɛngɛ , nɛ kapini ha soko may .
42022018	Mi tɔ ha ɛnɛ nde , mi lɛm nɔ li vigne fin na , kanɛ Kongakandɔ pɛ Sɔ behɔ . »
42022019	Hapata Jésus baa mampa . A lukoso Sɔ hazua , a gbinɔ yo , nɛ haa yo ha mbwa . A tɔa : « Ɛngɛ nɛ̂ tɛ mi , ka mi ha nɛ sadaka hazu ɛnɛ . Ɛnɛ de ɛngɛ mɛ gba tazu ɛnɛ nɛ mi . »
42022020	Hapata yɔngamɔ , Jésus baa fin kɔpɔ , nɛ tɔa : « Kɔpɔ ɛngɛ nɛ̂ mbombe nɔa mbon ha soko Sɔ nɛ wi . Yo nɛ̂ mbon nɛ wal tɔktɛ mi ka sɛ ha wen zu ɛnɛ . »
42022021	« Ma , ɛnɛ zɔk , wi ka beha kasatɛ mi hakɛ ha tabolo hinɛ mi .
42022022	Kpasawen , mi , Bewei pɛ Wi , befe tuka ka Sɔ bhɔngara . Ma , ngɔtɛ ha wi ka beha kasatɛ mi . »
42022023	Mɛgi , hio wan-nɛtom angara ana may : « Yo nɛ̂ o ha soko ɔ , ka bede mɛgi o nde ? »
42022024	Hio wan-nɛtom angara zanga wen ha soko may , hazu ing wi ka dung nɛ gasaa ha soko mbwa .
42022025	Jésus tɔa ha mbwa : « Hio kongapora ba kandɔ pɛ mbwa nɛ nga kɔ . Nɛ hio zio wi de nde , ɛ asa mbwa nde , wan-de dedemɔ .
42022026	Ma , pɛ ɛnɛ yo bo mɛgi na . Lɛma nde , gasa wi ha soko ɛnɛ adung nɛ bebea . Nɛ wi ka dung ha zua , lɛma nde , wɛnɛ adung tuka wan-tom .
42022027	O nɛ̂ gasa wi o ? Wi ka dung ha tabolo mana wan-de tom ha wɛnɛ ? Yo bo nɛ̂ wi ɛngɛ ka dung ha tabolo , na nde ? Ma , pɔm , mi dung ha soko ɛnɛ tuka wan-de tom ha ɛnɛ fɛt .
42022028	« Yo nɛ̂ ɛnɛ ka bhɔna hapɛtɛ mi nɛ mboazu ha zang gasa yeksamɔ pɔm .
42022029	Yo nɛ̂ ɛngi , ka mi begde Kongakandɔ pɛ Sɔ ha kɔ ɛnɛ , tuka ka Bafa mi gdea yo ha kɔ mi .
42022030	Ha ngimɔ ka mi bedung kongapora , ɛnɛ beyɔng nɛ nɔ mɔ ha tabolo hinɛ mi . Nɛ ɛnɛ bedung ha zu hio solowan mɛ gɔn kita ha zu hio kandɔ pɛ Israel bhukɔ gbala bwa . »
42022031	« Simon , Simon , mɛ ze nɛdedea , Sɔ haa wal ha Satan mɛ zɛk ɛnɛ tuka ka ɛ zɛk nɛ kpalmɔ .
42022032	Ma , mi gɔa Sɔ hazu mɛ nde , ka mɛ alak mɛkaramɔ gde na . Nɛ hapata , ka mɛ bekifiri fin ha pɔm , lɛma nde , mɛ angasisi hio ya mɛ . »
42022033	Pierre tɔa ha wɛnɛ : « Kongawan , mi tɛ bo gdungɛ-gdungɛ mɛ nɛ hinɛ mɛ ha zɔbhɔ nɛ ha fio fin . »
42022034	Jésus kiforo wen : « Pierre , mi tɔ ha mɛ nde , mɛsɛ , sɔngsi ka gɔlɛ tɛ dɔm ka na , mɛ bekafi mi zetar nde , mɛ ing mi na . »
42022035	Hapata Jésus ana hio wan-nɛtom pɛa : « Ha ngimɔ ka mi tomsa ɛnɛ nɛ gbele kɔ , mbɔli bona , ngobho yali bona , nakala bona , ha ngimɔ ɛngi ma mɔ kɔpa ɛnɛ nde ? » Mbwa kiforo wen : « Ma mɔ ndang tɛ kɔpi ɔ na . »
42022036	Mɛgi a tɔa ha mbwa fin : « Ma , sising , wi ka dung nɛ mbɔli mana nɛ ngobho yali , wɛnɛ aba yo fɛt . Nɛ ka ma wi bo nɛ gbapa na , wɛnɛ agdongi gbambusa pɛa mɛ hɛ nɛ yo .
42022037	Ɛ gɔna ha zang takarata pɛ Sɔ nde , ‹ Ɛ tɔla wɛnɛ ha soko wan-de gdangamɔ . › Mi tɔ ha ɛnɛ nde , dea ka de nde , yo alɛmsiri tɛ hazu mi . Tunɔ pɔm bekari sising . »
42022038	Hio wan-nɛtom kiforo wen : « Kongawan , gbapa bwa ga . » A tɔa ha mbwa : « Yo kara mɛgi . »
42022039	Jésus gboa ha Jérusalem nɛ nɛa ha zu ngari Olivier , tuka ndɔki deamɔ pɛa . Nɛ hio wan-yambimɔ pɛa nɛa hinɛ wɛnɛ .
42022040	Ka Jésus hɔa haki , a tɔa ha mbwa : « Ɛnɛ agɔ Sɔ tuka nde , sɛbhalamɔ agan zu ɛnɛ na . »
42022041	Hapata Jésus tiko fin nɛ yɛa tikiring . Haki , a ngbio zigolo nɛ gɔa Sɔ ,
42022042	a tɔa : « Bafa mi , ka mɛ ngoya , mɛ kusi kɔpɔ yimtɛ ɛngɛ ha zu mi yunɛ . Ma , bo tuka mi ngoya na , ma , tuka mɛ ngoya . »
42022043	[ Ma telenge mɔ ngɔn gbasa tɛ ha wɛnɛ mɛ ha da ha wɛnɛ .
42022044	Jésus tɛ bo nɛ nɔzang pentɛ , mɛgi a angara gɔa Sɔ nɛngaya pen mɔ sɔngsi . Nɛ gbɛngamɔ tɛ wa sɛa ha nu tuka mbɔrɔ tɔk . ]
42022045	Ka wɛnɛ karsa gɔa Sɔ , a guotɛ kifiri nɛ ha pɛ hio wan-yambimɔ pɛa . Nɛ a kpaa mbwa ha ɔala , hazu tɛ mbwa kata nɛ ngɔtɛ .
42022046	Mɛgi a ana mbwa : « Mɛng , ɛnɛ ha ɔala ? Ɛnɛ gutɛ , nɛ gɔ Sɔ tuka nde , sɛbhalamɔ agan zu ɛnɛ na . »
42022047	Ka Jésus boka ha wolamɔ , zugiliwi hɔa . Judas , ma wan-nɛtom pɛa ha soko bhukɔ gbala bwa , nɛa ha li mbwa . A tiko tɛ hapɛtɛ Jésus hazu duy mbuku wa .
42022048	Mɛgi Jésus tɔa ha wɛnɛ : « Judas , yo nɛ wal duyo mbuku mi , Bewei pɛ wi , ka mɛ ha kasa tɛ mi nde ? »
42022049	Ka hio wan-nɛtom zɔka nde , mɔ tɛ bo nɛ ngaya , mbwa ana Jésus : « Kongawan , ɔ abi nɛ gbapa gele nde ? »
42022050	Nɛ ma wan-nɛtom daka gbapa sungiri nɛ wan-tom pɛ wan-zu hio wan-hasadaka nɛ gɔna zala wa mɔ wal wekɔ .
42022051	Ma , Jésus gaya mbwa : « Yo kara ! Lak gde mɛgi ! » Nɛ a gdea kɔ ha bhandi zala wi ɛngi nɛ kpasasa wɛnɛ .
42022052	Jésus ana hio gasa wan-hasadaka , hio nasara mɔ gasa twa Sɔ nɛ hio kotowi : « Ɛnɛ tɛa ha baa mi nɛ mbiti te nɛ gbapa tuka mi nɛ̂ nagbɛwi nde ?
42022053	Mi dungɔ swe fɛt hinɛ ɛnɛ ha gasa twa Sɔ , nɛ ɛnɛ tɛ yafifi kɔ ɛnɛ sungiri mi na . Ma , sising ngimɔ pɛ ɛnɛ hɔa . Yo nɛ̂ ngimɔ pɛ ngatɛ mɔ tutum . »
42022054	Mbwa baa Jésus nɛ ngbɔsa wɛnɛ nɛnɛ ha twa pɛ wan-zu hio wan-hasadaka . Pierre naka mbwa nɛyɛa .
42022055	Haki , ɛ lɛa we ha binsila dɛl . Nɛ Pierre lea soko wi ndɔng ka dungɔnu hapɛtɛ we .
42022056	Ma bhoko-de tom zɔka wɛnɛ ha yolo we . A mbara wɛnɛ gdoo , nɛ tɔa : « Wei kɛ fin dungɔ ha yala hinɛ Jésus ! »
42022057	Ma , Pierre kafa ha nu wa : « Bhoko , mi ing wɛnɛ na wa ! »
42022058	Hapata tikiring , ma wi fin zɔka wɛnɛ nɛ tɔa : « Mɛ fin , mɛ nɛ̂ kpal wi ndɔng . » Ma , Pierre kafa : « Way , bo nɛ̂ mi na ! »
42022059	Hapata ngonga ndang fin , ma mbingwi tɔa : « Kpasawen , kafɛ bo na , wei kɛ dungɔ hinɛ Jésus , hazu wɛnɛ fin nɛ̂ wi mɛ Galile . »
42022060	Ma , Pierre kiforo wen : « Ge ? Mi ing wen ka mɛ tɔ na ! » Nɛhasa , ka wɛnɛ boka ha wolamɔ , gɔlɛ dɔma .
42022061	Mɛgi Kongawan kiforo li zɔk Pierre gdoo . Nɛ tazu Pierre gbaa nɛ wen ka Kongawan tɔa sɔngsi ha wɛnɛ : « Mɛsɛ , sɔngsi dɔma gɔlɛ , mɛ bekafi mi zetar . »
42022062	Nɛ Pierre gboa ha zang kin , nɛ wɛnɛ hea kwa tung-tung .
42022063	Hio nasara ka pɛm Jésus mama wɛnɛ . Mbwa hɛla li wa nɛ mɛla wɛnɛ . Mbwa tɔa : « Wan-tɔkuliwen , mɛ sum ling wi ka mɛla mɛ ! »
42022064	
42022065	Nɛ mbwa fɛngsa wɛnɛ nɛ dɔka wen fin .
42022066	Ka mɔsaa , hio kotowi , hio gasa wan-hasadaka nɛ hio wan-osi mbonga wesara may , hazu mbwa nɛ̂ hio wan-kpo zuwen mɔ kandɔ zuife . Ɛ kuo Jésus nɛnɛ ha li mbwa .
42022067	Mbwa ana wɛnɛ : « Ka mɛ nɛ̂ Mesi , mɛ tɔ yo ha ɔ ! » A kiforo wen ha mbwa : « Ka mi tɔ yo ha ɛnɛ , ɛnɛ lɛm mɛkiri wen pɔm ndang na .
42022068	Nɛ ka mi ani ɛnɛ ma mɔ , ɛnɛ lɛm kifiri wen ha mi ndang na .
42022069	Ma , angiri sising mi , Bewei pɛ Wi , bedungnu ha wekɔ Sɔ , ka dung nɛ ziomɔ fɛt . »
42022070	Nɛ mbwa fɛt ana wɛnɛ fin : « Mɛgi , mɛ tɔ nde , mɛ nɛ̂ Bewei pɛ Sɔ nde ? » Nɛ wɛnɛ tɔa ha mbwa : « Ɛnɛ tɔa yo nɛ tɛ ɛnɛ . Mi nɛ̂ Bewei pɛ Sɔ . »
42022071	Mɛgi , mbwa tɔa : « Ɔ zea wen nu wa nɛ tɛ ɔ kari . Ɔ lɛm ki ma wan-kɛ wen fin na . »
42023001	Zugili wan-kpo zuwen fɛt guotɛ , nɛ mbwa kuo Jésus nɛnɛ ha kita ha si gɔfɔrma Pilate .
42023002	Haki mbwa fundo wɛnɛ nɛ hio wen mɛgɛ : « Ɔ kpaa wi ɛngɛ ha aa sɔkira ha kandɔ pɛ ɔ sungiri nɛ kongapora Sezar . A dol mbwa mɛ kpe garama ha wɛnɛ . Nɛ a tɔa nde , wɛnɛ nɛ̂ Mesi , wi ka Sɔ hɔnga mɛ dung kongapora . »
42023003	Nɛ Pilate ana Jésus : « Mɛ nɛ̂ kongapora pɛ hio zuife nde ? » Nɛ Jésus kiforo wen : « Yo nɛ̂ mɛ ka tɔ yo . »
42023004	Mɛgi Pilate tɔa ha hio gasa wan-hasadaka nɛ ha giliwi : « Mi tɛ kpa ma wen mɛ gɔn kita ba wɛnɛ ndang na . »
42023005	Nɛ hio wan-fundi Jésus nɔsasa Pilate nɛkpasa , mbwa tɔa : « Nɛ wal osamɔ pɛa wɛnɛ aa sɔkira ha kandɔ sungiri nɛ kongapora Sezar . A angara ha Galile hɔ ha Judée fɛt , nɛ sising a hɔa hakɛ fin . »
42023006	Ka Pilate zea mɛgi , a ana : « Jésus nɛ̂ wi mɔ Galile nde ? » ,
42023007	Ka ɛ mɛkara yo , a tomsa Jésus ha pɛ Herode , hazu wɛnɛ nɛ̂ kongapora mɔ Galile , nɛ hazu wɛnɛ dung fin ha Jérusalem ha ngimɔ ɛngi .
42023008	Ka Herode zɔka Jésus , a dea totɛ nɛkpasa hazu a dungɔ nɛ hɛl mɛ zɔk wɛnɛ bhee . A zea kasi tɛ wa , nɛ a ngoya nɛdedea mɛ zɔk wɛnɛ ha dea ma mɔkifi .
42023009	Mɛgi a ana wɛnɛ nɛ dɔka wen . Ma , Jésus tɛ kifiri ma wen ndang ha wɛnɛ na .
42023010	Hio gasa wan-hasadaka nɛ hio wan-osi mbonga ka dungɔ fin haki , fundo wɛnɛ nɛ ngaya .
42023011	Nɛ Herode nɛ hio nasara pɛa yaa Jésus fin . Hazu mam nɛ wɛnɛ , mbwa yola ma konga la ha tɛ wa , nɛ mbwa kiforo wɛnɛ si ha pɛ Pilate .
42023012	Sɔngsi Herode hinɛ Pilate dungɔ nɛ̂ ngana , ma , ha swe ɛngi mbwa tɛ bo nɛ̂ gdidan .
42023013	Hapata , Pilate wesara hio gasa wan-hasadaka , hio wan-le , nɛ kandɔ fɛt ,
42023014	nɛ tɔa ha mbwa : « Ɛnɛ kuo wi ɛngɛ tɛnɛ ha mi nde , wɛnɛ aa sɔkira ha kandɔ sungiri nɛ kongapora Sezar . Nɛ mi ana wɛnɛ ha li ɛnɛ fɛt . Ma , mi tɛ kpa ma gdangamɔ ka ɛnɛ fundo nɛ wɛnɛ , ndang na .
42023015	Nɛ Herode fin tɛ kpa ma mɔ ndang na . Mɛgi wɛnɛ kiforo Jésus ha ɔ . Hazu karsi nɛ wen , wɛnɛ tɛ de ma mɔ ka lɛma nɛ fio ndang na .
42023016	Hazu ɛngi , mi beha nu nde , ɛ azuri wɛnɛ nɛ zambala . Hapata mi begbosisi wɛnɛ . »
42023017	[ Ha yenga Pake ndang ndang fɛt , lɛma nde Pilate agbosisi ma wan-zɔbhɔ ndang ha hio wi . ]
42023018	Nɛ hio wi fɛt angara gdɔra : « Mɛ gbɛ wi ɛngɛ yunɛ ! Mɛ gbosisi Barabas ha ɔ ! »
42023019	Barabas dungɔ ha zɔbhɔ hazu a gbɛa ma wi , ha ngimɔ ka ɛ bagutɛ ha Jérusalem sungiri kongapora Sezar .
42023020	Hazu Pilate ngoya gbosisi Jésus , wɛnɛ tɔa fin wen ha giliwi .
42023021	Ma , mbwa tɔa ha wɛnɛ nɛ ngagɛl : « Ngba wɛnɛ ha getakate ! Ngba wɛnɛ ha getakate ! »
42023022	Nɛ Pilate ana mbwa nɛ zetara : « Wɛnɛ dea nɛ nge gdangamɔ ge ? Mi tɛ kpa ma gdangamɔ pɛa ka lɛma nɛ fio na . Mɛgi , mi beha nu nde , ɛ azuri wɛnɛ nɛ zambala . Hapata mi begbosisi wɛnɛ . »
42023023	Ma , mbwa bhɔna ha nɔsasa wɛnɛ nɛ ha ana nɛ gdɔra nɛngaya nde , ɛ angba Jésus ha getakate . Nɛ gdɔra pɛ mbwa gana zu Pilate fɛt .
42023024	Mɛgi a mɛkara mɛ de tuka mbwa ngoya .
42023025	Gbesi tuka mbwa ana , Pilate gbosasa wei ɛngɛ ka ɛ pio ha zɔbhɔ hazu wen guotɛ sungiri kongapora Sezar nɛ wen gbɛa wi . Nɛ a haa nu nde , ɛ agbɛ Jésus tuka mbwa ngoya .
42023026	Nɛ ka hio wan-bibulo ha kuo Jésus nɛnɛ ha bhandi gbɛ wɛnɛ , mbwa kpaa ma wei mɛ le Sirene ka pe ha fɔ , ling wa nde Simon . Mbwa nɔsasa wɛnɛ mɛ bhangi getakate pɛ Jésus nak nɛ wɛnɛ .
42023027	Gasa giliwi ndara Jésus . Hio dɔka bhoko ha soko mbwa dungɔ ha tɔatɛ nɛ hea kwa hazu wen pɛa .
42023028	Mɛgi , Jésus kiforo tɛ zɔk mbwa , nɛ tɔa : « Hio bhoko mɔ Jérusalem , ka ɛnɛ ahe mi na . Ma , lɛma nde , ɛnɛ ahe kwa ha zu ɛnɛ nɛ tɛɛnɛ nɛ hio bem pɛ ɛnɛ .
42023029	Hazu hio swe behɔ bin ka ɛ betɔ nde , totɛ ha hio nakomba , hazu mbwa tɛ bhɛ ndang na , nɛ hazu mbwa tɛ ha bele ha bem ndang na !
42023030	Nɛ hio wi belokitɛ bin ha hio gasa ngari nde , mbwa atek ha zu mbwa , nɛ ha hio bebe ngari nde , mbwa agok mbwa !
42023031	Ka we ha bea tɔl te , pɛ kota te bedung mɛng ? »
42023032	Ɛ ngbɔsa fin gdanga wi bwa hazu ngba mbwa ha getakate ha ndangtɛ ngimɔ hinɛ Jésus .
42023033	Nɛ ka mbwa hɔa ha bhandi ka ɛ sa nde « Gbala Zu » , hio wan-bibulo ngbaa Jésus hinɛ hio gdanga wi bwa ha hio getakate . Ndang ha wekɔ , nɛ ndang ha gare wa .
42023034	Nɛ Jésus tɔa : « Bafa mi , bisi sɛmbɔ pɛ mbwa , hazu mbwa ing mɔ ka mbwa de na . » Nɛ hio wan-bibulo kapana la pɛa ha soko may nɛ wal dea mbela .
42023035	Hio dɔka wi dungɔ haki ha zɔka mɔ . Hio wan-le pɛ hio zuife mama Jésus , mbwa tɔa : « A kpasasa hio mbingwi . Wɛnɛ akpasisi tɛ wa nɛ pɛa tɛ , ka wɛnɛ nɛ̂ Mesi , ka Sɔ weka . »
42023036	Hio wan-bibulo mama Jésus fin , mbwa tiko hapɛtɛ wa hazu gde kpaya dɔkɔ ha nu wa .
42023037	Mbwa tɔa : « Ka mɛ nɛ̂ kongapora pɛ hio zuife , mɛ kpasisi tɛ mɛ nɛ pɛ mɛ tɛ ! »
42023038	Ha zu wa ha ngɔn , ɛ ngbaa ma papote mɛgɛ : « Wi kɛ nɛ̂ kongapora pɛ hio zuife . »
42023039	Ma gdanga wi ndang ka ɛ ngba hinɛ Jésus fɛngsa wɛnɛ , nɛ tɔa : « Mɛ bo nɛ̂ Mesi na ? Mɛgi , mɛ kpasisi tɛ mɛ nɛ pɛ mɛ tɛ , nɛ mɛ kpasisi fin ɔ wa ! »
42023040	Nɛ dan wa sɛna wen , nɛ tɔa ha wɛnɛ : « Mɛng , mɛ yu ke Sɔ na ? Bo nɛ̂ mɛ kpaa ndangtɛ kita fio hinɛ wɛnɛ na nde ?
42023041	Pɛ ɔ , yo nɛ nzeng , hazuɔ kpaa mɔ lɛm nɛ deamɔ pɛ ɔ . Ma , wɛnɛ tɛ de ma gdangamɔ ndang na . »
42023042	Nɛ a tɔa fin : « Jésus , tazu mɛ agba nɛ mi ka mɛ betɛ bin tuka kongapora . »
42023043	Jésus kiforo wen ha wɛnɛ : « Kpasawen , mi tɔ ha mɛ nde , swe mɛsɛ , mɛ bedung hinɛ mi ha dede le pɛ Sɔ . »
42023044	Ka swe tɛ bo hapɛtɛ sila zu , yolo swe baa fin na . Nɛ tutum gdɔka kandɔnu ɛngi fɛt ngɛ-ngɛ-ngɛ , kanɛ ngonga tar mɔ mbolo . La gɔn soko gasa twa Sɔ ka gɛ ha li nzɔy bhandi fɛt , gbaa ha binsila nɛ ndambua bwa .
42023045	
42023046	Nɛ Jésus gdɔra nɛ ngagɛl : « Bafa mi , mi kuo sɔtɛ mi gde ha kɔ mɛ . » Hapata wen ndɔng , ɔmi pɛa kara .
42023047	Ka kagama-bulo mɔ Rome zɔka mɔ ndɔng , a lukoso Sɔ nɛ tɔa : « Kpasawen , wi ɛngɛ dungɔ nɛ̂ nzeng wi ! »
42023048	Nɛ sila giliwi fɛt ka wesara may mɛ zɔk gbɛa wi , dona nɛ ngɔtɛ ka mbwa zɔka mɔ ndɔng fɛt . Nɛ mbwa kiforo si .
42023049	Hio wi fɛt ka ingɔ Jésus , nɛ hio bhoko ka ndara wɛnɛ nisi ha Galile , yola nɛyɛa zɔk nɛ mɔ .
42023050	Ma wei mɔ Arimate , ma le ha Judée , ling wa nde Joseph ang fin haki . Wɛnɛ nɛ̂ ma ha soko hio wan-kpo zuwen , ma , a tɛ mɛkiri kpoa zuwen nɛ deamɔ pɛ hio oloa na . Wɛnɛ nɛ̂ dede nɛ nzeng wi , nɛ a dungɔ ha kera nɛting ngimɔ ka Kongakandɔ pɛ Sɔ behɔ .
42023051	
42023052	Yo nɛ̂ wɛnɛ ka nɛa ha pɛ Pilate hazu ani wɔl Jésus .
42023053	Hapata , a zilso wɔl Jésus ha getakate , a luo yo nɛ bula , nɛ gdea yo ha zang gdɔku ka ɛ gdɔya ha zang gogo ta mɛ gde wɔlwi ang . Ɛ tɛ gde ma wɔl ha zanga sɔngsi na .
42023054	Mɔ ndɔng fɛt hɔa ha gangli swe ɔmtɛ pɛ hio zuife , sɔngsi lea swe .
42023055	Hio bhoko ka ndara Jésus nisi ha Galile , nɛa hinɛ Joseph . Nɛ mbwa zɔka zupisi , nɛ wal ka ɛ gdea wɔl Jésus ang .
42023056	Hapata mbwa kiforo ha Jérusalem . Nɛ mbwa bhɔngara dede pɛl kulo liyama hazu hɔng nɛ wɔl Jésus . Ma , swe lea nɛ swe ɔmtɛ angara . Mɛgi mbwa fɛt ɔmatɛ lɛm nɛ mbonga .
42024001	Yala ndang hapata swe ɔmtɛ , hio bhoko ndɔng guotɛ nɛ sutole sut . Mbwa kuo hio kulo pɛl liyama ka mbwa bhɔngara nɛnɛ ha zupisi .
42024002	Haki mbwa kpaa nde , ɛ kinso ta gdɔki nu zupisi yunɛ .
42024003	Mbwa lea ang , ma , mbwa kpa wɔl Kongawan Jésus na .
42024004	Nɛhasa , ka mbwa boka yem , wei bwa yola ha li mbwa nɛ lɛkɛ-lɛkɛ la .
42024005	Ke baa bhoko ndɔng nɛ mbwa gɛsa zu ha nu . Nɛ wei ndɔng bwa ana mbwa : « Hazu ge ɛnɛ ki tunɔwi ha soko fiowi ge nde ?
42024006	Wɛnɛ bo hakɛ fin na , a guotɛ kari . Tazu ɛnɛ agba nɛ wen ka wɛnɛ tɔa ha ɛnɛ ha Galile .
42024007	A tɔa nde , dea ka de nde , ɛ agde Bewei pɛ Wi ha kɔ hio wan-de gdangamɔ mɛ ngba wɛnɛ ha getakate , nɛ zetar yala hapata , a begutɛ ha soko hio fiowi . »
42024008	Mɛgi , tazu mbwa gbaa nɛ wen ndɔng pɛ Jésus .
42024009	Ka mbwa pea ha wal zupisi , mbwa tɔa kasia fɛt ha hio wan-yambimɔ bhukɔ gbala ndang nɛ ha hio oloa fɛt .
42024010	Hio bhoko ndɔng nɛ̂ Marie Magdala , Jeanne , Marie nana mɛ Jacques , nɛ fin hio ma mbinga . Mbwa tɔa kasia ha hio wan-nɛtom ,
42024011	ma , mbwa baa yo tuka yera wen , nɛ mbwa tɛ mɛkiri yo na .
42024012	Ngase ɛngi , Pierre guotɛ nɛ sɔawi ha zupisi . Haki wɛnɛ gɛra mɔ ha zanga , ma , a zɔka sɔna nɛ bula ka ɛ luo nɛ wɔl Jésus . Wɛnɛ sio ha pɛa , nɛ a yaksa ha zu mɔ ka hɔa .
42024013	Ha ndangtɛ swe ɛngi , wan-yambimɔ bwa guotɛ ha Jérusalem , nɛ ha ma le ka ɛ sa nde Emaus . Yo yɛa nɛ Jérusalem lɛm nɛ nɛa nɔ mɔ ngonga bwa .
42024014	Mbwa dungɔ ha wolamɔ ba nɛ kasi mɔ fɛt ka hɔa .
42024015	Nɛ ka mbwa boka ha wolamɔ nɛ zanga wen ha soko may , Jésus nɛ tɛ wa tiko hapɛtɛ mbwa nɛ a baa wal hinɛ mbwa gbesi .
42024016	Ma , yo dungɔ tuka ma mɔ gdɔka li mbwa , nɛ mbwa tɛ ing wɛnɛ na .
42024017	Jésus ana mbwa : « Yo nɛ̂ nge wen ka ɛnɛ zang ha soko ɛnɛ nɛnɛ ge nde ? » Mɛgi mbwa yola , nɛ ɛ zɔka nde , sila mbwa dona nɛ ngɔtɛ .
42024018	Ma ndang ka ɛ sa nde Kleopas , kiforo wen ha wɛnɛ : « Hio wi mɔ Jérusalem fɛt zea wen mɔ , ka hɔa ha yala ndɔng sising . Ma , yo ka nɛ̂ mɛ ndang , ka tɛ ze yo na ? »
42024019	Nɛ Jésus ana mbwa : « Nge mɔ ge ? » Mbwa kiforo wen : « Yo nɛ̂ mɔ ka kpaa Jésus , wi mɔ Nazaret . Wɛnɛ badung nɛ̂ wan-tɔkuliwen . Deamɔ nɛ osamɔ pɛa dungɔ nɛ zioa ha li Sɔ nɛ ha li hio wi fɛt .
42024020	Hio gasa wan-hasadaka nɛ hio wan-le pɛ ɔ gdea wɛnɛ ha kɔ Pilate mɛ gɔn kita fio ha zu wa . Nɛ ɛ ngbaa wɛnɛ ha getakate .
42024021	Pɛ ɔ , ɔ dungɔ ha takara nde , yo nɛ̂ wɛnɛ ka Sɔ tomsa hazu gbosisi kandɔ Israel ha si bala . Nɛ pen fɛt , yo tɛ bo mɛsɛ nɛ̂ zetar yala ka mɔ ndɔng hɔa .
42024022	Nɛ fin , hio ma bhoko ha soko ɔ yaksa ɔ pentɛ . Mɛsɛ nɛ sutole sut mbwa guotɛ nɛ ha zupisi .
42024023	Ma , haki mbwa tɛ kpa wɔl wa na . Nɛ mbwa kiforo tɛ tɔ ha ɔ nde , hio ma telenge gbasa tɛ ha mbwa , nɛ tɔa nde , Jésus nɛ tunɔ .
42024024	Mɛgi hio ma ha soko ɔ nɛa ha zupisi , nɛ mbwa kpaa mɔ fɛt tuka hio bhoko ndɔng tɔa yo . Ma , mbwa tɛ zɔk wɛnɛ na . »
42024025	Nɛ Jésus tɔa ha mbwa : « Woo , ɛnɛ hio wan-nga zala . Hazu ge ɛnɛ ba ngimɔ nɛzikoa mɛ mɛkiri mɔ ka hio wan-tɔkuliwen batɔ , ge nde ?
42024026	Dea ka de nde , Mesi akpa yimtɛ mɛgi , sɔngsi ka Sɔ beha wɛnɛ lɛkɛ-lɛkɛmɔ pɛa . »
42024027	Nɛ Jésus osa ha mbwa gotowen fɛt ka takarata pɛ Sɔ tɔa ha zu wa . A angara ha takarata pɛ Moïse hɔ ha pɛ hio olo wan-tɔkuliwen fɛt .
42024028	Ka mbwa hɛra sanga nɛ le ka mbwa nɛ ang , Jésus dea tuka nde , wɛnɛ bepen le ɛngi pen .
42024029	Ma , mbwa dola wɛnɛ nɛ tɔa : « Mɛ bhɔn hinɛ ɔ hazu mɔ gaa kari , nɛ zɛ betɛ de sising . » Mɛgi a lea twa hazu bhɔn hinɛ mbwa .
42024030	Hapata Jésus dungɔ ha tabolo hinɛ mbwa . A baa mampa , a wola dede wen ha zua nɛ gbinɔ yo ha mbwa .
42024031	Mɛgi , li mbwa gboa long nɛ mbwa ingɔ wɛnɛ . Ma , a yɛmala ha li mbwa .
42024032	Nɛ mbwa tɔa ha soko may : « Ha liwal ka wɛnɛ ha tɔa gotowen takarata pɛ Sɔ ha ɔ , bo nɛ̂ ngɔtɛ ha sila ɔ kiforo ha totɛ na nde ? »
42024033	Nɛ ha ndangtɛ ngimɔ , mbwa baa wal kifiri si ha Jérusalem . Haki , mbwa kpaa hio wan-nɛtom bhukɔ gbala ndang ha wesara may hinɛ hio olo wan-yambimɔ .
42024034	Giliwi ndɔng tɔa : « Kpasawen , Kongawan guotɛ nɛ tunɔ ! Simon zɔka wɛnɛ ! »
42024035	Mɛgi , hio wan-yambimɔ ndɔng bwa baa kasi mɔ ka hɔa ha liwal , nɛ mɛng mbwa ingɔ Jésus ha ngimɔ ka wɛnɛ ha gbinɔ mampa .
42024036	Ka mbwa boka ha baa kasi mɔ ndɔng , Jésus nɛ pɛa tɛ yola ha soko mbwa nɛ tɔa : « Gaamɔ adung hinɛ ɛnɛ ! »
42024037	Hio wan-yambimɔ yaksa pentɛ nɛ ke baa mbwa . Hazu mbwa takara nde , mbwa zɔka ma sɔtɛ wi .
42024038	Ma , Jésus tɔa ha mbwa : « Ɛnɛ ha bhunzokoa hazu ge ? Nɛ ɛnɛ dung nɛ kafɛ ha sila ɛnɛ hazu ge nde ?
42024039	Ɛnɛ zɔk kɔ mi nɛ nanga mi , yo nɛ̂ mi nɛ tɛ mi ! Ɛnɛ tam tɛ mi nɛ ɛnɛ bezɔk nde , mi nɛ mul nɛ gbala , ka sɔtɛ bo nɛ yo na . »
42024040	Ka wɛnɛ dungɔ ha wola mɔ ndɔng , wɛnɛ osa kɔ wa nɛ nanga wa ha mbwa .
42024041	Sila hio wan-yambimɔ dona nɛ totɛ , nɛ mbwa yaksa . Ma , mbwa tɛ mɛkiri ka na . Mɛgi Jésus ana mbwa : « Ɛnɛ nɛ ma mɔ mɛ yɔng hakɛ nde ? »
42024042	Nɛ mbwa haa wɛnɛ bhal dɔa kɔyɔ .
42024043	A baa yo nɛ yɔnga ha li mbwa fɛt .
42024044	Hapata Jésus tɔa ha mbwa : « Ha ngimɔ ka mi bhɔna ka hinɛ ɛnɛ , mi tɔa ha ɛnɛ nde , lɛma nde , hio dɔka ngɛrakamɔ ha zu mi ha zang mbonga pɛ Moïse , ha zang takarata pɛ hio wan-tɔkuliwen , nɛ ha zang takarata gima pɛ David fɛt alɛmsiri tɛ . »
42024045	Mɛgi a bhaa li mbwa tuka nde , mbwa aing goto takarata pɛ Sɔ .
42024046	Nɛ a tɔa ha mbwa : « Ɛ ngɛraka ha zang takarata pɛ Sɔ nde , Mesi bekpa yeksamɔ nɛdɔka kanɛ fio . Nɛ hapata zetar yala , a begutɛ ha soko hio fiowi .
42024047	Angiri ha Jérusalemɛ betɔ ha hio kandɔ fɛt nde , Mesi lɛmsara mɔ fɛt mɛ kpasisi mbwa . Hazu ɛngi , ka mbwa kiforo sila mbwa , Sɔ bebisi sɛmbɔ pɛ mbwa .
42024048	Ɛnɛ ka zɔka mɔ ndɔng fɛt nɛ pɛ ɛnɛ tɛ , lɛma nde , ɛnɛ abul wena .
42024049	Mi betomsi ha ɛnɛ Nzɔy-Sɔtɛ ka Bafa mi bagɔn nua . Ma , ɛnɛ dung ha Jérusalem kanɛ wɛnɛ hɔa nɛ donsi ɛnɛ nɛ ngatɛ mɔ ngɔn . »
42024050	Hapata Jésus kaya hio wan-yambimɔ pɛa nɛnɛ sanga nɛ Betani . Haki , wɛnɛ yafafa kɔ nɛ wola dede wen ha zu mbwa .
42024051	Ka wɛnɛ boka ha wola dede wen , a kɛtana soko hinɛ mbwa dang si ha ngɔn .
42024052	Nɛ mbwa ngbio zigolo ha si wa nɛ lukoso wɛnɛ . Hapata mbwa kiforo si ha Jérusalem nɛ gasa totɛ ha sila mbwa .
42024053	Mbwa bhɔna swe fɛt ha gasa twa Sɔ ha lukoso Sɔ .
43001001	Sɔngsi ka Sɔ tɛ de ka nzan na , wi ka ɛ sa nde Wen dungɔ ang kari . Wɛnɛ badung hinɛ Sɔ . Nɛ Wen nɛ̂ Sɔ .
43001002	Wɛnɛ badung hinɛ Sɔ gbesi ha ngimɔ dea nzan .
43001003	Sɔ dea hio mɔ fɛt nɛ wal Wen . Sɔ tɛ de ma mɔ lak Wen gde ndang na .
43001004	Yo nɛ̂ Wen ka haa tunɔ ha hio wi . Nɛ tunɔ ɛngɛ haa saamɔ ha hio wi .
43001005	Saamɔ ɛngɛ baa ha zang tutum , nɛ tutum ɛngɛ tɛ gan zu wa na .
43001006	Sɔ tomsa ma wi tɛ ha soko hio wi . Ling wa nde , Jean .
43001007	Wɛnɛ tɛa ha bulo wen saamɔ ɛngɛ ha hio wi tuka nde , mbwa amɛkiri yo nɛ wal wen nu wa .
43001008	Jean nɛ tɛ wa , bo nɛ̂ saamɔ ɛngɛ na . Ma , a tɛa sɔna ha tɔa nɛ wen saamɔ ɛngɛ .
43001009	Wi ka ɛ sa nde , Wen , nɛ̂ ngbak saamɔ ka tɛa ha zang nzan , nɛ wɛnɛ ha baa ha zu hio wi fɛt buee .
43001010	Wi ka ɛ sa nde Wen , dungɔ ha nzan . Sɔ dea nzan nɛ wal wɛnɛ . Ma , ngase ɛngi , hio wi mɔ nzan tɛ ing wɛnɛ na .
43001011	A tɛa ha zang kandɔ pɛa , ma , hio wi mɛ kandɔ pɛa tɛ ba wɛnɛ nɛ dede kɔ na .
43001012	Ma , ngase ɛngi , hio ma wi baa wɛnɛ nɛ dede kɔ , nɛ mbwa mɛkara wɛnɛ . Mɛgi , mbwa tɛ bo nɛ̂ hio bem pɛ Sɔ nɛ wal ziomɔ pɛa .
43001013	Wi ndɔng tɛ dung bem pɛ Sɔ nɛ wal ndɔki bhɛ na . Ma , yo nɛ̂ Sɔ ka haa mbwa mbombe tunɔ .
43001014	Nɛ Wen kifo wi , ka dung nɛ multɛ nɛ gbalatɛ fɛt . A dea le ha soko ɔ . A dona nɛ dede sila nɛ tɛwen fɛt . Ɔ zɔka lɛkɛ-lɛkɛmɔ pɛa , ka Bafa wa haa ha wɛnɛ , ndanga Bewei pɛa .
43001015	Jean tɔa wen tɛ wa ha hio wi nɛ ngagɛl : « Yo nɛ̂ wi ɛngɛ ka mi tɔa wena nde , ma wi ha tɛa ha pata mi . Wɛnɛ nɛ zioa pen mi , hazu a badung ang sɔngsi bhee gde ɛ tɛ bhɛ ka mi na . »
43001016	Tuka wɛnɛ nɛ dede sila pentɛ , ɔ fɛt kpaa hio dede mɔ ha kɔ wa ngimɔ nɛ ngimɔ .
43001017	Sɔ baha mbonga ha ɔ nɛ wal Moïse . Ma , nɛ wal Jésus-Christ wɛnɛ dea dede sila ha tɛɔ , nɛ a osa tɛwen ha ɔ .
43001018	Ma wi ndang tɛ zɔk Sɔ na . Ma , yo nɛ̂ ndanga Bewei pɛa , ka dung hapɛtɛ wa , ka gbasa wɛnɛ ha ɔ .
43001019	Hio wan-le zuife mɔ Jérusalem tomsa hio ma wan-hasadaka nɛ hio ma Levite hazu nɛ , nɛ ani Jean : « Mɛ nɛ̂ o ? » Wɛnɛ gbasa wen ,
43001020	a tɛ wusi yo na . A tɔa ha mbwa long : « Mi bo nɛ̂ Mesi na . »
43001021	Mɛgi , mbwa ana wɛnɛ : « Ma , mɛ nɛ̂ o ? Mɛ nɛ̂ wan-tɔkuliwen Elie nde ? » Wɛnɛ kiforo wen ha mbwa : « Way , mi bo nɛ̂ Elie na . » Mbwa ana wɛnɛ fin : « Mɛ nɛ̂ wan-tɔkuliwen kɛ ka ɔ ha kera nde ? » A kiforo wen ha mbwa : « Way , mi bo nɛ̂ wɛnɛ na . »
43001022	Mbwa ana wɛnɛ nɛ mbinga : « Ma , mɛ nɛ̂ nge tɛ wi ge ? Hazu lɛma nde , ɔ akifiri wen ha hio wi ka tomsa ɔ . Mɛgi , mɛ tɔ pɛ mɛ nde , mɛ nɛ̂ o ? »
43001023	Nɛ Jean kiforo wen ha mbwa nɛ wal wen ka wan-tɔkuliwen Esaïe batɔ : « Mi nɛ̂ gɛl wi ɛngɛ ka he mbela ha kpɛnu : Ɛnɛ yolsi wal pɛ Kongawan nzeng . »
43001024	Hio ma ha soko wi ndɔng ka ɛ tomsa , dungɔ nɛ̂ Farizien .
43001025	Mbwa ana wɛnɛ fin : « Ka mɛ bo nɛ̂ Mesi na , ngase Elie na , ngase wan-tɔkuliwen ɛngi na , ma , mɛ ha gdumso hio wi ha li hazu ge ? »
43001026	Jean kiforo wen ha mbwa : « Pɔm , mi gdumsi nɛ hio wi ha li . Ma , ma wi ang ha soko ɛnɛ ka ɛnɛ ing wɛnɛ na .
43001027	Wɛnɛ ha tɛa ha pata mi . Nɛ mi bo nɛ zioa mɛ bul pɛl nakala pɛa na . »
43001028	Mɔ ndɔng fɛt hɔa ha Betani ha kuli Jourdain ha bhandi ka Jean dungɔ ang hazu gdumsi nɛ hio wi .
43001029	Yala ndang hapata , ka Jean zɔka Jésus ha tɛa ha pɛa , a tɔa ha hio wi : « Ɛnɛ zɔk , wi kɛ nɛ̂ besami pɛ Sɔ , ka gu sɛmbɔ pɛ hio wi mɔ nzan yunɛ .
43001030	Wɛnɛ nɛ̂ wi kɛ ka mi batɔ wen pɛa ha ɛnɛ nde : Ma wi ha tɛa ha pata mi . Wia nɛ zioa pen mi . Hazu a badung ang sɔngsi bhee gde ka ɛ tɛ bhɛ mi na .
43001031	Mi tɛ ing wɛnɛ sɔngsi na . Ma , gotomɔ ka mi tɛa tɛ gdumsi nɛ hio wi ha li hakɛ , yo nɛ̂ hazu gbasi wɛnɛ ha hio wi mɔ Israel . »
43001032	Jean gbasa fin long nɛ tɔa : « Mi zɔka Nzɔy-Sɔtɛ ha ziloa ha ngɔn tuka gbakuli tɛ , tɛ yol ha zu wa .
43001033	Mi tɛ ing wɛnɛ sɔngsi na . Ma , Sɔ ka tomsa mi hakɛ hazu gdumsi hio wi ha li , a batɔ ha mi sɔngsi : ‹ Ka mɛ bezɔk Nzɔy-Sɔtɛ ha ziloa ha ngɔn tɛ , tɛ yol ha zu ma wi , mɛ being nde , yo nɛ̂ wɛnɛ ka begdumsi hio wi ha zang Nzɔy-Sɔtɛ . ›
43001034	Hazu mi zɔka mɔ mɛgi , mi gbasi wen ha ɛnɛ nde , wi kɛ nɛ̂ Bewei pɛ Sɔ . »
43001035	Ka mɔsaa , Jean hinɛ hio ma wan-yambimɔ pɛa bwa dungɔ ha ndangtɛ bhandi .
43001036	Ka Jean zɔka Jésus ha pena , a tɔa : « Ɛnɛ zɔk , wi kɛ nɛ̂ Besami pɛ Sɔ . »
43001037	Hio wan-yambimɔ ndɔng bwa zea wen ɛngɛ , nɛ mbwa ndara Jésus .
43001038	Jésus kiforo tɛ zɔk nde , mbwa ha ndara wɛnɛ . Mɛgi a ana mbwa : « Ɛnɛ ki nɛ̂ ge ? » Mbwa kiforo wen : « Rabi , mɛ de le ha ndo ? » ( Rabi tɔ nde wan-osimɔ )
43001039	Nɛ Jésus tɔa ha mbwa : « Ɛnɛ tɛ , tɛ zɔk . » Mbwa nɛa hinɛ wɛnɛ , nɛ mbwa zɔka bhandi ka wɛnɛ de le ang . Yo nɛ̂ ngonga nar mɔ wal mbolo . Mbwa bhɔna hinɛ wɛnɛ swe ɛngɛ .
43001040	André ya mɛ Simon dungɔ nɛ̂ ma ndang ha soko wan-yambimɔ ndɔng bwa , ka zea wen pɛ Jean , nɛ ka ndara Jésus .
43001041	Hapata tikiring André kpaa ya wa Simon , nɛ a tɔa ha wɛnɛ : « Ɔ kpaa Mesi » ( Mesi tɔ nɛ nu greke nde Christ . )
43001042	Mɛgi André kuo Simon nɛnɛ ha pɛ Jésus . Jésus mbara Simon gdoo nɛ a tɔa ha wɛnɛ : « Mɛ nɛ̂ Simon bem pɛ Jean . Ling mɛ bedung nɛ̂ Sefas . » ( Ling ɛngɛ tɔ nde , ta . )
43001043	Yala ndang hapata , Jésus ngoya mɛ nɛ ha kandɔnu Galile . Nɛ ka wɛnɛ kpaa Philippe , a tɔa ha wɛnɛ : « Mɛ ndari mi ! »
43001044	Philippe nɛ̂ wi mɛ le Betsaida , ndangtɛ le pɛ André hinɛ Pierre .
43001045	Hapata Philippe kpaa Natanael . A tɔa ha wɛnɛ : « Ɔ kpaa wi kɛ ka Moïse batɔ wen pɛa ha zang takarata mbonga , nɛ ka hio wan-tɔkuliwen batɔ fin wen pɛa . Yo nɛ̂ Jésus , bem pɛ Joseph , wi mɛ Nazaret . »
43001046	Natanael ana wɛnɛ : « Ma dede mɔ lɛma mɛ gbo ha Nazaret nde ? » Philippe tɔa ha wɛnɛ : « Mɛ tɛ , tɛ zɔk . »
43001047	Ka Jésus zɔka Natanael ha tɛa , a tɔa wen tɛ wa nde : « Zɔk , ɛngɛ nɛ̂ tɛ ngbak wi mɔ Israel ka bo nɛ likisi na . »
43001048	Natanael ana wɛnɛ : « Mɛ ingɔ mi ha ndo ? » Jésus kiforo wen ha wɛnɛ : « Mi zɔka mɛ ha si te fige sɔngsi ing ki Philippe tɛ sa nɛ mɛ . »
43001049	Mɛgi Natanael tɔa ha wɛnɛ : « Wan-osimɔ , mɛ nɛ̂ Bewei pɛ Sɔ , mɛ nɛ̂ kongapora mɔ Israel . »
43001050	Jésus tɔa ha wɛnɛ : « Mi tɔa nde , mi zɔka mɛ ha si te fige . Yo nɛ̂ ɛngi , ka mɛ mɛkara mi nde ? Mɛ bezɔk fin hio gasamɔ pen ɛngi . »
43001051	Jésus tɔa fin : « Kpasawen , mi tɔ ha ɛnɛ nde , ɛnɛ bezɔk nu ngɔn nɛ gbosasa long , nɛ ɛnɛ bezɔk fin hio telenge pɛ Sɔ ha dangaa nɛ ha ziloa ha pɔm , Bewei pɛ Wi . »
43002001	Hapata yala bwa , ɛ dea ma yenga sibhoko ha le Kana , ha kandɔnu Galile . Nana mɛ Jésus dungɔ ang .
43002002	Nɛ ɛ saa Jésus hinɛ hio wan-yambimɔ pɛa fin nde , mbwa anɛ ha yenga .
43002003	Nɛ ka hio wi nɔa li vigne tee karsi , nana mɛ Jésus tɔa ha wɛnɛ : « Mbwa bo fin nɛ li vigne na . »
43002004	Ma , Jésus kiforo wen ha wɛnɛ : « Nana mi , mɛ takiri pɛ mɛ nde , wen ɛngɛ zɔk nɛ mi nde ? Ngimɔ pɔm tɛ lɛm ka na . »
43002005	Nɛ nana wa tɔa ha hio wan-tom : « Ɛnɛ de mɔ fɛt ka wɛnɛ betɔ ha ɛnɛ mɛ de ! »
43002006	Hio gasa kpana ka ɛ sɛka nɛ ta , dungɔ haki mɔrkɔ zanga ndang . Kpana ndang ba nɛ li hapɛtɛ litɛrɛ gɔmmay ndang . Ɛ ha kuo li ha zanga sasisi nɛ tɛ lɛm nɛ ndɔki deamɔ pɛ hio zuife .
43002007	Jésus haa nu ha hio wan-tom : « Ɛnɛ a li ha zang hio kpana ndɔng ! » Nɛ mbwa donsa hio yo lɛtɛtɛ .
43002008	Nɛ Jésus tɔa ha mbwa : « Ɛnɛ gdu ma nua nɛnɛ ha wan-bhɔngiri mɔ yenga . » Nɛ mbwa kuo yo nɛnɛ .
43002009	Wan-bhɔngiri mɔ yenga tota li , ka kifo li vigne . Ma , a ing bhandi ka ɛ kuo yo ang tɛnɛ na . Sɔna nɛ̂ hio wan-tom ka gduo lia ingɔ gotoa . Mɛgi a saa wan-sibhoko ,
43002010	nɛ a tɔa ha wɛnɛ : « Hio wi fɛt ha kapana dede li vigne sɔngsi . Nɛ ka yo baa li wan-gal yenga kari , ki ɛ tɛ kapini dɔkɔ ka bo nɛ dedea na . Ma , pɛ mɛ , mɛ pama dede li vigne gbo sising . »
43002011	Ɛngɛ nɛ̂ bosi mɔweka pɛ Jésus . A dea yo ha Kana , ha kandɔnu Galile . Yo gbasa ziomɔ pɛa ha li hio wi , nɛ hio wan-yambimɔ pɛa mɛkara wɛnɛ .
43002012	Hapata ɛngi , Jésus nɛa ha le Kapernaum , wɛnɛ hinɛ nana wa , hio ya wa , nɛ hio wan-yambimɔ pɛa . Ma , mbwa tɛ bhɔn haki yala nɛdɔka na .
43002013	Yala yenga Pake hɛra kari , nɛ Jésus nɛa ha Jérusalem .
43002014	Ha zang gasa twa Sɔ wɛnɛ kpaa hio wi ha gdonga hio nday , hio sami , hio gbakuli . Nɛ wɛnɛ kpaa fin hio wan-kpali mbɔli ha dungɔnu .
43002015	Mɛgi a kuo hio ma pɛl de nɛ zambala , nɛ wɛnɛ yinɔ mbwa hinɛ hio nday nɛ sami pɛ mbwa gbosisi ha dɛl . A gɔsa mbɔli pɛ hio wan-kpali mbɔli ha nu , nɛ a kinso tabolo pɛ mbwa .
43002016	A tɔa ha hio wan-gdongi gbakuli : « Ɛnɛ kay mɔ ndɔng fɛt yunɛ hakɛ . Ka ɛnɛ akpali twa pɛ Bafa mi nɛ twa de zando na ! »
43002017	Tazu hio wan-yambimɔ gbaa nɛ wen ha zang takarata pɛ Sɔ nde : Dea gula twa pɛ mɛ begbɛ mi bin .
43002018	Hio wan-le zuife tɔa ha wɛnɛ : « Mɛ de ma mɔweka ka ɔ azɔk nde , mɛ dung nɛ ziomɔ mɛ de nɛ mɔ ndɔng ! »
43002019	Jésus kiforo wen ha mbwa : « Ɛnɛ gbin gasa twa Sɔ ɛngɛ fɛt yunɛ , nɛ mi bebɛ yo fin nɛ mbinga ha zang yala tar . »
43002020	Mbwa tɔa ha wɛnɛ : « Ɛ bɛa twa ɛngɛ ha zang kili bɛlɛ bhukɔa nar zanga mɔrkɔ gbala ndang , nɛ mɛ bebɛ yo fin nɛ mbinga ha zang yala tar karsi nde ? »
43002021	Ma , gasa twa Sɔ ka Jésus tɔa wena , dungɔ nɛ̂ tɛ wa .
43002022	Tazu hio wan-yambimɔ pɛa gbaa nɛ wen ɛngi sɔna ha ngimɔ ka Jésus guotɛ ha soko hio fiowi . Mɛgi , mbwa mɛkara hio wen pɛ takarata pɛ Sɔ fɛt , nɛ hio wen ka Jésus batɔ se .
43002023	Ha ngimɔ ka Jésus dungɔ ha gala yenga Pake ha Jérusalem , hio wi nɛdɔka mɛkara wɛnɛ hazu mbwa zɔka hio mɔweka ka wɛnɛ dungɔ ha dea .
43002024	Ma , Jésus tɛ gde tazu ha tɛ mbwa na , hazu a ingɔ mbwa fɛt nɛdedea .
43002025	Ma wi ndang lɛm tɔ goto deamɔ pɛ wi ha Jésus na , hazu wɛnɛ nɛ tɛ wa ingɔ mɔ ka dung ha zang sila wi fɛt .
43003001	Ma wei ha soko hio Farizien dungɔ ang , ling wa nde Nikodeme . Wɛnɛ ha soko hio wan-le pɛ hio zuife .
43003002	Ma zɛ , a nɛa ha pɛ Jésus , nɛ a tɔa ha wɛnɛ : « Wan-osimɔ , ɔ ingɔ nde , yo nɛ̂ Sɔ ka tomsa mɛ hazu osimɔ ha ɔ . Hazu , ka ngatɛ pɛ Sɔ bo ha tɛ ma wi na , ki a lɛm de hio mɔweka tuka ka mɛ ha dea na . »
43003003	Mɛgi , Jésus kiforo wen : « Kpasawen , mi tɔ ha mɛ nde , ka ɛ kifiri bhɛ wi nɛ mbinga na , a lɛm zɔk Kongakandɔ pɛ Sɔ na . »
43003004	Nikodeme tɔa ha wɛnɛ : « Wi ka gasa kari , ɛ lɛma kifiri fin bhɛ wɛnɛ nde ? A lɛma kifiri le zang nana wa fin , tuka nde , ɛ abhɛ wɛnɛ nɛ mbinga nde ? »
43003005	Jésus kiforo wen : « Kpasawen , mi tɔ ha mɛ , ka ɛ tɛ bhɛ ka mɛ nɛ wal li nɛ Nzɔy-Sɔtɛ na , mɛ lɛm le ha Kongakandɔ pɛ Sɔ na .
43003006	Wi ka ɛ bhɛ nɛ wal multɛ , wɛnɛ nɛ tunɔ nɛ wal multɛ . Nɛ wi ka ɛ bhɛ nɛ wal Nzɔy-Sɔtɛ , wɛnɛ nɛ tunɔ nɛ wal Nzɔy-Sɔtɛ .
43003007	Mi tɔa nde , lɛma nde , ɛ abhɛ mɛ nɛ mbinga . Ka mɛ ayaksi hazua na .
43003008	Bok dung mɛ yu nɛ ha bhandi ka sila wa ngoya . Mɛ ze kanɛ gisia sɔna . Ma , mɛ ing bhandi guotɛ mana pena pɛa na . Bhɛ pɛ wi nɛ wal Nzɔy-Sɔtɛ dung ka fin mɛgi . »
43003009	Nikodeme ana wɛnɛ : « Kpal wen bhɛ ɛngi mɛng ? »
43003010	Mɛgi Jésus ana wɛnɛ : « Mɛ ka dung nɛ̂ gasa wan-osimɔ ha soko hio zuife mɛ ing goto mɔ ndɔng na ?
43003011	Kpasawen , mi tɔ ha mɛ nde , ɔ tɔ nɛ wen mɔ ka ɔ ingɔ nɛdedea , nɛ ɔ kɛ fin nɛ wen mɔ ka ɔ zɔka . Ma , pɛ ɛnɛ , ɛnɛ mɛkiri wen ka ɔ tɔ ha ɛnɛ na .
43003012	Ka ɛnɛ mɛkiri wen mɔ nzan ka mi tɔ ha ɛnɛ na , ki ɛnɛ bemɛkiri wen mɔ ngɔn ka mi betɔ ha ɛnɛ mɛng nde ?
43003013	Ma wi ndang tɛ gutɛ ha nu dang si ha ngɔn na , kanɛ mi , Bewei pɛ Wi , ka zilo ha ngɔn tɛ .
43003014	« Sɔngsi ha kpɛnu , Moïse bagu gɔk ka wɛnɛ dea nɛ bolo gde ha ngɔn ha zu tongolo . Lɛma nde , ɛ agu mi , Bewei pɛ Wi , gde ha ngɔn gbesi .
43003015	Tuka nde , wi fɛt ka mɛkiri mi akpa tunɔ kpoo .
43003016	Hazu Sɔ ngoya nzan gdang , mɛgi a haa ndanga bewei pɛa , tuka nde , wi ndang ndang fɛt ka mɛkiri wɛnɛ afe na , ma , a bedung nɛ tunɔ kpoo .
43003017	Sɔ tɛ tomsi Bewei pɛa ha nzan nde , wɛnɛ agɔn kita ba hio wi na , ma , a tomsa wɛnɛ nde , mbwa akpasi nɛ wal wɛnɛ .
43003018	Wi kɛ ka mɛkiri Bewei pɛ Sɔ , kita lɛm ba wɛnɛ na . Ma , wi kɛ ka mɛkiri wɛnɛ na , kita baa wɛnɛ kari , hazu a tɛ mɛkiri ndanga Bewei pɛ Sɔ na .
43003019	Sɔ begɔn kita ba hio wi mɔ nzan , hazu mbwa ngoya tutum pen saamɔ , ka tɛa ha nzan . Mbwa ngoya tutum hazu mbwa ha dea gdangamɔ .
43003020	Hio wan-de gdangamɔ ha sɛna saamɔ . Mbwa nɛ ha saamɔ na , yu nde , gdangamɔ pɛ mbwa betɛ gbo long .
43003021	Ma , wan-de nzengmɔ nɛ ha saamɔ nde , hio wi azɔk wɛnɛ ha dea dedemɔ ka Sɔ ngoya . »
43003022	Hapata , Jésus hinɛ hio wan-yambimɔ pɛa nɛa ha kandɔnu Judée . Mbwa dungɔ haki ma ngimɔ ha gdumso hio wi ha li .
43003023	Ha ngimɔ ɛngi , Jean dungɔ fin ha gdumso hio wi ha li ha Enon , sanga nɛ le Salim . Hazu li ang haki nɛdɔka . Nɛ hio wi dungɔ ha nɛa ha pɛa nde , ka wɛnɛ agdumsi mbwa ha li .
43003024	Yo dungɔ sɔngsi ing , ki ɛ tɛ pi Jean ha zɔbhɔ .
43003025	Ma swe , hio wan-yambimɔ pɛ Jean dungɔ ha sio kafɛ hinɛ ma zuife hazu wal ka Sɔ ngoya nde , wi asasisi tɛ .
43003026	Mɛgi mbwa nɛa ha pɛ Jean nɛ mbwa tɔa ha wɛnɛ : « Wan-osimɔ , wi kɛ ka mɛ tɔa wen pɛa ha ɔ , ka dungɔ hinɛ mɛ ha kuli Jourdain , a tɛ bo ha gdumso hio wi ha li . Hio dɔka wi zuro may nɛ ha pɛa . »
43003027	Jean kiforo wen ha mbwa : « Wi lɛm kpa ngase bebe mɔ na , ka Sɔ tɛ ha yo ha wɛnɛ na .
43003028	Ɛnɛ nɛ tɛ ɛnɛ zea wen ka mi batɔ se ha ɛnɛ nde : Mi bo nɛ̂ Mesi na . Ma , mi nɛ̂ wi kɛ ka Sɔ tomsa ha li wa .
43003029	Yo nɛ̂ wan-sibhoko ka besi ko pɛa . Ma , dan mɛ wan-sibhoko nɛ totɛ ka wɛnɛ ze gɛl wa . Mɛgi , mi dung tuka dan mɛ wan-sibhoko , nɛ totɛ pɔm lɛma wɛɛ kari .
43003030	Lɛma nde , wɛnɛ atɛ nɛ gasaa , nɛ pɔm , mi atɛ nɛ bebea . »
43003031	« Wi ka gutɛ ha ngɔn tɛnɛ , yo nɛ̂ wɛnɛ ka dung ha zu mɔ fɛt . Nɛ wi mɔ nzan , wɛnɛ nɛ̂ mɔ nzan . A wolmɔ ha zu hio mɔ mɛ nzan . Wi kɛ ka gutɛ ha ngɔn tɛnɛ , wɛnɛ dung ha zu mɔ fɛt .
43003032	A tɔ nɛ wen mɔ , ka wɛnɛ zɔka nɛ zea . Ma , wi ndang mɛkiri wen pɛa na .
43003033	Wi ka mɛkiri wen pɛa , mɛkiri nde , Sɔ nɛ̂ wan-tɔ tɛwen .
43003034	Wi kɛ ka Sɔ tomsa , tɔ nɛ Wen pɛ Sɔ , hazu Sɔ donsa wɛnɛ nɛ Sɔtɛ pɛa lɛtɛtɛ .
43003035	Sɔ , Bafa , ngoya Bewei pɛa . Mɛgi , a gdea mɔ fɛt ha kɔ Bewei pɛa .
43003036	Wi ka mɛkiri Bewei , wɛnɛ nɛ tunɔ kpoo . Ma , wi ka ze nu Bewei na , a lɛm kpa tunɔ na . Ma , ngambi pɛ Sɔ bebhɔn ha zu wa . »
43004001	Jésus kpaa hio wan-yambimɔ nɛdɔka pen Jean , nɛ a gdumso fin hio dɔka wi ha li pen wɛnɛ . Hio Farizien zea wen mɛgi , nɛ Jésus ingɔ yo .
43004002	( Yo bo nɛ̂ Jésus nɛ tɛ wa ka gdumso wi na , ma , yo nɛ̂ hio wan-yambimɔ pɛa . )
43004003	Hazu wen ɛngɛ , a guotɛ ha kandɔnu Judée pen si ha kandɔnu Galile .
43004004	Hazu nɛ haki , lɛma nde , wɛnɛ agɔn nɛ zang kandɔnu Samari .
43004005	Jésus hɔa ha ma le mɔ kandɔnu Samari ka ɛ sa nde , Sikar . Yo sanga-sanga nɛ fɔ ka Jacob baha ha bewei pɛa , Joseph .
43004006	Kɔ li ka Jacob baza sɔngsi bhee dung haki . Jésus dungɔnu ha pɛtɛa , hazu tɛ wa kata ha yali . Nɛ swe tɛ bo sanga nɛ sila zu .
43004007	Ma bhoko mɔ kandɔnu Samari tɛa ha gduo li . Jésus tɔa ha wɛnɛ : « Mɛ ha li ha mi anɔ ! »
43004008	Wɛnɛ dungɔ gbatɛ hazu hio wan-yambimɔ pɛa nɛa ha le mɛ hɛ yɔngamɔ .
43004009	Bhoko Samari ɛngɛ tɔa ha Jésus : « Mɛ nɛ̂ zuife , nɛ mi nɛ̂ wi mɔ Samari . Mɛgi , mɛ dea mɛng mɛ gɔ nɛ li ha kɔ mi ge nde ? » Hazu hio zuife de sɔy hinɛ hio wi mɔ Samari na .
43004010	Jésus kiforo wen ha wɛnɛ : « Mɛ aing se mɔ ka Sɔ ngoy mɛ ha ha hio wi , nɛ mɛ aing se mi ka gɔ li ha kɔ mɛ , ki yo nɛ̂ mɛ ka begɔ li ha kɔ mi , nɛ mi betɛ ha mɛ li ka ha tunɔ . »
43004011	Bhoko ɛngɛ tɔa ha wɛnɛ : « Kongawan , kɔ li kɛ nɛ gdukoa , nɛ mɔ mɛ gdu nɛ li bo ha kɔ mɛ na . Mɛgi mɛ bekpa li ka ha tunɔ ha ndo ?
43004012	Ngbabafa ɔ , Jacob , baha kɔ li ɛngɛ ha ɔ . Wɛnɛ nɔa lia , hinɛ hio bem nɛ hio namdalɛ pɛa fɛt . Mɛ takiri pɛ mɛ nde , mɛ pena Jacob nde ? »
43004013	Jésus kiforo wen ha wɛnɛ : « Wi ka nɔ li ɛngɛ , wɔ li bede wɛnɛ fin nɛ mbinga .
43004014	Ma , wi ka benɔ li ka mi beha ha wɛnɛ , wɔ li lɛm mɛ de wɛnɛ fin na . Hazu li ka mi beha ha wɛnɛ , yo bekifiri nzɔngɛ nawuya ha sila wa ka ha wɛnɛ tunɔ kpoo . »
43004015	Mɛgi bhoko ɛngɛ tɔa ha wɛnɛ : « Kongawan , mɛ ha mi li ɛngɛ nde , wɔ li ade mi fin na , nɛ mi atɛ fin ha gduo li hakɛ na . »
43004016	Jésus tɔa ha wɛnɛ : « Mɛ nɛ , nɛ sa wei mɛ . Ɛnɛ tɛ hinɛ may fɛt . »
43004017	Nɛ wɛnɛ kiforo wen : « Mi bo nɛ̂ wei na . » Nɛ Jésus tɔa fin : « Mɛ tɔa kpasawen , ka mɛ tɔa nde , mɛ bo nɛ̂ wei na .
43004018	Hazu sɔngsi , mɛ sio wei mɔrkɔ hapata may , nɛ wei ka mɛ dung hinɛ wɛnɛ sising , a bo nɛ̂ wei mɛ na . Mɛ tɔa kpasawen . »
43004019	Mɛgi , bhoko kɛ tɔa ha wɛnɛ : « Kongawan , mi zɔka nde , mɛ nɛ̂ wan-tɔkuliwen pɛ Sɔ .
43004020	Hio ngbabafa ɔ balukisi Sɔ hakɛ ha zu ngari ɛngɛ . Ma , pɛ ɛnɛ hio zuife , ɛnɛ tɔ nde , bhandi lukisi Sɔ , yo ka haki ha Jérusalem . »
43004021	Jésus tɔa ha wɛnɛ : « Bhoko , mɛ ze wen pɔm . Ma ngimɔ behɔ ka hio wi lɛm lukisi fin Sɔ ha zu ngari ɛngɛ na , ngase ha Jérusalem na .
43004022	Ɛnɛ , hio wi mɔ Samari , ɛnɛ ing pɛ ɛnɛ Sɔ ka ɛnɛ lukisi na . Ma , ɔ , hio zuife , ɔ ingɔ Sɔ ka ɔ lukisi . Hazu wan-kpasisi wi gbo ha soko hio zuife .
43004023	Ma , ngimɔ ha tɛa , yo hɔa sising , ka hio kpasa wan-lukisi Bafa belukisi wɛnɛ nɛ sila ka dona nɛ Nzɔy-Sɔtɛ nɛ tɛwen . Hazu Bafa ngoy nɛ wan-lukisi wɛnɛ tuka ɛngi .
43004024	Sɔ nɛ̂ sɔtɛ , a bo nɛ multɛ na . Mɛgi , lɛma nde , hio wi alukisi wɛnɛ nɛ wal Nzɔy-Sɔtɛ nɛ tɛwen . »
43004025	Nɛ bhoko ɛngɛ tɔa ha wɛnɛ : « Mi ingɔ nde , Mesi , wan-kpasisi wi , betɛ . Nɛ ka wɛnɛ hɔa , a begbasi mɔ fɛt ha ɔ . »
43004026	Jésus kiforo wen ha wɛnɛ : « Mi nɛ̂ Mesi , mi ka tɔ wen ha mɛ . »
43004027	Ha ngimɔ ɛngi hio wan-yambimɔ pɛ Jésus pea . Mbwa yaksa hazu wɛnɛ ha wolamɔ hinɛ ma bhoko . Ma , ma ndang ha soko mbwa tɛ ani wɛnɛ nde , mɛ gɔ nɛ nge mɔ ha kɔ wa , mana , mɛ wolmɔ hinɛ wɛnɛ hazu ge , na .
43004028	Mɛgi , bhoko ɛngɛ laka lɔngɔ gdu li pɛa gde . A kiforo ha le nɛ tɔa ha hio wi :
43004029	« Ɛnɛ tɛ , tɛ zɔk ma wi . A tɔa ha mi deamɔ pɔm fɛt . Mana wɛnɛ nɛ̂ Mesi nde ? »
43004030	Mɛgi mbwa guotɛ ha zang le nɛ ha pɛ Jésus .
43004031	Ha ngimɔ ka bhoko bhɔna ha zang le , hio wan-yambimɔ lokatɛ ha Jésus : « Wan-osimɔ , mɛ yɔngmɔ wa ! »
43004032	Ma , a tɔa ha mbwa : « Mi nɛ ma yɔngamɔ ang mɛ yɔng ka ɛnɛ ing na . »
43004033	Hio wan-yambimɔ ana may : « Ma wi kuo nɛ ma yɔngamɔ tɛnɛ ha wɛnɛ nde ? »
43004034	Jésus tɔa ha mbwa : « Ka mi de mɔ ka wan-tomsi mi ngoya , nɛ ka mi lɛmsiri tom pɛa , ɛngɛ nɛ̂ yɔngamɔ pɔm .
43004035	Ɛnɛ dung mɛ tɔ nde , kilize nar ngbɔla ka ngimɔ bhi kpalmɔ alɛm . Ma , mi tɔ ha ɛnɛ nde , ɛnɛ gu li ɛnɛ zɔk fɔ ! Kpalmɔ ngaya kari , nɛ ngimɔ bhi tɛ bo sanga-sanga .
43004036	Wan-bhi kpalmɔ kpa kɛamɔ sising , nɛ wɛnɛ ha bhio mɔ hazu tunɔ kpoo . Mɛgi , wan-pɛ kpalmɔ nɛ wan-bhi waya , mbwa bede totɛ gbesi .
43004037	Zɛngwen ɛngɛ nɛ̂ tɛwen : ‹ Wi ndang ha pɛ kpalmɔ , nɛ ma mbinga ha bhi wayaa . ›
43004038	Mi tomsa ɛnɛ tuka hio wan-bhi waya ha zang fɔ ka ɛnɛ tɛ de toma na . Yo nɛ̂ hio mbing wi ka dea toma , nɛ ɛnɛ kpaa nɛ gɔni mɔ ka mɔgbɛng gbaa mbwa ang . »
43004039	Dɔka wi mɛ Samari , ka dung ha le ɛngɛ , mɛkara Jésus hazu bhoko ɛngɛ kɛa wen nde , a tɔa ha mi deamɔ pɔm fɛt .
43004040	Mɛgi , ka hio wi mɛ Samari tɛa hapɛtɛ Jésus , mbwa ana wɛnɛ mɛ bhɔn hinɛ mbwa ing . Jésus mɛkara , nɛ wɛnɛ dungɔ hinɛ mbwa yala bwa .
43004041	Hio dɔka wi pen mɔ sɔngsi mɛkara wɛnɛ , hazu yo nɛ̂ Jésus nɛ pɛa tɛ ka tɔa wen ha mbwa .
43004042	Nɛ hio wi ndɔng tɔa ha bhoko ɛngɛ : « Sising , ɔ mɛkara wɛnɛ , bo sɔna hazu wen ka mɛ tɔa na , ma , hazu ɔ zea fin wɛnɛ nɛ pɛ ɔ tɛ . Mɛgi , ɔ ingɔ nde , wɛnɛ nɛ̂ tɛ wan-kpasisi wi mɔ nzan . »
43004043	Hapata yala ndɔng bwa , Jésus guotɛ haki nɛ ha kandɔnu Galile .
43004044	Hazu Jésus nɛ pɛa tɛ batɔ nde , hio wi ba wan-tɔkuliwen nɛ zioa ha le pɛa na .
43004045	Ka Jésus hɔa ha Galile , hio wi haki baa wɛnɛ nɛ dede kɔ , hazu mbwa fin banɛ ha Jérusalem ha yenga Pake , nɛ mbwa bazɔk mɔ fɛt ka Jésus dea ha ngimɔ yenga .
43004046	Ha Galile , wɛnɛ hɔa ha Kana , le ka wɛnɛ bakifiri li nɛ li vigne . Ma konga nasara dungɔ haki , nɛ ma bem pɛa mɔ bewei dungɔ nɛ zɛlɛ ha Kapernaum .
43004047	Ka wei kɛ zea nde , Jésus guotɛ ha kandɔnu Judée tɛ ha Galile , a nɛa ha pɛ Jésus , nɛ a lokatɛ ha wɛnɛ nde , wɛnɛ anɛ ha Kapernaum nɛ kpasisi bem pɛa , ka tɛ bo sanga-sanga hapɛtɛ fio .
43004048	Jésus kiforo wen ha wɛnɛ : « Pɛ ɛnɛ , ɛnɛ mɛkiri mi sɔna , ka ɛnɛ zɔka mɔweka nɛ mɔkifi . »
43004049	Nasara ɛngɛ kiforo wen ha wɛnɛ : « Kongawan , ɔ nɛ hinɛ mɛ sɔngsi ka bem pɔm tɛ fe ka na . »
43004050	Ma , Jésus tɔa ha wɛnɛ : « Mɛ si ! Bem pɛ mɛ kpasa kari . » Wei kɛ mɛkara wen ka Jésus tɔa ha wɛnɛ , nɛ wɛnɛ sio .
43004051	Ka wɛnɛ boka ha liwal ha sioa , hio wan-tom pɛa wea si wa , nɛ mbwa tɔa ha wɛnɛ : « Bem pɛ mɛ kpasa kari . »
43004052	Nɛ wɛnɛ ana mbwa nɛ ngimɔ ka zɛlɛ ɛngɛ kara nɛ ha tɛ bem pɛa . Nɛ mbwa tɔa ha wɛnɛ : « Yo nɛ̂ mɛmbalasɔ ha ngonga ndang mɔ wal mbolo , ka zɛlɛ bawetɛ ɛngɛ kara ha tɛ wa . »
43004053	Mɛgi , bafa mɛ bem ɛngɛ ingɔ nde , yo dungɔ ha ndangtɛ ngimɔ ka Jésus wola nɛ mɔ ha wɛnɛ nde , bem pɛ mɛ kpasa kari . Mɛgi , wɛnɛ nɛ hio wi mɛ twa pɛa fɛt mɛkara Jésus .
43004054	Ɛngɛ nɛ̂ zebwa mɔweka ka Jésus dea . A dea yo hapata ka wɛnɛ guotɛ ha Judée si ha Galile .
43005001	Hapata mɔ ndɔng , ma yenga pɛ hio zuife dungɔ ha Jérusalem , nɛ Jésus nɛa ha yo .
43005002	Ha gasa ngeng ka zikiri Jérusalem ma nua ang , linga nde , nu ngalɔ sami . Ma bebe tɔ dungɔ haki ka ɛ sa nɛ nu Hebro nde , Betzata . Hio gala mɔrkɔ dungɔ hapɛtɛa .
43005003	Hio gili wan-zɛlɛ dungɔ ha ɔanu ha si gala ndɔng . Hio ma dungɔ nɛ̂ wan-gdɔka li , hio ma nɛ̂ kumɔ wi , nɛ hio ma nɛ̂ wan-zɛlɛ mɛla . [ Mbwa dungɔ ha kera ngimɔ ka telenge pɛ Sɔ bezil ha ngɔn tɛ tɛ tongbisi li . Bosi wan-zɛlɛ ka bele ha li ka telenge ɛngɛ fesa , zɛlɛ pɛa bekari ngase ka yo badung mɛng . ]
43005004	
43005005	Ma wi ang haki ka dung nɛ zɛlɛ tɛ bo bɛlɛ bhukɔa tar zanga mɔrkɔ gbala tar .
43005006	Ka Jésus hɔa haki , a kpaa wei ɛngɛ ha ɔanu . A ingɔ nde , pata zɛlɛ pɛ wi kɛ yɛa . Mɛgi , Jésus ana wɛnɛ : « Mɛ ngoya nde , zɛlɛ pɛ mɛ akari nde ? »
43005007	Wan-zɛlɛ kiforo wen ha wɛnɛ : « Wan-osimɔ , ha ngimɔ ka telenge ha tongbasa li , mi tɛ kpa ma wi ka beba mi pi ha lia nɛhasa na . Ha ngimɔ ka mi ha kio wal mɛ nɛ , ma wi gɔna li mi nɛ le ha li sɔngsi mi . »
43005008	Nɛ Jésus tɔa ha wɛnɛ : « Gutɛ , ba dele pɛ mɛ , mɛ nɛ nɔ ! »
43005009	Ha ndangtɛ ngimɔ , wei kɛ guotɛ , ba dele pɛa , nɛ a nɛa nɔ . Mɔ ɛngɛ hɔa ha swe ɔmtɛ .
43005010	Mɛgi , ka hio zuife zɔka wei kɛ ka zɛlɛ pɛa kara ha nɛa nɔ , mbwa tɔa ha wɛnɛ : « Mɛsɛ nɛ swe ɔmtɛ . Mbonga pɛ ɔ tɔ nde , wi atoy dele na . »
43005011	Wei kɛ tɔa ha mbwa : « Wan-kpasisi mi ha tɔ ha mi nde , mɛ aba dele pɛ mɛ , mɛ nɛ nɔ . »
43005012	Mbwa ana wɛnɛ : « O ha tɔ nde , mɛ de mɛgi o ? »
43005013	Ma , wei kɛ tɛ ing ling wi ka kpasasa wɛnɛ na , hazu Jésus lea nɛhasa ha soko giliwi ka dung haki .
43005014	Hapata , Jésus kpaa wei kɛ ha zang gasa twa Sɔ . Nɛ a tɔa ha wɛnɛ : « Mɛ kpasa kari . Ka mɛ ade fin gdangamɔ na , yu nde , ma ngamɔ betɛ kpa mɛ pen mɔ sɔngsi . »
43005015	Mɛgi , wei kɛ pena nɛ tɔ ha hio wan-le zuife nde , yo nɛ̂ Jésus ka kpasasa wɛnɛ .
43005016	Tuka ɛngi , hio zuife angara namala Jésus , hazu a kpasasa wan-zɛlɛ ha swe ɔmtɛ .
43005017	Ma , Jésus tɔa ha mbwa : « Bafa mi ha dea tom ngimɔ fɛt . Mɛgi , mi fin , mi ha dea tom . »
43005018	Yo nɛ̂ ɛngi ka hio zuife kio wal mɛ gbɛ wɛnɛ nɛngaya pen mɔ sɔngsi . Yo bo sɔna hazu a tukolo mbonga swe ɔmtɛ na , ma , hazu a tɔa fin nde , Sɔ nɛ̂ Bafa wa . Ɛngɛ osi nde , a dea tɛ wa tuka Sɔ .
43005019	Jésus tɔa ha hio wan-le zuife : « Kpasawen , mi tɔ ha ɛnɛ nde , mi , Bewei , lɛm de mɔ ndang nɛ zu mi na . Mi de sɔna nɛ mɔ ka mi zɔka Bafa mi ha dea . Mɔ fɛt ka Bafa mi ha dea , mi ha dea yo gbesi .
43005020	Hazu Bafa mi ngoya mi , Bewei pɛa , nɛ a osa ha mi mɔ ka wɛnɛ ha dea . Nɛ a beosi ha mi hio gasa tom fin pen mɔ ndɔng tuka nde , ɛnɛ ayaksi .
43005021	Gbesi tuka Bafa mi gu hio fiowi nɛ gde mbwa nɛ tunɔ , mi Bewei pɛa , mi ha tunɔ ha hio wi tuka sila mi ngoya .
43005022	Hazu Bafa mi gɔn kita ha zu ma wi na . Ma , a gdea ziomɔ mɛ gɔn kita fɛt ha kɔ mi , Bewei pɛa .
43005023	A dea mɛgi tuka nde , hio wi fɛt alukisi mi gbesi tuka mbwa lukisi nɛ Bafa mi . Wi ka lukisi mi na , a lukisi Bafa mi ka tomsa mi na .
43005024	« Kpasawen , mi tɔ ha ɛnɛ nde , wi ka ze wen pɔm nɛ ka mɛkiri Sɔ ka tomsa mi , a bedung nɛ tunɔ kpoo . Sɔ lɛm gɔn kita ba wɛnɛ fin na . Mɛgi , wia laka fio gde kari , nɛ a tɛ bo nɛ tunɔ .
43005025	Mi tɔ fin kpasawen ha ɛnɛ nde , ngimɔ ha tɛa , yo hɔa sising , ka hio fiowi beze gɛl mi , Bewei pɛ Sɔ , nɛ ɛ ndɔng ka zea yo betun .
43005026	Hazu , gbesi tuka Bafa mi nɛ ziomɔ mɛ ha tunɔ ha hio wi , a haa mi fin ziomɔ mɛ ha tunɔ ha hio wi .
43005027	Nɛ a haa mi fin ziomɔ mɛ gɔn kita ha zu hio wi , hazu mi nɛ̂ Bewei pɛ Wi .
43005028	Ka mɔ ndɔng ayaksi ɛnɛ na , hazu ma ngimɔ behɔ ka ɛ ndɔng ka dung ha zang kɔfio beze gɛl mi ,
43005029	nɛ mbwa fɛt begutɛ ha kɔfio gbo . Ɛ ndɔng ka bade dedemɔ , mbwa begutɛ nde , mi aha mbwa tunɔ kpoo . Ma , ɛ ndɔng ka bade gdangamɔ , mbwa begutɛ nde , mi agɔn kita ba mbwa . »
43005030	« Mi lɛm de mɔ ndang nɛ zu mi na . Mi gɔn kita ha zu wi lɛm nɛ mɔ ka Sɔ osa ha mi . Mɛgi , kita ka mi gɔn nɛ nzeng , hazu mi de nɛ mɔ ka sila mi ngoya na . Ma , mi de nɛ mɔ ka sila Sɔ , wan-tomsi mi , ngoya .
43005031	Ka bo nɛ̂ mi gbatɛ ha kɛ wen tɛ mi nɛ pɔm tɛ , yo bo nɛ̂ tɛwen na .
43005032	Ma , ma wi ang ka kɛ wen pɔm . Nɛ mi ingɔ nde , wen tɛ mi ka wɛnɛ kɛ , nɛ̂ tɛwen .
43005033	Ɛnɛ batomsi hio ma wi ha pɛ Jean wan-gdumsiwi , nɛ kɛa wen pɛa nɛ tɛwen .
43005034	Mi tɛ ngoy nde , ma wi akɛ wen hazu mi na . Ma , mi osi kɛa wen pɛ Jean ha ɛnɛ nde , Sɔ akpasisi ɛnɛ .
43005035	Jean badung tuka lamba ka wea baa , nɛ ɛnɛ dea totɛ ha yoloa ngimɔ tikiring .
43005036	Ma , pɔm , mi nɛ ma kɛa wen ka pena pɛ Jean . Yo nɛ̂ hio tom pɔm , ka Bafa mi haa ha mi . Nɛ hio mɔ ndɔng ka mi de , kɛ wen hazu mi nde , yo nɛ̂ Bafa mi ka tomsa mi .
43005037	Bafa mi ka tomsa mi , ha kɛa wen pɔm fin . Ma , ɛnɛ tɛ ze gɛl wa na , nɛ ɛnɛ tɛ zɔk li wa ndang na .
43005038	Ɛnɛ pam wen pɛa ha sila ɛnɛ na , hazu ɛnɛ tɛ mɛkiri mi , ka wɛnɛ tomsa ha nu na .
43005039	Ɛnɛ yambi takarata pɛ Sɔ hazu ɛnɛ takiri nde , ɛnɛ ha kpaa tunɔ kpoo ha zanga . Ma , bo nɛ̂ takarata pɛ Sɔ ha kɛ wen tɛ mi , na nde ?
43005040	Ma , ɛnɛ ngoy tɛa ha pɔm hazu kpa tunɔ kpoo na .
43005041	« Mi ki lukosomɔ pɛ hio wi na ,
43005042	hazu mi ingɔ ɛnɛ nɛdedea nde , sila ɛnɛ ngoy Sɔ na .
43005043	Yo nɛ̂ Bafa mi ka tomsa mi ha nzan . Nɛ ɛnɛ tɛ ba mi nɛ dede kɔ na . Ma , ka ma wi tɛ nɛ wal ngatɛ pɛa nɛ pɛa tɛ , ɛnɛ beba wɛnɛ nɛ dede kɔ .
43005044	Ɛnɛ ngoya kpaa lukosomɔ pɛ may . Ma , ɛnɛ ki lukosomɔ ka tɛ nɛ ndanga Sɔ na . Ka mɔ dung mɛgi , ki ɛnɛ betɛ mɛkiri mi mɛng ?
43005045	Ka ɛnɛ atakiri nde , yo nɛ̂ mi ka befundi ɛnɛ ha li Bafa mi , na . Wi ka befundi ɛnɛ , yo nɛ̂ Moïse ka ɛnɛ gde tazu ha tɛ wa .
43005046	Ɛnɛ amɛkiri se Moïse nɛkpasa , ki ɛnɛ mɛkara mi , hazu wɛnɛ ngɛraka nɛ wen tɛ mi .
43005047	Ma , ka ɛnɛ tɛ mɛkiri ngɛrakamɔ pɛa na , ki ɛnɛ bemɛkiri wen pɔm mɛng ? »
43006001	Hapata , Jésus nɛa ha kuli tɔ Galile , ka ɛ sa fin nde tɔ Tiberiade .
43006002	Dɔka giliwi nɛa ha pata wa , hazu mbwa zɔka hio mɔweka ka wɛnɛ dea kpasisi nɛ hio wan-zɛlɛ .
43006003	Jésus danga nɛ ha zu ngari nɛ dungɔnu ang hinɛ hio wan-yambimɔ pɛa .
43006004	Ngimɔ yenga Pake pɛ hio zuife hɛra kari .
43006005	Jésus guoli nɛ a zɔka dɔka giliwi ka tɛa ha pɛa . Mɛgi a ana Philippe : « Ɔ behɛ mampa mɛ ha ha dɔka wi ndɔng ha ndo nde ? »
43006006	A tɔa wen ɛngɛ mɛ we sila Philippe . Hazu a ingɔ mɔ ka wɛnɛ bede kari .
43006007	Philippe kiforo wen ha wɛnɛ : « Ngase ka ɔ hɛ mampa ka lɛm nɛ mbɔli tom mɔ yala gɔmmay bwa , wi ndang ndang fɛt bekpa bebe titi mampa sɔna . »
43006008	Hapata , ma wan-yambimɔ pɛa , André ya mɛ Simon Pierre , tɔa ha Jésus :
43006009	« Ma bewei hakɛ nɛ mampa mɔrkɔ nɛ kɔyɔ bwa ha kɔ wa . Ma , yo bede nɛ nge tɛ mɔ ha dɔka gili ndɔng ge nde ? »
43006010	Nɛ Jésus haa nu ha hio wan-yambimɔ pɛa nde , mbwa atɔ ha hio wi fɛt nde , mbwa adungnu . Wi fɛt dungɔnu ha zu ndungulu , ka dung haki nɛdɔka . Dɔka wei ndɔng lɛma nɛ tomay mɔrkɔ .
43006011	Jésus baa mampa ndɔng , a lukoso Sɔ hazua , nɛ a kapana yo ha hio giliwi ndɔng . A dea fin gbesi nɛ hio kɔyɔ ndɔng , nɛ hio wi yɔnga yo zang mbwa don .
43006012	Nɛ ka zang mbwa fɛt dona kari , Jésus haa nu ha hio wan-yambimɔ pɛa : « Ɛnɛ kay hio olo titi yɔngamɔ ndɔng , wen ma betɛ yɔmɔ . »
43006013	Mbwa wesara hio olo titi mampa ndɔng mɔrkɔ ka ngbɔla hapata yɔngamɔ , nɛ yo dona gɛsɛ bhukɔ gbala bwa .
43006014	Ka hio wi zɔka mɔweka ɛngi ka Jésus dea , mbwa tɔa : « Kpasawen , wei kɛ nɛ̂ wan-tɔkuliwen , ka ɛ batɔ sɔngsi nde , a betɛ bin ha nzan . »
43006015	Nɛ Jésus ingɔ nde , hio wi tɛ bo sanga mɛ ba wɛnɛ gde tuka kongapora ha zu mbwa , ngase wɛnɛ tɛ ngoy yo na . Mɛgi , a pena gbatɛ si ha zu ngari .
43006016	Ka mbolo dea , hio wan-yambimɔ pɛ Jésus nɛa ha nukolo tɔ .
43006017	Mbwa lea sɔngu hazu ku li nɛ ha Kapernaum . Zɛ dea kari , ma , Jésus tɛ hɔ ka ha pɛ mbwa na .
43006018	Tongbasali dungɔ ha li nɛdɔka , hazu bok dungɔ ha yuoa nɛngaya .
43006019	Ka hio wan-yambimɔ gala sɔngu yɛ nɛ nukolo kilomɛtɛrɛ mɔrkɔ , mana mɔrkɔ zanga ndang , mbwa zɔka Jésus ha nɛa nɔ nɛ zu li tɛnɛ ha pɛ mbwa . Nɛ ke baa mbwa .
43006020	Ma , Jésus tɔa ha mbwa : « Ɛnɛ yu ke na ! Yo nɛ̂ mi . »
43006021	Mbwa ngoya mɛ ku Jésus gde ha zang sɔngu , ma , nɛhasa sɔngu bhanda kari ha nukolo ka mbwa nɛ ang .
43006022	Nɛ ka mɔsaa , hio giliwi ndɔng bhɔna fin ha nukolo tɔ , hazu mbwa ingɔ nde , mɛmbalasɔ sɔngu dungɔ kanɛ ndang sɔna ha nukolo , nɛ Jésus tɛ le zanga hinɛ hio wan-yambimɔ pɛa na . Yo nɛ̂ mbwa sɔna ka pena .
43006023	Hio ma sɔngu guotɛ ha le Tiberiade nɛ hɔa sanga-sanga nɛ bhandi ka Kongawan Jésus lukoso Sɔ ha zu mampa ka giliwi yɔnga .
43006024	Ka hio giliwi ndɔng zɔka nde , Jésus nɛ hio wan-yambimɔ pɛa bo haki na , mbwa lea ha zang hio sɔngu ndɔng , hazu nɛ ha Kapernaum ha kio Jésus .
43006025	Hio giliwi kpaa Jésus ha kuli tɔ , nɛ mbwa ana wɛnɛ : « Wan-osimɔ , mɛ hɔa hakɛ ha nge ngimɔ ge nde ? »
43006026	Jésus kiforo wen ha mbwa : « Mi tɔ kpasawen ha ɛnɛ : Ɛnɛ ki mi , hazu ɛnɛ yɔnga mampa ndɔng zang ɛnɛ don . Yo bo nde , hazu ɛnɛ ingɔ goto mɔweka pɔm na .
43006027	Ka ɛnɛ agbɛngsi tɛ hazu kpa nɛ yɔngamɔ ka beyek na . Ma , ɛnɛ gbɛngsi tɛ hazu kpa yɔngamɔ ka bebhɔn nɛ ka beha ɛnɛ tunɔ kpoo . Mi , Bewei pɛ Wi , beha yo ha ɛnɛ , hazu Sɔ , Bafa mi , gdea ziomɔ pɛa ha kɔ mi . »
43006028	Mɛgi , mbwa ana wɛnɛ : « Hazu de tom Sɔ , ɔ ade nge mɔ ge ? »
43006029	Jésus kiforo wen ha mbwa : « Sɔ ngoya ma tom ndang sɔna : Ɛnɛ amɛkiri mi , wi ka wɛnɛ tomsa . »
43006030	Mbwa ana wɛnɛ fin : « Ma , mɛ bede nɛ nge mɔweka ha li ɔ ge nde ? Mɛ bede nɛ nge mɔ nde , ka ɔ amɛkiri mɛ ge nde ?
43006031	Sɔngsi bhee , hio ngbabafa ɔ bayɔng mane ha kpɛnu , gbesi tuka wen pɛ Sɔ tɔa hazu Moïse : ‹ A haa mbwa yɔngamɔ ka tɛ nɛ ngɔn . › »
43006032	Jésus tɔa ha mbwa : « Mi tɔ kpasawen ha ɛnɛ nde , yo bo nɛ̂ Moïse ka baha yɔngamɔ ka tɛ nɛ ngɔn na . Ma , yo nɛ̂ Bafa mi ka ha ɛnɛ kpasa yɔngamɔ ka tɛ nɛ wal ngɔn .
43006033	Hazu , kpasa yɔngamɔ ka Sɔ ha , yo nɛ̂ ɛngɛ ka zil nɛ ngɔn tɛnɛ . Yɔngamɔ ɛngɛ ha tunɔ kpoo ha hio wi mɔ nzan . »
43006034	Mɛgi , mbwa tɔa ha wɛnɛ : « Kongawan , mɛ ha ɔ yɔngamɔ ɛngɛ ngimɔ fɛt . »
43006035	Jésus tɔa ha mbwa : « Yo nɛ̂ mi ka dung yɔngamɔ ka ha tunɔ . Wi kɛ ka tɛ ha pɔm , wɔ yɔngamɔ lɛm de wɛnɛ fin na . Nɛ wi ka mɛkiri mi , wɔ li lɛm de wɛnɛ fin ndang na .
43006036	« Mi batɔ se ha ɛnɛ nde , ngase ka ɛnɛ zɔka mi , ɛnɛ tɛ mɛkiri mi na .
43006037	Hio wi ndang ndang fɛt ka Bafa mi ha mi , betɛ ha pɔm . Nɛ mi lɛm kafi wi ka tɛ ha pɔm ndang na .
43006038	Hazu mi zilo ha ngɔn tɛ , bo hazu de mɔ ka sila mi ngoya na , ma , hazu de mɔ ka sila wan-tomsi mi ngoya .
43006039	Mɔ ka sila wan-tomsi mi ngoya , yo nde , mi ayɔsisi ma wi ndang ka wɛnɛ haa ha mi na . Ma , yo lɛma nde , mi atunsi mbwa ha soko hio fiowi ha kpogio ngimɔ .
43006040	Bafa mi ngoya nde , wi ndang ndang fɛt ka zɔk Bewei pɛa , nɛ ka mɛkiri wɛnɛ , akpa tunɔ kpoo . Nɛ mi betunsi mbwa ha soko hio fiowi ha kpogio ngimɔ . »
43006041	Hio wi dea ngambi sungiri nɛ Jésus hazu wen pɛa nde , wɛnɛ nɛ̂ yɔngamɔ ka zil nɛ ngɔn tɛnɛ .
43006042	Mbwa tɔa : « Wi kɛ bo nɛ̂ Jésus bem pɛ Joseph na nde ? Bo nɛ̂ ɔ ingɔ bafa wa nɛ nana wa na nde ? A de mɛng mɛ tɔ nde , a zil ha ngɔn tɛnɛ ge nde ? »
43006043	Mɛgi , Jésus kiforo wen ha mbwa : « Ka ɛnɛ ade ngambi na .
43006044	Ka Bafa mi , wan-tomsi mi , tɛ ngbɔsi ma wi ha mi na , wia lɛm tɛ ha pɔm na . Nɛ mi betunsi wi fɛt ka tɛ ha pɔm , ha soko hio fiowi ha kpogio ngimɔ .
43006045	Hio wan-tɔkuliwen bangɛriki nde , Sɔ beosi wen pɛa ha wi fɛt . Wi kɛ ka ze Bafa mi nɛ ka pam osamɔ pɛa , betɛ ha pɔm .
43006046	Ma wi tɛ zɔk Bafa mi na , kanɛ mi , ka guotɛ ha ngɔn tɛnɛ ha zɔk wɛnɛ .
43006047	Mi tɔ kpasawen ha ɛnɛ nde , wi ka mɛkiri mi , bedung nɛ tunɔ kpoo .
43006048	Mi nɛ̂ yɔngamɔ ka ha tunɔ kpoo .
43006049	Hio ngbabafa ɛnɛ bayɔng nɛ mane ha kpɛnu . Nɛ ngase ɛngi , mbwa fɛt fea .
43006050	Ma , wi ka yɔng yɔngamɔ ka zil ha ngɔn tɛ , lɛm fe na .
43006051	Mi nɛ̂ yɔngamɔ ka ha tunɔ , ka zilo ha ngɔn tɛ . Wi ka beyɔng yo , bedung nɛ tunɔ kpoo . Yɔngamɔ ka mi beha , yo nɛ̂ multɛ mi . Mi ha yo nde , hio wi mɔ nzan akpasi . »
43006052	Nɛ ka hio wi zea mɛgi , mbwa angara zanga wen nɛngaya ha soko may . Mbwa tɔa : « Wei kɛ beku multɛ wa ha ɔ ayɔng mɛng ? »
43006053	Jésus tɔa fin : « Kpasawen , mi tɔ ha ɛnɛ nde , ka ɛnɛ yɔng multɛ mi , Bewei pɛ Wi na , nɛ ka ɛnɛ nɔ tɔktɛ mi na , ki ɛnɛ lɛm dung nɛ tunɔ nɛkpasa na .
43006054	Wi kɛ ka yɔng multɛ mi , nɛ ka nɔ tɔktɛ mi , wɛnɛ bekpa tunɔ kpoo . Nɛ mi betunsi wɛnɛ ha soko hio fiowi ha kpogio ngimɔ .
43006055	Hazu multɛ mi nɛ̂ kpasa yɔngamɔ mɛ yɔng . Nɛ tɔktɛ mi nɛ̂ kpasa mɔ mɛ nɔ .
43006056	Wi ka yɔng multɛ mi nɛ ka nɔ tɔktɛ mi , wɛnɛ bebhɔn ha mi , nɛ mi bebhɔn ha wɛnɛ .
43006057	Bafa mi , ka tomsa mi , wɛnɛ nɛ zutunɔ . Nɛ mi dung nɛ zutunɔ nɛ wal ngatɛ pɛa . Nɛ wi ka beyɔng multɛ mi , a bedung nɛ zutunɔ nɛ wal ngatɛ pɔm .
43006058	Ɛngɛ nɛ̂ yɔngamɔ ka zilo ha ngɔn tɛ . Yo bo tuka yɔngamɔ ka hio ngbabafa ɛnɛ bayɔng sɔngsi na . Mbwa fea , ma , wi ka beyɔng yɔngamɔ ɛngɛ , a bedung nɛ tunɔ kpoo . »
43006059	Jésus tɔa wen ndɔng fɛt , ha ngimɔ ka wɛnɛ dungɔ ha osamɔ ha hio wi ha twa gɔ Sɔ mɔ Kapernaum .
43006060	Hio wan-yambimɔ nɛdɔka ka zea wen ndɔng , tɔa : « Wen ndɔng ngaya pɛ mbwa pentɛ , o ka bemɛkiri yo , o ? »
43006061	Jésus ingɔ nde , hio wan-yambimɔ dea ngambi hazu wen ndɔng . Mɛgi , a ana mbwa : « Ɛnɛ de ngambi hazu wen ndɔng ka mi tɔa nde ?
43006062	Ma , ha ngimɔ ka ɛnɛ bezɔk mi , Bewei pɛ Wi ha danga si ha ngɔn , ha bhandi ka mi badung ang tɛnɛ , ɛnɛ betɔ nɛ nge wen ge nde ?
43006063	Yo nɛ̂ Nzɔy-Sɔtɛ ka ha tunɔ ha hio wi . Wi lɛm de ma mɔ nɛ pɛa tɛ na . Hio wen ndɔng ka mi tɔa ha ɛnɛ don nɛ Nzɔy-Sɔtɛ ka ha tunɔ ha hio wi .
43006064	Ma , hio ma wi ha soko ɛnɛ mɛkiri mi na . » Jésus tɔa mɛgi hazu a ingɔ sɔngsi bhee wi ndɔng ka mɛkiri wɛnɛ na , nɛ wi ka beha kasatɛ wa .
43006065	Nɛ wɛnɛ tɔa fin : « Yo nɛ̂ ɛngi ka mi tɔa ha ɛnɛ nde , ma wi lɛm tɛ ha pɔm sɔna , ka Sɔ Bafa mɛkiri nde , wɛnɛ atɛ . »
43006066	Hapata ɛngi , hio dɔka wan-yambimɔ pɛa daka tɛ , nɛ mbwa ngoy ndara wɛnɛ fin na .
43006067	Mɛgi , Jésus ana hio wan-yambimɔ pɛa bhukɔ gbala bwa : « Ma , pɛ ɛnɛ , ɛnɛ ngoya si fin nde ? »
43006068	Nɛ Simon Pierre kiforo wen ha wɛnɛ : « Kongawan , ɔ betɛ lak mɛ gde , tɛ nɛ ha pɛ o ? Yo nɛ̂ wen pɛ mɛ , ka dung nɛ̂ wen ka ha tunɔ kpoo .
43006069	Ɔ mɛkara nɛ ɔ ingɔ nde , mɛ nɛ̂ nzɔy wi ka Sɔ tomsa ha ɔ . »
43006070	Jésus kiforo wen ha mbwa : « Bo nɛ̂ mi ha weki ɛnɛ ndɔng bhukɔ gbala bwa na nde ? Ma , ngase ɛngi ma ndang ha soko ɛnɛ nɛ̂ ngana pɛ Sɔ . »
43006071	Jésus tɔa wen ɛngɛ hazu Judas bewei pɛ Simon Iskariote . Ngase ka Judas nɛ̂ ma wan-yambimɔ ha soko ɛ ndɔng bhukɔ gbala bwa , yo nɛ̂ wɛnɛ ka beha kasatɛ Jésus .
43007001	Hapata , Jésus dungɔ ha yala bhɔn ka ha kandɔnu Galile . A tɛ ngoy fin yala ha kandɔnu Judée na , hazu haki hio wan-le zuife dungɔ ha kio wal mɛ gbɛ wɛnɛ .
43007002	Yenga pɛ hio zuife ka mbwa bɛ gbamsa mɛ ɔ ha sia mɔ dimasi ndang hɛra kari .
43007003	Mɛgi hio ya mɛ Jésus tɔa ha wɛnɛ : « Mɛ gutɛ hakɛ pen si ha kandɔnu Judée nde , hio wan-yambimɔ haki azɔk fin mɔ ndɔng ka mɛ ha dea .
43007004	Hazu wi ka ngoy nde , hio wi aing wɛnɛ , a lɛm de hio mɔ pɛa nɛ wuso na . Mɛgi , ka mɛ ha dea mɔ ndɔng , lɛma nde , mɛ agbasi tɛ mɛ ha li wi mɔ nzan fɛt . »
43007005	Hio ya wa tɔa mɛgi , hazu mbwa fin mɛkiri wɛnɛ na .
43007006	Mɛgi , Jésus tɔa ha mbwa : « Ngimɔ pɔm tɛ hɔ ka na . Ma , pɛ ɛnɛ , ngimɔ fɛt lɛma mɛ nɛ haki .
43007007	Hio wi mɔ nzan lɛm sɛn ɛnɛ na . Ma , pɔm , mbwa sɛn mi hazu mi gbasa long nde , deamɔ pɛ mbwa nɛ gdanga .
43007008	Ɛnɛ nɛ ha yenga ɛngɛ . Ka bo nɛ̂ mi , mi lɛm nɛ ha yenga na , hazu ngimɔ pɔm tɛ hɔ ka na . »
43007009	Hapata wen ndɔng , a bhɔna ha kandɔnu Galile .
43007010	Ka hio ya mɛ Jésus nɛa ha gala yenga kari , a guotɛ nɛ wuso nak pata mbwa . Ma , a tɛ gbasi tɛ wa na .
43007011	Ha ngimɔ yenga , hio wan-le zuife dungɔ ha kio wɛnɛ nɛ ana mɔ nde , wɛnɛ ha ndo ?
43007012	Hio wi dungɔ ha tɔa wen pɛa nɛdɔka ha soko may . Hio ma tɔa nde , wɛnɛ nɛ̂ dede wi . Nɛ hio ma mbinga tɔa nde , wɛnɛ nɛ̂ wan-osili giliwi .
43007013	Ma , hio wi tɔ wen pɛa long na , hazu mbwa dungɔ ha yuo ke hio wan-le zuife .
43007014	Ka hio yala yenga tɛ bo ha binsilaa , Jésus lea ha gasa twa Sɔ . Nɛ wɛnɛ angara osamɔ ha hio wi .
43007015	Hio wi yaksa pentɛ nɛ mbwa tɔa : « Wei kɛ tɛ yambi mbonga pɛ ɔ na . Ma , wɛnɛ ingɔ takarata pɛ Sɔ nɛdedea . A dea yo mɛng ? »
43007016	Nɛ Jésus kiforo wen ha mbwa : « Mi osi mɔ nɛ zu mi na . Ma , yo nɛ̂ pɛ Sɔ ka tomsa mi .
43007017	Wi ka ngoy de mɔ ka sila Sɔ ngoya , wɛnɛ being nde , mana osamɔ pɔm tɛ nɛ wal Sɔ , mana mi ha wola nɛ mɔ nɛ pɔm tɛ .
43007018	Wi ka wol mɔ nɛ pɛa tɛ , a ki nɛ wal nde , hio wi alukisi nɛ wɛnɛ . Ma , wi ka ki nɛ wal nde , ɛ alukisi wi ka tomsa wɛnɛ , wɛnɛ nɛ̂ wan-tɔ tɛwen , nɛ wɛnɛ bo nɛ̂ wan-likisi na .
43007019	Bo nɛ̂ Moïse baha ɛnɛ mbonga na nde ? Ma , ma wi ndang ha soko ɛnɛ ka de mɔ lɛm nɛ mbonga ɛngɛ bo na . Ɛnɛ ngoy gbɛ mi hazu ge ? »
43007020	Mɛgi , giliwi ndɔng kiforo wen ha wɛnɛ : « Mɛ nɛ ma dua ha zang mɛ . O ha ngoy mɛ gbɛ mɛ o ? »
43007021	Nɛ wɛnɛ tɔa ha mbwa : « Mi dea ma mɔkifi ndang . Nɛ ɛnɛ fɛt yaksa pentɛ .
43007022	Hio ngbabafa ɛnɛ angara gɔna sɔru bewei pɛ mbwa sɔngsi ka Moïse baha nu ha ɛnɛ mɛ de yo . Nɛ ɛnɛ mɛkara mɛ gɔn sɔru ngase ha swe ɔmtɛ , hazu Moïse baha nu mɛ gɔn yo dimasi ndang hapata bhɛ .
43007023	Ɛnɛ gɔn sɔru ha swe ɔmtɛ tuka nde , ɛnɛ atukili mbonga na . Mɛgi ɛnɛ de ngambi sungiri nɛ mi hazu mi kpasasa wi ha swe ɔmtɛ hazu ge ?
43007024	Ka ɛnɛ agɔn kita nɛ peali na . Ma , ɛnɛ gɔn kita nzeng . »
43007025	Hio ma wi mɛ Jérusalem dungɔ ha anamɔ : « Bo nɛ̂ wei kɛ nɛ̂ wi ka ɛ ki mɛ gbɛ na nde ?
43007026	Ɛnɛ zɔk , wɛnɛ ha bulo wen ha li wi fɛt , nɛ ɛ gdɔki wal ha wɛnɛ na . Hio wan-le pɛ ɔ ingɔ ka nde , wɛnɛ nɛ̂ Mesi nde ?
43007027	Ma , ma wi ndang lɛm ing bhandi ka Mesi begutɛ ang tɛnɛ na . Pɛa , ɔ ingɔ bhandi ka wɛnɛ guotɛ ang nɛdedea . »
43007028	Mɛgi , ka Jésus dungɔ ha osamɔ ha zang gasa twa Sɔ , wɛnɛ tɔa nɛ ngagɛl : « Yo nɛ̂ kpasawen nde , ɛnɛ ingɔ goto mi nɛ bhandi ka mi guotɛ ang tɛnɛ nde ? Mi tɛ tɛ nɛ wal ziomɔ pɔm na . Wi ka tomsa mi , wɛnɛ nɛ̂ wan-tɔ tɛwen . Ma , pɛ ɛnɛ , ɛnɛ ing wɛnɛ na .
43007029	Yo nɛ̂ mi , ka ingɔ wɛnɛ hazu mi guotɛ ha pɛa tɛnɛ . Nɛ yo nɛ̂ wɛnɛ ka tomsa mi hakɛ ha nzan . »
43007030	Mɛgi , mbwa dungɔ ha kio wal mɛ ba wɛnɛ . Ma , ma wi ndang tɛ gde kɔ ha tɛ wa na . Hazu ngimɔ pɛa tɛ lɛm ka na .
43007031	Dɔka wi ha soko giliwi ndɔng mɛkara Jésus , nɛ mbwa dungɔ ha tɔa : « Ha ngimɔ ka Mesi betɛ , a bede mɔweka pen ɛ ndɔng ka wei kɛ ha dea nde ? »
43007032	Hio Farizien zea wen ka hio wi dungɔ ha yimɔlɔa ha soko may ha wen pɛ Jésus . Mɛgi , hio gasa wan-hasadaka nɛ hio Farizien tomsa hio ma nasara mɔ gasa twa Sɔ , hazu nɛ , nɛ ba Jésus .
43007033	Jésus tɔa : « Mi dung fin hinɛ ɛnɛ ngimɔ tikiring . Hapata , mi benɛ ha pɛ wi ka tomsa mi .
43007034	Ɛnɛ beki mi gan , ɛnɛ lɛm kpa mi na . Hazu ɛnɛ lɛm mɛ hɔ ha bhandi ka mi benɛ ang na . »
43007035	Mɛgi hio wi anamɔ ha soko may : « Wɛnɛ benɛ ha nge bhandi ka ɔ lɛm kpa wɛnɛ ang na , ge nde ? A benɛ ha pɛ hio zuife ndɔng ka yambala ha soko hio olo kandɔ hazu osi mɔ ha hio kandɔ ndɔng nde ?
43007036	Wen ndɔng ka wɛnɛ tɔa nde , ɔ beki wɛnɛ gan , ɔ lɛm kpa wɛnɛ na , hazu ɔ lɛm hɔ ha bhandi ka wɛnɛ benɛ ang na , goto wen ndɔng mɛng ? »
43007037	Ha kpogio yala yenga ka dung nɛ̂ tɛ gasa swea , Jésus yola ha soko giliwi nɛ wɛnɛ tɔa nɛ ngagɛl : « Ka ma wi nɛ wɔ li , wɛnɛ atɛ ha pɔm tɛ nɔ mɔ .
43007038	‹ Wi ka mɛkiri mi , nanali ka ha tunɔ befok ha sila wa gbolgbol › , gbesi tuka ɛ bangɛriki ha zang takarata pɛ Sɔ . »
43007039	Jésus tɔa wen ɛngi hazu Nzɔy-Sɔtɛ ka hio wan-mɛkiri wɛnɛ bekpa . Ha ngimɔ ɛngi , Nzɔy-Sɔtɛ tɛ zil ka tɛ ha nzan na , hazu Sɔ tɛ ba ka Jésus ha zang lɛkɛ-lɛkɛmɔ na .
43007040	Ka hio giliwi zea wen ndɔng , hio ma ha soko mbwa tɔa : « Kpasawen , wi kɛ nɛ̂ wan-tɔkuliwen kɛ , ka ɔ ha kera . »
43007041	Hio ma tɔa : « Wi kɛ nɛ̂ Mesi . » Nɛ hio ma mbinga tɔa : « Mesi lɛm gutɛ ha Galile tɛnɛ ndang na .
43007042	Hazu ɛ bangɛriki se ha zang takarata pɛ Sɔ nde , Mesi bedung nɛ̂ bezang pɛ David , nɛ nde , wɛnɛ begbo ha Betlehem , le ka David bade le ang se . »
43007043	Mɛgi , hio zugiliwi kɛtana soko hazu wen pɛa .
43007044	Hio ma ngoya ba Jésus mɛ pi ha zɔbhɔ . Ma , ma wi ndang tɛ gde kɔ ha tɛ wa na .
43007045	Hio nasara ndɔng kiforo si ha pɛ hio gasa wan-hasadaka nɛ hio Farizien , ka ana mbwa : « Hazu ge ɛnɛ tɛ ba wɛnɛ tɛnɛ na ge ? »
43007046	Hio nasara ndɔng kiforo wen : « Ma wi ndang ka wolmɔ tuka wei kɛ bo na . »
43007047	Mɛgi hio Farizien ana mbwa : « A osala nɛ ɛnɛ fin nde ?
43007048	Ma wan-le zuife nɛ ma Farizien ndang tɛ mɛkiri wen pɛa na .
43007049	Ma , hio zugiliwi ndɔng ka ing mbonga pɛ Moïse na , mbwa mɛkara wen pɛa . Yo nɛ̂ ɛngi ka Sɔ foma mbwa kari . »
43007050	Nikodeme , ka banɛ se nɛ zɔk Jésus nɛ zɛ , dungɔ ha soko mbwa . Wɛnɛ fin nɛ̂ Farizien nɛ wan-le . A tɔa ha mbwa :
43007051	« Mbonga pɛ ɔ tɔ nde , ɔ agɔn kita ha zu ma wi sɔna , ka ɔ ana wɛnɛ sɔngsi nɛ ingɔ mɔ ka wɛnɛ dea . »
43007052	Mbwa kiforo wen ha wɛnɛ : « Mɛ fin nɛ̂ wi mɛ kandɔnu Galile nde ? Mɛ ki mɔ ha zang takarata pɛ Sɔ , nɛ mɛ bekpa nde , ma wan-tɔkuliwen lɛm gbo ha Galile tɛnɛ na . »
43007053	[ Mɛgi , wi ndang ndang fɛt sio ha twa pɛ mbwa .
43008001	Jésus nɛa ha zu ngari Olivier .
43008002	Nɛ sutole sut , a kiforo si ha zang gasa twa Sɔ . Hio wi fɛt ema mɛs-mɛs tɛ ha pɛa . Mɛgi , a dungɔnu nɛ osa mɔ ha mbwa .
43008003	Hio wan-osi mbonga nɛ hio Farizien kuo ma bhoko tɛ , tɛ gde ha binsila giliwi . Ɛ kpaa wɛnɛ ha dea wanza .
43008004	Nɛ mbwa tɔa ha Jésus : « Wan-osimɔ , ɔ kpaa bhoko kɛ ha dea wanza .
43008005	Moïse bagɔn mbonga nde , ɔ alo hio bhoko-de wanza nɛ ta gbɛ . Mɛ tɔ pɛ mɛ ha wena nde ge ? »
43008006	Mbwa tɔa mɛgi hazu we nɛ sila Jésus nde , ka mbwa akpa wal mɛ fundi nɛ wɛnɛ . Jésus hilo ha nu , nɛ wɛnɛ ngɛraka mɔ ha nu nɛ ndɔngkɔ .
43008007	Nɛ ka mbwa boka ha ana wɛnɛ mbaa-mbaa , a guotɛ yol ha ngɔn nɛ a tɔa ha mbwa : « Wi kɛ ha soko ɛnɛ ka tɛ de ka gdangamɔ ndang na , wɛnɛ api bosi ta ha tɛ bhoko ɛngɛ . »
43008008	Nɛ Jésus hilo ha nu nɛ mbinga , nɛ wɛnɛ ngɛraka mɔ ha nu fin .
43008009	Ka mbwa zea wen ɛngɛ , mbwa angara pena ndang ndang , hio koto wi pena nɛ bosia . Jésus bhɔna gbatɛ hinɛ bhoko ɛngɛ ka yola ha li wa .
43008010	Mɛgi Jésus guotɛ , nɛ a ana wɛnɛ : « Bhoko , hio wi ndɔng ha ndo ? Ma wi gɔna kita ha zu mɛ nde ? »
43008011	Bhoko ɛngɛ kiforo wen : « Way , Kongawan , ma wi ndang tɛ gɔn kita ha zu mi na ! » Jésus tɔa ha wɛnɛ : « Mi fin , mi gɔn kita ha zu mɛ na . Ma , ka mɛ ade gdangamɔ fin na . Mɛ si nɛdedea ! » ]
43008012	Hapata , Jésus osamɔ ha hio giliwi nɛ mbinga . A tɔa : « Mi nɛ̂ saamɔ ka ba ha nzan . Wi ka ndari mi , a lɛm nɛ nɔ ha zang tutum fin na , hazu wɛnɛ kpaa saamɔ ka ha tunɔ . »
43008013	Hio Farizien tɔa ha wɛnɛ : « Mɛ tɛ bo ha kɛa wen tɛ mɛ nɛ pɛ mɛ tɛ nde ? Zɔk , wen ka mɛ kɛ , yo bo nɛ̂ tɛwen na . »
43008014	Jésus kiforo wen ha mbwa : « Ngase ka mi kɛ wen tɛ mi nɛ pɔm tɛ , yo nɛ̂ tɛwen . Hazu mi ingɔ bhandi ka mi guotɛ ang tɛnɛ , nɛ mi ingɔ bhandi ka mi nɛ ang . Ma , ɛnɛ ing bhandi ka mi guotɛ ang tɛnɛ na . Nɛ ɛnɛ ing bhandi ka mi nɛ ang na .
43008015	Ɛnɛ gɔn kita lɛm nɛ ndɔki deamɔ pɛ hio wi mɔ nzan . Ma , mi gɔn kita ha zu ma wi ndang na .
43008016	Nɛ ka bo se nde , mi gɔn kita , mi gɔn yo nɛ wala , hazu mi bo gbatɛ na , ma , mi hinɛ Bafa mi ka tomsa mi .
43008017	Ɛ ngɛraka ha zang takarata mbonga pɛ ɛnɛ nde , ka hio wi bwa kɛ ndangtɛ wen , wen ɛngɛ nɛ̂ tɛwen .
43008018	Mi ha kɛa wen tɛ mi nɛ pɔm tɛ , nɛ Bafa mi ha kɛa wen tɛ mi fin . »
43008019	Hio Farizien ndɔng ana Jésus : « Bafa mɛ ha ndo ? » Nɛ Jésus kiforo wen ha mbwa : « Ɛnɛ ing mi , ngase Bafa mi na . Ɛnɛ aing se mi , ki ɛnɛ ingɔ Bafa mi fin . »
43008020	Jésus tɔa hio wen ndɔng ha ngimɔ ka wɛnɛ dungɔ ha osamɔ ha zang gasa twa Sɔ , ha bhandi wesiri mbɔli ha Sɔ . Ma , ɛ tɛ ba wɛnɛ na , hazu ngimɔ pɛa tɛ lɛm ka na .
43008021	Jésus tɔa fin ha hio Farizien : « Mi bepen , nɛ ɛnɛ beki mi gan . Ɛnɛ befe ha zang sɛmbɔ pɛ ɛnɛ . Ɛnɛ lɛm nɛ ha bhandi ka mi benɛ ang na . »
43008022	Nɛ hio wi tɔa : « Wɛnɛ ngoy mɛ gbɛ nɛ tɛ wa nɛ pɛa tɛ nde ? Hazu a tɔa nde , ɔ lɛm nɛ ha bhandi ka wɛnɛ benɛ ang na . »
43008023	Jésus tɔa ha mbwa : « Ɛnɛ nɛ̂ hio wi mɛ nu . Ma , pɔm , mi nɛ̂ wi mɛ ngɔn . Ɛnɛ nɛ̂ hio wi mɔ nzan ɛngɛ . Ma , mi bo nɛ̂ wi mɔ nzan ɛngɛ na .
43008024	Yo nɛ̂ ɛngi ka mi tɔa ha ɛnɛ nde , ɛnɛ befe ha zang sɛmbɔ pɛ ɛnɛ . Mi nɛ̂ wi , ka mi tɔa wen pɛa . Ka ɛnɛ mɛkiri yo na , ki ɛnɛ befe ha zang sɛmbɔ pɛ ɛnɛ . »
43008025	Mbwa ana Jésus : « Mɛ nɛ̂ o ? » Jésus kiforo wen ha mbwa : « Mi tɔa yo ha ɛnɛ sɔngsi bhee .
43008026	Mi nɛ mɔ nɛdɔka mɛ tɔ hazu gɔn nɛ kita ha zu ɛnɛ . Ma , wi kɛ ka tomsa mi tɛnɛ , wɛnɛ nɛ̂ wan-tɔ tɛwen . Mɛgi , mi tɔ ha hio wi mɔ nzan sɔna nɛ mɔ ka mi zea ha nu wa . »
43008027	Jésus tɔa nɛ wen pɛ Bafa wa ha mbwa . Ma , mbwa tɛ ing yo na .
43008028	Mɛgi Jésus tɔa ha mbwa : « Ha ngimɔ ka ɛnɛ begu mi , Bewei pɛ Wi , gde ha ngɔn , ɛnɛ being nde , mi nɛ̂ wi ka mi tɔ wen pɛa . Nɛ yo nɛ̂ ha ngimɔ ɛngi ka ɛnɛ being nde , mi de mɔ nɛ pɔm tɛ na , ma , mi tɔ sɔna nɛ wen ka Bafa mi osa ha mi .
43008029	Wi kɛ ka tomsa mi tɛnɛ , wɛnɛ hinɛ mi swe fɛt . Wɛnɛ gde mi gbatɛ ma swe ndang na , hazu mi de kanɛ mɔ ka ha totɛ ha wɛnɛ . »
43008030	Dɔka wi ka zea Jésus ha wolamɔ mɛgi , mɛkara wɛnɛ .
43008031	Jésus tɔa ha hio zuife ndɔng ka mɛkara wɛnɛ : « Ka ɛnɛ pam hio osamɔ pɔm nɛ mboazu , ki ɛnɛ bedung nɛ̂ hio kpasa wan-yambimɔ pɔm .
43008032	Ɛnɛ being tɛwen , nɛ tɛwen begbosisi ɛnɛ ha tom bala . »
43008033	Mbwa kiforo wen ha wɛnɛ : « Ɔ nɛ̂ hio bezang pɛ Abraham . Ɔ tɛ de tom bala ha si ma wi ma swe ndang na . Ma , mɛ de mɛng mɛ tɔ nde , ɔ begbo ha tom bala ge ? »
43008034	Jésus kiforo wen ha mbwa : « Mi tɔ kpasawen ha ɛnɛ nde , wi ndang ndang fɛt ka de gdangamɔ , mbwa nɛ̂ bala ha si gdangamɔ .
43008035	Bala dung kpoo hinɛ nam pɛ wan pɛa na . Ma , bezang nam bhɔn kpoo hinɛ nam pɛa .
43008036	Ka Bewei pɛ Sɔ gbosisi ɛnɛ ha tom bala yunɛ , ki ɛnɛ bedung sɛɛ nɛkpasa .
43008037	Mi ingɔ nde , ɛnɛ nɛ̂ hio bezang pɛ Abraham . Ma , ɛnɛ ha kio wal mɛ gbɛ mi hazu wen pɔm tɛ kpa bhandi ha sila ɛnɛ na .
43008038	Pɔm , mi tɔ nɛ wen mɔ ka mi zɔka ha pɛ Bafa mi . Nɛ pɛ ɛnɛ , ɛnɛ de kanɛ mɔ ka ɛnɛ zea ha nu bafa ɛnɛ . »
43008039	Mbwa kiforo wen ha wɛnɛ : « Bafa ɔ nɛ̂ Abraham . » Jésus tɔa ha mbwa : « Ɛnɛ abo se nɛ̂ hio bezang pɛ Abraham , ki ɛnɛ dea mɔ gbesi tuka Abraham bade .
43008040	Mi tɔa ha ɛnɛ tɛwen ka mi zea ha nu Sɔ . Ma , ɛnɛ ki wal mɛ gbɛ mi . Abraham tɛ de ma tom mɛgi na .
43008041	Pɛ ɛnɛ , ɛnɛ de tom pɛ bafa ɛnɛ . » Nɛ mbwa tɔa ha wɛnɛ : « Ɔ bo nɛ̂ hio bem wanza na . Bafa ɔ nɛ̂ Sɔ ndang sɔna . »
43008042	Jésus tɔa ha mbwa : « Sɔ abo se nɛ̂ bafa ɛnɛ , ki ɛnɛ ngoya mi . Hazu mi guotɛ ha pɛa tɛnɛ . Mi tɛ tɛ nɛ zu mi na . Yo nɛ̂ wɛnɛ ka tomsa mi tɛnɛ .
43008043	Hazu ge ɛnɛ ing goto wen ka mi tɔ ha ɛnɛ na , ge nde ? Ɛnɛ ing yo na , hazu ɛnɛ kafa zea yo .
43008044	Bafa ɛnɛ nɛ̂ Satan . Ɛnɛ ngoya kanɛ dea mɔ ka ha totɛ ha wɛnɛ . Angiri ha kudom mɔ , tom pɛa nɛ̂ gbɛa hio wi kpoo . A ngoy tɛwen na , hazu ma mbuli tɛwen bo ha sila wa na . Ndɔkitɛ wa nɛ̂ tɔa dalo , hazu wɛnɛ nɛ̂ wan-tɔ dalo nɛ bafa mɛ tili dalo fɛt .
43008045	Mi ha tɔa tɛwen ha ɛnɛ , yo nɛ̂ ɛngi ka ɛnɛ mɛkiri mi na .
43008046	Ha soko ɛnɛ , yo nɛ̂ o ka lɛma osi ha mi gdangamɔ ka mi dea , o ? Ndang bona . Nɛ ka mi tɔ tɛwen ha ɛnɛ , ɛnɛ mɛkiri na hazu ge ?
43008047	Wi ka dung nɛ̂ pɛ Sɔ , wɛnɛ ha zea wen pɛ Sɔ . Ma , ɛnɛ ze mi na , hazu ɛnɛ bo nɛ̂ pɛ Sɔ na . »
43008048	Hio zuife kiforo wen ha Jésus : « Mɛ nɛ̂ wi mɛ Samari , ka dua ha zang wa . Ɔ tɔa tɛwen na nde ? »
43008049	Jésus tɔa fin ha mbwa : « Mi bo nɛ dua ha zang mi na . Mi lukisi nɛ Bafa mi . Ma , pɛ ɛnɛ , ɛnɛ ngoy lukoso mi na .
43008050	Pɔm , mi ki lukosomɔ pɛ hio wi na . Ma , yo nɛ̂ Sɔ ka ngoy nde , hio wi alukisi mi . Wɛnɛ begɔn soko wena .
43008051	Kpasawen mi tɔ ha ɛnɛ nde , wi ka de mɔ lɛm nɛ wen pɔm , a lɛm fe kpoo na . »
43008052	Hio zuife tɔa ha wɛnɛ : « Kpasawen , sising , ɔ ingɔ long nde , mɛ nɛ̂ wan-dua . Abraham hinɛ hio wan-tɔkuliwen fɛt fea . Ma , mɛ tɔ nde , wi ka de mɔ lɛm nɛ wen pɛ mɛ , a lɛm fe kpoo na .
43008053	Mɛ pena gasa ngbabafa ɔ Abraham ka fea nde ? Nɛ hio wan-tɔkuliwen fɛt fea fin . Mɛ ba tɛ mɛ tuka o ? »
43008054	Jésus kiforo wen : « Ka mi lukisi tɛ mi nɛ pɔm tɛ , ki lukosomɔ ɛngɛ nɛ gbelea . Ma , yo nɛ̂ Bafa mi ka lukisi mi . Ɛnɛ tɔ nde , wɛnɛ nɛ̂ Sɔ pɛ ɛnɛ ,
43008055	ma , ɛnɛ ing wɛnɛ na . Pɔm , mi ingɔ wɛnɛ . Mi atɔ se nde , mi ing wɛnɛ na , ki mi tɔa dalo tuka ka ɛnɛ ha tɔa . Ma , mi ingɔ wɛnɛ , nɛ mi ha dea mɔ lɛm nɛ wen pɛa .
43008056	Gasa ngbabafa ɛnɛ Abraham bade totɛ hazu Sɔ tɔa ha wɛnɛ nde , a bezɔk swe ka mi betɛ . Nɛ ka wɛnɛ zɔka yo , a dungɔ nɛ totɛ . »
43008057	Mɛgi , hio zuife tɔa ha Jésus : « Mɛ tɛ kpa ka bɛlɛ bhukɔa mɔrkɔ na , mɛ tɛ tɔ nde , mɛ zɔka Abraham nde ? »
43008058	A kiforo wen ha mbwa : « Kpasawen mi tɔ ha ɛnɛ : Sɔngsi bhee , gde ɛ tɛ bhɛ ka Abraham na , mi ang . »
43008059	Ka mbwa zea mɛgi , mbwa kaya hio ta hazu lo nɛ wɛnɛ gbɛ . Ma , Jésus yɔamɔ ha li mbwa gbo ha gasa twa Sɔ pen .
43009001	Ma swe ka Jésus ha pena nɛ liwal , a zɔka ma wi , ka ɛ babhɛ nɛ gdɔka li .
43009002	Hio wan-yambimɔ ana Jésus : « Wan-osimɔ , hazu ge ɛ bhɛa wi ɛngɛ nɛ gdɔka li , ge nde ? Yo nɛ̂ hazu sɛmbɔ pɛa , mana hazu sɛmbɔ pɛ bafa wa nɛ nana wa , nde ? »
43009003	Jésus kiforo wen : « Li wa tɛ gdɔki hazu sɛmbɔ pɛa mana hazu sɛmbɔ pɛ bafa wa nɛ mana wa na . Ɛ bhɛa wɛnɛ nɛ gdɔka li nde , ka hio wi azɔk gasa mɔ ka Sɔ bede ha tɛ wa .
43009004	Lɛma nde , ɔ ade tom pɛ Sɔ ka tomsa mi , ha ngimɔ ka swe boka ha baa . Hazu zɛ tɛ bo sanga , nɛ ka yo hɔa , ma wi ndang lɛm de tom fin na .
43009005	Ha ngimɔ ka mi ang ha nzan , mi nɛ̂ saamɔ ka ba ha nzan . »
43009006	Nɛ ka Jésus wola mɔ ndɔng fɛt kari , a pɛa tafu ha nu . A dea yo nɛ mbɔrɔa . Nɛ wɛnɛ kuo mbɔrɔ nu ɛngi sɔ ha li wan-gdɔka li ɛngɛ .
43009007	A tɔa ha wɛnɛ : « Mɛ nɛ , nɛ tay li mɛ ha bebe tɔ Siloe . » ( Goto ling Siloe tɔ nde , wan-nɛkasara . ) Mɛgi wan-gdɔka li kɛ nɛa haki nɛ tay li wa . Ka wɛnɛ pea , a zɔka mɔ kari .
43009008	Mɛgi , hio wi mɔ pɛtɛ twa pɛa nɛ hio wi ndɔng ka dung mɛ zɔk wɛnɛ ha gɔamɔ , mbwa tɔa : « Bo nɛ̂ wi kɛ nɛ̂ wan-gdɔka li ka dungɔnu mɛ gɔ mbɔli , na nde ? »
43009009	Hio ma tɔa : « Yo nɛ̂ wɛnɛ . » Nɛ hio ma mbinga tɔa : « Dalo , yo nɛ̂ ma wi ka ba tɛ nɛ wɛnɛ . » Ma , wei kɛ tɔa ha mbwa : « Yo nɛ̂ mi . »
43009010	Mɛgi , mbwa ana wɛnɛ : « Ɛ dea mɛng ka gbali mɛ gboa long ge ? »
43009011	A kiforo tɔ ha mbwa : « Wei kɛ , ka ɛ sa nde , Jésus , ha de mbɔrɔ nu sɔ ha li mi . Nɛ wɛnɛ tɔa ha mi nde , mi anɛ nɛ tay li mi ha bebe tɔ Siloe . Mɛgi , ka mi nɛa nɛ tay li mi kari , li mi gboa long . »
43009012	Nɛ mbwa ana wɛnɛ : « Weia ha ndo ? » A kiforo wen : « Mi ing na . »
43009013	Ɛ kuo wei kɛ ka dungɔ sɔngsi nɛ gdɔka li nɛnɛ ha pɛ hio Farizien .
43009014	Swe ka Jésus dea nɛ mbɔrɔ nu gbosisi nɛ li wei ɛngɛ , yo dungɔ nɛ̂ swe ɔmtɛ .
43009015	Yo nɛ̂ ɛngi ka hio Farizien ana fin wei kɛ nɛ goto gbosasa li wa . Nɛ wɛnɛ tɔa ha mbwa : « A sɔa mbɔrɔ nu ha li mi , nɛ mi nɛa nɛ tay li mi . Yo nɛ̂ ɛngi ka mi tɛ bo ha zɔka mɔ sising . »
43009016	Nɛ hio ma Farizien tɔa : « Wei kɛ ka deamɔ tuka ɛngi , a bo nɛ̂ wi pɛ Sɔ na , hazu a tɛ pam mbonga hazu wen swe ɔmtɛ na . » Ma , hio ma tɔa : « Wan-de gdangamɔ lɛm de tili mɔweka tuka ɛngɛ na . » Mɛgi , hio Farizien kɛtana soko bwa hazu wen ɛngɛ .
43009017	Hio Farizien ana fin wei kɛ ka li wa gboa : « Pɛ mɛ , mɛ takiri nɛ ge hazu wei kɛ ka gbosasa li mɛ ge ? » A kiforo wen ha mbwa : « Wɛnɛ nɛ̂ wan-tɔkuliwen . »
43009018	Ma , hio wan-le zuife tɛ ngoy mɛkara nde , wei kɛ ka zɔk mɔ sising dungɔ nɛ gdɔka li sɔngsi , na . Hazu ɛngi , mbwa saa bafa wa nɛ nana wa ,
43009019	nɛ mbwa ana bafa wa hinɛ nana wa : « Wi kɛ nɛ̂ bem pɛ ɛnɛ tɛwen nde ? Ɛnɛ bhɛa ka wɛnɛ nɛ gdɔka li nde ? Ɛ dea mɛng , ka wɛnɛ zɔka mɔ sising , ge ? »
43009020	Mɛgi , bafa wa hinɛ nana wa kiforo wen : « Ɔ ingɔ nde , wi kɛ nɛ̂ bem pɛ ɔ . Ɔ bhɛa ka wɛnɛ nɛ gdɔka li .
43009021	Ma , ɔ ing mɔ ka dea nde wɛnɛ azɔk mɔ sising , na . Nɛ ɔ ing wi ka gbosasa li wa na . Wɛnɛ bo fin nɛ̂ bhobem na . Ɛnɛ ani nɛ wɛnɛ . A lɛma mɛ kifiri wen ha ɛnɛ nɛ nu wa . »
43009022	Mbwa kiforo wen mɛgi , hazu mbwa ha yuo ke hio wan-le zuife . Hazu sɔngsi hio wan-le zuife kpoa zuwen nde , wi ndɔng ka mɛkiri Jésus tuka Mesi , lɛm dung ha soko giliwi mɔ twa gɔ Sɔ fin na , ɛ bemul mbwa pi .
43009023	Yo nɛ̂ ɛngi , ka bafa wa nɛ nana wa tɔa nde , a bo fin nɛ̂ bhobem na , dea nde , mbwa a-ani nɛ wɛnɛ .
43009024	Mɛgi , hio Farizien saa fin wei kɛ ka li wa gboa , nɛ mbwa ana wɛnɛ : « Mɛ tɔ kpasawen ha li Sɔ . Ɔ ingɔ pɛ ɔ nde , wei kɛ nɛ̂ wan-de gdangamɔ . »
43009025	A kiforo wen : « Ka wɛnɛ nɛ̂ wan-de gdangamɔ , mi ing pɔm na . Ma , mi ingɔ nde , sɔngsi mi dungɔ nɛ gdɔka li , nɛ sising , mi tɛ bo ha zɔka mɔ . »
43009026	Mbwa ana wɛnɛ fin : « A dea nɛ nge tɛ mɔ ha tɛ mɛ ge ? A gbosasa li mɛ mɛng ? »
43009027	A kiforo wen ha mbwa : « Mi tɔa yo ha ɛnɛ kari , nɛ ɛnɛ ngoy ze mi na . Ma , ɛnɛ ngoy mɛ ze yo fin hazu ge ? Ɛnɛ ngoy mɛ tɛ fin nɛ hio wan-yambimɔ pɛa nde ? »
43009028	Mbwa yaa wɛnɛ nɛ mbwa tɔa : « Pɛ mɛ , mɛ nɛ̂ wan-yambimɔ pɛa ! Ma , pɛ ɔ , ɔ nɛ̂ hio wan-yambimɔ pɛ Moïse .
43009029	Ɔ ingɔ nde , Sɔ bawolmɔ ha Moïse . Ma , pɛ wei kɛ , ɔ ing bhandi ka wɛnɛ guotɛ ang tɛnɛ na . »
43009030	Wei kɛ kiforo wen ha mbwa : « Nde ge ? Wen ɛngɛ yaksa mi . Ngase wɛnɛ gbosasa li mi , ɛnɛ nde , ɛnɛ ing bhandi ka wɛnɛ guotɛ ang tɛnɛ na .
43009031	Ɔ hinɛ ɛnɛ , ɔ ingɔ nde , Sɔ ze gɔamɔ pɛ wan-de gdangamɔ na . Ma , a ze nɛ gɔamɔ pɛ wi ka ze nu wa , nɛ ka de mɔ ka sila wa ngoya .
43009032	Ɛ tɛ ze ka sɔngsi nde , ma wi gbosasa li wi ka ɛ bhɛa nɛ gdɔka li , na .
43009033	Wei kɛ abo se nɛ̂ wi pɛ Sɔ na , ki a lɛm de mɔ tuka ɛngɛ na . »
43009034	Nɛ mbwa tɔa ha wɛnɛ : « Mɛ ka mɛ nɛ̂ wan-de gdangamɔ angiri ha bhɛ pɛ mɛ , mɛ ngoya osi mɔ ha ɔ , nde ? » Mɛgi , mbwa yinɔ wɛnɛ gbo ha twa gɔ Sɔ .
43009035	Jésus zea nde , hio Farizien mulo pi wei kɛ ka wɛnɛ gbosasa li wa , gbo ha soko giliwi mɔ twa gɔ Sɔ . Mɛgi , a kpaa may hinɛ wɛnɛ nɛ a ana wɛnɛ : « Mɛ mɛkara Bewei pɛ Wi nde ? »
43009036	Nɛ wɛnɛ ana Jésus : « Kongawan , wɛnɛ nɛ̂ o ? Mɛ osi wɛnɛ ha mi , ka mi amɛkiri wɛnɛ . »
43009037	Jésus kiforo wen ha wɛnɛ : « Mɛ zɔka wɛnɛ kari . Yo nɛ̂ mi , ka wolmɔ ha mɛ ! »
43009038	Mɛgi , wei kɛ tɔa : « Kongawan , mi mɛkara mɛ . » Nɛ wɛnɛ ngbio zigolo ha si Jésus .
43009039	Nɛ Jésus tɔa ha wɛnɛ : « Mi tɛa ha nzan hazu gba soko hio wi nde , ka hio wan-gdɔka li azɔk mɔ , nɛ ka li hio wan-dede li agdɔki . »
43009040	Hio ma Farizien ka dungɔ hapɛtɛ Jésus zea wen ndɔng . Nɛ mbwa ana wɛnɛ : « Ɔ fin fɛt nɛ̂ hio wan-gdɔka li nde ? »
43009041	Nɛ Jésus kiforo wen ha mbwa : « Ɛnɛ abo se nɛ̂ hio wan-gdɔka li , ki ma sɛmbɔ bo ha zu ɛnɛ na . Ma , ɛnɛ tɔa nde , ɛnɛ nɛ̂ hio wan-dede li . Mɛgi , sɛmbɔ bebhɔn ha zu ɛnɛ . »
43010001	Jésus tɔa : « Kpasawen mi tɔ ha ɛnɛ , wi kɛ ka le zang ngalɔ sami nɛ wal nua na , ma , ka dang nɛ ma mbing wal nɛtɛ , wɛnɛ nɛ̂ wanzu nɛ wan-ba mɔ nɛ nyalɔ .
43010002	Ma , wi kɛ ka le zang ngalɔ sami nɛ wal nua , wɛnɛ nɛ̂ zaoro sami .
43010003	Wan-pam nu ngalɔ gbosisi ha wɛnɛ , nɛ hio sami ze nu wa . A sa hio sami ndang ndang fɛt nɛ ling mbwa , nɛ ngbɔsi mbwa ha dɛl .
43010004	Ka wɛnɛ kaya hio sami gbo nɛ kari , a nɛ nɔ ha li mbwa , nɛ mbwa ndari wɛnɛ hazu mbwa ingɔ gɛl wa .
43010005	Hio sami lɛm nɛ ha gdong gbele wi na . Ma , mbwa beyu wɛnɛ hazu mbwa ing gɛl wa na . »
43010006	Jésus tɔa towen ɛngɛ ha hio wi . Ma , mbwa ing gotoa na .
43010007	Jésus tɔa fin : « Kpasawen , mi tɔ ha ɛnɛ nde , mi nɛ̂ nu ngalɔ sami .
43010008	Hio wi ndɔng fɛt ka hɔa sɔngsi nɛ mi , mbwa dungɔ nɛ̂ hio wanzu nɛ wan-ba mɔ nɛ nyalɔ . Mɛgi , hio sami tɛ ze gɛl mbwa na .
43010009	Mi nɛ̂ nu ngalɔ sami . Wi ka le nɛ wal mi , mi bekpasisi wɛnɛ . A bele nɛ a begbo , nɛ a bekpa yɔngamɔ .
43010010	Wanzu tɛ sɔna hazu zu mɔ , nɛ gbɛ , nɛ bhondisi . Ma , pɔm , mi tɛa tuka nde , hio wi akpa tunɔ , nɛ tunɔ ka lɛma wɛ ɛ .
43010011	« Mi nɛ̂ dede zaoro sami . Dede zaoro sami lɛma fe gɔn zu hio sami pɛa .
43010012	Ka ma wan-de tom mbɔli zɔka ngɔnzu ha tɛa , a beyumɔ pen lak hio sami gde . Hazu wɛnɛ bo nɛ̂ zaoro sami na , nɛ hio sami bo nɛ̂ pɛa na . Mɛgi ngɔnzu begbɛ hio ma , nɛ hio oloa bepanziki ndang ndang .
43010013	Wɛnɛ yumɔ pen , hazu wɛnɛ nɛ̂ wan-de tom mbɔli sɔna , sila wa bo ha tɛ sami na .
43010014	Mi nɛ̂ dede zaoro sami . Mi ingɔ hio sami pɔm , nɛ hio sami pɔm ingɔ mi ,
43010015	gbesi tuka ka Bafa mi ingɔ nɛ mi , nɛ ka mi ingɔ nɛ wɛnɛ fin . Mi befe gɔn nɛ zu hio sami pɔm .
43010016	Mi kpaa fin hio ma mbing sami ka bo ha zang ngalɔ ɛngɛ na . Lɛma nde , mi angbɔsi mbwa fin tɛnɛ . Mbwa belɛngi zala ha gɛl mi . Mɛgi , zugili sami bedung kanɛ ndang sɔna , nɛ zaoro pɛ mbwa fin ndang sɔna .
43010017	« Bafa mi ngoya mi hazu mi lak tunɔ pɔm gde , tuka nde mi akpa yo fin .
43010018	Ma wi ndang gu tunɔ pɔm ha kɔ mi yunɛ na . Yo nɛ̂ mi nɛ pɔm tɛ ka lak yo gde . Mi nɛ ziomɔ mɛ lak tunɔ pɔm gde , nɛ mi nɛ ziomɔ mɛ kpa yo nɛ mbinga . Yo nɛ̂ Bafa mi ka haa nu ha mi nde , mi ade mɛgi . »
43010019	Hio wi kɛtana fin soko bwa hazu hio wen pɛa ndɔng .
43010020	Hio dɔka wi ha soko mbwa tɔa : « Wɛnɛ nɛ̂ bala ha kɔ gdanga sɔtɛ . Bili ha dea wɛnɛ . Ɛnɛ ze wen pɛa hazu ge ? »
43010021	Nɛ hio ma mbinga tɔa : « Wi ka dung bala ha kɔ gdanga sɔtɛ , a lɛm wolmɔ mɛgi na . Ma gdanga sɔtɛ ndang lɛm gbosisi li wan-gdɔka li na . »
43010022	Yo dungɔ nɛ̂ ngimɔ gangmɔ , hio zuife ha gala yenga gasa twa Sɔ ha Jérusalem .
43010023	Jésus dungɔ ha yala ha si ngundu gasa twa Sɔ ɛngɛ , ka ɛ sa nde , ngundu twa pɛ Salomon .
43010024	Hio wi wesara may zikiri wɛnɛ fin . Nɛ mbwa tɔa ha wɛnɛ : « Ka mɛ nɛ̂ Mesi , mɛ tɔ yo ha ɔ long . Yo tɛ bo nɛ̂ ngimɔ nɛdɔka ka ɔ ha zenga mɔ . Mɛ betɔ yo ha ɔ ha nge swe ge ? »
43010025	Jésus kiforo wen ha mbwa : « Mi tɔa yo ha ɛnɛ kari . Ma , ɛnɛ ngoy zea mi na . Hio tom ndɔng ka mi de nɛ wal ngatɛ pɛ Bafa mi , yo ha kɛa wen tɛ mi .
43010026	Ma , ɛnɛ mɛkiri mi na , hazu ɛnɛ bo nɛ̂ hio wi pɔm na .
43010027	Hio wi pɔm ha zea gɛl mi gbesi tuka ka hio sami ze nɛ gɛl zaoro mbwa . Mi ingɔ mbwa nɛ mbwa ha ndara mi .
43010028	Mi ha mbwa tunɔ kpoo . Mbwa lɛm fe na , nɛ ma wi lɛm zin mbwa ha kɔ mi yunɛ na ,
43010029	hazu Bafa mi haa mbwa ha mi , nɛ wɛnɛ nɛ ngaya pen wi fɛt . Ma wi lɛm zin mɔ ndang ha kɔ wa yunɛ na .
43010030	Mi hinɛ Bafa mi , ɔ nɛ̂ wi ndang sɔna . »
43010031	Hio zuife kaya ta nɛ mbinga hazu lo nɛ wɛnɛ gbɛ .
43010032	Mɛgi , Jésus tɔa ha mbwa : « Nɛ wal ngatɛ pɛ Bafa mi , mi dea hio dede tom nɛdɔka ha li ɛnɛ . Mɛgi , yo nɛ̂ nge tom ka ɛnɛ ngoy mɛ lo mi hazua , ge nde ? »
43010033	Mbwa kiforo wen ha wɛnɛ : « Ɔ ngoy lo mɛ nɛ ta , bo hazu dede tom ka mɛ dea na . Ma , ɔ ngoy mɛ lo mɛ hazu mɛ fɛngsa Sɔ . Mɛ nɛ̂ wi sɔna , ma , mɛ de tɛ mɛ tuka Sɔ . »
43010034	Jésus kiforo wen : « Bo nɛ̂ Sɔ tɔa ha zang mbonga pɛ ɛnɛ nde , ɛnɛ nɛ̂ hio sɔ , na nde ?
43010035	Hio wi ndɔng ka Sɔ tɔa wen ha mbwa , a saa mbwa nde , hio sɔ . Nɛ Wen pɛ Sɔ lɛm tukili ndang na .
43010036	Sɔ weka mi nɛ wɛnɛ tomsa mi ha nzan . Mɛgi ɛnɛ dea mɛng mɛ tɔ nde , mi ha fɛngsa Sɔ hazu mi tɔa nde , mi nɛ̂ Bewei pɛ Sɔ , nde ?
43010037	Ka mi bo ha dea tom pɛ Bafa mi na , ka ɛnɛ amɛkiri mi na .
43010038	Ma , ka mi ha dea yo , lɛma nde , ɛnɛ amɛkiri tom pɔm ndɔng , ngase ka ɛnɛ mɛkiri mi na . Hazu nɛ wal tom ndɔng ɛnɛ being nɛ kpasa nde , Bafa mi ang ha tɛ mi , nɛ mi ang ha tɛ wa . »
43010039	Nɛ mbwa kio fin wal mɛ ba Jésus . Ma , a kpɔya ha kɔ mbwa pen .
43010040	Wɛnɛ kiforo fin si ha kuli Jourdain ha bhandi ka Jean bagdumsi hio wi , nɛ wɛnɛ dungɔ haki .
43010041	Hio wi nɛdɔka dungɔ ha tɛa ha pɛa , nɛ mbwa tɔa : « Kpasawen , Jean tɛ de ma mɔweka ndang na . Ma , mɔ ka wɛnɛ tɔa ha zu wi kɛ , yo nɛ̂ tɛwen . »
43010042	Mɛgi , dɔka wi mɛkara Jésus haki .
43011001	Ha le Betani ma wi nɛ zɛlɛ , ling wa nde Lazare . Yo nɛ̂ le ka Marie hinɛ ya wa Marthe de le ang .
43011002	Marie nɛ̂ bhoko ɛngɛ ka bahɔng se nanga Jésus nɛ dede pɛl kulo liama , nɛ ka baku bumɔzu wa limbi nɛ yo . Nɛ Lazare , ka dung nɛ zɛlɛ , nɛ̂ ya wa .
43011003	Hazu ɛngi , hio ya mɔ bhoko bwa pio kasara ha Jésus mɛgɛ : « Kongawan , dan mɛ ka mɛ ngoya pentɛ , wɛnɛ nɛ zɛlɛ . »
43011004	Ka Jésus zea wena , a tɔa : « Zɛlɛ pɛ Lazare bo nɛ̂ zɛlɛ fio na . Ma , yo baa wɛnɛ tuka nde , Sɔ agbasi lɛkɛ-lɛkɛmɔ pɛa , nɛ nde , ɛ azɔk fin lɛkɛ-lɛkɛmɔ pɔm , Bewei pɛ Sɔ . »
43011005	Jésus ngoya Marthe , ya wa Marie , nɛ Lazare pentɛ .
43011006	Ma , ngase ka Jésus zea nde , Lazare nɛ zɛlɛ , a bhɔna ha bhandi ka wɛnɛ dung ang lɛm yala bwa ing .
43011007	Hapata , a tɔa ha hio wan-yambimɔ pɛa : « Ɔ kifiri nɛ ha kandɔnu Judée . »
43011008	Nɛ hio wan-yambimɔ tɔa ha wɛnɛ : « Wan-osimɔ , hio wi dungɔ ha kio wal nde , mbwa alo mɛ nɛ ta gbɛ pata tɛ yɛ ka na . Ma , mɛ ngoy mɛ kifiri fin si haki nde ? »
43011009	Jésus kiforo wen ha mbwa : « Bo nɛ̂ swe ndang nɛ ngonga bhukɔ gbala bwa na nde ? Ka ma wi yal nɛ swe , a lɛm kɔ nanga na , hazu wɛnɛ ha zɔka saamɔ ka ba ha nzan .
43011010	Ma , ka wi yal nɛ zɛ , a bekɔ nanga hazu saamɔ bo hapɛtɛ wa na . »
43011011	Hapata wen ndɔng , Jésus tɔa ha hio wan-yambimɔ : « Dan ɔ , Lazare ha ɔala . Ma , mi benɛ nɛ tunsi wɛnɛ . »
43011012	Mbwa tɔa ha wɛnɛ : « Kongawan , ka wɛnɛ ɔ nɛ la , zɛlɛ pɛa bekari . »
43011013	Jésus ngoy tɔ nde , Lazare fea fe . Ma , hio wan-yambimɔ takara pɛ mbwa takiri nde , a tɔ nɛ tɛ wen ɔala .
43011014	Mɛgi a tɔa ha mbwa long : « Lazare fea fe .
43011015	Mi nɛ totɛ hazu mi bo ang hinɛ wɛnɛ na . Sɔ dea mɛgi tuka nde , ɛnɛ amɛkiri mi . Ma , ɔ nɛ ha pɛa . »
43011016	Thomas ka ɛ sa fin nde bedan , tɔa ha hio olo wan-yambimɔ fɛt : « Ɔ fɛt , ɔ nɛ hinɛ Jésus nde , ɔ afe hinɛ wɛnɛ . »
43011017	Ka Jésus hɔa ha Betani , a kpaa nde , ɛ gunɔ Lazare tɛ bo nɛ̂ zenar yala .
43011018	Soko Betani hinɛ Jérusalem lɛma nɛ kilomɛtɛrɛ tar sɔna .
43011019	Mɛgi , hio zuife nɛdɔka dungɔ ha tɛa ha pɛ Marthe hinɛ Marie , hazu yɔkili mbwa hapata fio pɛ ya mbwa bewei .
43011020	Ka Marthe zea nde , Jésus hɔa , a nɛa nɛ we si wa . Marie bhɔna pɛa ha dungɔnu ha zang twa .
43011021	Marthe tɔa ha Jésus : « Kongawan , abo se nde mɛ badung hakɛ , ki ya mi tɛ fe na .
43011022	Ma , mi ingɔ nde , ngase ɛngi , Sɔ beha mɛ mɔ fɛt ka mɛ beani ha kɔ wa . »
43011023	Nɛ Jésus tɔa ha wɛnɛ : « Ya mɛ betun . »
43011024	Marthe tɔa ha wɛnɛ : « Mi ingɔ nde , a betun ha kpogio ngimɔ , ka hio fiowi fɛt betun . »
43011025	Jésus kiforo wen ha wɛnɛ : « Mi nɛ̂ wan-tunsi hio fiowi , nɛ mi nɛ̂ wan-ha tunɔ ha hio wi . Wi ka mɛkiri mi , wɛnɛ bedung nɛ zutunɔ ngase ka wɛnɛ fea .
43011026	Nɛ wi ndang ndang fɛt ka dung nɛ zutunɔ nɛ ka mɛkiri mi , mbwa lɛm fe ndang na . Pɛ mɛ , mɛ mɛkara wen ɛngɛ nde ? »
43011027	Marthe kiforo wen ha wɛnɛ : « Ey , Kongawan , mi mɛkara nde , mɛ nɛ̂ Mesi , Bewei pɛ Sɔ , ka ɛ batɔ nde , wɛnɛ betɛ ha nzan . »
43011028	Ka Marthe wolamɔ hinɛ Jésus kari , a pena nɛ , nɛ sa ya wa , Marie . A tɔa ha wɛnɛ nɛ wuso : « Wan-osimɔ hɔa , nɛ wɛnɛ saa mɛ . »
43011029	Ka Marie zea mɛgi , a guotɛ sɔwi nɛ ha pɛ Jésus .
43011030	Ha ngimɔ ɛngi , Jésus tɛ le ka zang le na . A bhɔna ka ha ndangtɛ bhandi ka Marthe kpaa wɛnɛ ang .
43011031	Hio wi dungɔ ha zang twa hinɛ Marie hazu yɔkili wɛnɛ . Ka mbwa zɔka wɛnɛ ha gboa nɛhasa , mbwa ndara wɛnɛ . Hazu mbwa takara pɛ mbwa nde , a nɛ ha hea kwa ha zupisi .
43011032	Marie hɔa ha bhandi ka Jésus dung ang . Nɛ ka wɛnɛ zɔka Jésus , a teka ha si nanga wa nɛ a tɔa : « Kongawan , abo se nde mɛ badung hakɛ , ki ya mi tɛ fe na . »
43011033	Jésus zɔka Marie ha hea kwa . Nɛ wi ndɔng fɛt ka ndara wɛnɛ hea fin kwa . Mɛgi Jésus dea ngɔtɛ pentɛ nɛ sila wa doya nɛ kobhe .
43011034	A ana mbwa : « Ɛnɛ gunɔ wɛnɛ ha ndo ? » Mbwa kiforo wen ha wɛnɛ : « Kongawan , mɛ tɛ tɛ zɔk bhandia . »
43011035	Nɛ Jésus angara hea kwa .
43011036	Mɛgi hio wi tɔa : « Ɛnɛ zɔk , a ngoya wɛnɛ pentɛ . »
43011037	Ma , hio ma wi ha soko mbwa tɔa : « Wɛnɛ ka bagbosisi li wan-gdɔka li , a lɛma gdɔki wal ha fio mɛ gbɛ Lazare , na nde ? »
43011038	Sila Jésus dona nɛ kobhe fin nɛ mbinga , nɛ wɛnɛ nɛa ha zupisi . Yo dungɔ nɛ ngu ka ɛ gdɔka nua nɛ ma viɛ-viɛ gasa ta .
43011039	Nɛ Jésus tɔa : « Ɛnɛ kinsi ta kɛ yunɛ ! » Nɛ Marthe ya mɛ fio tɔa ha wɛnɛ : « Kongawan , ki pɛl tɛ wa begbɛ ɔ , hazu a dea nɛ yala nar ha kɔfio mɛsɛ . »
43011040	Nɛ Jésus kiforo wen ha wɛnɛ : « Bo nɛ̂ mi tɔa nde , ka mɛ mɛkiri mi , mɛ bezɔk lɛkɛ-lɛkɛmɔ pɛ Sɔ , na nde ? »
43011041	Ɛ kinso ta yunɛ . Jésus guo li ha ngɔn nɛ wɛnɛ tɔa : « Bafa mi , mi lukisi mɛ hazu mɛ ha zea gɔamɔ pɔm .
43011042	Mi ingɔ nde , mɛ ha zea mi kpoo . Ma , mi tɔ yo hazu giliwi ndɔng ka zikiri mi hakɛ , ka mbwa aing nde , yo nɛ̂ mɛ ka tomsa mi tɛnɛ hakɛ . »
43011043	Hapata wen ki , Jésus saa Lazare nɛ ngagɛl : « Lazare , mɛ gbo ! »
43011044	Lazare gboa nɛ olo la ndɔng ka ɛ gunɔ nɛ wɛnɛ . Hio kɔ wa nɛ nanga wa fɛt dungɔ nɛ libhokoa nɛ pɛl la . Nɛ li wa dungɔ nɛ hɛla nɛ ma nu la fin . Jésus tɔa ha mbwa : « Ɛnɛ bul la ha tɛ wa , nɛ ɛnɛ gde wɛnɛ asi ha twa . »
43011045	Giliwi ndɔng ka tɛa ha dungɔa hinɛ Marie zɔka mɔ ka Jésus dea . Mɛgi dɔka wi ha soko mbwa mɛkara wɛnɛ .
43011046	Ma , hio ma ha soko mbwa pena nɛ kpa hio Farizien . Nɛ mbwa tɔa ha mbwa kasi mɔ ka Jésus dea .
43011047	Mɛgi , hio gasa wan-hasadaka nɛ hio Farizien wesara hio wan-kpo zuwen nɛ mbwa tɔa : « Woo ! Ɔ bede mɛng ? Wei kɛ ha dea hio gasa mɔweka nɛnɛ !
43011048	Ka ɔ gde nde , wɛnɛ ade ka mɛgi nɛnɛ , ki hio wi fɛt bemɛkiri wɛnɛ . Ki hio wan-bi bulo mɔ Rome betɛ tɛ yangili gasa twa Sɔ pɛ ɔ , nɛ kandɔ pɛ ɔ fɛt . »
43011049	Ma wi dungɔ ha soko mbwa , ling wa nde Kaife . A dungɔ nɛ̂ wan-zu hio wan-hasadaka ha bɛlɛ ɛngi . A tɔa ha mbwa : « Ɛnɛ ing mɔ ndang na !
43011050	Yo nɛ̂ dedea hazu ɛnɛ nde , ma wi ndang afe ha bhandi kandɔ fɛt , tuka nde kandɔ abhondi na . Ɛnɛ ing goto wen ka mi tɔa , na nde ? »
43011051	Kaife tɛ tɔ wen ki nɛ zu wa nɛ pɛa tɛ na . Ma , tuka wɛnɛ nɛ̂ wan-zu hio wan-hasadaka ha bɛlɛ ɛngi , wɛnɛ tɔa nɛ kuliwen nde , Jésus befe gɔn nɛ zu wi mɔ kandɔ zuife fɛt .
43011052	Nɛ yo bo nɛ̂ hazu kandɔ zuife sɔna na . Ma , hazu wesiri hio bem pɛ Sɔ , ka de le ha nzan fɛt .
43011053	Yo nɛ̂ ha ndangtɛ swe ɛngi , ka hio wan-le zuife kpoa nɛ zuwen mɛ gbɛ Jésus .
43011054	Hazu ɛngi , Jésus tɛ ngoy fin gbasa tɛ wa ha li hio wi na . Mɛgi , a pena ha ma bhandi mɔ pɛtɛ kpɛnu , ha le Efraim . Wɛnɛ hinɛ hio wan-yambimɔ pɛa dungɔ haki .
43011055	Ha ngimɔ ɛngi , yenga Pake pɛ hio zuife hɛra kari . Mɛgi , hio dɔka wi mɔ kandɔnua dungɔ ha danga nɛ ha Jérusalem nde , mbwa asasisi tɛ ha li Sɔ haki sɔngsi yala yenga .
43011056	Mbwa dungɔ ha kio Jésus , nɛ mbwa ana may ha zang gasa twa Sɔ : « Jésus betɛ ha yenga nde ? Ɛnɛ takiri pɛ ɛnɛ mɛng ? »
43011057	Mɛgi , hio gasa wan-hasadaka nɛ hio Farizien haa nu nde , ka ma wi ingɔ bhandi ka Jésus dung ang , lɛma nde , wia aosi yo , ka mbwa anɛ nɛ ba wɛnɛ .
43012001	Yala mɔrkɔ zanga ndang sɔngsi nɛ yala yenga Pake , Jésus nɛa ha Betani , le pɛ Lazare ka wɛnɛ batunsi se ha kɔfio .
43012002	Haki , ɛ gio yɔngamɔ ha wɛnɛ . Lazare dungɔ ha soko wi ndɔng ka yɔngamɔ hinɛ Jésus , nɛ Marthe dea tom ha mbwa .
43012003	Marie kuo pɛa nɛ ma dak ka lɛm nɛ ndambu litɛrɛ . Ma nga gɛnɛ kulo pɛl kpasa liama ka ɛ sa nde , nare , don ha zanga . Marie tɛla yo ha nanga Jésus , nɛ wɛnɛ limbo yo nɛ bumɔzu wa . Nɛ dede pɛl kulo liamaa dona zang twa siing .
43012004	Ma , Judas Iskariote , wan-yambimɔ pɛ Jésus ka beha kasatɛ wa , ana mɔ :
43012005	« Gɛnɛ liama ɛngɛ lɛma nɛ mbɔli tom mɔ yala gɔmmay tar . Hazu ge ɛ tɛ gdongi yo nɛ ha mbɔlia ha hio fabha wi na ge nde ? »
43012006	Judas bo ha dea ngɔtɛ tɛ hio fabha wi na . Ma , a tɔa mɛgi hazu wɛnɛ nɛ̂ wanzu . Wɛnɛ nɛ̂ wan-pam mbɔli pɛ mbwa , nɛ a dung mɛ zu hio ma mbɔli .
43012007	Ma , Jésus tɔa : « Ɛnɛ gde Marie sɛm ! A dea mɛgi bingiri hazu bhɔngiri nɛ ngimɔ gun mi .
43012008	Hazu hio fabha wi dung hinɛ ɛnɛ kpoo . Ma , pɔm , mi lɛm dung hinɛ ɛnɛ kpoo na . »
43012009	Hio dɔka wi zea nde , Jésus ha Betani nɛ mbwa nɛa ha zɔka wɛnɛ . Bo sɔna nɛ zɔka Jésus na , ma , mbwa ngoya fin mɛ zɔk Lazare , ka Jésus tunso ha fio .
43012010	Mɛgi , hio gasa wan-hasadaka kpoa zuwen mɛ gbɛ fin Lazare ,
43012011	hazu yo nɛ̂ hazu wa ka dɔka zuife laka mbwa gde , tɛ mɛkiri nɛ Jésus .
43012012	Yala ndang hapata , dɔka giliwi ka tɛa ha yenga Pake , zea nde , Jésus ha tɛa ha Jérusalem .
43012013	Mɛgi , mbwa gɔna wa mbanza ba ha kɔ , nɛnɛ ha wea nɛ si wa . Nɛ mbwa dungɔ ha gdɔra : « Hosanna ! Hio wi fɛt alukisi Sɔ ! Kongawan Sɔ awol dede wen ha zu wi kɛ ka tɛ nɛ ling wa ! Sɔ awol dede wen ha zu kongapora mɔ Israel ! »
43012014	Nɛ Jésus zɔka ma betoyfok . A danga zua gbesi tuka ka Sɔ tɔa ha zang takarata pɛa :
43012015	« Hio wi mɔ le Sion , ka ɛnɛ ayu ke na ! Ɛnɛ zɔk , kongapora pɛ ɛnɛ ha tɛa . A dung ha zu betoyfok . »
43012016	Ha ngimɔ ɛngi , hio wan-yambimɔ pɛa tɛ ing ka goto mɔ ndɔng na . Ma , ha ngimɔ ka Jésus danga si ha ngɔn ha zang lɛkɛ-lɛkɛmɔ , tazu mbwa gbaa nɛ ngɛrakamɔ ɛngɛ ha zang takarata pɛ Sɔ . Nɛ mbwa ingɔ nde , hio wi lɛmsara ngɛrakamɔ ɛngɛ ha tɛ Jésus .
43012017	Hio giliwi fɛt ka badung hinɛ Jésus ha ngimɔ ka wɛnɛ basa Lazare ha kɔfio mɛ tunsi wɛnɛ ha soko hio fiowi , mbwa dungɔ ha tɔa wena ha hio wi .
43012018	Yo nɛ̂ ɛngi , ka zugiliwi dungɔ ha wea si Jésus , hazu mbwa zea wen mɔweka ɛngɛ ka wɛnɛ dea .
43012019	Nɛ hio Farizien tɔa ha soko may : « Ɔ bo fin nɛ ma kpasamɔ ka ɔ bede na . Ɛnɛ zɔk , wi fɛt zuro may nɛ ha pata wa . »
43012020	Hio ma wi ka bo nɛ̂ zuife na , dungɔ ha soko wi ndɔng ka nɛa ha gɔa Sɔ ha Jérusalem ha ngimɔ yenga .
43012021	Mbwa nɛa ha pɛ Philippe wi mɔ Betsaida ha kandɔnu Galile , nɛ mbwa tɔa ha wɛnɛ : « Gasa wi , ɔ ngoya mɛ zɔk Jésus . »
43012022	Philippe kuo wena nɛ , nɛ tɔ ha André . Mɛgi , mbwa bwa fɛt nɛa nɛ tɔ longoa ha Jésus .
43012023	Jésus kiforo wen ha mbwa : « Ngimɔ ka Sɔ beha nɛ lɛkɛ-lɛkɛmɔ ha mi , Bewei pɛ Wi , yo lɛma kari .
43012024	Kpasawen , mi tɔ ha ɛnɛ nde , ka kpalmɔ tɛ le ha si nu na , nɛ ka yo tɛ fe na , yo bebhɔn ka ndang sɔna . Ma , ka yo fea , yo beway nɛdɔka .
43012025	Wi kɛ ka ngoy tunɔ pɛa , a beyɔsisi yo . Ma , wi ka zɔk tunɔ pɛa ha nzan ɛngɛ tuka gbelemɔ , a bepam yo ha tunɔ kpoo .
43012026	Ka ma wi ngoy mɛ de tom ha kɔ mi , lɛma nde , wɛnɛ andari mi . Nɛ wan-tom pɔm bedung ha bhandi ka mi dung ang . Bafa mi belukisi wi ka de tom ha kɔ mi . »
43012027	« Sising , mi nɛ ngɔtɛ ha zang sila mi . Mi betɔ nɛ nge wen ge ? Mana mi betɔ nde , Bafa mi , mɛ gu ngimɔ yimtɛ ɛngɛ ha zu mi yunɛ nde ? Way ! Mi tɛa hakɛ ha nzan hazu kpa yimtɛ ɛngɛ .
43012028	Bafa mi , gbasi lɛkɛ-lɛkɛmɔ pɛ ling mɛ ! » Ha ndangtɛ ngimɔ ɛngi , ɛ zea ma gɛl ka gboa ha ngɔn tɛ , nɛ yo tɔa : « Mi gbasa lɛkɛ-lɛkɛmɔ pɛ ling mi kari . Nɛ mi begbasi yo fin nɛ mbinga . »
43012029	Zugiliwi ka dung haki zea gɛl ɛngɛ , nɛ mbwa tɔa : « Ɛngɛ nɛ̂ da kolo . » Hio ma tɔa : « Yo nɛ̂ ma telenge ha tɔ wen ha wɛnɛ . »
43012030	Jésus tɔa ha mbwa : « Gɛl ka ɛnɛ zea , yo tɛ to wen ha mi na , ma , yo toa wen ha ɛnɛ .
43012031	Sising nɛ̂ ngimɔ gɔn kita ha zu nzan ɛngɛ . Nɛ sising , Sɔ beyin wan-le nzan ɛngɛ yunɛ .
43012032	Nɛ ka ɛ guo mi gde ha ngɔn kari , mi bedak hio wi fɛt tɛnɛ ha pɔm . »
43012033	Jésus tɔa wen mɛgi hazu osi nɛ kpal fio ka wɛnɛ befe nɛ .
43012034	Hio giliwi ndɔng kiforo wen ha Jésus : « Ɔ yamba ha zang mbonga pɛ ɔ nde , Mesi bedung nɛ zutunɔ kpoo . Ma , mɛng , mɛ tɛ tɔ pɛ mɛ nde , ɛ begu Bewei pɛ Wi gde ha ngɔn ? Bewei pɛ Wi ɛngi nɛ̂ o ? »
43012035	Jésus tɔa ha mbwa : « Saamɔ bhɔna ka ha soko ɛnɛ hazu bebe ngimɔ tikiring . Lɛma nde , ɛnɛ ayal ha ngimɔ ka saamɔ bhɔna ka hinɛ ɛnɛ , yu nde , tutum betɛ wang ɛnɛ . Hazu wi ka yal ha zang tutum , a ing bhandi ka wɛnɛ nɛ ang na .
43012036	Lɛma nde , ɛnɛ amɛkiri saamɔ ha ngimɔ ka yo bhɔna ka hinɛ ɛnɛ , tuka nde , ɛnɛ atɛ nɛ hio wi ka dung ha zang saamɔ . » Hapata ka Jésus tɔa wen ndɔng kari , wɛnɛ pena nɛ wusi tɛ wa .
43012037	Ngase hio dɔka mɔweka ka Jésus dea ha li hio wi , mbwa tɛ mɛkiri wɛnɛ na .
43012038	Mɔ dungɔ mɛgi tuka nde , kuliwen ka Esaïe batɔ se alɛmsiri tɛ . A batɔ : « Kongawan , o mɛkara wen pɛ ɔ , o nde ? Kongawan gbasa ngatɛ pɛa ha o nde ? »
43012039	Mbwa lɛm mɛkiri Jésus na , tuka Esaïe batɔ fin :
43012040	« Sɔ gdɔka li mbwa tuka nde , mbwa azɔk mɔ na . A ngasasa sila mbwa tuka nde , mbwa aing mɔ na . Yu nde , mbwa betɛ tɛ ha pɛa , nɛ a betɛ kpasisi mbwa . »
43012041	Esaïe batɔ wen ki hazu Jésus , hazu a bazɔk lɛkɛ-lɛkɛmɔ pɛ Mesi ha zang zizimɔ .
43012042	Ma , ngase ɛngi , hio dɔka wi ha soko hio wan-le zuife mɛkara Jésus . Ma , mbwa lɛm gbasi yo na , yu nde hio Farizien betɛ mul mbwa pi , gbo ha soko giliwi mɔ twa gɔ Sɔ .
43012043	Hazu mbwa ngoya lukosomɔ pɛ hio wi pen lukosomɔ ka tɛ nɛ Sɔ .
43012044	Mɛgi Jésus tɔa ha mbwa : « Wi kɛ ka mɛkara mi , a mɛkiri nɛ mi sɔna na . Ma , a mɛkara fin wi ka tomsa mi tɛnɛ hakɛ ha nzan .
43012045	Nɛ wi kɛ ka zɔka mi , a zɔka wi kɛ ka tomsa mi .
43012046	Pɔm , mi tɛa ha nzan tuka saamɔ nde , wi ndang ndang fɛt ka mɛkiri mi , adung ha zang tutum fin na .
43012047	Ka ma wi ze wen pɔm nɛ pam yo na , yo bo nɛ̂ mi ka begɔn kita ba nɛ wɛnɛ na , hazu mi tɛ tɛ ha gɔna kita ba wi mɔ nzan na . Ma , mi tɛa ha kpasasa mbwa .
43012048	Wi ka kafi mi nɛ ka mɛkiri wen pɔm na , kpaa may hinɛ wan-gɔn kita pɛa kari . Yo nɛ̂ wen ndɔng ka mi tɔa ka begɔn kita ba wɛnɛ ha kpogio ngimɔ .
43012049	Hazu mi tɛ tɔ wen pɔm nɛ zu mi na . Ma , yo nɛ̂ Bafa mi ka tomsa mi , ka haa mi hio wen ka mi betɔ , nɛ hio mɔ ka mi beosi .
43012050	Mi ingɔ nde , wen pɛ Bafa mi ka mi ha tɔa , beha tunɔ kpoo ha hio wi . Mɛgi , wen fɛt ka mi tɔ , mi tɔ yo lɛm nɛ wen ka Bafa mi tɔa ha mi . »
43013001	Ha gangli yenga Pake , Jésus ingɔ nde , a tɛ bo sanga-sanga mɛ lak nu ɛngɛ gde , hazu kifiri si ha pɛ Bafa wa . Swe fɛt wɛnɛ ngoya hio wi pɛa ha nzan , nɛ sising a gbasi nde , a ngoya mbwa wɛ ɛ .
43013002	Nɛ mbolo , Jésus dungɔ ha yɔngamɔ hinɛ hio wan-yambimɔ pɛa . Satan bagde se takaramɔ ha sila Judas bem pɛ Simon Iskariote nde , ka wɛnɛ agdongi Jésus ha hio ngana pɛa .
43013003	Jésus ingɔ nde , Sɔ gdea mɔ fɛt ha kɔ wa . A ingɔ fin nde , a bagutɛ ha pɛ Sɔ tɛnɛ , nɛ nde , a bekifiri si ha pɛ Sɔ .
43013004	Ha ngimɔ yɔngamɔ Jésus guotɛ , a kpɔsa gasa la pɛa gde ha nu . A baa ma la limbitɛ libhiki ha guntini wa .
43013005	Hapata , a aa li ha ma toy . A angara fala nanga hio wan-yambimɔ pɛa , nɛ wɛnɛ dio yo nɛ la limbitɛ ɛngɛ , ka wɛnɛ libhoko ha guntini wa .
43013006	Nɛ ka Jésus hɔa ha tɛ Simon Pierre , a ana Jésus : « Kongawan , yo nɛ̂ mɛ ka befal nanga mi kpasawen nde ? »
43013007	Jésus kiforo wen ha wɛnɛ : « Mɔ ka mi ha dea , mɛ lɛm ing gotoa sising na . Ma , mɛ being bin yo hapata . »
43013008	Pierre kiforo wen ha wɛnɛ : « Way ! Mɛ lɛm fal nanga mi ndang nɛ ndang na . » Mɛgi , Jésus tɔa ha wɛnɛ : « Ka mi fal nanga mɛ na , ki mɛ lɛm dung wi pɔm fin na . »
43013009	Nɛ Simon Pierre tɔa ha wɛnɛ : « Kongawan , ka bo mɛgi , ka mɛ afal sɔna nɛ nanga mi na . Ma , mɛ fal fin hio kɔ mi nɛ zu mi fɛt . »
43013010	Jésus kiforo wen ha wɛnɛ : « Wi ka zoya li kari , lɛma fal sɔna nɛ nanga wa hazu olo tɛ wa nɛ saa kari . Nɛ ɛnɛ dung nɛ saa , ma , yo bo nɛ̂ ɛnɛ fɛt mburr na . »
43013011	Jésus tɔa mɛgi , hazu a ingɔ wi kɛ ka begdongi wɛnɛ ha hio ngana pɛa . Yo nɛ̂ ɛngi ka wɛnɛ tɔa nde , yo bo nɛ̂ mbwa fɛt mburr ka dung nɛ saa na .
43013012	Ka Jésus fala nanga hio wan-yambimɔ fɛt kari , a kuo gasa la pɛa yol , nɛ wɛnɛ dungɔnu hapɛtɛ yɔngamɔ nɛ mbinga . Mɛgi , a ana mbwa : « Ɛnɛ ingɔ goto mɔ ka mi ha dea ha tɛ ɛnɛ nde ?
43013013	Ɛnɛ ha saa mi nde , Wan-osimɔ , nɛ nde , Kongawan . Ɛnɛ sa yo nɛdedea , hazu mi dung mɛgi tɛwen .
43013014	Mɛgi , ka mi , Kongawan pɛ ɛnɛ nɛ Wan-osimɔ pɛ ɛnɛ fal nanga ɛnɛ , lɛma nde , ɛnɛ fin afal nanga may .
43013015	Mi dea ɛngɛ ha li ɛnɛ tuka wekamɔ nde , ɛnɛ ade fin gbesi tuka mi dea .
43013016	Kpasawen mi tɔ ha ɛnɛ nde , wan-tom bo nɛ zioa pen wan pɛa na . Nɛ wan-nɛkasara bo nɛ zioa pen wan-tomsi wɛnɛ na .
43013017	Sising ɛnɛ ingɔ mɔ ndɔng kari . Ka ɛnɛ de mɛgi , ki ɛnɛ bedung nɛ totɛ .
43013018	« Mi tɔ wen ɛngɛ bo hazu ɛnɛ fɛt na . Mi ingɔ wi ndɔng ka mi weka . Ma , lɛma nde , wen ɛngɛ ha zang takarata pɛ Sɔ alɛmsiri tɛ : ‹ Wi kɛ ka mi yɔngamɔ hinɛ may , tɛ bo nɛ̂ kɔmbɛ pɔm . ›
43013019	Mi tɔ wen ndɔng ha ɛnɛ bingiri tuka nde , ka mɔa behɔ , ɛnɛ amɛkiri nde , mi nɛ̂ Mesi .
43013020	Kpasawen mi tɔ ha ɛnɛ nde , wi ka ba wi ka mi tomsi nɛ dede kɔ , a baa mi kari . Nɛ wi ka ba mi nɛ dede kɔ , a baa wan-tomsi mi kari . »
43013021	Ka Jésus tɔa wen ndɔng fɛt kari , sila wa dona nɛ ngɔtɛ nɛ wɛnɛ tɔa : « Kpasawen , mi tɔ ha ɛnɛ nde , ma wi ndang ha soko ɛnɛ beha kasatɛ mi . »
43013022	Hio wan-yambimɔ zɔka li may hɛrr , hazu mbwa ing wi kɛ ka Jésus tɔa nɛ mɔ na .
43013023	Wan-yambimɔ ɛngɛ ka wɛnɛ ngoya pentɛ dungɔ hapɛtɛ wa .
43013024	Simon-Pierre yɔnga li ha wan-yambimɔ ɛngɛ mɛ ani Jésus nde , yo nɛ̂ nge wi ka wɛnɛ tɔ wen pɛa , o nde ?
43013025	Mɛgi , wan-yambimɔ ɛngɛ gɛngala tɛ ha li sila Jésus , nɛ a ana mɔ : « Kongawan , wia nɛ̂ o ? »
43013026	Nɛ Jésus tɔa ha wɛnɛ : « Wia nɛ̂ wi kɛ ka mi beku mampa dubhi nɛ likpo ha wɛnɛ . » Hapata , Jésus kuo mampa dubhi ha likpo ha Judas bewei pɛ Simon Iskariote .
43013027	Ha ngimɔ ka Judas kuo nɛ mampa ɛngɛ , Satan lea sila wa . Jésus tɔa ha wɛnɛ : « Mɔ ka mɛ bheka mɛ de , mɛ de yo nɛhasa . »
43013028	Ma , hio olo wan-yambimɔ ka dungɔ ha yɔngamɔ hinɛ Jésus , ing goto wen ka Jésus tɔa ha wɛnɛ na .
43013029	Tuka Judas nɛ̂ wan-pam mbɔli pɛ mbwa , hio ma takara pɛ mbwa nde , Jésus tɔa ha wɛnɛ mɛ hɛ ma mɔ , ka kɔpa mbwa hazu yenga , mana mɛ ha ma mbɔli ha hio fabha wi .
43013030	Ka Judas yɔnga mampa ki kari , a gboa nɛ ha dɛl nɛhasa . Ha ngimɔ ɛngi , tutum baa nu kari .
43013031	Ka Judas gboa kari , Jésus tɔa : « Sising , ngimɔ lɛma kari , ka hio wi bezɔk mi , Bewei pɛ Wi , ha zang lɛkɛ-lɛkɛmɔ . Nɛ mbwa bezɔk lɛkɛ-lɛkɛmɔ pɛ Sɔ nɛ wal deamɔ pɔm .
43013032	Hazu hio wi bezɔk lɛkɛ-lɛkɛmɔ pɛ Sɔ nɛ wal deamɔ pɔm , Sɔ beosi lɛkɛ-lɛkɛmɔ pɔm ha mbwa fin . Nɛ a bede yo nɛhasa .
43013033	Hio dan mi , mi lɛm dung hinɛ ɛnɛ pata yɛ fin na . Ɛnɛ beki mi . Ma , mi tɔ ha ɛnɛ ndangtɛ mɔ ka mi tɔa ha hio wan-le zuife nde , ɛnɛ lɛm nɛ ha bhandi ka mi nɛ ang na .
43013034	Mi ha mbombe mbonga ha ɛnɛ nde , ɛnɛ ngoy may gbesi tuka mi ngoya ɛnɛ , nɛ ɛnɛ ngoy may ha soko may .
43013035	Ka ɛnɛ ngoy may ha soko ɛnɛ , ki hio wi being nde , ɛnɛ nɛ̂ hio wan-yambimɔ pɔm . »
43013036	Simon Pierre ana Jésus : « Kongawan , mɛ nɛ ha ndo ? » Jésus kiforo wen ha wɛnɛ : « Sising , mɛ lɛm mɛ ndari mi nɛnɛ ha bhandi ka mi nɛ ang na . Ma , mɛ bendari mi bin hapata . »
43013037	Pierre tɔa ha wɛnɛ : « Kongawan , hazu ge mi lɛm ndari mɛ sising na , ge nde ? Mi nɛ̂ gdungɛ-gdungɛ mɛ fe ha wen zu mɛ . »
43013038	Jésus kiforo wen ha wɛnɛ : « Mɛ nɛ̂ gdungɛ-gdungɛ mɛ fe ha wen zu mi nde ? Kpasawen , mi tɔ ha mɛ nde , mɛsɛ , sɔngsi ka gɔlɛ tɛ dɔm ka na , mɛ bekafi mi zetar nde , mɛ ing mi na . »
43014001	Jésus tɔa ha hio wan-yambimɔ pɛa : « Ka ɛnɛ adung nɛ nɔzang na . Ɛnɛ mɛkiri Sɔ , nɛ ɛnɛ mɛkiri fin mi .
43014002	Ha zang twa pɛ Bafa mi , bhandi ɔnu ang nɛdɔka . Mi ha nɛa ha bhɔngara bhandi keri nɛ ɛnɛ . Ka bo se nɛ̂ tɛwen na , ki mi tɛ tɔ yo ha ɛnɛ na .
43014003	Nɛ ka mi nɛa nɛ bhɔngiri bhandi kari , ki mi bekifiri tɛ kayɛnɛ sinɛ , tuka nde , ɛnɛ adung fin ha bhandi ka mi bedung ang .
43014004	Ɛnɛ ingɔ bhandi ka mi nɛ ang , nɛ ɛnɛ ingɔ liwala . »
43014005	Thomas ana wɛnɛ : « Kongawan , ɔ ing bhandi ka mɛ nɛ ang na . Ɔ being liwala mɛng ? »
43014006	Jésus kiforo wen ha wɛnɛ : « Mi nɛ̂ liwal , mi nɛ̂ tɛwen , nɛ mi nɛ̂ tunɔ . Yo nɛ̂ sɔna nɛ wal mi ka wi lɛma nɛ ha pɛ Bafa mi .
43014007	Ka ɛnɛ ingɔ mi , ɛnɛ being fin Bafa mi . Angiri sising , ɛnɛ ingɔ wɛnɛ nɛ ɛnɛ zɔka wɛnɛ . »
43014008	Philippe ana wɛnɛ : « Kongawan , mɛ osi Bafa mɛ haɔ , nɛ mɔ fɛt belɛm ha ɔ . »
43014009	Jésus kiforo wen ha wɛnɛ : « Philippe , mi dungɔ hinɛ ɛnɛ pata yɛa kari , ma , mɛ tɛ ing ka mi na ? Wi kɛ ka zɔka mi , a zɔka Bafa mi kari . Ma , mɛ tɛ tɔ fin nde , mi aosi Bafa mi ha ɛnɛ mɛng ?
43014010	Mɛ tɛ mɛkiri nde , mi ang ha tɛ Bafa mi , nɛ Bafa mi ang ha tɛ mi , na ? Hio wen ndɔng ka mi tɔ ha ɛnɛ , yo bo nɛ̂ wen sila mi nɛ pɔm tɛ na . Yo nɛ̂ Bafa mi ka dung ang ha tɛ mi ka de tom pɛa nɛ wal mi .
43014011	Ɛnɛ mɛkiri wen ka mi tɔ nde , mi ang ha tɛ Bafa mi , nɛ Bafa mi ang ha tɛ mi . Ma , ka ɛnɛ ngoy mɛkara na , dea nde , ɛnɛ amɛkiri yo hazu tom ndɔng ka mi ha dea .
43014012	Kpasawen mi tɔ ha ɛnɛ , wi ka mɛkiri mi , a bede tom ndɔng ka mi ha dea . Nɛ wia bede gasa tom pen mi , hazu mi ha kiforoa si hapɛtɛ Bafa mi .
43014013	Mɛgi , mi bede mɔ fɛt ka ɛnɛ beani ha kɔ Bafa mi nɛ ling mi , tuka nde mi , Bewei pɛa , agbasi lɛkɛ-lɛkɛmɔ pɛ Bafa mi ha hio wi .
43014014	Ka ɛnɛ ani ma mɔ nɛ ling mi , mi bede yo . »
43014015	« Ka ɛnɛ ngoya mi , ɛnɛ pam hio mbonga pɔm .
43014016	Mi beani Bafa mi ka wɛnɛ atomsi ma mbing wan-gbakiri ɛnɛ ka bedung hinɛ ɛnɛ kpoo nɛ kpoo .
43014017	Wɛnɛ nɛ̂ Nzɔy-Sɔtɛ ka gbasi tɛwen pɛ Sɔ ha hio wi . Hio wi mɔ nzan lɛm ba wɛnɛ nɛ dede kɔ na , hazu mbwa zɔk wɛnɛ na , nɛ mbwa ing wɛnɛ na . Ma , pɛ ɛnɛ , ɛnɛ ingɔ wɛnɛ , hazu a dung hapɛtɛ ɛnɛ , nɛ a dung ha zang sila ɛnɛ .
43014018	« Mi lɛm gde ɛnɛ tuka hio begula na . Ma , mi bekifiri pe ha pɛ ɛnɛ .
43014019	Ha zang bengimɔ tikiring , hio wi mɔ nzan lɛm zɔk mi fin na . Ma , ɛnɛ bezɔk mi hazu mi bedung nɛ zutunɔ , nɛ ɛnɛ fin bedung nɛ zutunɔ .
43014020	Nɛ ha swe ɛngi , ɛnɛ being nde , mi ang ha tɛ Bafa mi , nɛ nde , ɛnɛ ang ha tɛ mi , nɛ mi ang ha tɛ ɛnɛ .
43014021	« Wi ka pam hio mbonga pɔm nɛ ka de mɔ lɛm nɛ yo , wɛnɛ nɛ̂ wi ka ngoya mi . Bafa mi bengoy wi kɛ ka ngoy mi . Mi fin bengoy wɛnɛ , nɛ mi begbasi tɛ ha wɛnɛ . »
43014022	Nɛ Jude , ka bo nɛ̂ Judas Iskariote na , ana wɛnɛ : « Kongawan , hazu ge mɛ begbasi tɛ mɛ ha ɔ sɔna , bo ha hio wi mɔ nzan na , ge nde ? »
43014023	Jésus kiforo wen ha wɛnɛ : « Wi ka ngoy mi , wɛnɛ bede mɔ lɛm nɛ wen pɔm , nɛ Bafa mi bengoy wɛnɛ . Mɛgi , mi nɛ Bafa mi , ɔ betɛ ha pɛa , nɛ ɔ bede le ha sila wa .
43014024	Wi kɛ ka ngoy mi na , a lɛm de mɔ lɛm nɛ hio wen pɔm na . Nɛ wen ndɔng ka ɛnɛ ze mi ha tɔa , yo bo nɛ̂ wen pɔm na , ma , yo nɛ̂ wen pɛ Bafa mi , ka tomsa mi tɛnɛ hakɛ ha nzan .
43014025	« Mi tɔ wen ndɔng ha ɛnɛ bingiri , ha ngimɔ ka mi boka hinɛ ɛnɛ .
43014026	Bafa mi betomsi Nzɔy-Sɔtɛ , wan-gbakiri ɛnɛ , ka bedung hinɛ ɛnɛ ha bhandi pɔm . Nzɔy-Sɔtɛ beosi mɔ fɛt ha ɛnɛ , nɛ wɛnɛ begba tazu ɛnɛ nɛ hio mɔ fɛt ka mi batɔ ha ɛnɛ sɔngsi .
43014027	« Hazu kɛ tɛ nɛ ɛnɛ , mi gde gaamɔ ha sila ɛnɛ . Yo nɛ̂ gaamɔ pɔm , ka mi ha ha ɛnɛ . Yo bo nɛ̂ gaamɔ ɛngɛ ka hio wi mɔ nzan ha na . Ka ɛnɛ adung nɛ nɔzang na , nɛ ka ɛnɛ ayu ke na .
43014028	Ɛnɛ zea wen ka mi tɔa ha ɛnɛ nde , mi ha pena nɛ mi bepe bin ha pɛ ɛnɛ . Ka bo se nde , ɛnɛ ngoya mi , ki ɛnɛ dea totɛ hazu mi ha nɛa ha pɛ Bafa mi , hazu wɛnɛ nɛ gasaa pen mi .
43014029	Mi gba tazu ɛnɛ bingiri sɔngsi ka mɔ ndɔng tɛ hɔ na , tuka nde , ɛnɛ amɛkiri mi ka yo behɔ .
43014030	Mi lɛm fin wolmɔ hinɛ ɛnɛ nɛting na , hazu wan-le nzan ha tɛa . Wɛnɛ bo nɛ ma ngaya mɛ gan zu mi ndang na .
43014031	Ma , mi bede mɔ ka Bafa mi ngoya tuka nde , hio wi mɔ nzan aing nde , mi ngoya Bafa mi . Ɛnɛ gutɛ , ɔ pen hakɛ . »
43015001	« Mi nɛ̂ kpasa te vigne , nɛ Bafa mi nɛ̂ wan-fɔ vigne .
43015002	Hio gbakɔ te ndang ndang fɛt ka dung ha tɛ mi nɛ ka way na , Bafa mi begɔn yo yunɛ . Ma , hio gbakɔa ndɔng ka way waya , a besasisi yo nde , yo away fin nɛdɔka pen mɔ sɔngsi .
43015003	Pɛ ɛnɛ , mɔ ndɔng ka mi osa ha ɛnɛ , yo sasasa ɛnɛ kari .
43015004	Ɛnɛ bhɔn ha tɛ mi gbesi tuka ka mi bhɔn nɛ ha tɛ ɛnɛ . Gbakɔ te ka bhɔn ha tɛ gunte na , yo lɛm way gbatɛ na . Yo gbesi nɛ̂ ɛnɛ fin . Ka ɛnɛ bhɔn ha tɛ mi na , ki ɛnɛ lɛm de ma mɔ na .
43015005	« Mi nɛ̂ gunte , nɛ ɛnɛ nɛ̂ hio gbakɔa . Wi ka bhɔn ha tɛ mi , nɛ ka mi bhɔn ha tɛ wa , wia beway nɛdɔka . Hazu ka mi bo ha tɛ ɛnɛ na , ki ɛnɛ lɛm de ma mɔ na .
43015006	Ka ma wi bhɔn ha tɛ mi na , Sɔ bepi wɛnɛ ha dɛl tuka ka ɛ pi nɛ gbakɔ te , ka teka nu . Ka yo kota kari , ɛ kaya yo a ha we , nɛ yo bea we fɛt mburr .
43015007	Ka ɛnɛ bhɔn ha tɛ mi , nɛ ka wen pɔm bhɔn ha tɛ ɛnɛ , ɛnɛ lɛma ana mɔ fɛt ka ɛnɛ ngoya , nɛ ɛnɛ bekpa yo .
43015008	Ka ɛnɛ nɛ̂ hio kpasa wan-yambimɔ pɔm , ɛnɛ way dɔka waya . Yo nɛ̂ mɛgi , ka ɛnɛ gbasi lɛkɛ-lɛkɛmɔ pɛ Bafa mi ha hio wi .
43015009	« Mi ngoya ɛnɛ gbesi tuka ka Bafa mi ngoya nɛ mi . Mɛgi , ɛnɛ bhɔn ka ha ngoy ka mi ngoya nɛ ɛnɛ .
43015010	Mi pama hio haanu pɛ Bafa mi , nɛ mi bhɔna ka ha zang ngoy ka wɛnɛ ngoya nɛ mi . Yo gbesi nɛ̂ ɛnɛ , ka ɛnɛ pam hio haanu pɔm , ɛnɛ bebhɔn ha zang ngoy ka mi ngoya nɛ ɛnɛ .
43015011	« Mi tɔa mɔ ndɔng ha ɛnɛ tuka nde , ndangtɛ totɛ ka dung ha sila mi , adung fin ha sila ɛnɛ , nɛ nde , totɛ pɛ ɛnɛ alɛm wɛ ɛ .
43015012	Ɛngɛ nɛ̂ haanu pɔm : Ɛnɛ ngoy may ha soko may gbesi tuka mi ngoya ɛnɛ .
43015013	Ma gasa ngoy ka pen pɛ wi kɛ ka fe gɔn zu hio ya wa bona .
43015014	Ka ɛnɛ de mɔ ka mi haa nua ha ɛnɛ , ki ɛnɛ nɛ̂ hio dan mi .
43015015	Mi sa ɛnɛ nde , hio wan-tom pɔm fin na , hazu wan-tom ing mɔ ka wan pɛa ha dea na . Ma , mi sa ɛnɛ nde , hio dan mi , hazu mi osa ha ɛnɛ hio mɔ fɛt ka Bafa mi osa ha mi .
43015016	Yo bo nɛ̂ ɛnɛ ka weka mi tuka wan-osimɔ na . Ma , yo nɛ̂ mi ka weka ɛnɛ tuka nde , ɛnɛ anɛ nɛ way waya ka bebhɔn kpoo . Mɛgi , Bafa mi beha ɛnɛ mɔ fɛt ka ɛnɛ beani nɛ ling mi .
43015017	Mɔ ka mi ha nua ha ɛnɛ , yo nde , ɛnɛ angoy may ha soko may . »
43015018	« Ka hio wi mɔ nzan sɛn ɛnɛ , ɛnɛ aing nde , mbwa sɛna mi sɔngsi .
43015019	Ka bo se nde , ɛnɛ adung nɛ̂ hio wi mɔ nzan ɛngɛ , ki mbwa ngoya ɛnɛ hazu ɛnɛ gbesi tuka mbwa . Ma , ɛnɛ bo fin nɛ̂ hio wi mɔ nzan na , hazu mi kuo ɛnɛ gde nɛtɛ kari . Yo nɛ̂ ɛngi , ka mbwa sɛn nɛ ɛnɛ .
43015020	Tazu ɛnɛ agba nɛ wen ka mi batɔ ha ɛnɛ : ‹ Wan-tom bo nɛ zioa pen wan pɛa na . › Ɛ ndɔng ka namala mi , benamili fin ɛnɛ . Ɛ ndɔng ka mɛkara hio wen pɔm , bemɛkiri fin hio wen pɛ ɛnɛ .
43015021	Ma , mbwa bede mɔ ndɔng fɛt ha tɛ ɛnɛ , hazu ɛnɛ mɛkara mi , nɛ hazu mbwa ing wan-tomsi mi tɛnɛ na .
43015022	Mi atɛ se tɛ tɔ Wen pɛ Sɔ ha mbwa na , ki mbwa bo nɛ sɛmbɔ na . Ma , mi tɛa tɛ tɔ Wen pɛ Sɔ ha mbwa kari . Mɛgi , mbwa bo fin nɛ ma nu mɛ gu hazu sɛmbɔ pɛ mbwa na .
43015023	Wi kɛ ka sɛn mi , a sɛna Bafa mi fin .
43015024	Mi dea hio ma tom ha soko mbwa ka wi ndang tɛ de ka sɔngsi na . Mi ade se tom ndɔng na , ki mbwa bo nɛ sɛmbɔ na . Ma , mbwa zɔka tom pɔm , nɛ mbwa sɛna mi hinɛ Bafa mi .
43015025	Ma , mɔ hɔa mɛgi , tuka nde , wen ɛngɛ ha zang takarata mbonga pɛ mbwa , alɛmsiri tɛ : ‹ Mbwa sɛna mi nɛgbelea . ›
43015026	« Ka mi hɔa ha pɛ Bafa mi , mi betomsi Nzɔy-Sɔtɛ ha ɛnɛ tuka wan-gbakiri ɛnɛ . A begutɛ ha pɛ Bafa mi , a begbasi tɛwen pɛ Sɔ ha ɛnɛ , nɛ a betɔ wen tɛ mi ha ɛnɛ .
43015027	Mɛgi , ɛnɛ betɔ wen tɛ mi fin ha hio wi . Hazu ɛnɛ dungɔ hinɛ mi nisi ha ngimɔ angara tom pɔm kanɛ swe mɛsɛ . »
43016001	« Mi tɔ wen ndɔng bingiri ha ɛnɛ yu nde , ɛnɛ betɛ lak mɛkara mi gde .
43016002	Hio wi bemul bin ɛnɛ pi gbo ha soko giliwi mɔ twa gɔ Sɔ . Nɛ ma ngimɔ behɔ ka hio wan-gbɛ ɛnɛ fɛt betakiri nde , mbwa de tom Sɔ nɛ wal gbɛa ɛnɛ .
43016003	Mbwa bede mɛgi , hazu mbwa tɛ ing ngase Bafa mi , ngase mi na .
43016004	Ma , mi tɔ wen ndɔng ha ɛnɛ nde , ka mbwa bede mɛgi , tazu ɛnɛ agba nde , mi batɔ yo tɔ ha ɛnɛ sɔngsi kari . Mi tɛ tɔ yo ha ɛnɛ ha ngimɔ angara tom pɔm na , hazu mi bhɔna ka hinɛ ɛnɛ . »
43016005	« Sising , mi ha sioa ha pɛ wan-tomsi mi tɛnɛ . Nɛ ma wi ha soko ɛnɛ tɛ ani bhandi ka mi nɛ ang na .
43016006	Ma , sising sila ɛnɛ dona nɛ ngɔtɛ hazu mi tɔa wen mɛgi ha ɛnɛ .
43016007	Mi tɔ kpasawen ha ɛnɛ nde , ka mi sio , yo bedung nɛ̂ dedemɔ hazu ɛnɛ . Hazu , ka mi si na , ki wan-gbakiri ɛnɛ lɛm tɛ ha pɛ ɛnɛ na . Ma , ka mi sio , mi betomsi wɛnɛ ha ɛnɛ .
43016008	Nɛ ka wɛnɛ tɛa , a begbasi ha hio wi mɔ nzan tɛwen hazu dea gdangamɔ , hazu nzeng mɔ , nɛ hazu kita pɛ Sɔ .
43016009	Sɔngsi a begbasi hazu wen dea gdangamɔ nde , mbwa dea gdangamɔ hazu mbwa tɛ mɛkiri mi na .
43016010	A begbasi hazu wen nzeng mɔ nde , Bafa mi ha mbwa wal mɛ tɛ nzeng wi , hazu mi besi nɛ ha pɛa , ha bhandi ka ɛnɛ lɛm zɔk mi fin na .
43016011	Nɛ a begbasi hazu wen kita pɛ Sɔ nde , Sɔ begɔn bin kita ha zu mbwa , hazu a gɔna kita ba Satan , wan-le nzan ɛngɛ kari .
43016012	« Mi fin nɛ ma dɔka mɔ mɛ tɔ ha ɛnɛ . Ma , ɛnɛ lɛm mɛ konzi yo fɛt sising na .
43016013	Ka Nzɔy-Sɔtɛ ka begbasi tɛwen hɔa , a bede nde , ɛnɛ aing tɛwen fɛt . A lɛm tɔ wen nɛ zu wa na . Ma , a betɔ nɛ hio wen fɛt ka wɛnɛ zea ha nu Bafa mi . Nɛ wɛnɛ betɔ fin hio mɔ ka behɔ ha ɛnɛ .
43016014	A begbasi lɛkɛ-lɛkɛmɔ pɔm , hazu a beku nɛ hio wen nu mi tɔ ha ɛnɛ .
43016015	Mɔ pɛ Bafa mi fɛt , yo nɛ̂ pɔm . Yo nɛ̂ ɛngi , ka mi tɔa nde , Nzɔy-Sɔtɛ beku nɛ hio mɔ pɔm gbasi yo ha ɛnɛ . »
43016016	« Ngimɔ tikiring , ɛnɛ lɛm zɔk mi fin na . Hapata ngimɔ tikiring fin , ɛnɛ bezɔk mi fin . »
43016017	Mɛgi , hio ma wan-yambimɔ pɛa ana may : « Jésus tɔa ha ɔ nde , ngimɔ tikiring , ɔ lɛm zɔk wɛnɛ fin na . Hapata ngimɔ tikiring fin , ɔ bezɔk wɛnɛ fin . Nɛ a tɔa fin nde , wɛnɛ ha sioa ha pɛ Bafa wa . Hio wen ndɔng ngoy tɔ nde ge ?
43016018	Nɛ goto ngimɔ tikiring ka wɛnɛ tɔ nɛ kɛ , yo ngoy tɔ nde ge ? Ɔ ing goto wen ka wɛnɛ ngoy mɛ tɔ na . »
43016019	Jésus ingɔ nde , hio wan-yambimɔ ngoy mɛ ani wɛnɛ nɛ goto wen ɛngɛ . Mɛgi , a tɔa ha mbwa : « Mi tɔa nde , ngimɔ tikiring , ɛnɛ lɛm zɔk mi fin na , nɛ hapata ngimɔ tikiring fin , ɛnɛ bezɔk mi . Yo nɛ̂ ɛngi , ka ɛnɛ ani nɛ may hazua , na nde ?
43016020	Mi tɔ kpasawen ha ɛnɛ nde , ɛnɛ behe kwa nɛ ɛnɛ belokitɛ . Ma , hio wi mɔ nzan bede pɛ mbwa nɛ totɛ . Ɛnɛ bedung nɛ ngɔtɛ . Ma , ngɔtɛ pɛ ɛnɛ bekifiri ha totɛ .
43016021	Yo bedung bin tuka bhoko ka bebhɛ . Ha ngimɔ bhɛ , wɛnɛ nɛ ngɔtɛ , hazu ɛngi nɛ̂ ngimɔ kpaa yimtɛ pɛa . Ma , ka wɛnɛ bhɛa bem kari , tazu wa biso nɛ yimtɛ bio bhɛ . A tɛ bo nɛ totɛ hazu bem ka wɛnɛ bhɛa gde ha nzan .
43016022	Yo gbesi tuka sising , ɛnɛ nɛ ngɔtɛ . Ma , ha ngimɔ ka mi bekifiri bin tɛ tɛ zɔk ɛnɛ , sila ɛnɛ bede totɛ . Nɛ ma wi ndang lɛm gu totɛ ɛngi fin ha sila ɛnɛ yunɛ na .
43016023	« Ha ngimɔ ɛngi , ɛnɛ lɛm mɛ ani mi nɛ goto ma wen fin na . Nɛ mi tɔ kpasawen ha ɛnɛ nde , hio mɔ fɛt ka ɛnɛ beani ha kɔ Bafa mi nɛ ling mi , wɛnɛ beha yo ha ɛnɛ .
43016024	Gbo ha swe mɛsɛ , ɛnɛ tɛ ani ka ma mɔ nɛ ling mi na . Ɛnɛ ani mɔ , nɛ ɛnɛ bekpa yo tuka nde , totɛ pɛ ɛnɛ alɛm wɛ ɛ . »
43016025	« Mi tɔa wen mɔ ndɔng ha ɛnɛ nɛ wal towen . Ma , ma ngimɔ behɔ ka mi lɛm mɛ tɔ wen ha ɛnɛ nɛ wal towen fin na , nɛ mi betɔ wen tɛ Bafa mi ha ɛnɛ long .
43016026	Ha ngimɔ ɛngi , ɛnɛ beani mɔ ha kɔ Bafa mi nɛ ling mi . Mi tɔ nde , mi lɛm ani fin wɛnɛ ha olo nu ɛnɛ na ,
43016027	hazu Bafa mi nɛ tɛ wa ngoya ɛnɛ . Wɛnɛ ngoya ɛnɛ hazu ngoy ka ɛnɛ ngoya nɛ mi , nɛ hazu ɛnɛ mɛkara nde , mi guotɛ ha pɛ Sɔ tɛnɛ .
43016028	Mi guotɛ ha pɛ Bafa mi tɛnɛ ha nzan . Sising mi ha guotɛ fin ha nzan hazu kifiri si ha pɛ Bafa mi . »
43016029	Mɛgi , hio wan-yambimɔ pɛa tɔa ha wɛnɛ : « Mɛ zɔk , sising mɛ tɛ bo ha tɔa wen ha ɔ long . Mɛ wolmɔ nɛ wal towen fin na .
43016030	Ɔ zɔka sising nde , mɛ ingɔ mɔ fɛt kari . Mɛ ingɔ mɔ fɛt , ka ɛ beani nɛ mɛ , bingiri ing ki ɛ tɛ ani yo . Yo nɛ̂ ɛngi , ka ɔ mɛkara nɛ nde , mɛ guotɛ ha pɛ Sɔ tɛnɛ . »
43016031	Hapata Jésus ana mbwa : « Sising ɛnɛ mɛkara mi nde ?
43016032	Ma , ma ngimɔ ha tɛa nɛ yo hɔa kari , ka ɛnɛ ndang ndang fɛt bepanziki si ha le pɛ ɛnɛ lak mi gde . Ma , mi lɛm dung gbatɛ na , hazu Bafa mi dung hinɛ mi .
43016033	Mi tɔa wen ndɔng ha ɛnɛ bingiri tuka nde , ɛnɛ fɛt ka dol tɛ hinɛ mi , ɛnɛ adung nɛ gaamɔ . Ɛnɛ bekpa yeksamɔ ha kɔ wi mɔ nzan . Ma , ɛnɛ ba da hazu mi gana zu nzan kari ! »
43017001	Ka Jésus tɔa wen ndɔng fɛt kari , a guo li ha ngɔn nɛ a tɔa : « Bafa mi , ngimɔ lɛma kari . Mɛ gbasi lɛkɛ-lɛkɛmɔ pɔm , Bewei pɛ mɛ , ha hio wi tuka nde , mi agbasi lɛkɛ-lɛkɛmɔ pɛ mɛ ha mbwa fin .
43017002	Mɛ haa mi ziomɔ ha zu hio wi fɛt tuka nde , mi aha tunɔ kpoo ha hio wi ndɔng ka mɛ gdea ha kɔ mi .
43017003	Nɛ tunɔ kpoo , yo nɛ̂ ingɔ mɛ , ndanga kpasa Sɔ , nɛ ingɔ mi , Jésus-Christ ka mɛ tomsa .
43017004	Ha ngimɔ ka mi dungɔ ha nzan , mi osa lɛkɛ-lɛkɛmɔ pɛ mɛ ha hio wi nɛ wal dea tom ka mɛ haa mi mɛ de .
43017005	Nɛ sising , Bafa mi , mɛ gu mi gde hapɛtɛ mɛ ha zang lɛkɛ-lɛkɛmɔ , ka mi badung nɛ yo hapɛtɛ mɛ sɔngsi , ha ngimɔ ka mɛ tɛ de ka nzan na .
43017006	« Mi osa mɛ ha hio wi ndɔng , ka mɛ weka ha soko hio wi mɔ nzan gde ha kɔ mi . Mbwa badung hio wi pɛ mɛ , nɛ mɛ haa mbwa ha mi , nɛ mbwa pama hio wen pɛ mɛ .
43017007	Sising , mbwa ingɔ nde , hio mɔ fɛt ka mi kpaa , yo nɛ̂ mɛ ka haa yo ha mi .
43017008	Hazu mi tɔa ha mbwa hio wen ndɔng ka mɛ batɔ ha mi , nɛ mbwa mɛkara yo . Mbwa ingɔ nɛkpasa nde , mi guotɛ ha pɛ mɛ tɛnɛ . Nɛ mbwa mɛkara nde , yo nɛ̂ mɛ ka tomsa mi tɛnɛ .
43017009	« Mi gɔ mɛ hazu mbwa . Mi gɔ mɛ hazu hio wi mɔ nzan na , ma , mi gɔ mɛ hazu wi ndɔng ka mɛ gdea ha kɔ mi , hazu mbwa nɛ̂ hio wi pɛ mɛ .
43017010	Hio wi pɔm fɛt nɛ̂ pɛ mɛ , nɛ hio wi pɛ mɛ fɛt nɛ̂ pɔm . Yo nɛ̂ mbwa ka gbasi lɛkɛ-lɛkɛmɔ pɔm ha hio olo wi .
43017011	Sising , mi lɛm dung fin hakɛ ha nzan na . Mi ha kiforoa si ha pɛ mɛ . Ma , mbwa bebhɔn pɛ mbwa ha nzan . Nzɔy Bafa mi , mɛ haa ziomɔ pɛ ling mɛ ha mi . Mɛgi , mɛ pam hio wi pɔm nɛ wal ziomɔ ɛngɛ tuka nde , mbwa adung tɛ ndang gbesi tuka ka ɔ hinɛ mɛ , ɔ dung tɛ ndang .
43017012	Ha ngimɔ ka mi dungɔ hakɛ ha nzan , mi pama mbwa nɛ wal ziomɔ pɛ ling mɛ ka mɛ haa ha mi . Mi pama mbwa , nɛ ma ndang tɛ yɔ mɔ na , kanɛ wi kɛ ka ɛ bangɛriki se wen pɛa ha zang takarata pɛ mɛ nde , a beyɔmɔ . Mɛgi , wen ɛngi lɛmsara tɛ .
43017013	Ma , sising , mi ha kiforo si ha pɛ mɛ . Mi tɔ wen ndɔng ha mbwa ha ngimɔ ka mi bhɔna ka hakɛ ha nzan , tuka nde , ndangtɛ totɛ ka dung ha sila mi , yo adung ha sila mbwa fin , nɛ tuka nde , totɛ pɛ mbwa alɛm wɛ ɛ .
43017014	Mi osa wen pɛ mɛ ha mbwa , nɛ hio wi mɔ nzan sɛna mbwa , hazu mbwa bo fin nɛ̂ wi mɔ nzan na , gbesi tuka mi bo nɛ̂ wi mɔ nzan na .
43017015	Mi tɛ gɔ mɛ hazu nde , mɛ agu mbwa ha nzan yunɛ na . Ma , mi gɔ mɛ nde , mɛ apam mbwa , yu nde , Satan betɛ de gdangamɔ ha tɛ mbwa .
43017016	Gbesi tuka mi bo nɛ̂ wi mɔ nzan ɛngɛ na , mbwa fin , mbwa bo nɛ̂ hio wi mɔ nzan ɛngɛ na .
43017017	Wen pɛ mɛ nɛ̂ tɛwen . Mɛ gde mbwa atɛ nɛ nzɔya nɛ wal tɛwen .
43017018	Gbesi tuka mɛ tomsa mi tɛnɛ ha nzan , mi fin , mi tomsa mbwa ha nzan .
43017019	Mɛgi , mi gdea tɛ mi nɛ nzɔya hazu mbwa tuka nde , mbwa fin atɛ nɛ nzɔya nɛ wal tɛwen .
43017020	« Mi gɔ mɛ hazu mbwa sɔna na , ma , mi gɔ mɛ fin hazu wi ndɔng fɛt ka bemɛkiri mi nɛ wal bulowen pɛ mbwa .
43017021	Mi gɔ mɛ nde , mbwa fɛt adung tɛ ndang gbesi tuka ɔ hinɛ mɛ , Bafa mi , ɔ dung tɛ ndang . Nɛ nde , mbwa fɛt adung tɛ ndang hinɛ ɔ , tuka nde , hio wi mɔ nzan amɛkiri nde , yo nɛ̂ mɛ ka tomsa mi .
43017022	Lɛkɛ-lɛkɛmɔ ka mɛ baha ha mi , mi ha yo fin ha mbwa tuka nde , mbwa adung tɛ ndang gbesi tuka ɔ hinɛ mɛ ,
43017023	mi ang ha tɛ mbwa , nɛ mɛ ang ha tɛ mi . Mɛgi , mbwa bedung tɛ ndang nɛkpasa , tuka nde , hio wi mɔ nzan aing nde , yo nɛ̂ mɛ ka tomsa mi , nɛ nde , mi ngoya mbwa gbesi tuka ka mɛ ngoya nɛ mi .
43017024	« Bafa mi , mɛ gdea wi ndɔng ha kɔ mi . Nɛ mi ngoya nde , mbwa adung hinɛ mi ha bhandi ka mi bedung ang , tuka nde , mbwa azɔk lɛkɛ-lɛkɛmɔ pɔm ka mɛ haa ha mi . Mɛ haa yo ha mi , hazu mɛ bangoy mi gde mɛ tɛ de ka nzan na .
43017025	Bafa mi , mɛ nɛ nzeng . Hio wi mɔ nzan ing mɛ na , ma , mi ingɔ mɛ , nɛ wi ndɔng hakɛ ingɔ nde , yo nɛ̂ mɛ ka tomsa mi tɛnɛ .
43017026	Mi osa mɛ ha mbwa , nɛ mi beosi fin mɛ ha mbwa pen mɔ sɔngsi tuka nde , ngoy ka mɛ ngoya nɛ mi adung ha sila mbwa , nɛ mi adung ang ha tɛ mbwa . »
43018001	Hapata ka Jésus gɔa Sɔ mɛgi kari , wɛnɛ hinɛ hio wan-yambimɔ pɛa pena si ha kuli bekula Sedron . Ma fɔ dungɔ haki , nɛ Jésus hinɛ hio wan-yambimɔ pɛa lea ang .
43018002	Judas wan-hakasatɛ Jésus ingɔ bhandi ɛngi nɛdedea , hazu Jésus hinɛ hio wan-yambimɔ pɛa dungɔ mɛ tɛ tɛ wesiri may haki ngimɔ nɛdɔka .
43018003	Judas ngbɔsa zugili bulo mɔ Rome nɛ hio ma nasara pam gasa twa Sɔ nɛnɛ haki . Yo nɛ̂ hio gasa wan-hasadaka nɛ hio Farizien ka tomsa mbwa . Mbwa dungɔ nɛ mɔ bi bulo , nɛ lamba , nɛ kan-du we ha kɔ mbwa .
43018004	Jésus ingɔ pɛa hio mɔ ndɔng ka bekpa wɛnɛ fɛt bingiri . A tiko nɛ ha pɛ mbwa , nɛ a anamɔ : « Ɛnɛ ki nɛ o ? »
43018005	Mbwa kiforo wen ha wɛnɛ : « Ɔ ki nɛ Jésus , wi mɛ Nazaret . » Jésus kiforo wen ha mbwa : « Yo nɛ̂ mi ! » Judas wan-hakasatɛ Jésus yola fin ha soko mbwa .
43018006	Ha ngimɔ ka Jésus tɔa ha mbwa nde , yo nɛ̂ mi ! Mbwa tiko nɛ pata , nɛ mbwa fɛt teka ha nu gbeleng-gbeleng .
43018007	Jésus ana mbwa fin : « Ɛnɛ ki nɛ o ? » Mbwa kiforo wen : « Ɔ ki nɛ Jésus , wi mɛ Nazaret . »
43018008	Jésus kiforo wen ha mbwa fin : « Mi tɔa ha ɛnɛ kari nde , yo nɛ̂ mi ! Nɛ ka ɛnɛ ki nɛ mi , ɛnɛ gde hio olo wi apen pɛ mbwa . »
43018009	A tɔa mɛgi tuka nde , mɔ ahɔ gbesi tuka wɛnɛ batɔ ha Bafa wa nde , mi tɛ yɔsisi ma ndang ha soko wi ndɔng ka mɛ gdea ha kɔ mi na .
43018010	Simon-Pierre dungɔ nɛ gbapa ha kɔ wa . A daka yo sungiri nɛ wan-tom pɛ wan-zu hio wan-hasadaka gɔn zala wa mɔ wal wekɔ . Ling wan-tom ɛngi nɛ̂ Malkus .
43018011	Nɛ Jésus tɔa ha Pierre : « Mɛ pi gbapa pɛ mɛ ha twaa . Lɛma nde , mi anɔ kɔpɔ yimtɛ ka Bafa mi weka hazu mi , na nde ? »
43018012	Hio wan-bibulo mɔ Rome nɛ kagama pɛ mbwa nɛ hio nasara pɛ hio zuife baa Jésus sang wɛnɛ .
43018013	Mbwa kuo wɛnɛ nɛnɛ ha pɛ Anne , hazu Anne nɛ̂ folo mɛ Kaife , ka dungɔ nɛ̂ wan-zu hio wan-hasadaka ha bɛlɛ ɛngi .
43018014	Yo nɛ̂ Kaife ka batɔ se ha hio wan-le zuife nde , yo nɛ dedea nde , ma wi ndang afe ha bhandi pɛ kandɔ fɛt .
43018015	Simon-Pierre hinɛ ma wan-yambimɔ dungɔ ha ndara Jésus . Wan-zu hio wan-hasadaka ingɔ mbing wan-yambimɔ ɛngɛ nɛdedea . Mɛgi , wɛnɛ lea kin pɛ wan-zu hio wan-hasadaka ha ndangtɛ ngimɔ hinɛ Jésus .
43018016	Ma , Pierre bhɔna pɛa ha nu kin ha dɛl . Nɛ mbing wan-yambimɔ ɛngɛ ka wan-zu hio wan-hasadaka ingɔ , gboa tɛ tɛ wolmɔ hinɛ bhoko pɛm nu kin , nɛ wɛnɛ lesasa Pierre ha zanga .
43018017	Bhoko-de tom pɛm nu kin , ana Pierre : « Bo nɛ̂ mɛ fin nɛ̂ ma wan-yambimɔ pɛ wei kɛ na nde ? » Pierre kiforo wen : « Way ! Mi bo nɛ̂ wan-yambimɔ pɛa na . »
43018018	Hazu gangmɔ , hio wan-tom nɛ hio nasara lɛa we nɛ kɛwe mɛ ɔ . Pierre fin yola ha soko mbwa ɔ nɛ wea .
43018019	Mɛgi , wan-zu hio wan-hasadaka ana Jésus hazu hio wan-yambimɔ pɛa , nɛ hazu osamɔ pɛa .
43018020	Jésus kiforo wen ha wɛnɛ : « Pɔm , mi wolamɔ ha li hio wi fɛt long . Swe fɛt mi dungɔ ha osamɔ ha hio twa gɔ Sɔ , nɛ ha zang gasa twa Sɔ ka hio zuife fɛt dungɔ mɛ wesiri may ang . Mi tɛ tɔ ma wen nɛ wuso na .
43018021	Mɛ ani mi hazu ge ? Mɛ ani nɛ wi ndɔng , ka zea wen ka mi tɔa ha mbwa . Hazu mbwa ingɔ wen ka mi tɔa nɛdedea . »
43018022	Nɛ ka Jésus boka ha tɔa wen mɛgi , ma nasara hapɛtɛ wa mɛla li wa kpaya , nɛ tɔa : « Mɛ kifiri wen mɛgi ha wan-zu hio wan-hasadaka hazu ge ? »
43018023	Jésus kiforo wen ha wɛnɛ : « Ka mi tɔa gdanga wen , mɛ tɔ wena ha li ɔ fɛt . Ma , ka mi tɔa wen nɛdedea , mɛ mɛla li mi hazu ge ? »
43018024	Mɛgi , Anne haa nu nde , ɛ aku Jésus nɛ olo sanga nɛnɛ ha pɛ Kaife , wan-zu hio wan-hasadaka .
43018025	Ka Simon-Pierre boka haki ha ɔa we , hio ma wi ana wɛnɛ : « Bo nɛ̂ mɛ fin nɛ̂ ma wan-yambimɔ pɛ wi kɛ na nde ? » Pierre kafa nɛ tɔa : « Way ! Mi bo nɛ̂ wan-yambimɔ pɛa na . »
43018026	Ma wan-tom pɛ wan-zu hio wan-hasadaka dungɔ haki . Wɛnɛ nɛ̂ nam pɛ wi kɛ ka Pierre bagɔn zala wa . A ana Pierre : « Bo nɛ̂ mi zɔka mɛ hinɛ Jésus ha zang fɔ na nde ? »
43018027	Pierre kafa fin nɛ mbinga . Ha ndangtɛ ngimɔ ɛngi , gɔlɛ dɔma .
43018028	Nɛ sutole sut , ɛ kuo Jésus ha twa pɛ Kaife nɛnɛ ha twa pɛ gɔfɔrma Pilate . Ma , hio wan-le zuife ndɔng ka kuo wɛnɛ nɛnɛ , mbwa tɛ le twa pɛ gɔfɔrma na . Hazu mbwa ngoy mɛ dung nɛ saa ha li Sɔ , yu nde mbwa betɛ kɔpi yɔngamɔ yenga Pake .
43018029	Yo nɛ̂ ɛngi ka gɔfɔrma Pilate gboa , nɛ kpa mbwa ha dɛl . Wɛnɛ ana mbwa : « Goto wen ka ɛnɛ fundo nɛ wei kɛ , yo nɛ̂ ge ? »
43018030	Mbwa kiforo wen ha wɛnɛ : « Wei kɛ ade se gdangamɔ na , ki ɔ tɛ ku wɛnɛ tɛnɛ tɛ gde ha kɔ mɛ na . »
43018031	Pilate tɔa ha mbwa : « Ɛnɛ ku wɛnɛ nɛ tɛ ɛnɛ , ɛnɛ gɔn kita ha zu wa lɛm nɛ mbonga pɛ ɛnɛ . » Hio wan-le zuife kiforo wen : « Mbonga mɔ Rome tɛ ha ɔ wal mɛ gbɛ wi na . »
43018032	Mɛgi , wen ka Jésus batɔ hazu osi nɛ wal fio ka wɛnɛ befe lɛmsara tɛ .
43018033	Pilate lea zang twa . A saa Jésus nɛ a ana wɛnɛ : « Mɛ nɛ̂ kongapora pɛ hio zuife nde ? »
43018034	Jésus kiforo fin ani wɛnɛ : « Yo nɛ̂ mɛ ha ani wen ɛngɛ , mana yo nɛ̂ ma wi ha tɔ wen tɛ mi ha mɛ nde ? »
43018035	Pilate kiforo wen : « Pɔm , mi bo nɛ̂ zuife na . Yo nɛ̂ hio wi mɛ kandɔ pɛ mɛ , nɛ hio gasa wan-hasadaka ka gdea mɛ ha kɔ mi . Mɛgi , mɛ dea nɛ nge tɛ mɔ ge nde ? »
43018036	Jésus kiforo wen ha wɛnɛ : « Mi bo nɛ̂ kongapora mɔ nzan ɛngɛ na . Mi abo se nɛ̂ kongapora mɔ nzan ɛngɛ , ki hio wan-yambimɔ pɔm bio bulo hazu mi , yu nde , ɛ betɛ gde mi ha kɔ hio wan-le zuife . Way ! Kongakandɔ pɔm bo nɛ̂ mɔ nzan ɛngɛ na . »
43018037	Nɛ Pilate ana wɛnɛ fin : « Ka bo mɛgi , ki mɛ nɛ̂ kongapora wa ? » Jésus kɔa : « Ey ! Mɛ tɔa yo , mi nɛ̂ kongapora . Goto mɔ ka ɛ bhɛa nɛ mi , nɛ ka mi tɛa nɛ ha nzan , yo nde , ka mi agbasi tɛwen ha hio wi . Mɛgi , wi ka ngoy mɛ ing tɛwen , wɛnɛ bemɛkiri hio wen pɔm . »
43018038	Pilate ana Jésus : « Tɛwen nɛ̂ ge ? » Hapata wen ndɔng , Pilate gboa fin nɛ mbinga nɛ ha dɛl ha pɛ hio zuife . Nɛ a tɔa ha mbwa : « Pɔm , mi tɛ kpa ma gdangamɔ ka ɛ lɛma mɛ gɔn nɛ kita ha zu wa ndang na .
43018039	Ma , nɛ wal ndɔki deamɔ pɛ ɛnɛ , bɛlɛ ndang ndang fɛt , ha ngimɔ yenga Pake , mi ha gbosasa ma wan-zɔbhɔ ha ɛnɛ . Mɛgi , ɛnɛ ngoya nde , mi agbosisi kongapora pɛ hio zuife ha ɛnɛ nde ? »
43018040	Mbwa kiforo wen ha wɛnɛ nɛ gdɔra : « Way ! Ka mɛ agbosisi wɛnɛ na . Ma , mɛ gbosisi nɛ Barabas ! » Barabas dungɔ nɛ̂ nagbɛwi .
43019001	Mɛgi , Pilate haa nu nde , ɛ azuri Jésus nɛ zambala .
43019002	Hapata , hio wan-bibulo pana ma ndutu wan nɛ yak ngombia a ha zu Jésus . Nɛ mbwa aa ma gbɛ gbambusa pɛ wan-bibulo ha tɛ wa .
43019003	Mbwa tiko tɛ hapɛtɛ wa nɛ mbwa tɔa : « Wolmɔe , kongapora pɛ hio zuife ! » Nɛ mbwa angara mɛla li wa .
43019004	Nɛ Pilate gboa fin nɛ ha pɛ hio giliwi . A tɔa ha mbwa : « Ɛnɛ ze , mi beku wɛnɛ tɛnɛ ha ɛnɛ hakɛ ha dɛl hazu osi ha ɛnɛ nde , mi tɛ kpa ma gdangamɔ pɛa ka lɛma nɛ kita fio ndang na . »
43019005	Nɛ Jésus gboa . A dungɔ nɛ ndutu wan mɔ yak ngombia ha zu wa , nɛ gbɛ gbambusa ha tɛ wa . Pilate tɔa ha mbwa : « Ɛnɛ zɔk , wi kɛ ga . »
43019006	Ka hio gasa wan-hasadaka nɛ hio nasara zɔka mɛgi , mbwa gdɔra : « Ngba wɛnɛ ha getakate ! Ngba wɛnɛ ha getakate ! » Pilate tɔa ha mbwa : « Ɛnɛ ku wɛnɛ nɛ tɛ ɛnɛ , nɛ nɛ ngba ha getakate . Hazu pɔm , mi tɛ kpa ma gdangamɔ pɛa ka lɛma nɛ kita fio na . »
43019007	Mɛgi , hio zuife kiforo wen ha wɛnɛ : « Mbonga pɛ ɔ tɔa nde , a lɛma nɛ fio , hazu a tɔa nde , wɛnɛ nɛ̂ Bewei pɛ Sɔ . »
43019008	Nɛ ka Pilate zea mɛgi , ke baa wɛnɛ pen mɔ sɔngsi .
43019009	A lea fin twa , nɛ a ana Jésus : « Mɛ guotɛ ha nge bhandi tɛnɛ ge ? » Ma , Jésus tɛ kifiri ma wen ha wɛnɛ ndang na .
43019010	Mɛgi , Pilate ana wɛnɛ : « Mɛ kafi tɔa wen ha mi , hazu ge ? Mɛ ing nde , mi nɛ ziomɔ mɛ ha nu nde , ɛ adaksi kɔ ha tɛ mɛ , mana nde , ɛ angba mɛ ha getakate , na nde ? »
43019011	Jésus kiforo wen ha wɛnɛ : « Mɛ bo nɛ ziomɔ ha zu mi na , ka Sɔ tɛ ha yo ha mɛ na . Hazu ɛngi , wi kɛ ka gdea mi ha kɔ mɛ , gdangamɔ pɛa pena pɛ mɛ . »
43019012	Hazu wen ɛngi , Pilate kio wal mɛ daksi kɔ ha tɛ Jésus . Ma , hio wan-le zuife gdɔra : « Ka mɛ daksa kɔ ha tɛ wa , ki mɛ bo fin nɛ̂ dan mɛ kongapora Sezar na . Hazu wi fɛt ka ba tɛ wa tuka kongapora , a tɛ bo ha sungoro nɛ kongapora Sezar . »
43019013	Ka Pilate zea wen ɛngɛ , a haa nu nde , ɛ aba Jésus gbo nɛ ha dɛl . Nɛ Pilate dungɔnu ha zu solo gɔn kita ha bhandi ka ɛ sa nde , dɛl tɛlɛfɛn ta . Ɛ sa ling bhandi ɛngi nɛ nu Hebro nde , Gabata .
43019014	Yo nɛ̂ gangli yenga Pake . Nɛ ka swe tɛ bo ha sila zu , Pilate tɔa ha hio zuife : « Ɛnɛ zɔk , kongapora pɛ ɛnɛ ga ! »
43019015	Nɛ mbwa gdɔra gbɔ ɔ : « Gbɛ wɛnɛ gbɛ ! Gbɛ wɛnɛ gbɛ ! Mɛ ngba wɛnɛ ha getakate ! » Pilate tɔa ha mbwa : « Ɛnɛ ngoy nde , mi angba kongapora pɛ ɛnɛ ha getakate ? » Hio gasa wan-hasadaka tɔa : « Ɔ bo nɛ ma mbing kongapora na , kanɛ kongapora Sezar sɔna . »
43019016	Mɛgi , Pilate gdea Jésus ha ko mbwa nde , ɛ angba wɛnɛ ha getakate . Hio wan-bibulo kuo Jésus pen nɛ .
43019017	Jésus guo getakate pɛa gbonɛ , nɛ wɛnɛ hɔa ha bhandi ka ɛ sa nde , « bhandi gbala zu wi . » Ɛ sa ling bhandi ɛngi nɛ nu Hebro nde , Golgota .
43019018	Haki mbwa ngbaa Jésus ha getakate . Mbwa ngbaa fin hio ma wi bwa ha getakate pɛ mbwa hapɛtɛ wa , ma , pɛ Jésus ha binsila .
43019019	Pilate haa nu nde , ɛ agde ma papote ha ngɔn ha zu getakate pɛ Jésus . Ɛ ngɛraka ha zua nde : « Jésus wi mɔ Nazaret , kongapora pɛ hio zuife . »
43019020	Hio wi nɛdɔka tɔla papote ɛngɛ , hazu bhandi ka ɛ ngbaa Jésus ang , dungɔ sanga-sanga hapɛtɛ Jérusalem . Nɛ ɛ ngɛraka papote ɛngɛ nɛ nu Hebro , nɛ nu laten , nɛ nu greke fin .
43019021	Mɛgi , hio gasa wan-hasadaka pɛ hio zuife tɔa ha Pilate : « Ka mɛ angɛriki ha papote ɛngɛ nde , kongapora pɛ hio zuife , na . Ma , mɛ ngɛriki nde , wi kɛ tɔa nde , wɛnɛ nɛ̂ kongapora pɛ hio zuife . »
43019022	Pilate kiforo wen : « Mɔ ka mi ngɛraka , mi ngɛraka . »
43019023	Ka hio wan-bibulo ngbaa Jésus kari , mbwa kuo hio latɛ pɛa kapini ha soko mbwa nar . Ma , gasa la mɔ sia bo nɛ bhandi gbara na . Yo dungɔ kanɛ dilbhinding , angiri ha ngɔn gbo ha nu .
43019024	Mɛgi , mbwa tɔa ha soko may : « Ɔ gba soko gasa la ɛngɛ na . Ma , ɔ de yo nɛ mbela hazu zɔk wi ka beku yo . » Mɔ hɔa mɛgi hazu lɛmsiri nɛ wen ɛngɛ ha zang takarata pɛ Sɔ : « Mbwa kapana hio latɛ pɔm ha soko may , nɛ mbwa kuo gasa la pɔm de nɛ mbela . » Ɛngi nɛ̂ mɔ ka hio wan-bibulo dea .
43019025	Marie nana mɛ Jésus , nɛ Marie ko pɛ Klopas , nɛ Marie Magdala , mbwa dungɔ ha yola hapɛtɛ getakate pɛ Jésus .
43019026	Jésus zɔka nana wa hinɛ wan-yambimɔ ka wɛnɛ ngoya pentɛ . A tɔa ha nana wa : « Nana mi , mɛ zɔk , bem pɛ mɛ ga ! »
43019027	A tɔa fin ha wan-yambimɔ ɛngɛ : « Mɛ zɔk , nana mɛ ga ! » Ha ndangtɛ swe ɛngi , wan-yambimɔ ɛngɛ kuo nana mɛ Jésus ha twa pɛa .
43019028	Hapata , Jésus ingɔ nde , a karsa tom pɛa ha nzan kari . Ma , hazu lɛmsiri nɛ wen fɛt ha zang takarata pɛ Sɔ , a tɔa : « Wɔ li ha dea mi . »
43019029	Ma kpana ka dona nɛ kpaya dɔkɔ dungɔ haki . Hio wan-bibulo kuo nzambu pi ha li dɔkɔ ɛngɛ . Mbwa hɛla yo ha ma ndɔng te sisongo , yafifi yo gde ha nu Jésus ha ngɔn .
43019030	Nɛ ka Jésus zɔbha yo kari , a tɔa : « Mɔ fɛt lɛma ! » Hapata , a gɛsa zu wa , nɛ a fea .
43019031	Yo dungɔ nɛ̂ gangli swe ɔmtɛ . Hio wan-le zuife ngoy nde , wɔl wi adung ha getakate ha swe ɔmtɛ na , hazu swe ɔmtɛ ɛngɛ nɛ̂ gasa yenga . Mɛgi , mbwa ana ha Pilate nde , ɛ agbin bele hio wi ha getakate ka mbwa afe nɛhasa nde , ɛ azilsi mbwa yunɛ .
43019032	Mɛgi , hio wan-bibulo nɛa nɛ gbin bele wi ndɔng bwa ka ɛ ngbaa ha getakate hapɛtɛ Jésus .
43019033	Nɛ ka mbwa tiko nɛ hapɛtɛ Jésus , mbwa kpaa nde , a fea kari . Yo nɛ̂ ɛngi , ka mbwa tɛ gbin hio bele wa na .
43019034	Ma , ma wan-bibulo ndang baa sɛ tok nɛ mbanzi Jésus . Nɛhasa , tɔk nɛ li sɛa .
43019035	Wan-yambimɔ ɛngɛ , ka zɔka mɔ ɛngɛ nɛ tɛ li wa , kɛa wena nde , yo nɛ̂ tɛwen . Wɛnɛ ingɔ nde , a tɔa tɛwen tuka nde , ɛnɛ fin amɛkiri yo .
43019036	Hazu mɔ hɔa mɛgi tuka nde , wen ɛngɛ ha takarata pɛ Sɔ alɛmsiri tɛ : « Ɛ lɛm gbin ma gbala tɛ wa ndang na . »
43019037	Nɛ ma mbing wen ha takarata pɛ Sɔ tɔa : « Mbwa bezɔk wi kɛ ka mbwa batok tɛ wa . »
43019038	Joseph wi mɔ le Arimate dungɔ nɛ̂ ma wan-yambimɔ pɛ Jésus nɛ wuso , hazu wɛnɛ ha yuo ke hio wan-le zuife . Hapata fio pɛ Jésus , a nɛa nɛ ani Pilate nde , ka wɛnɛ azilsi wɔl Jésus . Pilate mɛkara . Mɛgi , Joseph nɛa nɛ zilsi wɔl Jésus , nɛ wɛnɛ guo yo pen nɛ .
43019039	Nikodeme ka banɛ se nɛ zɛ nɛ zɔk Jésus , tɛa fin nɛ ma kulo pɛlmɔ , ka ɛ dea nɛ Mire nɛ aloes . Zio kulo pɛlmɔ ɛngɛ lɛma kilo bhukɔa tar .
43019040	Joseph hinɛ Nikodeme baa wɔl Jésus . Mbwa luo yo nɛ pɛl la , nɛ mbwa pɛla kulo pɛlmɔ ɛngɛ ha tɛ wa , lɛm nɛ ndɔki gunɔ wi pɛ hio zuife .
43019041	Ma fɔ dungɔ sanga-sanga nɛ bhandi ka ɛ ngbaa Jésus ang . Nɛ ha zang fɔ ɛngɛ , ma mbombe zupisi dungɔ ang , ka ɛ tɛ gde ka wɔl wi ang sɔngsi na .
43019042	Hazu yo nɛ̂ gangli swe ɔmtɛ , nɛ zupisia dungɔ sanga , mbwa gdea wɔl Jésus ha zanga .
43020001	Yala ndang hapata swe ɔmtɛ , ha swe dimasi , Marie Magdala guotɛ ha bu-nge-nge nu mɔsaa , nɛ ha zupisi . Nɛ ka wɛnɛ hɔa haki , a zɔka nde , ɛ kinso gasa ta ka ɛ bagdɔki nɛ nu zupisi yunɛ .
43020002	A sɔawi nɛ nɛ kpa Simon-Pierre hinɛ wan-yambimɔ ɛngɛ ka Jésus ngoya pentɛ . Nɛ a tɔa ha mbwa : « Ɛ guo wɔl Kongawan ha zang zupisi yunɛ . Ɔ ing bhandi ka ɛ gdea wɛnɛ ang na . »
43020003	Pierre hinɛ wan-yambimɔ ɛngɛ sɔawi nɛ ha wal zupisi .
43020004	Mbwa fɛt bwa sɔawi gbesi . Ma , wan-yambimɔ ɛngɛ hasatɛ hɔ ha zupisi sɔngsi nɛ Pierre .
43020005	Nɛ ka wɛnɛ hilo pi li ha zanga , a zɔka pɛl la ka ɛ balu nɛ wɔl . Ma , a tɛ le ha zang zupisi na .
43020006	Simon-Pierre tɛa tɛ hɔ ha pata wa . A lea ha zang zupisi , nɛ wɛnɛ zɔka pɛl la ka ɛ luo nɛ wɔl ,
43020007	nɛ fin nu la ka ɛ goka nɛ li Jésus . Yo tɛ dung hinɛ hio mbing la ndɔng na , ma , yo dungɔ nɛ gbindoa ha ma bhandi nɛtɛ .
43020008	Mɛgi , wan-yambimɔ ɛngɛ ka hɔa nɛ bosia , lea ha zang zupisi fin . A zɔka nɛ a mɛkara nde , Jésus guotɛ .
43020009	Takarata pɛ Sɔ batɔ nde , Jésus begutɛ ha soko hio fiowi . Ma , sɔngsi ngimɔ ɛngi , hio wan-yambimɔ tɛ ing ka gotoa na .
43020010	Hapata , hio wan-yambimɔ ndɔng kiforo si ha twa pɛ mbwa .
43020011	Marie dungɔ hapɛtɛ zupisi ha hea kwa . Ka wɛnɛ bhɔna ka ha hea kwa , a hilo gɛri nɛ mɔ ha zang zupisi .
43020012	A zɔka hio telenge bwa nɛ bu latɛ . Mbwa ha dungɔnu ha bhandi ka ɛ bapisi wɔl Jésus ang . Ma ndang ha bhandi ka zu Jésus badung ang , nɛ ma ha bhandi ka nanga wa badung ang .
43020013	Hio telenge ndɔng ana wɛnɛ : « Bhoko , mɛ he kwa hazu ge ? » A kiforo wen ha mbwa : « Ɛ guo wɔl Kongawan pɔm yunɛ . Nɛ mi ing bhandi ka ɛ gdea wɛnɛ ang na . »
43020014	Nɛ ka wɛnɛ tɔa wen ɛngi , a kiforo tɛ , nɛ a zɔka Jésus ha yola . Ma , a tɛ ing nde , yo nɛ̂ Jésus , na .
43020015	Jésus ana wɛnɛ : « Bhoko , mɛ he kwa hazu ge ? Mɛ ki nɛ o ? » Marie takara pɛa nde , wei ki nɛ wan-pɛm fɔ . Mɛgi , Marie tɔa ha wɛnɛ : « Gasa wi , ka bo nɛ̂ mɛ ha gu wɔl wa , mɛ osi bhandia , ka mi anɛ nɛ gu yo . »
43020016	Jésus tɔa : « Marie ! » Nɛ Marie kiforo tɛ zɔk wɛnɛ nɛ tɔa nɛ nu Hebro : « Rabuni ! » Ɛngɛ tɔ nde , wan-osimɔ .
43020017	Jésus tɔa ha wɛnɛ : « Mɛ daksi kɔ ha tɛ mi , hazu mi tɛ dang ka nɛ ha pɛ Bafa mi na . Ma , mɛ nɛ , nɛ tɔ ha hio ya mi nde , mi ha danga nɛ ha pɛ Bafa mi , ka dung fin nɛ̂ Bafa mbwa . Wɛnɛ nɛ̂ Sɔ pɔm nɛ Sɔ pɛ mbwa . »
43020018	Mɛgi , Marie Magdala pena nɛ , nɛ tɔ ha hio wan-yambimɔ nde , a zɔka Kongawan . Nɛ a tɔa ha mbwa , wen ndɔng ka Jésus tɔa ha wɛnɛ .
43020019	Ha ndangtɛ swe dimasi ɛngi nɛ mbolo , hio wan-yambimɔ wesara may ha zang ma twa . Mbwa gɔma nutwa hazu mbwa yu nɛ ke hio wan-le zuife . Jésus lea twa nɛ yola ha binsila mbwa . Nɛ wɛnɛ tɔa ha mbwa : « Gaamɔ adung hinɛ ɛnɛ ! »
43020020	Hapata wen ɛngɛ , a osa kɔ wa nɛ mbanzi wa ha mbwa . Mɛgi , hio wan-yambimɔ dea totɛ pentɛ hazu mbwa zɔka Kongawan pɛ mbwa .
43020021	Jésus tɔa fin ha mbwa : « Gaamɔ adung hinɛ ɛnɛ . Gbesi tuka Bafa mi batomsi mi tɛnɛ hakɛ ha nzan , mi fin , mi betomsi ɛnɛ ha nzan . »
43020022	Hapata wen ndɔng , a ufo bok nu wa ha zu mbwa nɛ a tɔa : « Ɛnɛ akpa Nzɔy-Sɔtɛ .
43020023	Hio wi ndɔng ka ɛnɛ bebisi sɛmbɔ pɛ mbwa , Sɔ bebisi yo yunɛ . Nɛ ka ɛnɛ kafa biso sɛmbɔ pɛ hio ma wi , Sɔ bekafi fin biso sɛmbɔ pɛ mbwa . »
43020024	Ha ngimɔ ka Jésus hɔa ha soko hio wan-yambimɔ pɛa , Thomas ka ɛ sa nde , bedan , ma ndang ha soko mbwa bhukɔ gbala bwa , tɛ dung ang na .
43020025	Hio mbing wan-yambimɔ tɔa ha wɛnɛ : « Ɔ zɔka Kongawan . » Ma , Thomas kiforo wen ha mbwa : « Ka mi zɔk sali pɔnde ha kɔ wa na , nɛ ka mi pi ndɔng kɔ mi ha zanga na , nɛ ka mi pi kɔ mi ha zang mbanzi wa na , mi lɛm mɛkiri wen pɛ ɛnɛ na . »
43020026	Hapata dimasi ndang , hio wan-yambimɔ pɛ Jésus wesara may fin nɛ mbinga ha zang twa , nɛ Thomas dungɔ hinɛ mbwa . Mbwa gɔma nutwa , ma , Jésus hɔa tɛ yol ha binsila mbwa , nɛ a tɔa ha mbwa : « Gaamɔ adung hinɛ ɛnɛ ! »
43020027	Hapata , a tɔa ha Thomas : « Mɛ yafifi ndɔng kɔ mɛ hakɛ , nɛ mɛ zɔk hio kɔ mi . Mɛ yafifi kɔ mɛ pi ha zang mbanzi mi . Mɛ lak sio kafɛ gde , ma , mɛ mɛkiri mi . »
43020028	Nɛ Thomas kiforo wen ha wɛnɛ : « Mɛ nɛ̂ Kongawan pɔm , nɛ mɛ nɛ̂ Sɔ pɔm . »
43020029	Mɛgi , Jésus tɔa ha wɛnɛ : « Mɛ mɛkara mi hazu mɛ zɔka mi , na nde ? Totɛ ha wi ndɔng ka mɛkara mi , ngase ka mbwa tɛ zɔk mi na . »
43020030	Jésus bade fin dɔka mɔweka ha li hio wan-yambimɔ pɛa . Ɛ tɛ ngɛriki yo fɛt ha zang takarata ɛngɛ na .
43020031	Ma , mɔ ndɔng ka dung ang , ɛ ngɛraka yo nde , ka ɛnɛ amɛkiri nde , Jésus nɛ̂ Mesi , Bewei pɛ Sɔ . Ka ɛnɛ mɛkiri wɛnɛ , a beha ɛnɛ tunɔ .
43021001	Hapata ma yala fin , Jésus gbasa tɛ ha hio wan-yambimɔ pɛa ha nukolo tɔ Tiberiade . A gbasa tɛ mɛgɛ :
43021002	Hio ma wan-yambimɔ wesara may haki . Yo dungɔ nɛ̂ Simon-Pierre , Thomas ka ɛ sa fin nde bedan , Natanael wi mɔ le Kanaan mɔ kandɔnu Galile , hio bewei pɛ Zebede bwa , tɛ ba nɛ hio ma wan-yambimɔ pɛ Jésus bwa .
43021003	Simon-Pierre tɔa ha mbwa : « Mi ha nɛa ha pio yɔk li . » Mbwa kiforo wen ha wɛnɛ : « Ɔ fin , ɔ benɛ hinɛ mɛ . » Nɛ mbwa pena nɛ le zang sɔngu pi nɛ yɔk . Ma , mbwa tɛ gbɛ ma kɔyɔ nɛ zɛ ɛngi ndang na .
43021004	Nɛ ka hɔa ha nu ngimɔ , Jésus hɔa tɛ yol ha nu bɛlɛ . Hio wan-yambimɔ zɔka wɛnɛ , ma , mbwa ing nde , yo nɛ̂ Jésus , na .
43021005	Jésus ana mbwa : « Hio dan mi , ɛnɛ tɛ gbɛ ka ma kɔyɔ na nde ? » Nɛ mbwa kiforo wen ha wɛnɛ : « Way ! Ɔ tɛ gbɛ ka ma kɔyɔ ndang na . »
43021006	A tɔa ha mbwa : « Ɛnɛ pi yɔk ha wal wekɔ , nɛ ɛnɛ begbɛ kɔyɔ . » Nɛ mbwa pio yɔk tuka ka wɛnɛ tɔa nɛ ha mbwa . Mɛgi , yɔk baa kɔyɔ nɛdɔka , nɛ mbwa lɛm dak yo fin ha li gbo nɛ na .
43021007	Mɛgi , wan-yambimɔ ɛngɛ ka Jésus ngoya pentɛ tɔa ha Pierre : « Wei kɛ nɛ̂ Kongawan . » Ka Simon-Pierre zea nde , wei kɛ nɛ̂ Kongawan , a yola gasa la ka wɛnɛ kpɔsa hazu dea tom , nɛ a kpera tek ha li .
43021008	Nɛ hio olo wan-yambimɔ dungɔ ha zang sɔngu dak nɛ yɔk nɛnɛ ha nu bɛlɛ . Mbwa yɛ nɛ nu bɛlɛ na , yo nɛ̂ mɛtɛrɛ gɔmmay ndang sɔna .
43021009	Nɛ ka mbwa gboa ha nu bɛlɛ , mbwa kpaa kɛwe nɛ we ang , ka ɛ gdea kɔyɔ ha zua , nɛ mampa ang fin .
43021010	Jésus tɔa ha mbwa : « Ɛnɛ kay ma kɔyɔ ndɔng ka ɛnɛ gbɛa sising tɛnɛ . »
43021011	Mɛgi Simon-Pierre lea zang sɔngu , nɛ wɛnɛ daka yɔk pi ha nu bɛlɛ . Gasa kɔyɔ gɔmmay zu bhukɔa mɔrkɔ gbala tar dona zang yɔk . Ngase dɔka kɔyɔ ndɔng , yɔk tɛ gɔn na .
43021012	Jésus saa mbwa : « Ɛnɛ tɛ tɛ yɔngmɔ ! » Ma , ma wi ndang tɛ gu nu mɛ ani wɛnɛ nde , mɛ nɛ̂ o , na . Hazu mbwa ingɔ kari nde , yo nɛ̂ Kongawan .
43021013	Jésus tiko tɛ tɛ ba mampa kapini ha mbwa . Hapata , a baa fin kɔyɔ kapini ha mbwa .
43021014	Ɛngɛ nɛ̂ mɔ zetara , ka Jésus gbasa tɛ ha hio wan-yambimɔ pɛa , hapata ka wɛnɛ guotɛ ha soko hio fiowi .
43021015	Hapata yɔngamɔ , Jésus ana Simon-Pierre : « Simon bewei pɛ Jean , mɛ ngoya mi pen pɛ wi ndɔng nde ? » Simon-Pierre kiforo wen ha wɛnɛ : « Ey ! Kongawan , mɛ ingɔ nde , mi ngoya mɛ . » Jésus tɔa ha wɛnɛ : « Mɛ day hio besami pɔm . »
43021016	Jésus ana wɛnɛ fin ha zebwa : « Simon bewei pɛ Jean , mɛ ngoya mi nde ? » Pierre kiforo wen ha wɛnɛ : « Ey ! Kongawan , mɛ ingɔ nde , mi ngoya mɛ . » Jésus tɔa ha wɛnɛ : « Mɛ pam hio sami pɔm . »
43021017	Hapata , Jésus ana wɛnɛ ha zetara : « Simon bewei pɛ Jean , mɛ ngoya mi nde ? » Ngɔtɛ dea Pierre hazu Jésus ana wɛnɛ tɛ bo zetar nde , Simon mɛ ngoya mi nde ? Mɛgi , Pierre kiforo wen ha wɛnɛ : « Kongawan , mɛ ingɔ mɔ fɛt , nɛ mɛ ingɔ nde , mi ngoya mɛ . » Jésus tɔa ha wɛnɛ : « Mɛ day hio sami pɔm .
43021018	Kpasawen , mi tɔ ha mɛ nde , ha ngimɔ ka mɛ bhɔna pɔlɔmbɔ , mɛ dungɔ ha bhɔngara tɛ nɛ tɛ mɛ hazu yal ha bhandi ka sila mɛ ngoya . Ma , ka mɛ gbɛla kari , mɛ beyafifi hio kɔ mɛ , nɛ ma mbing wi bebhɔngiri tɛ mɛ hazu ku mɛ nɛnɛ ha ma bhandi ka mɛ ngoy na . »
43021019	Jésus tɔa mɛgi , hazu osi nɛ tili fio ka Pierre befe nɛ hazu lukisi nɛ Sɔ . Hapata , Jésus tɔa ha Pierre : « Mɛ ndari mi ! »
43021020	Ka Pierre kiforo tɛ , a zɔka wan-yambimɔ ka Jésus ngoya pentɛ . Yo nɛ̂ wɛnɛ ka bagɛngili tɛ ha li sila Jésus ha ngimɔ kpogio yɔngamɔ , nɛ ana nde , Kongawan , wi ka beha kasatɛ mɛ kɛ nɛ̂ o ?
43021021	Ka Pierre zɔka wɛnɛ , a ana Jésus : « Kongawan , pɛa , nge mɔ behɔ ha wɛnɛ ge ? »
43021022	Jésus tɔa ha Pierre : « Ka mi ngoy nde , wɛnɛ abhɔn nɛ zutunɔ tee kanɛ mi pea , wen pɛ mɛ ang nɛ̂ ge ? Pɛ mɛ , mɛ ndari nɛ mi ! »
43021023	Mɛgi , wen ɛngɛ yambala dam nu hio wi pɛ Christ fɛt nde , wan-yambimɔ ɛngɛ lɛm mɛ fe na . Ma , Jésus tɛ tɔ ha Pierre mɛgi ndang na . A tɔa pɛa tɔ nde , ka ɛ ngoy nde , wɛnɛ abhɔn nɛ zutunɔ tee kanɛ ɛ pea , wen pɛ Pierre ang nɛ̂ ge nde ?
43021024	Yo nɛ̂ ndangtɛ wan-yambimɔ ɛngɛ ka zɔka mɔ ndɔng fɛt nɛ ka kɛ wena . A ngɛraka yo fɛt ha zang takarata ɛngɛ , nɛ ɔ ingɔ nde , yo nɛ̂ tɛwen .
43021025	Hio mbing mɔ ka Jésus bade ang nɛdɔka fin . Mi takiri nde , ka ɛ angɛriki se mɔ ndɔng ndang ndang fɛt , ki hio takarata , ka ɛ lɛma ngɛriki lɛm kpa bhandi fɛt ha zang nzan na .
44001001	Dede Théophile , ha bosi takarata ka mi bangɛriki ha mɛ , mi batɔ ngbak wen mɔ , ka Jésus dea nɛ osa , angiri ha bosi ngimɔ ,
44001002	kanɛ swe ka Sɔ guo wɛnɛ si ha ngɔn . Jésus baweki se hio wan-nɛtom pɛa . Nɛ sɔngsi ka wɛnɛ tɛ si ka ha ngɔn na , a osa ha mbwa nɛ wal ngatɛ pɛ Nzɔy-Sɔtɛ mɔ ka mbwa bede .
44001003	Hapata fio pɛa , a dungɔ ha gbasa tɛ ha mbwa ha zang yala bhukɔa nar . A osa ha mbwa nɛ dɔka wal nɛtɛ-nɛtɛ nde , wɛnɛ nɛ zutunɔ . Nɛ wɛnɛ tɔa wen Kongakandɔ pɛ Sɔ ha mbwa .
44001004	Ma swe ka wɛnɛ ha yɔngamɔ hinɛ mbwa , a haa nu ha mbwa : « Ɛnɛ bhɔn hakɛ ha Jérusalem keri nɛ mɔ , ka Bafa mi bagɔn nua , nɛ ka mi batɔ wena ha ɛnɛ .
44001005	Jean gdumso hio wi ha li , ma , yala dɔk na , Sɔ begdumsi ɛnɛ ha zang Nzɔy-Sɔtɛ . »
44001006	Hio wan-nɛtom wesara may hapɛtɛ Jésus , nɛ ana wɛnɛ mɛgɛ : « Kongawan , sising mɛ bebhɔngiri kongakandɔ pɛ ɔ , Israel , nɛ mbinga , na nde ? »
44001007	Ma , Jésus kiforo wen ha mbwa : « Ɛnɛ lɛm ing swe nɛ ngimɔ ka mɔ ndɔng behɔ nɛ na . Yo nɛ̂ Bafa mi ha weki yo nɛ wal ziomɔ pɛa .
44001008	Ma , ka Nzɔy-Sɔtɛ zilo ha zu ɛnɛ , ɛnɛ bekpa ngatɛ , nɛ ɛnɛ bedung hio wan-bul wen tɛ mi ha hio wi mɛ Jérusalem , hio wi mɛ kandɔnu Judée nɛ kandɔnu Samari fɛt , gbo ha kpogio nzan . »
44001009	Ka wɛnɛ tɔa wen ndɔng ha mbwa kari , a danga ha li mbwa fɛt si ha ngɔn . Nɛ buswe kuo wɛnɛ nɛ gdɔka pata wa ha li mbwa .
44001010	Ka mbwa boka ha gɛramɔ ha ngɔn ha danga pɛa , nɛhasa wi bwa nɛ bu latɛ yola ha soko mbwa .
44001011	Nɛ mbwa tɔa : « Ɛnɛ , wi mɛ Galile , ɛnɛ yol hakɛ ha gɛramɔ ha ngɔn hazu ge ? Jésus ɛngɛ ka Sɔ guo wɛnɛ si nɛ ha ngɔn , a bekifiri bin gbesi tuka ka ɛnɛ zɔka wɛnɛ ha danga . »
44001012	Hapata hio wan-nɛtom laka zu ngari Olivier gde , nɛ mbwa zilo nɛ ha Jérusalem . Yɛa soko Jérusalem nɛ ngari ɛngɛ lɛma kilomɛtɛrɛ ndang .
44001013	Nɛ ka mbwa hɔa haki , mbwa danga nɛ ha pimbi ha ngɔn mɔ twa ka mbwa dungɔ mɛ wesiri may ang . Wi ndɔng nɛ̂ : Pierre , Jean , Jacques , André , Philippe , Thomas , Barthélemy , Matthieu , Jacques bewei pɛ Alfe , Simon ka ɛ sa nde « Wan-yin gɛnɛ kongawan » , hinɛ Jude bewei pɛ Jacques .
44001014	Mbwa fɛt dungɔ ha wesara may nɛ gɔ Sɔ nɛting nɛ sila ndang . Marie , nana mɛ Jésus , nɛ hio ma bhoko dungɔ hinɛ mbwa , tɛ ba nɛ hio ya mɛ Jésus . Sɔ , Nzɔy-Sɔtɛ bagbasi nɛ wal nu David ma mɔ hazu Judas , wi ka baosi wal ha hio wan-ba Jésus . Dea nde , mɔ ɛngɛ alɛmsiri tɛ .
44001015	Ha ma yala ndɔng ndang , hio ya ha Christ wesara may lɛm nɛ wi gɔmmay zu bhuze bwa . Pierre guo tɛ tɔ ha mbwa :
44001016	« Hio ya mi , ha zang takarata pɛhomas , Barthélemy , Matthieu , Jacques bewei pɛ Alfe , Simon kaɛ sa nde « Wan-yin gɛnɛ kongawan » , hinɛ Jude bewei pɛ Jacques .
44001017	Ɛ tɔla wɛnɛ ha sokoɔ , nɛ wɛnɛ dea ndangtɛ tom ɛngɛ hinɛ ɔ .
44001018	Sɔngsi , wi ɛngɛ hɛa fɔ nɛ mbɔli ka ɛ kɛa nɛ wɛnɛ hazu gdanga tom pɛa . Hapata , a teka gɔm zu ha nu . Zang wa mbanga nɛ wazang wa sɛa a ha dɛl .
44001019	Hio wi mɛ Jérusalem fɛt ingɔ wen mɔ ɛngɛ nɛdedea . Mɛgi , mbwa saa ling fɔ ɛngɛ nɛ nu le pɛ mbwa nde , Hakeldama . Ling ɛngɛ tɔ nde , fɔ tɔk .
44001020	« Hazu ɛ ngɛraka ha zang takarata gima pɛ David tuka ɛngɛ : ‹ Dea nde , twa pɛa adung nɛ gomboa . Ka ma wi aɔ ang fin na . › Nɛ fin nde , ‹ Ma mbing wi aba bhandi tom ka wɛnɛ laka gde . ›
44001021	« Dea nde , ma wei ale ha soko ɔ . Wɛnɛ fin bebul wen guotɛ pɛ Jésus ha soko hio fiowi . Lɛma nde , wɛnɛ adung nɛ̂ wi ka nɛa hinɛ ɔ ha ngimɔ fɛt ka Kongawan Jésus yala ha soko ɔ , angiri ha ngimɔ ka Jean gdumso nɛ wɛnɛ ha li , kanɛ ngimɔ ka wɛnɛ danga nɛ si ha ngɔn . »
44001022	
44001023	Mɛgi , mbwa saa ling wi bwa : Joseph , ka ɛ sa nde Barsabas , ma ling wa fin nde Yustus , hinɛ Matthias .
44001024	Hapata , mbwa gɔa Sɔ nɛ tɔa : « Kongawan , mɛ ingɔ mɔ fɛt ha zang sila wi , mɛ osi ha ɔ wi ka mɛ weka ha soko wi ndɔng bwa .
44001025	Wɛnɛ bedung wan-nɛtom nɛ a bede tom ha bhandi ka Judas laka gde pen si ha bhandi ka lɛma nɛ wɛnɛ . »
44001026	Mbwa dea mbela nɛ yo teka ha zu Matthias . Mɛgi , mbwa gdea wɛnɛ ha soko wan-nɛtom bhukɔ gbala ndang .
44002001	Ka swe Pantekote hɔa kari , hio wi pɛ Christ wesara may fɛt ha bhandi ndang .
44002002	Nɛhasa gisi tuka gbabok zilo ha ngɔn tɛ vil-vil . Yo dona zang twa , ka mbwa dungɔnu ang .
44002003	Nɛ mbwa zɔka ma mɔ tuka lembe we , ka gba soko nɛ dung ha zu mbwa ndang ndang fɛt .
44002004	Mbwa fɛt dona nɛ Nzɔy-Sɔtɛ , nɛ mbwa angara wolamɔ nɛ hio nu nɛtɛ-nɛtɛ , tuka ka Nzɔy-Sɔtɛ gdea ha nu mbwa .
44002005	Ha soko hio zuife , ka de le ha Jérusalem , nɛ ka dung nɛ mboazu ha li Sɔ , hio ma ang ka guotɛ ha kandɔnu ndang ndang fɛt tɛnɛ .
44002006	Ka mbwa zea gisi ɛngɛ , mbwa wesara may fɛt tɛ . Nɛ mbwa yaksa hazu mbwa zea nu le pɛ mbwa ndang ndang fɛt ha nu hio wi pɛ Christ ndɔng .
44002007	Mɔ ɛngɛ gbinɔ gbala tɛ mbwa bhutu-bhutu , nɛ mbwa tɔa : « Bo nɛ̂ wi ndɔng ka wolmɔ kɛ , fɛt nɛ̂ hio wi mɛ Galile na ?
44002008	Ma , mɛng ka ɔ ha zea nu kandɔ pɛ ɔ ndang ndang fɛt ha nu mbwa ge nde ?
44002009	Ɔ kpa ha soko ɔ hio wi mɔ kandɔnu Parte , Medi , Elam , Mezopotami , Judée , Kapadose , Pon , Azi ,
44002010	Frizi , Panfili , Ezipte . Nɛ fin hio ma mɔ kandɔnu Libi ha wal Sirene , hio ma mɔ gasa le Rome ,
44002011	nɛ hio ma mɔ kisi Krete nɛ kandɔnu Arabi . Ha soko ɔ , hio ma nɛ̂ tɛ zuife , hio ma nɛ̂ wi ka kiforo sila hazu mɛkiri Sɔ pɛ hio zuife . Ngase ɛngi , ɔ ha zea mbwa nɛ hio nu le pɛ ɔ fɛt ha bulo wen gasa mɔ ka Sɔ dea . »
44002012	Hio giliwi ndɔng yaksa pentɛ , nɛ mbwa tɛ bo yee . Mbwa tɔa ha soko may : « Gotomɔ ɛngɛ tɔ nde ge ? »
44002013	Nɛ hio ma mama nɛ tɔa : « Dɔkɔ ha dea mbwa ! »
44002014	Mɛgi Pierre guotɛ hinɛ hio olo wan-nɛtom bhukɔ gbala ndang , nɛ a tɔa nɛ ngagɛl : « Ɛnɛ hio zuife nɛ hio wi mɛ Jérusalem fɛt , ɛnɛ lɛngi zala nɛ ze mi nɛdedea hazu ing gotomɔ ɛngɛ .
44002015	Ɛnɛ ha takara nde , dɔkɔ ha dea wi ndɔng . Way , yo bo mɛgi na . Hazu bhɔna ka sɔna nɛ ngonga mɔrkɔ zanga nar mɔ sutole .
44002016	Ma , sising wen pɛ wan-tɔkuliwen Joël ha lɛmsara tɛ . A batɔ nde :
44002017	‹ Sɔ tɔa nde , ha kpogio ngimɔ mi begɔsi Nzɔy-Sɔtɛ pɔm don sila hio wi fɛt . Hio bem pɛ ɛnɛ mɔ wei nɛ mɔ bhoko betɔ kuliwen . Hio pɔlɔmbɔ pɛ ɛnɛ bezɔk zizimɔ , nɛ hio gbɛl wi pɛ ɛnɛ bezɔk lisɔ .
44002018	Ha ngimɔ ɛngi , mi begɔsi Nzɔy-Sɔtɛ pɔm don hio wan-tom pɔm mɔ wei nɛ mɔ bhoko . Nɛ mbwa betɔ kuliwen .
44002019	Mi bede hio mɔkifi ha ngɔn nɛ hio mɔweka ha nu . Yo nde , ɛ bezɔk tɔk , we nɛ gir-gir zɛ we .
44002020	Swe betɛ nɛ tua ndir-ndir , nɛ ze nɛ gbɛa nzong-nzong . Hapata ɛngi , yala pɛ Kongawan behɔ . Yo bedung nɛ̂ gasa lɛkɛ-lɛkɛ yala .
44002021	Mɛgi , wi fɛt ka bemɛkiri Kongawan nɛ ka besa ling wa bekpasi . ›
44002022	« Hio wi mɔ Israel , ɛnɛ ze wen ka mi betɔ ! Sɔ gbasa ziomɔ pɛ Jésus , wi mɔ Nazaret , hazu a dea nɛ wal wɛnɛ hio mɔbhana , mɔkifi , nɛ mɔweka ha soko ɛnɛ , tuka ɛnɛ ingɔ yo nɛ pɛ ɛnɛ tɛ .
44002023	Ɛ gdea Jésus ha kɔ ɛnɛ , nɛ ɛnɛ gbɛa wɛnɛ ha getakate nɛ wal kɔ wi ndɔng , ka mɛkiri Sɔ na . Mɔ hɔa mɛgi lɛm nɛ kpoa zuwen ka Sɔ babhɔngiri ha sila wa sɔngsi .
44002024	Nɛ Sɔ tunso wɛnɛ , a kuo wɛnɛ yunɛ ha yimtɛ fio , hazu lɛm nde , fio agan zu wa na .
44002025	Sɔngsi kari , David batɔ wen hazu Jésus nde : ‹ Mi dungɔ ha zɔka Kongawan Sɔ ngimɔ fɛt . Wɛnɛ dung hapɛtɛ mi nde , ma mɔ afesi mi na .
44002026	Hazu ɛngi sila mi dona nɛ totɛ nɛ mi ha dea gaga . Ngase ka mi fea , mi dung nɛ gaamɔ hazu mi gde tazu mi ha tɛ mɛ , Kongawan Sɔ .
44002027	Mɛ lɛm lak mi gde ha soko hio fiowi na , nɛ mɛ bekafi nde , tɛ nzɔy wan-tom pɛ mɛ ayek .
44002028	Mɛ osa ha mi wal ka nɛ ha tunɔ , hapɛtɛ mɛ sila mi bedon nɛ totɛ . ›
44002029	« Hio ya mi , lɛma nde , mi atɔ wen tɛ ngbabafa ɔ , David , ha ɛnɛ nɛ saa long . A fea nɛ ɛ gunɔ wɛnɛ . Zupisi pɛa bhɔna ha sokoɔ swe mɛsɛ .
44002030	David badung se nɛ̂ wan-tɔkuliwen , nɛ wɛnɛ ingɔ nde , Sɔ kana mɔ mɛ gde ma bezang pɛa tuka kongapora ha bhandi pɛa .
44002031	A batɔ kuliwen hazu guotɛ pɛ Christ ha soko hio fiowi , a tɔa nde , Sɔ tɛ lak wɛnɛ gde ha soko hio fiowi na , nɛ tɛ wa tɛ yek na .
44002032	« Ɔ nɛ̂ wan-kɛwen nde , Sɔ tunso Jésus ɛngɛ ha soko hio fiowi .
44002033	A gdea wɛnɛ ha bosi bhandi ha wal wekɔ wa . Wɛnɛ kpaa Nzɔy-Sɔtɛ tuka ka Sɔ , Bafa wa , bagɔn nua sɔngsi . Nɛ Jésus tomsa Nzɔy-Sɔtɛ ɛngɛ ha ɔ fin . Mɔ ka ɛnɛ ha zɔka nɛ zea sising , yo nɛ̂ tom pɛa .
44002034	Yo bo nɛ̂ David ka danga ha ngɔn na . Ma , wɛnɛ tɔa nde : ‹ Kongawan Sɔ tɔa ha Kongawan pɔm : Mɛ dungnu ha wekɔ mi ,
44002035	mi begde hio ngana pɛ mɛ adung nɛ̂ mɔ-gde nanga mɛ . ›
44002036	« Mɛgi , hio wi mɔ Israel fɛt aing nɛdedea nde , Jésus ɛngɛ ka ɛnɛ ngbaa ha getakate , Sɔ dea wɛnɛ Kongawan nɛ Mesi . »
44002037	Ka hio wi zea wen ndɔng , gasa ngɔtɛ baa mbwa , nɛ mbwa ana Pierre nɛ hio olo wan-nɛtom : « Hio ya ɔ , ɔ bede mɛng ? »
44002038	Nɛ Pierre kiforo wen ha mbwa : « Ɛnɛ kifiri sila ɛnɛ , nɛ ɛnɛ ndang ndang fɛt , ɛnɛ tɛ , ka ɔ agdumsi ɛnɛ ha li nɛ ling Jésus-Christ . Mɛgi , Sɔ bebisi sɛmbɔ pɛ ɛnɛ , nɛ a beha ɛnɛ Nzɔy-Sɔtɛ .
44002039	Sɔ bagɔn se nu mɛ tomsi Nzɔy-Sɔtɛ . Gɔnanu ɛngɛ hazu ɛnɛ nɛ hio bem pɛ ɛnɛ . Yo fin hazu hio wi ndɔng ka dung nɛ yɛa nɛ ka Kongawan , Sɔ pɛ ɔ , besa mbwa . »
44002040	Pierre wolamɔ ha mbwa fin nɛdɔka nde , mbwa amɛkiri wen pɛa . Nɛ a mboa mbwa : « Ɛnɛ kɛtini soko hinɛ hio kalbho-kalbho wi mɔ ngimɔ ɛngɛ , nɛ Sɔ bekpasisi ɛnɛ . »
44002041	Dɔkaɛ ndɔng , ka mɛkara wen pɛ Pierre , ɛ gdumso mbwa ha li . Ha swe ɛngi , hio mbombe wi lɛm nɛ tomay tar lea soko hio wi mɔ eglize .
44002042	Mbwa dungɔ nɛ mboazu ha zea osamɔ pɛ hio wan-nɛtom , ha dungɔa nɛ sila ndang , ha kapana mampa pɛ Christ ha soko may , nɛ ha gɔa Sɔ .
44002043	Hio wan-nɛtom dea mɔkifi nɛ mɔweka nɛdɔka , nɛ mɔ ndɔng gbinɔ gbalatɛ hio wi fɛt .
44002044	Hio wi ka mɛkara Christ fɛt dungɔ nɛ sila ndang , nɛ mbwa wesara mɔ pɛ mbwa kapini ha soko may .
44002045	Mbwa gdonga hio nu pɛ mbwa nɛ hio kpaamɔ pɛ mbwa kapini mbɔlia ha soko may . Mɛgi wi ndang ndang fɛt kpaa mɔ lɛm nɛ mɔ ka kɔpa wɛnɛ .
44002046	Swe fɛt mbwa wesara may ha zang gasa twa Sɔ . Mbwa kapana mampa pɛ Christ ha soko may ha zang twa pɛ mbwa , nɛ mbwa yɔnga mɔ nɛ totɛ nɛ mɛndi .
44002047	Mbwa lukoso Sɔ nɛ hio wi zɔka mbwa tuka dede wi . Nɛ yala ndang ndang fɛt Kongawan lesasa hio wi ndɔng ka wɛnɛ kpasasa , ha soko hio wi mɔ eglize .
44003001	Ma mbolo ndang ha ngonga tar Pierre nɛ Jean nɛa ha gasa twa Sɔ ha gɔa Sɔ mɔ mbolo .
44003002	Swe fɛt ɛ dungɔ ha kuo ma kumɔ wi nɛnɛ gde hapɛtɛ nu gasa twa Sɔ ɛngɛ , ka ɛ sa nde , dede nutwa . Ɛ bhɛa wi ɛngɛ nɛ kumɔa , a lɛm nɛ nɔ na . A dung haki ha gɔa mbɔli ha kɔ wi ndɔng ka le gasa twa Sɔ .
44003003	Ka wɛnɛ zɔka Pierre nɛ Jean ha lea gasa twa Sɔ , a gɔa mɔ ha kɔ mbwa .
44003004	Pierre nɛ Jean kiforo li zɔk wɛnɛ , nɛ Pierre tɔa ha wɛnɛ : « Mɛ zɔk ɔ . »
44003005	Wei ɛngɛ gɛra mbwa gdoo , hazu a takara nde , a bekpa ma mɔ ha kɔ mbwa sising .
44003006	Ma , Pierre tɔa ha wɛnɛ : « Mi bo nɛ ma mbɔli ha kɔ mi ndang na . Ma , mɔ ka dung ha kɔ mi , mi ha yo ha mɛ : Nɛ ling Jésus-Christ , wi mɛ Nazaret , mɛ gutɛ , nɛ mɛ nɛ nɔ . »
44003007	Pierre baa wekɔ wa nɛ guo wɛnɛ gde ha ngɔn . Ha ndangtɛ ngimɔ , nanga wa nɛ dokara nanga wa tɛ bo nɛ ngaya .
44003008	A kpera yol nɛ angara nɛa nɔ . A lea gasa twa Sɔ hinɛ hio wan-nɛtom . A yala nɛ buy nɛ totɛ , nɛ a lukoso Sɔ .
44003009	Wi fɛt zɔka wɛnɛ ha nɛa nɔ nɛ ha lukoso Sɔ .
44003010	Nɛ mbwa ingɔ nde , yo nɛ̂ wi ka badung sɔngsi hapɛtɛ dede nutwa gɔ nɛ mɔ ha kɔ wi . Mɔ ɛngɛ gbinɔ gbalatɛ mbwa nɛ mbwa yaksa pentɛ .
44003011	Kumɔ wi ɛngɛ dola tɛ ha Pierre nɛ Jean . Wi fɛt yaksa nɛ sɔawi tɛ ha pata mbwa ha si ngundu gasa twa Sɔ ka ɛ sa nde , ngundɛ-ngundɛ gala pɛ Salomon .
44003012	Ka Pierre zɔka mɛgi , a tɔa ha giliwi ndɔng : « Ɛnɛ hio wi mɔ Israel , ɛnɛ ha yaksa hazu mɔ ɛngɛ hazu ge ? Ɛnɛ ha gɛra ɔ hazu ge ? Wi ɛngɛ tɛ kpasi nɛ wal ngatɛ pɛ ɔ na . Nɛ fin , yo tɛ hɔ hazu ɔ nɛ mboazu ha li Sɔ na .
44003013	Ma , yo nɛ̂ Sɔ pɛ Abraham , Isaac , Jacob , nɛ hio ngbabafa ɔ fɛt , ka gbasa lɛkɛ-lɛkɛmɔ pɛ Jésus , wan-tom pɛa , nɛ wal kpasasa wei ɛngɛ . Ɛnɛ nɛ tɛ ɛnɛ gdea Jésus ha kɔ gɔfɔrma Pilate . Nɛ ɛnɛ kafa wɛnɛ long ha li wa , ngase wɛnɛ kpoa zuwen mɛ daksi kɔ ha tɛ wa kari .
44003014	Ɛnɛ kafa wɛnɛ ka dung nɛ nzɔya nɛ nzeng , nɛ ɛnɛ ana Pilate mɛ gbosisi nɛ nagbɛwi ha ɛnɛ .
44003015	Mɛgi , ɛnɛ gbɛa wi ɛngɛ ka lɛma mɛ ha tunɔ ha hio wi . Ma , ɔ zɔka nɛ gbali ɔ , ka Sɔ guo wɛnɛ yunɛ ha soko hio fiowi . Nɛ ɔ ha bulo wena ha li wi fɛt .
44003016	Wei ɛngɛ ka ɛnɛ fɛt ingɔ nɛdedea , nɛ ka ɛnɛ zɔk sising , kpasa hazu ɔ mɛkara ziomɔ pɛ Jésus . Yo nɛ̂ wal gdea tazu ha tɛ Jésus , ka wɛnɛ tɛ bo nɛ dede tɛ ha li ɛnɛ fɛt .
44003017	« Hio ya mi , mi ingɔ nde , ɛnɛ hinɛ hio wan-le pɛ ɛnɛ dea mɔ nɛ gdanga ha tɛ Jésus , hazu ɛnɛ tɛ ing mɔ ka ɛnɛ dea na .
44003018	Ma , yo nɛ wal ɛngi ka Sɔ lɛmsara hio mɔ , ka wɛnɛ batɔ se nɛ wal nu hio wan-tɔkuliwen . Mbwa batɔ nde , Mesi , ka Sɔ betomsi , bekpa yimtɛ nɛdɔka .
44003019	Hazu yo mɛgi , ɛnɛ kifiri sila ɛnɛ , nɛ kpali deamɔ pɛ ɛnɛ tuka nde , Sɔ abisi sɛmbɔ pɛ ɛnɛ .
44003020	Ka ɛnɛ de mɛgi , Kongawan Sɔ beha ɛnɛ ngimɔ ɔmatɛ ka wɛnɛ bengasisi sɔtɛ ɛnɛ ang . Sɔ betomsi Mesi , ka wɛnɛ baweki sɔngsi hazu kpasisi ɛnɛ . Wi ɛngɛ nɛ̂ Jésus .
44003021	Ma , Jésus bebhɔn ha ngɔn kanɛ ngimɔ ka Sɔ bhɔngara mɔ fɛt nɛ mbombea , gbesi tuka ka wɛnɛ batɔ se wena nɛ wal nu hio nzɔy wan-tɔkuliwen pɛa .
44003022	Hazu Moïse batɔ : ‹ Kongawan , Sɔ pɛ ɛnɛ , betomsi ma wan-tɔkuliwen ndang ha ɛnɛ tuka mi . Wɛnɛ bedung nɛ̂ ma wi mɔ kandɔ pɛ ɛnɛ . Lɛma nde , ɛnɛ aze mɔ fɛt ka wɛnɛ betɔ .
44003023	Wi ndang ndang fɛt ka ze nu wan-tɔkuliwen ɛngi na , ɛ bebhondisi mbwa ha soko kandɔ pɛ Sɔ fɛt mburr . ›
44003024	Angiri nɛ Samuel , hio wan-tɔkuliwen fɛt nɛnɛ batɔ wen mɔ ka hɔa ha ngimɔ sising .
44003025	Wen pɛ hio wan-tɔkuliwen ndɔng nɛ̂ pɛ ɛnɛ hazu ɛnɛ nɛ̂ bezang pɛ mbwa . Sɔ banɔ mbon hinɛ hio ngbabafa ɛnɛ , ka wɛnɛ batɔ ha Abraham : ‹ Mi bewol dede wen ha zu hio kandɔ mɔ zu nu fɛt nɛ wal bezang pɛ mɛ . › Mbon ɛngɛ nɛ̂ pɛ ɛnɛ , hazu ɛnɛ fin nɛ̂ bezang pɛ mbwa .
44003026	Mɛgi , Sɔ tomsa wan-tom pɛa nɛ bosia ha ɛnɛ , kandɔ Israel , tuka nde , wɛnɛ awol dede wen ha zu ɛnɛ . Yo tɔ nde , wɛnɛ bede nde , ɛnɛ akifiri sila nɛ lak dea gdangamɔ gde . »
44004001	Hio wan-hasadaka , nɛ kagama pɛ hio nasara pam gasa twa Sɔ , nɛ hio Sadusien hɔa hapɛtɛ Pierre nɛ Jean , ha ngimɔ ka mbwa boka ha wolamɔ ha hio wi .
44004002	Sila wi ndɔng dungɔ ha yimɔa hazu hio wan-nɛtom ndɔng bwa osamɔ ha hio wi nde , hio wi fɛt begutɛ fin hapata fio hazu Jésus guotɛ ha soko hio fiowi kari .
44004003	Nɛ mbwa baa Pierre nɛ Jean pi ha twa zɔbhɔ , keri nɛ mɔsaa hazu mbolo dea kari .
44004004	Ma , dɔka wi ka zea osamɔ pɛ mbwa mɛkara Jésus . Mɛgi , giliwi mɔ eglize yɛbha pentɛ . Dɔka hio wei ha soko mbwa tɛ bo lɛm nɛ tomay mɔrkɔ .
44004005	Ka mɔsaa nɛ sutole , hio wan-kpo zuwen fɛt wesara may ha Jérusalem . Yo nɛ̂ hio wan-le pɛ hio zuife , hio kotowi nɛ hio wan-osi mbonga .
44004006	Anne , wan-zu hio wan-hasadaka , dungɔ ang , tɛ ba Kaife , Jean , Alexandre nɛ hio olo nam fɛt pɛ wan-zu hio wan-hasadaka .
44004007	Mbwa gdea Pierre nɛ Jean ha li mbwa nɛ ana mbwa : « Ɛnɛ kpasasa wi ɛngɛ nɛ nge ziomɔ ge ? Ɛnɛ de yo nɛ ling o ? »
44004008	Pierre dona nɛ Nzɔy-Sɔtɛ , a tɔa ha mbwa : « Ɛnɛ hio wan-le nɛ hio kotowi mɛ kandɔ pɛ ɔ ,
44004009	ɛnɛ ha ana ɔ mɛsɛ hazu dedemɔ ka ɔ dea ha tɛ kumɔ wi ɛngɛ , nɛ ɛnɛ ana ɔ fin mɛng ka zɛlɛ pɛa kara .
44004010	Lɛma nde , ɛnɛ hinɛ kandɔ Israel fɛt aing nde , wi kɛ ka dung ha li ɛnɛ , Sɔ kpasasa wɛnɛ nɛ wal ziomɔ pɛ ling Jésus-Christ , wi mɛ Nazaret . Yo nɛ̂ ndangtɛ Jésus , ka ɛnɛ ngbaa ha getakate , nɛ ka Sɔ guo wɛnɛ ha soko hio fiowi .
44004011	Ɛ ngɛraka ha zang takarata pɛ Sɔ hazu Jésus nde : ‹ Ta ka ɛnɛ , hio wan-bɛ twa , mulo pi , yo tɛ bo nɛ̂ ta tɔn ngbili twa . ›
44004012	« Yo nɛ̂ Jésus ndang sɔna ka lɛma mɛ kpasisi hio wi . Ha nzan fɛt , Sɔ tɛ gbasi ma mbing wi ka lɛma mɛ kpasisi ɔ ndang na . »
44004013	Ka hio wan-kpo zuwen zɔka da pɛ Pierre nɛ Jean , mbwa yaksa , hazu mbwa ingɔ nde , wi ndɔng bwa nɛ̂ hio gele wi ka tɛ yambi dɔka mɔ na . Ma , mbwa ingɔ nde , wi ndɔng bwa badung hinɛ Jésus .
44004014	Mbwa kpa fin ma wen mɛ tɔ ha Pierre hinɛ Jean na , hazu mbwa zɔka wi ka zɛlɛ pɛa kara ha yola hapɛtɛ mbwa .
44004015	Mɛgi mbwa haa nu nde , ɛ gde hio wan-nɛtom ndɔng ha dɛl ing . Nɛ hio wan-kpo zuwen ndɔng angara zanga wen ha soko may
44004016	nɛ tɔa : « Ɔ bede mɛng nɛ wi ndɔng ge nde ? Hazu hio wi ha Jérusalem fɛt ingɔ nɛdedea nde , mbwa dea mɔweka ɛngɛ . Nɛ ɔ lɛm kafi wena fin na .
44004017	Ma , lɛma nde , wen mɔ ɛngɛ ayɛbhi ha soko kandɔ pen mɔ sɔngsi na . Mɛgi , ɔ besɛn wen ha mbwa nɛngaya tuka nde , mbwa atɔ wen nɛ ling Jésus ha ma wi fin na . »
44004018	Nɛ mbwa saa fin nɛ mbinga Pierre nɛ Jean , nɛ haa nu ha mbwa nde , ka mbwa awolmɔ nɛ aosimɔ nɛ ling Jésus fin na .
44004019	Ma , Pierre nɛ Jean kiforo wen ha mbwa : « Yo nɛ̂ nzeng ha li Sɔ nde , ɔ aze nu ɛnɛ pen zea nu Sɔ nde ? Ɛnɛ gɔn soko wen ɛngɛ nɛ pɛ ɛnɛ tɛ .
44004020	Pɛ ɔ , ɔ lɛm lak bulo wen mɔ , ka ɔ zɔka nɛ zea , gde na . »
44004021	Hio wan-kpo zuwen sɛna wen ha mbwa fin nɛngaya . Hapata , mbwa daka kɔ ha tɛ mbwa . Mbwa tɛ kpa wal mɛ ndulsi hio wan-nɛtom ndɔng na , hazu hio wi fɛt lukoso Sɔ hazu mɔ ka hɔa .
44004022	Wi kɛ ka zɛlɛ pɛa kara , bɛlɛ pɛa pena bhukɔa nar .
44004023	Ka ɛ gbosasa Pierre nɛ Jean ha twa zɔbhɔ kari , mbwa sio hapɛtɛ hio olo wi pɛ Christ . Mbwa baa kasi mɔ fɛt ka hio gasa wan-hasadaka nɛ hio kotowi tɔa ha mbwa .
44004024	Nɛ ka hio wi pɛ Christ zea wen ndɔng , mbwa fɛt gɔa Sɔ nɛ sila ndang nɛ tɔa : « Kongawan , yo nɛ̂ mɛ ka dea ngɔn nɛ nu , nɛ nana-litɔng nɛ hio mɔ fɛt ka dung ang .
44004025	Nɛ wal Nzɔy-Sɔtɛ pɛ mɛ , mɛ bagde wen ha nu ngbabafa ɔ , David , wan-tom pɛ mɛ . Mɛ batɔ nɛ wal nu wa : ‹ Hazu ge hio mbing kandɔ de woto-wotomɔ , nɛ mbwa ha bhɔngara wen mɛ de gombo mɔ ge nde ?
44004026	Hio kongapora mɔ nzan bhɔngara tɛ hazu bi bulo , nɛ hio wan-le wesara may sungiri nɛ Kongawan Sɔ hinɛ Mesi pɛa . ›
44004027	« Yo nɛ̂ kpasawen , Herode nɛ Ponse Pilate , nɛ hio wi mɛ mbing kandɔ , nɛ hio wi mɛ kandɔ Israel , wesara may fɛt hakɛ ha Jérusalem sungiri nɛ Jésus , nzɔy wan-tom pɛ mɛ , ka mɛ hɔnga tuka Mesi .
44004028	Mɛgi , mbwa lɛmsara hio mɔ fɛt , ka mɛ babhɔngiri sɔngsi nɛ wal ngatɛ pɛ mɛ . Mɛ ngoya nde , mɔ ahɔ tuka ɛngɛ .
44004029	Nɛ sising , Kongawan , mɛ ze wen pɛ mbwa nde , mbwa bede ngamɔ ha tɛ ɔ . Mɛ ngasisi ɔ , hio wan-tom pɛ mɛ , ka ɔ abul wen pɛ mɛ nɛ da .
44004030	Mɛ ha ngatɛ ha ɔ ka ɔ akpasisi hio wan-zɛlɛ , nɛ ka ɔ ade hio mɔweka nɛ mɔkifi nɛ ling Jésus , nzɔy wan-tom pɛ mɛ . »
44004031	Ka mbwa karsa gɔa Sɔ , nu yaka ha bhandi ka mbwa dungɔ ang . Mbwa fɛt dona nɛ Nzɔy-Sɔtɛ , nɛ mbwa bulo wen pɛ Sɔ nɛ da .
44004032	Giliwi ka mɛkara Christ dungɔ nɛ sila ndang , nɛ takaramɔ ndang . Ma wi ndang tɛ tɔ nde , mɔ pɛa nɛ pɛa gbatɛ , na . Ma , kpaamɔ ndɔng nɛ pɛ mbwa fɛt gbesi .
44004033	Hio wan-nɛtom kɛa nɛ bulo wen nɛ gasa ziomɔ nde , Kongawan Jésus guotɛ ha soko hio fiowi . Nɛ Sɔ dea dede sila gdang ha tɛ mbwa fɛt gbi .
44004034	Mɛgi , mɔ kɔpi ma wi ndang na , hazu ɛ ndɔng ka dungɔ nɛ twa mana fɔ , gdonga yo nɛ kuo mbɔlia tɛnɛ
44004035	ha pɛ hio wan-nɛtom . Nɛ mbwa kapana yo ha wi ndang ndang fɛt , lɛm nɛ mɔ ka kɔpa mbwa .
44004036	Ma bezang pɛ Lévi ang , ling wa nde , Joseph . Ɛ bhɛa wɛnɛ ha Shipre . Hio wan-nɛtom haa ma ling wa nde , Barnabas , ka tɔ nde , wan-yɔkili wi .
44004037	A gdonga fɔ pɛa nɛ kuo mbɔlia tɛnɛ ha pɛ hio wan-nɛtom .
44005001	Ma wei , ling wa nde , Ananias , hinɛ ko pɛa , Safira , gdonga ma fɔ pɛ mbwa .
44005002	A kuo ma bhalkɔ mbɔlia wusi , nɛ ko pɛa mɛkara yo . Nɛ oloa , a kuo yo nɛnɛ ha hio wan-nɛtom .
44005003	Ma , Pierre tɔa ha wɛnɛ : « Ananias , mɛ gbosasa sila mɛ ha Satan hazu ge ? Mɛ tɔa dalo ha Nzɔy-Sɔtɛ , nɛ mɛ wuso ma bhalkɔ mbɔli fɔ pɛ mɛ hazu ge ?
44005004	Sɔngsi ka mɛ tɛ gdongi ka fɔ ɛngɛ na , yo dungɔ nɛ pɛ mɛ , na nde ? Nɛ ka mɛ gdonga , mbɔlia dungɔ fin nɛ pɛ mɛ , na nde ? Ma , mɛ dea mɛng mɛ bhɔngiri nɛ gdangamɔ tuka ɛngɛ ha sila mɛ , ge nde ? Mɛ tɛ tɔ dalo ɛngɛ ha hio wi na , ma , mɛ tɔa yo ha Sɔ . »
44005005	Ka Ananias zea wen ndɔng , a teka ha nu nɛ a fea . Nɛ gasa ke baa hio wi fɛt ka zea wena .
44005006	Hio ma pɔlɔmbɔ wi hɔa tɛ lu wɔl wa nɛ la . Nɛ mbwa kuo wɛnɛ pen nɛ , nɛ gun .
44005007	Lɛm nɛ ngonga tar hapata , ko pɛ Ananias hɔa tɛ le twa . A tɛ ing mɔ ka hɔa na .
44005008	Nɛ Pierre ana wɛnɛ : « Mɛ tɔ ha mi , ɛnɛ gdonga fɔ pɛ ɛnɛ hazu mbɔli ɛngɛ nde ? » Nɛ wɛnɛ kɔa : « Ey , yo nɛ̂ ɛngɛ . »
44005009	Mɛgi , Pierre tɔa ha wɛnɛ : « Ɛnɛ dea mɛng mɛ bhɔngiri nɛ wen tuka ɛngɛ we nɛ Nzɔy-Sɔtɛ pɛ Kongawan ge nde ? Zɔk , sising hio wan-gun wei mɛ ha nutwa . Mbwa beku fin mɛ pen nɛ . »
44005010	Ha ndangtɛ ngimɔ , Safira teka ha si Pierre nɛ a fea . Hio pɔlɔmbɔ wi ndɔng lea twa nɛ kpaa wɛnɛ nɛ fio . Mbwa kuo wɔl wa pen nɛ , nɛ gun hapɛtɛ wei pɛa .
44005011	Mɛgi , gasa ke baa hio wi mɔ eglize nɛ hio wi fɛt , ka zea wen mɔ ndɔng .
44005012	Hio wan-nɛtom dea hio mɔweka nɛ hio mɔkifi nɛdɔka . Swe fɛt hio wi pɛ Christ dungɔ ha wesara may nɛ sila ndang ha gasa twa Sɔ ha si ngundɛ-ngundɛ gala pɛ Salomon .
44005013	Ma gele wi tɛ ba da mɛ le ha wesara may pɛ mbwa na , ngase ka hio wi ha lukoso mbwa nɛdɔka .
44005014	Swe fɛt dɔka gili wei nɛ bhoko ka mɛkara Kongawan dungɔ ha yɛbha . Nɛ mbwa lea soko giliwi mɔ eglize .
44005015	Hio wi kuo hio wan-zɛlɛ tɛnɛ hapɛtɛ wal , nɛ piso mbwa ha li yala nɛ dele tuka nde , zizi tɛ Pierre agok hio ma , ka wɛnɛ ha pena .
44005016	Hio giliwi guotɛ ha hio le hapɛtɛ Jérusalem nɛ kuo hio wan-zɛlɛ , nɛ wi ndɔng ka gdanga sɔtɛ yeksi mbwa tɛnɛ , nɛ mbwa fɛt kpasa .
44005017	Mɛgi , wan-zu hio wan-hasadaka nɛ hio ngali pɛa , yo tɔ nde , hio Sadusien , dea silamɔ sungiri nɛ hio wan-nɛtom .
44005018	Mɛgi , mbwa kaya hio wan-nɛtom a ha twa zɔbhɔ .
44005019	Ma , ka zɛ dea , ma telenge pɛ Kongawan Sɔ gbosasa nutwa zɔbhɔ . A ngbɔsa mbwa gbo nɛ , nɛ tɔa :
44005020	« Ɛnɛ nɛ ha zang gasa twa Sɔ , nɛ bul ha hio wi hio wen mbombe tunɔ fɛt . »
44005021	Hio wan-nɛtom zea nu wa . Mɛgi , nɛ sutole sut , mbwa nɛa ha gasa twa Sɔ , nɛ angara osa wen pɛ Sɔ ha hio wi . Wan-zu hio wan-hasadaka hinɛ hio ngali pɛa saa hio kotowi mɛ kandɔ Israel fɛt ha wesara may pɛ hio wan-kpo zuwen . Hapata , mbwa haa nu nde , ɛ anɛ nɛ ku hio wan-nɛtom ha twa zɔbhɔ tɛnɛ .
44005022	Ma , ka hio nasara pam gasa twa Sɔ hɔa ha twa zɔbhɔ , mbwa tɛ kpa hio wan-nɛtom haki na . Mɛgi , mbwa sio nɛ ba kasia ,
44005023	nɛ tɔa : « Ɔ nɛa nɛ kpaa nutwa zɔbhɔ nɛ gdɔka nɛdedea , nɛ hio wan-pam twa zɔbhɔ fɛt ha pama nutwaa . Ma , ka ɔ gbosasa nutwaa , ɔ tɛ kpa ma wi ndang ha zanga na . »
44005024	Ka kagama pɛ mbwa nɛ hio gasa wan-hasadaka zea wen ndɔng , mbwa dungɔ yee . Mbwa tɛ ing goto mɔ ka hɔa na .
44005025	Hapata , ma wi hɔa tɛ tɔ ha mbwa : « Ɛnɛ ze , wi ndɔng ka ɛnɛ pio ha twa zɔbhɔ , mbwa haki ha zang gasa twa Sɔ ha osamɔ ha hio wi . »
44005026	Mɛgi , kagama nɛa hinɛ hio nasara , nɛ kay hio wan-nɛtom kifiri nɛ . Ma , mbwa tɛ de ngamɔ na , yu nde , hio wi betɛ lo mbwa nɛ ta gbɛ .
44005027	Ka mbwa hɔa nɛ hio wan-nɛtom ndɔng gde ha li zugili hio wan-kpo zuwen , wan-zu hio wan-hasadaka ana mbwa :
44005028	« Ɔ sɛna wen ha ɛnɛ nɛngaya nde , ka ɛnɛ aosi fin mɔ ha hio wi nɛ ling ɛngɛ na . Ma , sising , osamɔ pɛ ɛnɛ dona zang le Jérusalem hɛrr . Nɛ ɛnɛ ngoy dak wen fio pɛa pi ha zu ɔ . »
44005029	Ma , Pierre nɛ hio wan-nɛtom kiforo wen : « Dea nde , ɔ aze nu Sɔ pen zea nu hio wi .
44005030	Yo nɛ̂ ɛnɛ , ka ngbaa Jésus ha getakate gbɛ . Ma , Sɔ pɛ hio ngbabafa ɔ tunso wɛnɛ ha soko hio fiowi .
44005031	A guo wɛnɛ ha wekɔ wa nɛ gdea wɛnɛ tuka kongapora nɛ wan-kpasisi wi . Sɔ dea mɛgi hazu ha wal ha hio wi mɔ Israel mɛ kifiri sila mbwa tuka nde , wɛnɛ abisi sɛmbɔ pɛ mbwa .
44005032	Ɔ zɔka mɔ ndɔng , nɛ ɔ kɛ wena nde , yo nɛ̂ tɛwen . Nɛ Nzɔy-Sɔtɛ , ka Sɔ haa ha wi ndɔng ka ze nu wa , tɔ ndangtɛ wen fin . »
44005033	Ka hio wan-kpo zuwen zea wen ndɔng , sila mbwa gdɔya nɛ ngambi . Mbwa ngoya mɛ gbɛ hio wan-nɛtom ndɔng .
44005034	Ma , ma wan-kpo zuwen kaɛ sa nde Gamaliel dungɔ ang . Wɛnɛ nɛ̂ Farizien nɛ wan-osi mbonga , ka hio wi fɛt lukisi pentɛ . A guotɛ nɛ haa nu nde , ɛ agde hio wan-nɛtom ha dɛl tikiring ing .
44005035	A tɔa ha hio olo wan-kpo zuwen : « Ɛnɛ , hio wi mɔ Israel , ka ɛnɛ ngoya mɛ de ma mɔ sungiri nɛ wi ndɔng , dea nde , ɛnɛ aba zu ɛnɛ nɛdedea ing .
44005036	Hazu Tedas guotɛ sising pata tɛ yɛ ka na . A tɔa nde , ɛ nɛ̂ gasa wi pentɛ . Mɛgi , dɔka wi gɔmmay nar ndara wɛnɛ . Kaɛ gbɛa wɛnɛ kari , dɔka hio ngali pɛa fɛt yambala . Ɔ ze kasi tɛ wa fin na .
44005037	Ha pata wa , ma wi mɛ Galile ka ɛ sa nde Judas , guotɛ ha ngimɔ ngɛraka ling wi ha takarata garama . Nɛ dɔka wi ndara wɛnɛ . Ma , ka ɛ gbɛa wɛnɛ kari , hio dɔka ngali pɛa fɛt panzaka fin .
44005038	Nɛ sising , mi tɔ ha ɛnɛ nde , ɛnɛ ade gdangamɔ ha tɛ wi ndɔng na . Ɛnɛ gde mbwa apen . Hazu , ka osamɔ nɛ tom pɛ mbwa tɛ nɛ wal wi , yo betukili .
44005039	Ma , ka yo tɛ nɛ wal Sɔ , ɛnɛ beyangili yo gan . Ɛnɛ pangay , yu nde , ɛnɛ betɛ bi bulo sungiri nɛ Sɔ . » Nɛ mbwa zea nu wa .
44005040	Mɛgi , mbwa saa hio wan-nɛtom tɛnɛ fin , nɛ haa nu nde , ɛ azuri mbwa nɛ zambala . Nɛ hio wan-kpo zuwen haa nu ha mbwa nde , mbwa awolmɔ fin nɛ ling Jésus na . Hapataɛ guo kɔ ha tɛ mbwa .
44005041	Hio wan-nɛtom pena ha li hio wan-kpo zuwen nɛ totɛ gdang hazu Sɔ zɔka mbwa tuka wi ka dung nɛ zioa mɛ kpa yeksamɔ hazu ling Jésus .
44005042	Nɛ yala ndang ndang fɛt , ha zang gasa twa Sɔ nɛ ha hio twa nɛnɛ , mbwa bhɔna ha osa nɛ bulo Dede Wen nde , Jésus nɛ̂ Mesi .
44006001	Ha ngimɔ ɛngi , dɔka hio wan-yambimɔ ha yɛbha nɛnɛ . Ɛ ndɔng ka tɔ nu greke angara yimɔlɔmɔ sungiri nɛ ɛ ndɔng ka tɔ nu Hebro , hazu swe fɛt ha ngimɔ kapana yɔngamɔ , hio nagula pɛ mbwa kpa yo nɛdedea na .
44006002	Mɛgi , hio wan-nɛtom bhukɔ gbala bwa wesara gili wan-yambimɔ fɛt nɛ tɔa : « Yo bo nɛdedea na , ka ɔ lak bulo wen pɛ Sɔ gde hazu kapini yɔngamɔ ha soko ɛnɛ .
44006003	Hazu ɛngi , hio ya ɔ , ɛnɛ weki hio wi mɔrkɔ zanga bwa ha soko ɛnɛ , ka ɔ agde tom kapana yɔngamɔ ha kɔ mbwa . Lɛma nde , mbwa adung nɛ dede ling , nɛ mbaramɔ , nɛ sila ka don nɛ Nzɔy-Sɔtɛ .
44006004	Pɛ ɔ , tuka mɔ sɔngsi , ɔ begde tɛ ɔ nɛ nɛting ha gɔa Sɔ nɛ ha tom bulo wen pɛ Sɔ . »
44006005	Giliwi fɛt kɔa wen ɛngɛ . Nɛ mbwa weka Etienne , ka dona nɛ mɛkaramɔ nɛ Nzɔy-Sɔtɛ , tɛ ba nɛ Philippe , Prokor , Nikanor , Timon , Parmenas , nɛ Nicolas wi mɛ Antioshe ka tɛ bo ha dea tom Sɔ pɛ zuife .
44006006	Mbwa gdea wi ndɔng ha li hio wan-nɛtom , nɛ hio wan-nɛtom gdea kɔ ha zu mbwa nɛ gɔa Sɔ .
44006007	Hio dɔka wi pen mɔ sɔngsi zea wen pɛ Sɔ . Mɛgi zugili wan-yambimɔ ha Jérusalem yɛbha pentɛ , nɛ dɔka wan-hasadaka mɛkara Jésus .
44006008	Sɔ dea dede sila ha tɛ Etienne pentɛ , nɛ a haa wɛnɛ ziomɔ nɛdɔka . Mɛgi , Etienne dungɔ ha dea mɔkifi nɛ gasa mɔweka ha soko hio wi .
44006009	Ma , hio ma zuife guotɛ nɛ angara zanga wen sungiri nɛ Etienne . Hio ma ha soko mbwa bagutɛ ha hio le Sirene nɛ Alezandri tɛnɛ . Mbwa nɛ̂ wi mɛ twa gɔ Sɔ ka ɛ sa nde , ɔ bo fin nɛ̂ bala na . Hio ma ha soko mbwa bagutɛ ha kandɔnu Silisi nɛ ha nu Azi .
44006010	Ma , mbwa lɛm zati ha li wa nɛ wen na , hazu a wolmɔ nɛ mbaramɔ ka Nzɔy-Sɔtɛ haa ha wɛnɛ .
44006011	Mɛgi , mbwa hɛa hio ma wi tuka nde , mbwa atɔ nde , mbwa zea Etienne ha fɛngsamɔ sungiri nɛ Moïse nɛ sungiri nɛ Sɔ .
44006012	Tuka ɛngi , hio zuife ndɔng aa sɔkira ha hio wi , hio kotowi , nɛ hio wan-osi mbonga sungiri nɛ Etienne . Mɛgi , mbwa nɛa , nɛ ba Etienne nɛngaya nɛnɛ ha li zugili wan-kpo zuwen .
44006013	Nɛ mbwa kaya hio ma wan-tɔ dalo tɛnɛ , nɛ wi ndɔng tɔa : « Swe fɛt wi ɛngɛ ha tɔa gdangawen sungiri nɛ nzɔy gasa twa Sɔ pɛ ɔ , nɛ sungiri nɛ mbonga pɛ Moïse .
44006014	Ɔ zea wɛnɛ ha tɔa nde , Jésus , wi mɛ Nazaret , beyangili gasa twa Sɔ , nɛ wɛnɛ bekpali ndɔki deamɔ ka Moïse baosi ha hio ngbabafa ɔ » .
44006015	Nɛ hio wi fɛt ka dungɔ ha bhandi kpo zuwen mbara Etienne , nɛ mbwa kpaa nde , zang li wa ha duo we tuka pɛ ma telenge .
44007001	Wan-zu hio wan-hasadaka ana Etienne : « Yo nɛ̂ kpasawen ka hio wi ndɔng tɔ ha tɛ mɛ nde ? »
44007002	Etienne kiforo wen ha wɛnɛ , a tɔa : « Hio ya mi , hio bafa mi , ɛnɛ ze mi . Sɔ ka dung nɛ lɛkɛ-lɛkɛmɔ fɛt gbasa tɛ ha ngbabafa ɔ , Abraham , ha ngimɔ ka wɛnɛ dungɔ ha kandɔnu Mezopotami , sɔngsi ka wɛnɛ tɛ de ka le ha Haran na .
44007003	Sɔ tɔa ha wɛnɛ : ‹ Gutɛ , mɛ lak kandɔnu ɛngɛ nɛ nugala pɛ mɛ gde . Mɛ nɛ ha kandɔnu ka mi beosi ha mɛ . ›
44007004	Mɛgi , Abraham laka kandɔnu Kalde gde , nɛ nɛa nɛ de le ha Haran . Ka bafa wa fea ha Haran kari , Sɔ tomsa wɛnɛ hakɛ ha kandɔnu , ka ɔ dung ang sising .
44007005	Sɔ tɛ ha wɛnɛ ma likɔ hakɛ na , ngase bebe nu ka lɛm nɛ pio nanga ndang na . Ma , Sɔ gɔna nu nde , a beha kandɔnu ɛngɛ ha wɛnɛ hinɛ hio bezang pɛa , ngase Abraham tɛ bhɛ ka bem ha ngimɔ ɛngi na .
44007006	Sɔ tɔa ha wɛnɛ : ‹ Hio bezang pɛ mɛ bede bin le ha ma gɔn-gɛnɛ kandɔnu . Ɛ beba mbwa tuka bala , nɛ ɛ bede gdangamɔ ha tɛ mbwa lɛm bɛlɛ gɔmmay nar . ›
44007007	Ma , Sɔ tɔa fin : ‹ Mi bendulsi kandɔ ka beba mbwa tuka bala . Hapata ɛngi , mbwa bepen haki , nɛ mbwa belukisi mi hakɛ ha bhandi ɛngɛ . ›
44007008	Nɛ Sɔ nɔa mbon hinɛ Abraham . Yo nɛ̂ gɔna sɔru ka gbasi mbon ɛngɛ . Mɛgi Abraham gɔna sɔru Isaac , bem pɛa , dimasi ndang hapata bhɛ pɛa . Isaac dea nɛ Jacob gbesi . Nɛ Jacob dea fin gbesi nɛ hio bewei pɛa bhukɔ gbala bwa , ka dung nɛ̂ hio ngbabafa mɛ kandɔ Israel .
44007009	« Hio ngbabafa ɔ ndɔng dungɔ ha dea silamɔ sungiri nɛ ya mbwa , Joseph . Mbwa gdonga wɛnɛ hazu dung bala ha kandɔnu Ezipte . Ma , Sɔ dungɔ hinɛ wɛnɛ ,
44007010	nɛ a kpasasa wɛnɛ ha zang hio yeksamɔ fɛt . A haa wɛnɛ mbaramɔ nɛ dea nde , Faraon , kongapora mɔ Ezipte , zɔka wɛnɛ nɛ dede li . Mɛgi , Faraon gdea wɛnɛ tuka wan hazu hio wi mɛ Ezipte nɛ fin tuka wan-pam hio mɔ pɛa fɛt .
44007011	Hapata gasa foto teka ha hio kandɔnu Ezipte nɛ Kanaan . Yo dungɔ nɛ̂ gasa mɔ ngɔtɛ , nɛ hio ngbabafa ɔ tɛ kpa fin mɔ mɛ yɔng na .
44007012	Ka Jacob zea nde , yɔngamɔ ha Ezipte , a tomsa hio ngbabafa ɔ ze ndang nɛ bosia .
44007013	Ha zebwa nɛa pɛ mbwa , Joseph gbasa tɛ ha hio ya wa . Yo nɛ̂ ha ngimɔ ɛngi ka Faraon ingɔ nɛ hio nam pɛ Joseph .
44007014	Hapata , Joseph tomsa hio ya wa hazu nɛ , nɛ ku bafa wa hinɛ hio olo nam pɛa tɛnɛ . Dɔka mbwa fɛt nɛ̂ bhukɔa mɔrkɔ zu bhuze bwa zanga mɔrkɔ .
44007015	Mɛgi , Jacob nɛa nɛ de le ha Ezipte tee , kanɛ fio pɛa . Nɛ hio ngbabafa ɔ fin gbesi .
44007016	Ɛ kaya hio wɔl mbwa nɛnɛ , nɛ gun ha zupisi ka Abraham bahɛ ha kɔ nugala pɛ Hamor ha le Sikem .
44007017	« Nɛ ka Sɔ tɛ bo sanga mɛ lɛmsiri gɔnanu pɛa ha Abraham , hio wi mɛ kandɔ pɛ ɔ yɛbha ha Ezipte pen mɔ sɔngsi ,
44007018	kanɛ ngimɔ ka ma wi , ka tɛ ing Joseph na , tɛa kongapora ha Ezipte .
44007019	A dea likisi mɛ de gdangamɔ ha tɛ kandɔ pɛ ɔ . A nɔsasa hio ngbabafa ɔ mɛ lak hio nzɔri bem gde nde , mbwa afe .
44007020	Ha ngimɔ ɛngi , ɛ bhɛa Moïse ka dung nɛ dedea ha li Sɔ . Nana wa nɛ bafa wa daya wɛnɛ nɛ wuso lɛm kilize tar ha twa pɛ mbwa .
44007021	Nɛ ka mbwa laka wɛnɛ gde , bem pɛ Faraon mɔ bebhoko kuo wɛnɛ nɛnɛ day tuka tɛ bem pɛa .
44007022	Mɛgi , ɛ osa ha Moïse tili mbaramɔ pɛ hio wi mɛ Ezipte fɛt , nɛ a tɛ bo nɛ ngaya ha tɔa wen nɛ ha dea mɔ .
44007023	« Nɛ ka Moïse tɛ bo nɛ bɛlɛ bhukɔa nar , a bheka mɛ nɛ ha zɔka hio ya wa , kandɔ Israel .
44007024	A zɔka ma wi mɛ Ezipte ha dea gdangamɔ sungiri nɛ ma wi mɔ Israel . Mɛgi , a lea tumbɔ hazu kundiki wɛnɛ , nɛ a gbɛa wi mɛ Ezipte .
44007025	Moïse takara pɛa nde , hio ya wa being nde , Sɔ ngoya gbosisi mbwa ha tom bala nɛ wal wɛnɛ . Ma , hio ya wa ing mɛgi na .
44007026	Hapata yala ndang Moïse kpaa hio ma wi mɔ Israel bwa ha bio tumbɔ , a kio wal mɛ gay mbwa nɛ tɔa : ‹ Kara ! Ɛnɛ bo nɛ̂ gdiya na ? Hazu ge ɛnɛ ha dea gdangamɔ ha tɛ may , ge ? ›
44007027	Ma , wi ka dea gdangamɔ ha tɛ ya wa ilo wen pɛ Moïse nɛ tɔa : ‹ O gdea mɛ ha zu ɔ tuka wan-le nɛ wan-gɔn kita , o ?
44007028	Mɛ ngoy mɛ gbɛ mi tuka ka mɛ gbɛa nɛ wi mɛ Ezipte mɛmbalasɔ , nde ? ›
44007029	Ka Moïse zea wen ɛngɛ , a yuomɔ pen ha kandɔnu Madian . Haki a dea le tuka gɔn-gɛnɛ wi nɛ bhɛa bewei bwa .
44007030	« Kili bɛlɛ bhukɔa nar hapata , Moïse zɔka kisa ha bea we ha kpɛnu hapɛtɛ ngari Sinai . Nɛ ma telenge gbasa tɛ ha wɛnɛ ha zang yolo we ɛngɛ .
44007031	Moïse yaksa hazu mɔ ka wɛnɛ zɔka . Nɛ ka wɛnɛ ha tikoa nɛ sanga-sanga hazu zɔk yo nɛdedea , a zea gɛl Kongawan ka tɔa ha wɛnɛ :
44007032	‹ Mi nɛ̂ Sɔ pɛ hio ngbabafa mɛ : Sɔ pɛ Abraham , Isaac nɛ Jacob . › Ka Moïse zea mɛgi , tɛ wa angara yaka nɛ ke . A tɛ ba fin da mɛ zɔk mɔ ɛngɛ na .
44007033	Nɛ Kongawan tɔa ha wɛnɛ : ‹ Moïse , mɛ kpɔsi nakala ha nanga mɛ , hazu bhandi ka mɛ yol ang nɛ̂ nzɔy nu .
44007034	Mi zɔka nde , hio wi mɛ kandɔ pɔm ha kpaa yeksamɔ ha Ezipte . Mi zea tɔatɛ pɛ mbwa . Mɛgi mi zilo tɛ hazu kpasisi mbwa . Mɛ tɛ sising ka mi atomsi mɛ ha Ezipte . ›
44007035	« Hio wi mɛ kandɔ Israel bakafi se Moïse nɛ batɔ : ‹ O gdea mɛ ha zu ɔ tuka wan-le nɛ wan-gɔn kita , o ? › Ma , yo nɛ̂ wɛnɛ ka Sɔ weka tuka wan-le nɛ wan-kpasisi . A tomsa wɛnɛ ha mbwa nɛ wal telenge ka gbasa tɛ ha wɛnɛ ha zang kisa .
44007036	Yo nɛ̂ wɛnɛ , ka gbosasa hio wi mɔ Israel ha tom bala . A dea hio mɔkifi nɛ mɔweka ha Ezipte , ha nukolo Gbɛ Nana-Litɔng , nɛ ha kpɛnu , ka mbwa yala ang lɛm bɛlɛ bhukɔa nar .
44007037	Ndangtɛ Moïse ɛngɛ batɔ ha hio wi mɔ Israel nde , Sɔ beweki bin ma wan-tɔkuliwen ha soko kandɔ pɛ mbwa tuka wɛnɛ .
44007038	Yo nɛ̂ Moïse fin , ka dungɔ hinɛ kandɔ Israel ha kpɛnu , ka mbwa wesara may ha nanga ngari Sinai . Wɛnɛ dungɔ ha soko hio ngbabafa ɔ nɛ telenge ka wolamɔ ha wɛnɛ ha zu ngari ɛngɛ . Nɛ wal telenge Sɔ tɔa ha wɛnɛ hio wen ndɔng ka ha tunɔ ha wi nde , wɛnɛ atɔ yo ha ɔ fin .
44007039	« Ma , hio ngbabafa ɔ tɛ ngoy mɛ ze nu Moïse na . Mbwa kafa wɛnɛ nɛ mbwa ngoya mɛ kifiri si ha Ezipte .
44007040	Mbwa tɔa ha Aaron : ‹ Aaron , mɛ de ha ɔ hio ma sɔ ka benɛ ha sɔngsi ɔ . Hazu ɔ ing mɔ ka hɔa ha tɛ Moïse ka gbosasa ɔ ha Ezipte , na . ›
44007041	Ha ngimɔ ɛngi , mbwa dea ma benday tuka sɔ . Mbwa haa sadaka ha yo , nɛ mbwa lukoso sɔ ɛngɛ ka mbwa dea nɛ kɔ mbwa .
44007042	Hazu ɛngi Sɔ kiforo gdong gde ha mbwa , nɛ a gdea mbwa ha lukoso hio sɔla gbesi tuka ka ɛ bangɛriki nɛ ha zang takarata pɛ hio wan-tɔkuliwen : ‹ Hio wi mɔ Israel , ha zang bɛlɛ bhukɔa nar ka ɛnɛ dea ha kpɛnu , ɛnɛ tɛ ha mi sadaka sari nɛ mbing sadaka na .
44007043	Ma , ɛnɛ toya gala gɔ gbele sɔ Molok nɛnɛ , nɛ ɛnɛ toya zizi sɔla pɛ gbele sɔ pɛ ɛnɛ , Refan . Ɛnɛ lukoso hio gbele sɔ ndɔng ka ɛnɛ dea nɛ kɔ ɛnɛ . Yo nɛ̂ hazu ɛngi ka mi betomsi ɛnɛ tuka bala nɛyɛa pen kandɔnu Babilone . › »
44007044	Nɛ Etienne tɔa fin : « Ka hio ngbabafa ɔ dungɔ ha kpɛnu , mbwa dungɔ nɛ twa Sɔ ɛngɛ ka osi nde , Sɔ hinɛ mbwa . Mbwa bade yo nɛ la tuka ka Sɔ baha nu ha Moïse mɛ de . Yo lɛma nɛ weka nanga twa ɛngɛ ka Sɔ baosi ha wɛnɛ .
44007045	Hio ngbabafa ɔ mɔ pata baa fin twa Sɔ ɛngɛ . Mbwa kuo yo nɛnɛ ha ngimɔ ka Josué lesasa mbwa ha kandɔnu , ka mbwa baa ha kɔ hio mbing kandɔ , ka Sɔ yinɔ ha li mbwa yunɛ . Nɛ twa Sɔ ɛngɛ bhɔna haki tee kanɛ ngimɔ pɛ kongapora David .
44007046	Sɔ dea dede sila ha tɛ David . Mɛgi , David ngoya bɛ ma gasa twa ngilɔng ha Sɔ pɛ Jacob . A ana Sɔ mɛ mɛkiri bɛa yo .
44007047	Ma , yo nɛ̂ Salomon sɔna ka bɛa gasa twa ɛngɛ ha Sɔ .
44007048	« Ngase ɛngi , Sɔ , ka dung ha kuso ngɔn , de le ha twa ka wi bɛa na . Gbesi tuka ka wan-tɔkuliwen batɔ nɛ :
44007049	‹ Kongawan Sɔ tɔa nde : Ngɔn nɛ̂ solowan pɔm , nɛ nu nɛ̂ mɔ gde nanga mi ha zua . Yo nɛ̂ nge twa ka ɛnɛ bebɛ ha mi ge nde ? Yo nɛ̂ nge bhandi ɔmtɛ ka belɛm nɛ mi ge nde ?
44007050	Yo bo nɛ̂ mi ka dea ngɔn nɛ nu fɛt na nde ? › »
44007051	Etienne tɔa fin : « Ɛnɛ nɛ nga zu ! Ɛnɛ gdɔki sila ɛnɛ nɛ zala ɛnɛ nde , ɛnɛ aze wen pɛ Sɔ na . Ɛnɛ ha sungoro Nzɔy-Sɔtɛ swe fɛt gbesi tuka ka hio ngbabafa ɛnɛ bade .
44007052	Hio ngbabafa ɛnɛ namala hio wan-tɔkuliwen fɛt . Mbwa gbɛa hio wi , ka batɔ wen tɛa pɛ Mesi , ndanga nzeng wi . Yo nɛ̂ wɛnɛ ka ɛnɛ haa kasatɛ wa nɛ gbɛa wɛnɛ .
44007053	Sɔ haa ɛnɛ mbonga pɛa nɛ wal hio telenge . Ma , ɛnɛ tɛ pam yo na . »
44007054	Ka hio wan-kpo zuwen zea wen ndɔng , sila mbwa yimɔ nɛ mbwa angara yɔnga nzata sungiri nɛ Etienne .
44007055	Ma , Etienne dona nɛ Nzɔy-Sɔtɛ . A guoli ha ngɔn , nɛ a zɔka lɛkɛ-lɛkɛmɔ pɛ Sɔ nɛ fin Jésus ha yola ha wekɔ Sɔ .
44007056	A tɔa : « Ɛnɛ ze , mi zɔka ngɔn gboa long , nɛ Bewei pɛ Wi , ha yola ha wekɔ Sɔ . »
44007057	Ka mbwa zea mɛgi , mbwa gdɔra nɛ ngagɛl nɛ gdɔka zala mbwa . Mbwa guotɛ fɛt gbesi nɛ teka ha zu Etienne .
44007058	Mbwa baa wɛnɛ gbonɛ ha zang gasa le . Nɛ mbwa angara loa wɛnɛ nɛ ta hazu gbɛ wɛnɛ . Mbwa kpɔsa hio gasa la pɛ mbwa gde ha nu hapɛtɛ ma pɔlɔmbɔ wei ka ɛ sa nde , Saul .
44007059	Ha ngimɔ ka mbwa ha loa wɛnɛ nɛ ta , Etienne gɔa Sɔ mɛgɛ : « Kongawan Jésus , mɛ ba sɔtɛ mi ! »
44007060	Hapata , a teka nɛ zigolo ha nu , nɛ gdɔra nɛ ngagɛl : « Kongawan , mɛ bisi sɛmbɔ ɛngɛ ha zu mbwa . » Nɛ hapata wen ndɔng , a fea .
44008001	Saul mɛkara nɛdedea gbɛa Etienne . Angiri ha swe gbɛa Etienne , ɛ namala hio wi mɔ eglize nɛkpasa ha Jérusalem . Mbwa fɛt yambala yumɔ nɛ ha kandɔnu Judée nɛ Samari . Yo nɛ̂ hio wan-nɛtom sɔna ka bhɔna ha Jérusalem .
44008002	Hio ma mboazu wi ha li Sɔ gunɔ wɔl Etienne , nɛ mbwa hea kwa pentɛ ha wen fio pɛa .
44008003	Saul kio wal mɛ bhondisi giliwi mɔ eglize . A lea hio twa pɛ mbwa nɛnɛ , nɛ kaya hio wei nɛ bhoko a ha twa zɔbhɔ .
44008004	Hio wi pɛ Christ ka yuo Jérusalem , yala ha bhandi fɛt nɛ bulo Dede Wen .
44008005	Philippe nɛa ha gasa le mɔ kandɔnu Samari , nɛ wɛnɛ bulo Dede Wen haki nde , Mesi hɔa kari .
44008006	Hio giliwi zea wen hio mɔweka ka Philippe ha dea , nɛ mbwa zɔka yo fin . Mɛgi mbwa dungɔ sɛm nɛ lɛnga zala hazu ze wen pɛa .
44008007	Philippe yinɔ hio dɔka gdanga sɔtɛ , ka gboa ha tɛ hio wi nɛ gdɔra nɛ ngagɛl . A kpasasa fin hio dɔka wan-zɛlɛ mɛla nɛ hio kumɔ wi .
44008008	Mɛgi , hio wi mɛ gasa le ɛngi dungɔ nɛ gasa totɛ .
44008009	Ma wan-nganga dea le ha gasa le ɛngi pata yɛa . Ling wa nde Simon . Wɛnɛ ha dea tom nganga nɛ hio wi mɛ Samari yaksa ha deamɔ pɛa . A baa tɛ wa tuka ma gasa konga wi .
44008010	Mɛgi , hio bebe wi nɛ hio gasa wi fɛt dola tɛ ha wɛnɛ , mbwa tɔa : « Wei ɛngɛ nɛ̂ ngatɛ pɛ Sɔ , ngatɛ ka ɛ sa nde , gasa ngatɛ . »
44008011	Mbwa lɛnga zala hazu ze wen pɛa nɛkpasa , hazu wɛnɛ yaksa mbwa ngimɔ nɛzikoa nɛ wal tom nganga pɛa .
44008012	Ma , sising mbwa mɛkara Dede Wen ka Philippe bulo hazu Kongakandɔ pɛ Sɔ nɛ hazu ling Jésus-Christ . Mɛgi , wɛnɛ gdumso mbwa ha li , wei nɛ bhoko .
44008013	Simon nɛ tɛ wa mɛkara fin , nɛ Philippe gdumso wɛnɛ ha li . A dungɔ swe fɛt hapɛtɛ Philippe . Ka wɛnɛ zɔka hio gasa mɔweka nɛ mɔkifi ka Philippe ha dea , a yaksa pentɛ .
44008014	Ka hio wan-nɛtom ka dungɔ ha Jérusalem zea nde , hio wi mɔ Samari mɛkara wen pɛ Sɔ , mbwa tomsa Pierre nɛ Jean ha pɛ mbwa .
44008015	Ka mbwa hɔa haki , mbwa gɔa Sɔ hazu hio wi pɛ Christ ndɔng nde , Sɔ aha Nzɔy-Sɔtɛ ha mbwa .
44008016	Mbwa gɔa Sɔ mɛgi , hazu Nzɔy-Sɔtɛ tɛ zil ka ha zu ma ndang na . Ɛ bagdumsi mbwa ha li nɛ ling Kongawan Jésus sɔna .
44008017	Mɛgi , Pierre nɛ Jean gdea kɔ ha zu mbwa , nɛ Sɔ haa mbwa Nzɔy-Sɔtɛ .
44008018	Simon zɔka nde , hio wi kpa Nzɔy-Sɔtɛ ha ngimɔ ka Pierre nɛ Jean gdea kɔ ha zu mbwa . Mɛgi , a bheka mɛ ha mbɔli ha Pierre nɛ Jean ,
44008019	nɛ tɔa : « Ɛnɛ ha mi ziomɔ ɛngɛ fin tuka nde , wi ka mi begde kɔ ha zu wa , akpa Nzɔy-Sɔtɛ . »
44008020	Ma , Pierre kiforo wen ha wɛnɛ : « Mɛ bhondi hinɛ mbɔli pɛ mɛ fɛt , hazu mɛ takara nde , mɛ lɛm hɛ nɛ mbɔli mɔ ka Sɔ ha nɛ gangtɛ .
44008021	Tom pɛ ɔ zɔk mɛ ndang na , yo bo nɛ̂ pɛ mɛ na , hazu sila mɛ bo nɛ nzeng ha li Sɔ na .
44008022	Mɛ kifiri sila mɛ lak likisi pɛ mɛ gde ! Mɛ gɔ Kongawan nde , wɛnɛ aha mɛ tiso hazu gdanga takaramɔ pɛ mɛ . Ka wal ang , wɛnɛ bede yo .
44008023	Mi zɔka nde , mɛ nɛ̂ wan-gdanga sila , nɛ dea gdangamɔ baa mɛ nɛ bala . »
44008024	Simon kiforo wen ha mbwa : « Ɛnɛ gɔ Kongawan hazu mi nɛ tɛ ɛnɛ tuka nde , mɔ ka ɛnɛ tɔa , ahɔ ha tɛ mi ndang na . »
44008025	Pierre nɛ Jean bhɔna ha Samari , nɛ mbwa bulo wen mɔ ka Kongawan batɔ nɛ bade ha li mbwa . Hapata mbwa kiforo tɛ si ha Jérusalem . Ha liwal , mbwa bulo fin Dede Wen ha zang hio dɔka le mɔ kandɔnu Samari .
44008026	Telenge pɛ Kongawan tɔa ha Philippe : « Mɛ gutɛ , mɛ nɛ ha wal gdɔk swe , ha liwal ka gutɛ ha Jérusalem nɛ zil ha Gaza . Ha liwal ɛngɛ wi pen ang nɛdɔka na . »
44008027	Philippe guotɛ nɛ pena . Ha wal a kpaa ma gasa wi mɔ kandɔnu Etiopi , ka tɛa ha Jérusalem ha gɔa Sɔ . Ɛ bagba wɛnɛ se nɛ mala hazu wɛnɛ nɛ wan-pam kpaamɔ pɛ Kandas , kongapora mɔ bhoko mɔ Etiopi .
44008028	Wɛnɛ ha sioa ha kandɔnu pɛa . A dungɔnu ha zang puspus ka yanga dak nɛnɛ , nɛ wɛnɛ ha tɔla takarata pɛ wan-tɔkuliwen Esaïe .
44008029	Nzɔy-Sɔtɛ tɔa ha Philippe : « Mɛ tiki nɛ hapɛtɛ puspus ɛngɛ . »
44008030	Philippe sɔawi nɛ haki , nɛ a zea wi ɛngɛ ha tɔla takarata pɛ wan-tɔkuliwen Esaïe . A ana wɛnɛ : « Mɛ ingɔ mɔ ka mɛ tɔl kɛ nde ? »
44008031	Wi mɔ Etiopi kiforo wen : « Ma wi tɛ osi yo ha mi na . Mi being mɔ ɛngɛ mɛng ? » Nɛ a saa Philippe mɛ dang puspus tɛ dung hapɛtɛ wa .
44008032	Wen , ka wɛnɛ ha tɔla , tɔ nde : « A dungɔ tuka sami , ka ɛ baa nɛnɛ ha gbɛa . A dungɔ tuka besami , ka ɛ gɔna bumɔ tɛ wa . Ha mɔ ndɔng fɛt , a dungɔ selele nɛ a tɛ gu nu ngɔti tɛ na .
44008033	Ɛ fɛngsa wɛnɛ , nɛ ɛ gɔna kita ba wɛnɛ nɛ ngabhala nu . Ma wi lɛm tɔ wen tɛ bezang pɛa na , hazu ɛ gbɛa wɛnɛ kari . »
44008034	Wi mɔ Etiopi ana Philippe : « Mi gɔ mɛ , mɛ tɔ ha mi , wan-tɔkuliwen tɔ wen tɛ wa nɛ pɛa tɛ , mana wen tɛ ma wi nɛtɛ nde ? »
44008035	Mɛgi , Philippe baa wen , nɛ a bulo ha wɛnɛ Dede Wen hazu Jésus angiri nɛ goto wen ɛngɛ , ka Esaïe bangɛriki .
44008036	Ka mbwa boka ha liwal , mbwa hɔa ha nu ma li . Nɛ wi mɔ Etiopi tɔa ha Philippe : « Mɛ zɔk , ma li ga . Yo nɛ̂ ge ka dol nde , mɛ agdumsi mi ha li nɛ ling Jésus ge nde ? »
44008037	[ Philippe tɔa : « Ka mɛ mɛkara nɛ sila mɛ fɛt , mi lɛma gdumsi mɛ . » Nɛ a kɔa : « Ey , mi mɛkara nde , Jésus-Christ nɛ̂ Bewei pɛ Sɔ . » ]
44008038	Wɛnɛ haa nu mɛ yolsi puspus , nɛ mbwa bwa zilo ha zang li . Mɛgi , Philippe gdumso wɛnɛ ha li nɛ ling Jésus .
44008039	Ka mbwa gboa ha zang li , Nzɔy-Sɔtɛ guo Philippe pen nɛ . Nɛ wi mɔ Etiopi zɔk wɛnɛ fin na . Ma , wɛnɛ baa wal nɛ totɛ si nɛ .
44008040	Philippe tɛ bo ha le Azot . A guotɛ haki nɛ ha le Sezare . Ha liwal , a bhaa Dede Wen ha zang hio le fɛt nɛnɛ .
44009001	Saul bhɔna ha sɛna hio wan-yambimɔ pɛ Kongawan nɛngaya , nɛ a tɔa wen gbɛ mbwa . Ma swe ndang , a nɛa ha pɛ wan-zu hio wan-hasadaka .
44009002	A ana ha kɔ wa takarata ka beha wɛnɛ ziomɔ mɛ kay ha gasa le Damas hio zuife ndɔng ka ndara wal pɛ Kongawan Jésus . Haki , a beosi takarata ɛngɛ ha hio wan-zu hio twa gɔ Sɔ . Nɛ ka wɛnɛ bekpa hio ma wei nɛ bhoko ndɔng , a beku mbwa nɛ sanga kɔ sinɛ ha Jérusalem .
44009003	Mɛgi , ka wɛnɛ boka ha liwal sanga nɛ Damas , ma gasa saamɔ zilo nɛhasa ha ngɔn tɛ , tɛ ba zikiri wɛnɛ kpɛluɛ-kpɛluɛ .
44009004	A teka ha nu nɛ zea ma gɛl ka ana wɛnɛ : « Saul , Saul , mɛ namili mi ha zu ge ? »
44009005	Saul kɔa nɛ anamɔ : « Kongawan , mɛ nɛ̂ o ? » Gɛl ɛngɛ kiforo wen : « Mi nɛ̂ Jésus , ka mɛ ha namala .
44009006	Ma , gutɛ mɛ , nɛ ha zang le . Haki , ɛ beosi ha mɛ mɔ ka mɛ bede . »
44009007	Hio wi ndɔng ka nɛa hinɛ Saul ha liwal , yola nɛ kara sɛm , hazu mbwa zea sɔna nɛ gɛl wi , ma , mbwa zɔk ma wi ndang na .
44009008	Saul guotɛ ha nu , nɛ ngase a bhaa li wa long , a zɔk mɔ ndang na . Ɛ baa kɔ wa , nɛ ngbɔsa wɛnɛ nɛnɛ ha Damas .
44009009	Haki , ha zang yala tar , a zɔk mɔ na , a yɔngmɔ na , nɛ a nɔ mɔ na .
44009010	Ha ngimɔ ɛngi , ma wan-yambimɔ pɛ Jésus dungɔ ha Damas ling wa nde , Ananias . Kongawan saa wɛnɛ nɛ lisɔ : « Ananias ! » Nɛ wɛnɛ kɔa : « Kongawan , mi ga . »
44009011	Mɛgi , Kongawan tɔa ha wɛnɛ : « Gutɛ , mɛ ba wal ka ɛ sa nde , nzeng wal . Mɛ nɛ ha twa pɛ Judas , nɛ mɛ ani ma wi mɛ Tarse , ling wa nde , Saul . Wɛnɛ haki ha gɔa Sɔ .
44009012	Wɛnɛ zɔka nɛ lisɔ nde , ma wei , ling wa nde Ananias , lea twa nɛ gdea kɔ ha zu wa tuka nde , wɛnɛ azɔk mɔ nɛ mbinga . »
44009013	Ananias kiforo wen : « Kongawan , dɔka wi tɔa lingtɛ wei ɛngɛ ha mi . Yo nɛ̂ wen gdangamɔ ka wɛnɛ dea sungiri nɛ hio wi pɛ mɛ ha Jérusalem .
44009014	Hio gasa wan-hasadaka haa wɛnɛ ziomɔ nde , wɛnɛ atɛ hakɛ , tɛ kay wi fɛt ka mɛkiri ling mɛ a ha twa zɔbhɔ . »
44009015	Ma , Kongawan tɔa ha wɛnɛ : « Mɛ nɛ , hazu mi weka wi ɛngɛ tuka wan-tom pɔm . A begbasi ling mi ha hio kandɔ ka bo nɛ̂ zuife na , ha hio kongapora pɛ mbwa , nɛ fin ha kandɔ zuife .
44009016	Nɛ mi beosi ha wɛnɛ dɔka yeksamɔ , ka lɛma nde , wɛnɛ akpa hazu ling mi . »
44009017	Mɛgi , Ananias pena nɛ lea twa ɛngi . A gdea kɔ ha zu Saul nɛ tɔa : « Saul , ya mi , yo nɛ̂ Kongawan Jésus ha tomsi mi ha mɛ . Yo nɛ̂ wɛnɛ ka gbasa tɛ ha mɛ ka mɛ ha tɛa ha liwal . A tomsa mi nde , mɛ azɔk mɔ nɛ mbinga , nɛ nde , mɛ adon nɛ Nzɔy-Sɔtɛ . »
44009018	Nɛhasa , ma mɔ tuka koko kɔyɔ gboa ha li Saul tek ha nu . A zɔka mɔ nɛ mbinga . Mɛgi , a guotɛ , nɛ Ananias gdumso wɛnɛ ha li nɛ ling Jésus .
44009019	Hapata a yɔngamɔ , nɛ a kpaa ngatɛ fin . Saul bhɔna ha Damas hinɛ hio wan-yambimɔ pɛ Jésus lɛm nɛ ma yala .
44009020	Nɛhasa wɛnɛ angara bulo wen ha hio twa gɔ Sɔ nde , Jésus nɛ̂ Bewei pɛ Sɔ .
44009021	Hio wi fɛt ka zea wɛnɛ , yaksa nɛ mbwa anamɔ ha soko may : « Yo bo nɛ̂ wei kɛ , ka dungɔ ha bhondasa hio wi ka mɛkara Jésus ha Jérusalem na nde ? Bo nɛ̂ wɛnɛ tɛa hakɛ hazu sang mbwa sinɛ ha hio gasa wan-hasadaka na nde ? »
44009022	Ma , Saul dungɔ ha bulo wen nɛngaya pen mɔ sɔngsi . A tɔa ha mbwa long nde , Jésus nɛ̂ Mesi . Mɛgi , hio zuife ka dung ha Damas ing fin wen ka mbwa betɔ na .
44009023	Hapata ma yala , hio zuife kpoa zuwen nɛ sila ndang mɛ gbɛ wɛnɛ .
44009024	Ma , Saul zea wena . Mbwa pɛma nu kin gasa le swe nɛ zɛ hazu ba wɛnɛ mɛ gbɛ .
44009025	Mɛgi , ma zɛ , hio wan-yambimɔ pɛ Saul gdea wɛnɛ ha zang gasa gɛsɛ . Mbwa kpoa pɛl ha nua , nɛ mbwa zilso yo nɛ zu kin gde ha gdonga .
44009026	Ka Saul hɔa ha Jérusalem , a kio wal mɛ wesiri may hinɛ hio wan-yambimɔ pɛ Jésus . Ma , mbwa fɛt dungɔ nɛ ke hazu mbwa tɛ mɛkiri nde , wɛnɛ nɛ̂ tɛ wan-yambimɔ pɛ Jésus , na .
44009027	Ma , Barnabas kuo wɛnɛ nɛnɛ ha pɛ hio wan-nɛtom nɛ tɔa ha mbwa : « Saul zɔka Kongawan ha liwal Damas nɛ Kongawan wolamɔ ha wɛnɛ . Hapata Saul bulo wen nɛ da nɛ ling Jésus ha hio wi mɛ Damas . »
44009028	Angiri ha ngimɔ ɛngi , Saul tɛ bo ha dea sɔy hinɛ hio wan-nɛtom ha Jérusalem . A dungɔ ha bulo wen nɛ da nɛ ling Kongawan .
44009029	A wola wen nɛ sio kafɛ hinɛ hio zuife ka wol nu greke , ma , mbwa kio wal mɛ gbɛ wɛnɛ .
44009030	Ka hio wi pɛ Christ zea wena , mbwa kuo Saul nɛnɛ ha Sezare , haki mbwa tomsa wɛnɛ ha Tarse .
44009031	Mɛgi , giliwi mɔ eglize dungɔ ha zang gaamɔ ha Judée , ha Galile nɛ ha Samari . Mbwa kpɔatɛ ha wal mɔ Sɔ , mbwa yuo ke Kongawan ha deamɔ pɛ mbwa fɛt , nɛ dɔka mbwa yɛbha nɛnɛ hazu Nzɔy-Sɔtɛ gbakara mbwa .
44009032	Pierre dungɔ ha yali ha kandɔnu ɛngi fɛt . Ma swe , a nɛa fin ha pɛ hio wi pɛ Christ ka de le ha Lida .
44009033	Haki a kpaa ma wan-zɛlɛ mɛla , ling wa nde Ene , ka dungɔ ha ɔanu ha zu yala lɛm bɛlɛ mɔrkɔ zanga tar .
44009034	Pierre tɔa ha wɛnɛ : « Ene , Jésus-Christ kpasasa mɛ . Mɛ gutɛ , mɛ bhɔngiri yala pɛ mɛ . » Nɛ ha ndangtɛ ngimɔ , a guotɛ .
44009035	Hio wi mɛ Lida nɛ hio wi mɛ kandɔnu Saron fɛt zɔka wɛnɛ ha nɛa nɔ . Nɛ mbwa kiforo sila mbwa nɛ mɛkara Kongawan .
44009036	Ma wan-yambimɔ bhoko dungɔ ang ha Zope , ling wa nde , Tabita . Ling ɛngɛ tɔ nɛ nu greke nde , Dorkas , gotoa nde , dɛngbɛ . Wɛnɛ dea dedemɔ swe fɛt nɛ a gbakara hio fabha wi .
44009037	Ha ngimɔ ɛngi , zɛlɛ baa wɛnɛ nɛ a fea . Kaɛ fala wɔl wa kari , ɛ kuo yo nɛ nɛ gde ha ma pimbi , kaɛ bɛa ha zu twa ha ngɔn .
44009038	Ma , ka hio wan-yambimɔ pɛ Jésus ha Zope zea nde , Pierre tɛ bo sanga nɛ mbwa ha le Lida , mbwa tomsa hio wi bwa mɛ ba nanga wa nde , wɛnɛ atɛ nɛhasa .
44009039	Pierre guotɛ nɛhasa nɛ hinɛ mbwa . Ka wɛnɛ hɔa , ɛ kuo wɛnɛ nɛnɛ ha zang pimbi , kaɛ bɛa ha zu twa ha ngɔn . Hio nagula fɛt ka dungɔ haki zikoro Pierre nɛ hea kwa . Mbwa osa ha wɛnɛ tili la nɛtɛ-nɛtɛ , ka Dorkas fulo hazu mbwa ka wɛnɛ dungɔ nɛ zutunɔ .
44009040	Mɛgi , Pierre haa nu nde , wi fɛt agbo . A ngbio zigolo ha nu nɛ gɔa Sɔ . Hapata , a kiforo tɛ zɔk wɔl nɛ tɔa : « Tabita , mɛ gutɛ ! » Nɛ wɛnɛ bhaa li . Ka wɛnɛ zɔka Pierre , a guotɛ dung nu .
44009041	Pierre yafafa kɔ , baa wɛnɛ gu gde ha ngɔn . Hapata a saa hio wi pɛ Christ nɛ hio nagula ndɔng , nɛ wɛnɛ osa Tabita ha mbwa nɛ zutunɔ .
44009042	Wi mɛ le Zope fɛt zea wena , nɛ dɔka wi mɛkara Kongawan .
44009043	Pierre dungɔ haki ngimɔ nɛzikoa ha pɛ ma wan-de tom kotu , ling wa nde , Simon .
44010001	Ma wei dungɔ ha Sezare , ling wa nde , Korneille . Wɛnɛ nɛ̂ kagama ha zu hio wan-bibulo gɔmmay . Ɛ sa ling zugili pɛ mbwa nde , zugili bulo mɔ kandɔnu Itali .
44010002	Wɛnɛ hinɛ hio wi mɛ twa pɛa fɛt dungɔ ha lukoso Sɔ nɛ mboazu . A dungɔ ha dea dedemɔ ha tɛ hio fabha wi zuife nɛdɔka , nɛ a dungɔ ha gɔa Sɔ kpoo .
44010003	Ma mbolo ha wal ngonga tar , Korneille zɔka ma zizimɔ . A zɔka ma telenge pɛ Sɔ nɛ tɛ gbali wa . Telenge lea twa pɛa nɛ saa wɛnɛ : « Korneille ! »
44010004	A gɛra telenge , ke baa wɛnɛ , nɛ a tɔa : « Kongawan , yo nɛ̂ ge ka mɛ tɛa ge ? » Telenge tɔa ha wɛnɛ : « Tazu Sɔ tɛ bisi nɛ mɛ na . A zea gɔamɔ pɛ mɛ , nɛ a mɛkara dea ngay ka mɛ dea ha tɛ hio fabha wi .
44010005	Sising , mɛ tomsi hio ma wi ha Zope nde , mbwa aku Simon ɛngɛ , ka ɛ sa fin nde Pierre , tɛnɛ .
44010006	Wɛnɛ ha pɛ ma wan-de tom kotu ka ɛ sa nde , Simon . Twa pɛa ha nukolo nana-litɔng . »
44010007	Ka telenge ka bawolmɔ ha wɛnɛ pena , Korneille saa hio ma wan-tom pɛa bwa nɛ ma wan-bibulo pɛa ndang . Wi ɛngɛ dea tom ha si wa pata yɛa , nɛ wɛnɛ dungɔ nɛ mboazu ha li Sɔ .
44010008	A baa ha mbwa kasi mɔ fɛt , ka wɛnɛ zɔka , nɛ a tomsa mbwa nɛ ha Zope .
44010009	Nɛ mɔsaa , mbwa boka ha liwal sanga nɛ le Zope . Swe hɔa ha sila zu nɛ Pierre danga zu tɛlɛfɛn twa hazu gɔ Sɔ .
44010010	Wɔ dea wɛnɛ nɛ a ngoya yɔngamɔ . Ha ngimɔ ka ɛ ha gio yɔngamɔ , wɛnɛ zɔka zizimɔ .
44010011	A zɔka nu ngɔn gboa long , nɛ ma mɔ ha ziloa tɛ ha li wa tuka gasa la ka ɛ ba nɛ ngbilia nar .
44010012	Ha zanga hio tili sari ang nɛtɛ-nɛtɛ : Ɛ ndɔng ka dung nɛ nanga nar , ɛ ndɔng ka hay nɛ nu , nɛ fin hio nɔy .
44010013	Ma gɛl tɔa ha Pierre : « Pierre , gutɛ mɛ , mɛ gbɛ mbwa yɔng ! »
44010014	Ma , Pierre kafa nɛ tɔa : « Way , Kongawan . Mɔ ka mbonga kafa mɛ yɔng , nɛ ka dung nɛ nzing ha li Sɔ , mi tɛ yɔng yo fɛt ha tunɔ pɔm ndang na . »
44010015	Gɛl ɛngɛ wolamɔ mɔ zebwa ha wɛnɛ nɛ tɔa : « Mɔ ka Sɔ sasasa kari , ka mɛ azɔk yo tuka mɔ nzing fin na ! »
44010016	Mɔ ɛngɛ hɔa mɛgi zetar , nɛhasa hapata ɛ dangsa la ɛngɛ si ha ngɔn .
44010017	Ha ngimɔ ka Pierre bhɔna ka yee hazu zizimɔ ka wɛnɛ zɔka , hio wan-nɛkasara pɛ Korneille ana twa pɛ Simon nɛnɛ , nɛ mbwa hɔa tɛ yol ha nutwaa .
44010018	Mbwa saa sala nɛ anamɔ : « Simon , ka ɛ sa nde Pierre , ɔ hakɛ nde ? »
44010019	Nɛ ka Pierre boka ha takaramɔ hazu zizimɔ ɛngɛ , Nzɔy-Sɔtɛ tɔa ha wɛnɛ : « Zɔk , wi tar ha kio mɛ .
44010020	Mɛ zil , mɛ nɛ hinɛ mbwa . Mɛ takiri tɛ na , hazu yo nɛ̂ mi ka tomsa mbwa . »
44010021	Mɛgi , Pierre zilo nɛ kpaa wi ndɔng . A tɔa ha mbwa : « Mi nɛ̂ wi kɛ ka ɛnɛ ha kioa . Ɛnɛ tɛa hazu ge ? »
44010022	Mbwa kiforo wen : « Yo nɛ̂ Korneille , kagama-bulo , ha tomsi ɔ . Wɛnɛ nɛ nzeng nɛ mboazu ha li Sɔ . Hio wi mɔ kandɔ zuife fɛt tɔa dede lingtɛ wa . Ma telenge pɛ Sɔ tɔa ha wɛnɛ mɛ sa mɛ ha twa pɛa hazu ze wen nu mɛ . »
44010023	A kuo mbwa le nɛ twa , nɛ mbwa ɔa haki hinɛ wɛnɛ . Ka mɔsaa , Pierre nɛa hinɛ mbwa . Hio ma wi pɛ Christ mɛ Zope nɛa hinɛ wɛnɛ fin .
44010024	Mbwa ɔa yala ndang ha wal , nɛ mbwa hɔa ha Sezare . Haki , Korneille dungɔ ha kera mbwa . A wesara hio nam pɛa nɛ hio ngbak dan wa .
44010025	Ha ngimɔ ka Pierre ha lea twa , Korneille wea si wa . A hilo ha si nanga Pierre hazu fan wɛnɛ nɛ mɛndi .
44010026	Ma , Pierre baa kɔ wa gu wɛnɛ gde ha ngɔn nɛ tɔa : « Gutɛ mɛ . Zɔk , mi fin nɛ̂ wi tuka mɛ . »
44010027	A wolamɔ fin hinɛ Korneille le nɛ twa . Haki , Pierre kpaa dɔka wi ka wesara may .
44010028	A tɔa ha mbwa : « Ɛnɛ ingɔ nde , mbonga pɛ ɔ , hio zuife , tɔa nde , ɔ ade sɔy hinɛ wi mɛ olo kandɔ na , nɛ ɔ ale twa pɛ mbwa na . Ma , pɔm , Sɔ osa ha mi nde , ka mi azɔk ma wi tuka mɔ nzing nɛ mɔ nyɛl na .
44010029	Mɛgi , ka ɛnɛ saa mi , mi tɛ kɛkiri wen na . Mi tɛa . Ma , sising mi ngoya ing goto sala ka ɛnɛ saa nɛ mi . »
44010030	Korneille kɔa nɛ tɔa : « Yo tɛ bo nɛ̂ yala nar mɛsɛ , ha ngonga tar mɔ wal mbolo tuka mɔ sising . Mi dungɔ hakɛ ha gɔa Sɔ ha twa pɔm , ka ma wi nɛ lɛkɛ-lɛkɛ latɛ tɛa tɛ yol ha li mi .
44010031	Wia tɔa ha mi : ‹ Korneille , Sɔ zea gɔamɔ pɛ mɛ . Tazu wa gbaa nɛ ngay ka mɛ de ha tɛ hio fabha wi .
44010032	Mɛgi , mɛ tomsi hio ma wi ha Zope , ka mbwa anɛ nɛ ku Simon , ka ɛ sa fin nde Pierre tɛnɛ . A ɔ ha pɛ Simon , wan-detom kotu , ha nukolo nana-litɔng . ›
44010033	« Mɛgi , mi tomsa hio wi nɛhasa hazu nɛ , nɛ sa mɛ . Mɛ dea nɛdedea hazu mɛ tɛa . Sising , ɔ fɛt dung hakɛ ha li Sɔ hazu ze hio wen fɛt , ka Kongawan gdea ha nu mɛ . »
44010034	Pierre angara wolamɔ nɛ wɛnɛ tɔa : « Kpasawen , sising mi ingɔ nɛdedea nde , Sɔ gba soko wi na !
44010035	Mɛgi , ha soko kandɔ ndang ndang fɛt , Sɔ ngoy nɛ wi , ka yu ke wa , nɛ ka de mɔ ka dung nzeng ha li wa .
44010036	Sɔ tomsa Dede Wen ha hio wi mɔ Israel nde , ɔ lɛma kpa gaamɔ ha soko ɔ hinɛ wɛnɛ nɛ wal Jésus-Christ , ka dung nɛ̂ Kongawan pɛ hio wi fɛt .
44010037	Ɛnɛ ingɔ mɔ , ka hɔa ha kandɔnu Galile sɔngsi gbo ha kandɔnu Judée fɛt , hapata ka Jean bulo wen nɛ gdumso hio wi ha li .
44010038	Ɛnɛ ingɔ wen tɛ Jésus , wi mɛ Nazaret , ka Sɔ weka nɛ donsa nɛ Nzɔy-Sɔtɛ nɛ ziomɔ . Mɛgi , a yala ha bhandi fɛt , a dea dedemɔ nɛ kpasasa hio wi , ka dungɔ ha si Satan , hazu Sɔ dungɔ hinɛ wɛnɛ .
44010039	Ɔ , hio wan-nɛtom , zɔka mɔ fɛt ka Jésus bade ha kandɔnu Judée nɛ ha Jérusalem fɛt , nɛ sising ɔ ha kɛa wena . « Ɛ ngbaa wɛnɛ ha getakate gbɛ .
44010040	Ma , ha zetar yala , Sɔ tunso wɛnɛ ha soko hio fiowi , nɛ gdea wɛnɛ mɛ gbasi tɛ .
44010041	A tɛ gbasi tɛ wa ha hio wi fɛt na , ma , sɔna ha ɔ , ka Sɔ weka sɔngsi mɛ zɔk wɛnɛ nɛ kɛ wena . Ɔ yɔngamɔ nɛ nɔa mɔ hinɛ wɛnɛ hapata guotɛ pɛa ha soko hio fiowi .
44010042	Mɛgi , Jésus haa nu ha ɔ mɛ bul Dede Wen ha kandɔ zuife , nɛ mɛ gbasi fin long nde , Sɔ gdea wɛnɛ tuka wan-gɔn kita ha zu hio tunɔ nɛ fiowi .
44010043	Hio wan-tɔkuliwen fɛt bulo wen tɛ Jésus nde , wi ndang ndang fɛt ka mɛkiri wɛnɛ , Sɔ bebisi sɛmbɔ pɛ mbwa nɛ wal ziomɔ pɛ ling Jésus . »
44010044	Ka Pierre boka ha bulo wen , Nzɔy-Sɔtɛ zilo ha zu wi ndɔng fɛt ka dungɔ ha zea wɛnɛ .
44010045	Hio wi pɛ Christ mɔ kandɔ zuife ka tɛa hinɛ Pierre yaksa pentɛ , ka mbwa zɔka Nzɔy-Sɔtɛ ha ziloa fin ha zu wi ndɔng , ka bo nɛ̂ zuife na .
44010046	Hazu mbwa zea wi ndɔng ha wolamɔ nɛ hio nu pɛ Nzɔy-Sɔtɛ lukisi nɛ Sɔ .
44010047	Mɛgi Pierre tɔa : « Nzɔy-Sɔtɛ zilo ha zu wi ndɔng gbesi tuka wɛnɛ bazil ha zu ɔ . Ɔ bekafi fin gdumso mbwa ha li mɛng ? »
44010048	Nɛ wɛnɛ haa nu nde , ɛ agdumsi mbwa nɛ ling Jésus-Christ . Hapata , mbwa ana wɛnɛ mɛ dung haki hinɛ mbwa lɛm ma yala ing .
44011001	Hio wan-nɛtom nɛ hio wi pɛ Christ mɔ Judée zea nde , hio ma wi , ka bo nɛ̂ zuife na , mɛkara fin wen pɛ Sɔ .
44011002	Hazu ɛngi , hio wi pɛ Christ mɔ kandɔ zuife sɛna wen ha Pierre , ka wɛnɛ kiforo pe ha Jérusalem .
44011003	Mbwa tɔa : « Hazu ge mɛ lea twa pɛ hio wi , ka bo nɛ̂ zuife na , nɛ mɛ yɔngamɔ hinɛ mbwa , ge nde ? »
44011004	Mɛgi , Pierre bulo ha mbwa goto mɔ ndɔng ndang ndang fɛt angiri ha kudoma . A tɔa :
44011005	« Mi dungɔ ha gasa le Zope . Ma swe ka mi ha gɔa Sɔ , mi zɔka zizimɔ . Mi zɔka mɔ tuka gasa la ka ɛ ba ha ngbilia nar . Yo ha ziloa ha ngɔn tɛ ha li mi .
44011006	Nɛ ka mi gɛra zanga gdoo , mi zɔka hio sari ka dung nɛ nanga nar , hio sari bɛlɛ , hio sari ka hay nɛ nu , nɛ hio nɔy fin .
44011007	Hapata , mi zea ma gɛl ka wolamɔ ha mi : ‹ Pierre , gutɛ mɛ , mɛ gbɛ mbwa yɔng ! ›
44011008	Ma , mi kiforo wen : ‹ Way , Kongawan . Mɔ ka mbonga kafa mɛ yɔng , nɛ ka dung nɛ nzing ha li Sɔ , tɛ le nu mi ndang na . ›
44011009	Nɛ mɔ zebwa gɛl ɛngɛ gboa ha ngɔn tɛ , nɛ tɔa : ‹ Mɔ ka Sɔ sasasa kari , ka mɛ azɔk yo tuka mɔ nzing fin na . ›
44011010	Mɔ ɛngɛ hɔa mɛgi zetar , hapata ɛ dangsa la ɛngɛ fɛt si ha ngɔn .
44011011	Nɛ ha ndangtɛ ngimɔ hio wi tar hɔa ha twa , ka mi baɔ ang . Yo nɛ̂ hio wan-nɛkasara ka guotɛ ha Sezare tɛnɛ .
44011012	Nzɔy-Sɔtɛ tɔa ha mi nde , mi anɛ hinɛ mbwa , nɛ mi atakiri tɛ na . Hio ya mi ndɔng mɔrkɔ zanga ndang , ka tɛa hinɛ mi hakɛ , nɛa hinɛ mi ha Sezare . Nɛ ɔ fɛt lea twa pɛ Korneille .
44011013	Haki Korneille tɔa ha ɔ nde , wɛnɛ bazɔk ma telenge ha yola ha twa pɛa . Telenge ɛngɛ batɔ : ‹ Mɛ atomsi hio wi ha Zope hazu ku Simon , ka ɛ sa fin nde Pierre , tɛnɛ .
44011014	A betɔ ha mɛ wen wal ka Sɔ bekpasisi mɛ nɛ hio wi mɛ twa pɛ mɛ fɛt . ›
44011015	Nɛ ka mi angara wolamɔ , Nzɔy-Sɔtɛ zilo ha zu mbwa gbesi tuka ka wɛnɛ bazil nɛ ha zu ɔ ha kudoma .
44011016	Mɛgi , tazu mi gbaa nɛhasa nɛ wen ka Kongawan batɔ nde : ‹ Jean gdumso hio wi ha li , ma , pɛ ɛnɛ , Sɔ begdumsi ɛnɛ ha zang Nzɔy-Sɔtɛ . ›
44011017	Sɔ haa mbwa fin ndangtɛ Nzɔy-Sɔtɛ ka wɛnɛ baha ha ɔ ha ngimɔ , ka ɔ mɛkara nɛ Kongawan Jésus-Christ . Tuka mɔ dung mɛgi , mi nɛ̂ nge wi mɛ gutɛ sungiri nɛ Sɔ ge nde ? »
44011018	Ka mbwa zea wen pɛ Pierre , mbwa tɛ si kafɛ fin na , nɛ mbwa lukoso Sɔ . Mbwa tɔa : « Kpasawen , Sɔ haa wal ha hio wi , ka bo nɛ̂ zuife na , mɛ kifiri sila mbwa nde , mbwa fin akpa kpasa tunɔ . »
44011019	Hapata gbɛa Etienne , ɛ angara namala hio wi pɛ Christ , nɛ mbwa yambala . Hio ma nɛa ha kandɔnu Fenisi , hio ma ha kisi Shipre , nɛ hio ma ha gasa le Antioshe . Ha bhandi fɛt ka mbwa hɔa ang , mbwa bulo wen pɛ Sɔ sɔna ha hio zuife .
44011020	Ma , hio ma wi pɛ Christ mɛ Shipre nɛ Sirene nɛa fin ha Antioshe . Nɛ mbwa bulo Dede Wen pɛ Kongawan Jésus fin ha hio wi , ka bo nɛ̂ zuife na .
44011021	Ngatɛ pɛ Kongawan dungɔ hinɛ mbwa , nɛ hio dɔka wi kiforo sila mbwa hazu mɛkiri Kongawan .
44011022	Giliwi mɔ eglize ha Jérusalem zea kasia . Mɛgi , mbwa tomsa Barnabas nɛ ha Antioshe .
44011023	Ka wɛnɛ hɔa , a zɔka nde , Sɔ dea dede sila ha tɛ hio wi haki . A dea totɛ hazua pentɛ , nɛ a mboa mbwa fɛt nde , mbwa azati nɛ bhɔn nɛ mboazu ha li Kongawan .
44011024	Barnabas dungɔ nɛ̂ dede wi ka dona nɛ Nzɔy-Sɔtɛ nɛ mɛkaramɔ . Nɛ hio dɔka wi mɛkara Kongawan .
44011025	Hapata Barnabas guotɛ haki nɛ ha Tarse hazu ki Saul .
44011026	Ka wɛnɛ kpaa Saul kari , a kuo wɛnɛ tɛnɛ ha Antioshe fin . Nɛ mbwa dea kili bɛlɛ ndang ha soko giliwi mɔ eglize haki . Mbwa osamɔ hazu Jésus ha hio dɔka wi . Yo nɛ̂ ha Antioshe ka ɛ angara saa hio wan-yambimɔ pɛ Jésus nɛ bosia nde , wi pɛ Christ .
44011027	Ha ngimɔ ɛngi , hio ma wan-tɔkuliwen guotɛ ha Jérusalem hɔ ha Antioshe .
44011028	Ma wi ha soko mbwa , ling wa nde Agabus , guotɛ nɛ a gbasa nɛ wal Nzɔy-Sɔtɛ nde , gasa foto betek ha zu nzan fɛt . Nɛ kpasawen , foto ɛngɛ teka nɛ pata ha ngimɔ , ka Claude dungɔ nɛ̂ kongapora mɔ Rome .
44011029	Mɛgi hio wan-yambimɔ kpoa zuwen nde , mbwa ndang ndang fɛt betomsi mɔ , ka lɛm nɛ mɔ ha kɔ mbwa , ha hio wi pɛ Christ ha kandɔnu Judée .
44011030	Mbwa dea yo mɛgi . Mbwa tomsa Barnabas hinɛ Saul mɛ ku hio mɔ ndɔng fɛt nɛnɛ ha hio kotowi mɔ eglize ha Jérusalem .
44012001	Ha ngimɔ ɛngi , kongapora Herode angara fin namala hio ma wi ha soko giliwi mɔ eglize .
44012002	A haa nu mɛ gdɛngiri gɛl Jacques , ya mɛ Jean , nɛ gbapa .
44012003	Ka wɛnɛ zɔka nde , hio zuife dungɔ nɛ totɛ ha wena , a haa nu nde , ɛ aba fin Pierre . Mɔ ɛngɛ hɔa ha ngimɔ yenga yɔng mampa ka ha na .
44012004	Kaɛ baa Pierre pi ha twa zɔbhɔ , Herode weka hio zugili bulo nar hazu pɛm wɛnɛ . Ha zang zugili ndɔng ndang ndang , ɛ kpa wan-bibulo nar . Herode takara mɛ gɔn kita ha zu Pierre ha li hio wi fɛt hapata yenga Pake .
44012005	Mɛgi , ɛ dungɔ ha pɛma Pierre ha zang twa zɔbhɔ . Ma , giliwi mɔ eglize dungɔ ha gɔa Sɔ hazu wa nɛting .
44012006	Ha gangli yala ka Herode ngoya mɛ gɔn kita ha zu Pierre ha li wi fɛt , Pierre dungɔ haɔala ha soko hio wan-bibulo bwa . Ɛ sanga kɔ wa ndang ndang nɛ gbazɔbhɔ hinɛ kɔ ma wan-bibulo ndɔng , nɛ hio ma wan-bibulo dungɔ ha pɛma nutwa zɔbhɔ .
44012007	Nɛhasa , ma telenge pɛ Kongawan gbasa tɛ , nɛ gasa saamɔ baa zikiri zang twa zɔbhɔ . Hazu tunsi Pierre , telenge fesa wɛnɛ ha mbanzi nɛ tɔa : « Gutɛ mɛ nɛhasa . » Nɛ gbazɔbhɔ kpɔsa ha kɔ wa ha ndangtɛ ngimɔ .
44012008	Telenge tɔa ha wɛnɛ : « Mɛ hɛl pɛrɛng , nɛ mɛ sang nakala pɛ mɛ . » Pierre dea mɛgi nɛ telenge tɔa fin ha wɛnɛ : « Mɛ yol gasa la pɛ mɛ , nɛ mɛ ndari mi . »
44012009	Pierre gboa ha twa zɔbhɔ nɛ ndara telenge . A takara nde , mɔ ka telenge dea , tɛ dung nɛ kpasawen na , ma , wɛnɛ zɔka nɛ lisɔ .
44012010	Ka mbwa pena bosi zugili bulo nɛ zebwa zugili kari , mbwa hɔa ha nu kin ɛngɛ , ka gde li ha gasa le . Ngase yo nɛ̂ mɔ bolo , yo gbosasa tɛ nɛ tɛ wa ha li mbwa , nɛ mbwa gboa nɛ ha dɛl . Ka mbwa ha nɛa ha ma wal , telenge laka wɛnɛ gde nɛhasa .
44012011	Mɛgi , tazu Pierre gbaa , nɛ wɛnɛ tɔa : « Sising , mi ingɔ nɛdedea nde , yo nɛ̂ Kongawan ka tomsa telenge pɛa , hazu ku mi yunɛ ha kɔ Herode , nɛ tili gdangamɔ fɛt ka hio zuife bheki sungiri nɛ mi . »
44012012	Hapata , ka wɛnɛ baa zu tikiring , a nɛa ha twa pɛ Marie nana mɛ Jean , ka ɛ sa fin nde , Marc . Haki hio wi wesara may nɛdɔka ha gɔa Sɔ .
44012013	Pierre hɔa tɛ kɔn nutwa kokoko . Ma bhoko-de tom ka ɛ sa nde Rode , tɛa ha gbosasa nutwa .
44012014	Ka wɛnɛ ingɔ Pierre nɛ wal gɛl wa , totɛ dona sila wa . A tɛ gbosisi nutwa na , ma , a sɔawi ha zang twa nɛ tɔa nde , Pierre ha nutwa .
44012015	Mbwa tɔa ha wɛnɛ : « Bili ha dea mɛ ! » Ma , a bhɔna ka ha ndangtɛ wen pɛa . Mɛgi , mbwa tɔa : « Yo nɛ̂ sɔtɛ wa . »
44012016	Ma , Pierre bhɔna ha kɔna nutwa kanɛ mbwa gbosasa yo . Ka mbwa zɔka wɛnɛ , mbwa yaksa pentɛ .
44012017	Pierre pɛbhaka kɔ ha mbwa nde , mbwa akari sɛm . Nɛ wɛnɛ tɔa ha mbwa , wal ka Kongawan gbosasa wɛnɛ ha twa zɔbhɔ gde ha dɛl . A tɔa fin : « Ɛnɛ pi kasara wen mɔ ndɔng ha Jacques , nɛ hio olo ya ha Christ . » Hapata a gboa pen nɛ ha ma mbing bhandi .
44012018	Ka mɔsaa , sila hio wan-bibulo bhunzoko nɛkpasa . Mbwa anamɔ ha soko may : « Yo nɛ̂ ge ka hɔa ha Pierre ge ? »
44012019	Herode tomsa mɛ ki Pierre gan , ɛ kpa wɛnɛ na . Mɛgi , a ana hio wan-bibulo ka pɛma Pierre ndɛl-ndɛl . Nɛ a haa nu nde , ɛ agbɛ mbwa . Hapata , Herode guotɛ ha kandɔnu Judée nɛ ha Sezare hazu dung haki ma ngimɔ .
44012020	Kongapora Herode dungɔ nɛ ngambi pentɛ sungiri nɛ hio wi mɛ le Tir nɛ Sidon . Hazu mbwa kpa yɔngamɔ ha kandɔnu pɛa , mbwa tomsa hio ma wi ha pɛa mɛ ani gaamɔ . Mbwa dea gdidan hinɛ Blastus , wan-pam twa pɛ Herode . Nɛ wɛnɛ bhɔngara yala kpa may hinɛ Herode .
44012021	Ka yala ɛngɛ lɛma , Herode yola la konga pɛa nɛ dungɔnu ha zu solowan . Nɛ wɛnɛ tɔa wen ha mbwa ha li wi fɛt .
44012022	Kandɔ fɛt gdɔra : « Ɛngɛ nɛ̂ gɛl sɔ . Yo bo nɛ̂ gɛl wi na . »
44012023	Ha ndangtɛ ngimɔ , ma telenge pɛ Kongawan mɛla wɛnɛ nɛ zɛlɛ hazu a tɛ lukisi Sɔ na , ma , a mɛkara nde , hio wi alukisi wɛnɛ tuka Sɔ . Mɛgi , hio yolo yɔnga wɛnɛ nɛ a fea .
44012024	Ma , wen pɛ Sɔ yɛbha pen mɔ sɔngsi , nɛ giliwi mɔ eglize fin .
44012025	Ka Barnabas hinɛ Saul karsa tom pɛ mbwa ha Jérusalem , mbwa kuo Jean , ka ɛ sa fin nde Marc , sinɛ hinɛ mbwa .
44013001	Ha soko giliwi mɔ eglize ha Antioshe , hio wan-tɔkuliwen nɛ hio wan-osimɔ ang . Ling mbwa nɛ̂ : Barnabas , Siméon , Lusius , Manaen , nɛ Saul . Ɛ sa Siméon fin nde tu wi . Lusius nɛ̂ wi mɛ Sirene . Nɛ Manaen kpɔatɛ gbesi hinɛ kongapora Herode Antipas .
44013002	Ma swe ka mbwa dungɔ ha lukoso Kongawan nɛ zimɔ yɔngamɔ , Nzɔy-Sɔtɛ tɔa ha mbwa : « Ɛnɛ gde Barnabas nɛ Saul nɛtɛ hazu mi saa mbwa ha dea ma tom nɛtɛ . »
44013003	Mɛgi mbwa zimɔ yɔngamɔ nɛ gɔa Sɔ fin . Hapata mbwa gdea kɔ ha zu Barnabas nɛ Saul nde , Sɔ awol dede wen ha zu mbwa . Nɛ mbwa gdea mbwa pen .
44013004	Mɛgi Nzɔy-Sɔtɛ tomsa Barnabas hinɛ Saul , nɛ mbwa nɛa ha le Selesi . Mbwa lea kuga haki hazu nɛ ha kisi Shipre .
44013005	Haki , kuga bhanda ha le Salamine . Mbwa bulo wen pɛ Sɔ ha zang hio twa gɔ Sɔ pɛ hio zuife . Jean Marc dungɔ hinɛ mbwa hazu gbakiri mbwa .
44013006	Hapata mbwa gɔna zang kisi ɛngɛ fɛt kanɛ mbwa hɔa ha le Pafos . Haki , mbwa kpaa ma zuife , ling wa nde Bar-Jésus . Wɛnɛ nɛ̂ wan-nganga nɛ wan-tɔkuliwen dalo .
44013007	A dungɔ hapɛtɛ Serzius Polus , gɔfɔrma mɔ kisi Shipre , ka dona nɛ ingɔmɔ . Gɔfɔrma ɛngɛ saa Barnabas hinɛ Saul ha pɛa hazu a ngoya mɛ ze wen pɛ Sɔ .
44013008	Ma , wan-nganga ɛngɛ , ka ɛ sa ling wa nɛ nu greke nde , Elimas , sungoro mbwa nɛ kio wal mɛ dol gɔfɔrma mɛ mɛkiri Jésus .
44013009	Mɛgi , Saul , ka ɛ sa fin nde , Paul , dona nɛ Nzɔy-Sɔtɛ , nɛ a gɛra wan-nganga ɛngɛ gdoo ,
44013010	nɛ tɔa : « Bem pɛ Satan , mɛ nɛ̂ wan-likisi nɛ wan-nga sila , nɛ mɛ ha sungoro nzengmɔ fɛt ! Hazu ge mɛ bhɔna ha tɔa nde , tɛwen pɛ Kongawan nɛ̂ wen dalo , ge nde ?
44013011	Mɛ ze , Kongawan bendulsi mɛ sising . Li mɛ begdɔki hazu ma ngimɔ , nɛ mɛ lɛm zɔk saamɔ swe fin na . » Nɛ ha ndangtɛ ngimɔ , ngɛ-ngɛ-ngɛ tutum teka ha zu Elimas . A angara tama mɔ nɛnɛ hazu ki wi , ka lɛma ba kɔ wa ngbɔsi nɛ wɛnɛ .
44013012	Ka gɔfɔrma zɔka mɔ ka hɔa , a mɛkara Jésus . Nɛ osamɔ pɛ hio wan-nɛtom hazu Kongawan gbinɔ gbala tɛ wa .
44013013	Paul hinɛ hio sɔy-yali pɛa lea kuga ha Pafos hazu nɛ ha Perze ha kandɔnu Panfili . Ka mbwa hɔa haki , Jean Marc laka mbwa gde , a kiforo si ha Jérusalem .
44013014	Mɛgi , mbwa guotɛ ha Perze nɛ ha Antioshe mɔ kandɔnu Pisidi . Ka hɔa ha swe ɔmtɛ , mbwa lea twa gɔ Sɔ , nɛ mbwa dungɔnu ang .
44013015	Ka ɛ tɔla mɔ ha zang mbonga pɛ Moïse nɛ hio wan-tɔkuliwen kari , hio wan-zu twa gɔ Sɔ tomsa mɛ tɔ ha mbwa : « Hio ya ɔ , ka ɛnɛ nɛ mbɔla mɛ mbo nɛ hio wi , ɛnɛ awol sising . »
44013016	Paul guotɛ , pɛbhaka kɔ nɛ tɔa : « Hio wi mɔ Israel , nɛ hio wi fɛt ka lukisi Sɔ . Ɛnɛ ze mi !
44013017	Sɔ pɛ kandɔ pɛ ɔ , Israel , weka hio ngbabafa ɔ . A ngbangsa kandɔ ɛngɛ ha ngimɔ , ka mbwa dungɔ ha Ezipte . Hapata , a gbosasa mbwa haki nɛ wal ngatɛ pɛa .
44013018	A tɔna mbwa lɛm nɛ bɛlɛ bhukɔa nar , ka mbwa dea ha kpɛnu .
44013019	Hapata wɛnɛ bhondasa kandɔ mɔrkɔ zanga bwa ha Kanaan , a kuo kandɔnu pɛ mbwa ha hio wi mɔ Israel tuka likɔ .
44013020	Mɔ ndɔng fɛt baa ngimɔ lɛm nɛ kili bɛlɛ gɔmmay nar zubhukɔa mɔrkɔ . Hapata ɛngi , Sɔ kuo hio ma wi ha soko mbwa gde tuka wan-gɔn kita tee kanɛ ngimɔ pɛ wan-tɔkuliwen Samuel .
44013021	Angiri ha ngimɔ ɛngi , hio wi pɛ Israel ngoya kpaa kongapora , nɛ Sɔ haa mbwa Saul , bem pɛ Kis , bezang pɛ Benjamin . Saul dungɔ kongapora bɛlɛ bhukɔa nar .
44013022	Ka Sɔ mulo Saul pi , a haa mbwa David tuka kongapora . Sɔ kɛa wen hazu wa nɛ tɔa : ‹ Mi kpaa David , bewei pɛ Yese . Wɛnɛ nɛ̂ wi ka lɛma nɛ sila mi . A bede hio mɔ fɛt , ka sila mi ngoya . ›
44013023	Tuka Sɔ bagɔn nua sɔngsi , a tomsa ma bezang pɛ David hazu kpasisi hio wi mɔ Israel . Wi ɛngɛ nɛ̂ Jésus .
44013024	Sɔngsi ka Jésus tɛ angiri ka tom pɛa na , Jean saa sala ha hio wi mɛ kandɔ Israel nde , mbwa atɛ , nɛ wɛnɛ begdumsi mbwa ha li hazu osi nde , mbwa kiforo sila mbwa .
44013025	Nɛ ha kpogio tom pɛa , Jean tɔa : ‹ Ɛnɛ zɔk mi tuka o ? Mi bo nɛ̂ Mesi na . Ma , wɛnɛ betɛ ha pata mi , nɛ mi bo nɛ zioa mɛ bul pɛl nakala pɛa na . ›
44013026	« Hio ya mi , bezang pɛ Abraham , nɛ hio wi fɛt ka lukisi Sɔ . Ɛnɛ ze , Sɔ tomsa kasara ɛngɛ hazu kpasisi ɔ fɛt .
44013027	Hio wi mɛ Jérusalem , nɛ hio wan-le pɛ mbwa fɛt tɛ ing nde , Jésus tɛa hazu kpasisi ɔ , na . Ngase ka mbwa ha tɔla wen pɛ hio wan-tɔkuliwen ha swe ɔmtɛ ndang ndang fɛt , mbwa ing gotoa ndang na . Ma , mbwa lɛmsara hio wen ndɔng nɛ wal gɔna kita fio ha zu Jésus .
44013028	Nɛ ngase ka mbwa tɛ kpa ma mɔ mɛ gɔn kita fio ha zu Jésus na , mbwa ana Pilate mɛ gbɛ wɛnɛ .
44013029	Hapata , ka mbwa lɛmsara mɔ , ka ɛ ngɛraka ha zang takarata pɛ Sɔ ha zu Jésus , fɛt kari , mbwa zilso wɛnɛ ha getakate gde ha zang kɔfio .
44013030	Ma , Sɔ tunso wɛnɛ ha soko hio fiowi .
44013031	Ha zang dɔka yala , Jésus gbasa tɛ ha hio wi ndɔng , ka banɛ hinɛ wɛnɛ angiri ha Galile hɔ ha Jérusalem . Yo nɛ̂ mbwa ka tɛ bo nɛ̂ hio wan-bul wen tɛ wa ha hio wi mɛ kandɔ Israel .
44013032	Mɛgi , ɔ bul Dede Wen ha ɛnɛ nde , Sɔ lɛmsara mɔ , ka wɛnɛ bagɔn se nua ha hio ngbabafa ɔ .
44013033	A lɛmsara yo hazu ɔ , hio bezang pɛ mbwa , nɛ wal tunso Jésus ha soko hio fiowi , gbesi tuka David ngɛraka ha zang zebwa gima pɛa : ‹ Mɛ nɛ̂ Bewei pɔm . Mɛsɛ , mi tɛ bo nɛ̂ Bafa mɛ . ›
44013034	Sɔ tunso wɛnɛ ha soko hio fiowi , nɛ wɛnɛ lɛm kifiri ha kɔfio hazu yek ndang na . Yo nɛ̂ mɔ , ka wɛnɛ batɔ wena se : ‹ Mi beha ɛnɛ hio kpasa nzɔy mɔ , ka mi bagɔn nua mɛ ha ha David . ›
44013035	Mɛgi , David tɔa fin ha ma mbing gima pɛa nde : ‹ Mɛ bekafi nde , tɛ nzɔy wan-tom pɛ mɛ ayek . ›
44013036	Ha ngimɔ pɛa , David dea mɔ ka sila Sɔ ngoya , hapata a fea fin . Ɛ gunɔ wɛnɛ hapɛtɛ hio ngbabafa wa , nɛ tɛ wa yeka .
44013037	Ma , Jésus , ka Sɔ tunso ha soko hio fiowi , tɛ wa tɛ yek ndang na .
44013038	Mɛgi , hio ya mi , ɛnɛ aing nde , Sɔ bheka mɛ bisi sɛmbɔ pɛ ɛnɛ nɛ wal Jésus . Mbonga pɛ Moïse lɛm de nde , ɛnɛ apen sɛɛ ha li kita pɛ Sɔ , na .
44013039	Ma , wi ndang ndang fɛt ka mɛkara Jésus , Sɔ dea nde , mbwa apen sɛɛ ha li kita pɛa kari .
44013040	Mɛgi , ɛnɛ pangay nde , mɔ ka hio wan-tɔkuliwen batɔ , atek ha zu ɛnɛ na . Mbwa batɔ :
44013041	‹ Ɛnɛ zɔk , ɛnɛ hio wan-bhɛsiri wen pɛ Sɔ , ɛnɛ yaksi nɛ ɛnɛ bhondi ! Hazu mi bede ma tom ha ngimɔ tunɔ pɛ ɛnɛ , ka ɛnɛ lɛm mɛkiri ha yo na , ngase ka ma wi tɔa kasia ha ɛnɛ . › »
44013042	Ka Paul nɛ Barnabas ha gboa ha twa gɔ Sɔ , hio wi ana mbwa hazu bul fin wen hazu ndangtɛ mɔ ɛngɛ ha swe ɔmtɛ mɔ pata .
44013043	Hapata kɛtana soko , hio dɔka zuife nɛ dɔka wi ndɔng ka tɛ bo ha dea tom Sɔ pɛ zuife , ndara pata mbwa . Mɛgi , Paul hinɛ Barnabas wolamɔ hinɛ mbwa nɛ mboa mbwa nde , mbwa abhɔn ha gdea tazu mbwa ha dede sila pɛ Sɔ .
44013044	Nɛ ka hɔa ha swe ɔmtɛ mɔ pata , sulo wi mɔ le fɛt wesara may hazu ze wen pɛ Kongawan .
44013045	Ka hio zuife zɔka dɔka giliwi , mbwa angara dea silamɔ . Mbwa kɛkara wen ha nu Paul nɛ mbwa fɛngsa wɛnɛ .
44013046	Mɛgi , Paul nɛ Barnabas baa da nɛ tɔa ha mbwa : « Dea nde , ɛ atɔ wen pɛ Sɔ ha ɛnɛ sɔngsi . Ma , ɔ zɔka nde , ɛnɛ mulo yo pi . Ɛnɛ gbasa tɛ ɛnɛ tuka wi ka lɛm nɛ tunɔ kpoo na . Mɛgi , ɔ ha kiforo tɛ nɛ ha pɛ hio wi ndɔng , ka bo nɛ̂ zuife na .
44013047	Hazu Kongawan baha nu ha ɔ mɛgɛ : ‹ Mi gdea mɛ tuka saamɔ hazu wi ndɔng , ka bo nɛ̂ zuife na . Mɛ benɛ nɛ tɔ wen mɔ ka bekpasisi hio wi hɔ ha kpogio nzan fɛt . › »
44013048	Ka hio wi ndɔng , ka bo nɛ̂ zuife na , zea wen ɛngɛ , mbwa dea totɛ pentɛ . Mbwa lukoso wen pɛ Kongawan . Nɛ wi ndɔng fɛt , ka Sɔ weka mɛ kpa tunɔ kpoo , mɛkara Jésus .
44013049	Mɛgi wen pɛ Kongawan dama kandɔnu ɛngi fɛt .
44013050	Hio zuife ilo hio ma konga bhoko , ka lukisi Sɔ , nɛ hio konga wei mɔ le ɛngi nde , mbwa anamili Paul hinɛ Barnabas nɛ yin mbwa gbo ha kandɔnu ɛngi .
44013051	Mɛgi , Paul nɛ Barnabas ngbɔa ngbabhuki nanga mbwa hazu osi gdanga deamɔ pɛ hio wi ndɔng . Nɛ mbwa pena nɛ ha le Ikoniom .
44013052	Ma , hio wi mɛ Antioshe ka tɛ bo nɛ̂ wan-yambimɔ pɛ Jésus dona nɛ totɛ nɛ Nzɔy-Sɔtɛ .
44014001	Ha Ikoniom Paul nɛ Barnabas lea fin twa gɔ Sɔ pɛ hio zuife . Mbwa bulo wen pɛ Sɔ nɛ ngatɛ . Mɛgi , hio dɔka zuife nɛ hio dɔka wi mɔ olo kandɔ mɛkara Jésus .
44014002	Ma , hio zuife ndɔng ka ngoy mɛkara na , aa sɔkira ha zala hio wi mɔ olo kandɔ nde , sila mbwa apang nɛ hio ya ha Christ .
44014003	Ngase ɛngi , Paul nɛ Barnabas dungɔ ha Ikoniom ngimɔ nɛzikoa . Mbwa gdea tazu mbwa ha tɛ Kongawan , mɛgi mbwa wolamɔ nɛ da . Mbwa bulo wen dede sila pɛ Sɔ , nɛ Sɔ haa mbwa ngatɛ mɛ de nɛ mɔweka nɛ mɔkifi hazu osi nde , wen pɛ mbwa nɛ̂ tɛwen .
44014004	Ma , hio wi mɛ gasa le ɛngi kɛtana soko bwa . Hio ma dungɔ ha gdong hio zuife , nɛ hio ma ha gdong hio wan-nɛtom .
44014005	Hapata , hio ma zuife nɛ hio ma wi mɔ olo kandɔ , tɛ ba nɛ hio wan-le pɛ mbwa , guotɛ sungiri nɛ Paul hinɛ Barnabas hazu lo mbwa nɛ ta gbɛ .
44014006	Ka Paul nɛ Barnabas zɔka mɛgi , mbwa yuomɔ pen ha hio le mɔ kandɔnu Likaoni , ha le Listre , ha le Derbe , nɛ ha hio le hapɛtɛa .
44014007	Nɛ mbwa dungɔ ha bulo Dede Wen haki .
44014008	Ha Listre , ma wi ndang ang ka ɛ bhɛa nɛ kumɔ nanga . A dung ka ha nu sɔna , a nɛ nɔ ndang na .
44014009	Ma swe , wei ɛngɛ dungɔ ha zea Paul ha bulo wen . Paul mbara wɛnɛ gdoo , nɛ zɔka nde , wɛnɛ nɛ mɛkaramɔ mɛ kpasi ha zɛlɛ pɛa .
44014010	Mɛgi , Paul tɔa ha wɛnɛ nɛ ngagɛl : « Gutɛ mɛ , mɛ yol nzeng . » Nɛ wia kpera , nɛ a angara nɛa nɔ .
44014011	Ka hio wi zɔka mɔ ka Paul dea , mbwa fɛt gdɔra nɛ nu le pɛ mbwa Likaoni , mbwa tɔa : « Hio sɔ yola tɛ wi , nɛ mbwa zilo tɛ ha le pɛ ɔ . »
44014012	Mbwa saa ling Barnabas nde , Zeus , gasa sɔ pɛ mbwa , nɛ ling Paul nde Hermes , hazu a dungɔ nɛ̂ wan-bulwen olo nu sɔ Zeus .
44014013	Wan-hasadaka mɔ twa sɔ Zeus , ka dungɔ ha dɛl ha nu kin le , kuo hio bafa nday , ka ɛ kpoa hio dote ha zu mbwa , nɛnɛ ha li nu kin le . Wɛnɛ nɛ hio giliwi fɛt ngoya ha nɛ sadaka ha Paul nɛ Barnabas .
44014014	Ka Paul nɛ Barnabas zea wena , mbwa gbaa la ha tɛ mbwa , kpera le soko giliwi nɛ mbwa tɔa :
44014015	« Hio dan ɔ , ɛnɛ de mɔ mɛgɛ hazu ge ? Zɔk , ɔ nɛ̂ wi gbesi tuka ɛnɛ . Ɔ bul Dede Wen ha ɛnɛ nde , ɛnɛ ato gdong ha hio buko sɔ ndɔng nɛ ndari tunɔ Sɔ ka bade ngɔn nɛ nu , nana-litɔng nɛ mɔ fɛt ka dung ang .
44014016	Ha hio ngimɔ ka pena , Sɔ gdea hio kandɔ fɛt nde , mbwa aba wal , ka sila mbwa ngoya .
44014017	Ma , ngase ɛngi , swe fɛt wɛnɛ ha gbasa tɛ nɛ wal dedemɔ ka wɛnɛ ha dea . Wɛnɛ ha ɔlsa dede kolo ha zu ɛnɛ , nɛ ha dea nde , hio yɔng pɛ ɛnɛ afe ha dede ngimɔ . Wɛnɛ ha haa yɔngamɔ ha ɛnɛ nɛ ha donsa sila ɛnɛ nɛ totɛ . »
44014018	Ngase nɛ tɔa mɛgi , hio wan-nɛtom kpaa gasa yeksamɔ mɛ dol hio giliwi mɛ ha sadaka ha mbwa .
44014019	Hio ma zuife guotɛ ha gasa le Antioshe nɛ Ikoniom tɛnɛ . Mbwa aa sɔkira ha zala hio wi , nɛ mbwa loa Paul nɛ ta . Hazu mbwa takara nde , a fea kari , mbwa daka wɛnɛ nɛnɛ ha gdong le .
44014020	Ma , ka hio wan-yambimɔ pɛ Jésus wesara may zikiri wɛnɛ , a guotɛ si ha gasa le . Ka mɔsaa , wɛnɛ hinɛ Barnabas baa wal pen ha Derbe .
44014021	Ha le Derbe , Paul nɛ Barnabas bulo Dede Wen , nɛ dɔka wi tɛ bo nɛ̂ wan-yambimɔ pɛ Jésus . Hapata , mbwa kiforo fin ha Listre , ha Ikoniom , nɛ ha Antioshe mɔ Pisidi .
44014022	Ha zang le ndɔng mbwa mboa hio wan-yambimɔ pɛ Jésus nde , mbwa abhɔn nɛ nɔa nging ha mɛkaramɔ . Mbwa tɔa fin : « Dea nde , ɔ akpa gasa yeksamɔ sɔngsi ka ɔ bele ha zang Kongakandɔ pɛ Sɔ . »
44014023	Ha eglize ndang ndang fɛt , Paul nɛ Barnabas weka hio kotowi gde ha zu mbwa . Mbwa gɔa Sɔ nɛ zimɔ yɔngamɔ , nɛ mbwa gdea kotowi ndɔng ha kɔ Kongawan , ka mbwa mɛkara ha wɛnɛ .
44014024	Hapata mbwa gɔna kandɔnu Pisidi nɛ hɔa ha kandɔnu Panfili fin .
44014025	Mbwa bulo wen pɛ Sɔ ha le Perze , nɛ mbwa zilo nɛ ha le Atali .
44014026	Haki , mbwa lea kuga hazu kifiri ha Antioshe , le ka mbwa ba-angiri nɛ yali pɛ mbwa . Yo nɛ̂ haki ka ɛ bagde mbwa ha si dede sila pɛ Sɔ hazu tom ka mbwa lɛmsara sising .
44014027	Nɛ ka mbwa hɔa ha Antioshe , mbwa wesara giliwi mɔ eglize nɛ baa kasi mɔ fɛt , ka Sɔ dea nɛ wal mbwa . Mbwa tɔa fin nde , Sɔ haa wal mɛ mɛkiri Jésus ha hio wi ndɔng , ka bo nɛ̂ zuife na .
44014028	Nɛ mbwa dungɔ ngimɔ nɛzikoa haki hinɛ hio wan-yambimɔ pɛ Jésus .
44015001	Hio ma wi , ka guotɛ ha Judée tɛ ha Antioshe mɔ Siri , osa mɔ ha hio wi pɛ Christ nɛ tɔa : « Ka ɛ gɔn sɔru ɛnɛ lɛm nɛ mbonga pɛ Moïse na , Sɔ lɛm kpasisi ɛnɛ na . »
44015002	Paul nɛ Barnabas kafa wen ɛngɛ nɛ sio kafɛ nɛngaya hinɛ wi ndɔng . Ɛ bhɔngara wen nde , Paul , Barnabas nɛ hio ma wi anɛ ha Jérusalem , nɛ gde wen mɔ ɛngɛ ha li hio wan-nɛtom nɛ hio kotowi mɔ eglize .
44015003	Eglize mɔ Antioshe gbakara mbwa nɛ mɔ fɛt hazu yali . Nɛ mbwa gɔna kandɔnu Fenisi nɛ Samari . Ha liwal mbwa baa kasi ha hio wi pɛ Christ nde , wi ndɔng , ka bo nɛ̂ zuife na , kiforo sila nɛ mɛkara Jésus . Kasi ɛngɛ haa totɛ pentɛ ha hio wi pɛ Christ fɛt .
44015004	Ka mbwa hɔa ha Jérusalem , giliwi mɔ eglize , nɛ hio wan-nɛtom nɛ hio kotowi baa mbwa nɛ dede kɔ . Mbwa baa kasi mɔ fɛt , ka Sɔ dea nɛ wal mbwa .
44015005	Ma , hio ma wi ha soko zugili Farizien ka mɛkara Jésus guotɛ tɔ nde , dea ka de nde , ɛ agɔn sɔru wi pɛ Christ ndɔng , ka bo nɛ̂ zuife na , nɛɛ aha nu ha mbwa mɛ pam mbonga pɛ Moïse .
44015006	Mɛgi hio wan-nɛtom nɛ hio kotowi wesara may hazu ki goto wen ɛngɛ .
44015007	Nɛ ka mbwa sio kafɛ nɛdɔka , Pierre guotɛ tɔ ha mbwa : « Hio ya mi , ɛnɛ ingɔ nde , yo tɛ bo nɛ̂ ngimɔ nɛdɔka , ka Sɔ saa mi ha soko ɛnɛ hazu bul Dede Wen ha wi ndɔng , ka bo nɛ̂ zuife na , tuka nde , mbwa aze yo nɛ mɛkiri Jésus .
44015008	Nɛ Sɔ , ka ingɔ sila wi fɛt , gbasa nde , a mɛkara mbwa nɛ wal haa Nzɔy-Sɔtɛ ha mbwa fin , gbesi tuka ka wɛnɛ baha ha ɔ .
44015009	Sɔ tɛ gba soko ɔ hinɛ mbwa na . A sasasa sila mbwa hazu mbwa mɛkara Jésus .
44015010	Hazu ge ɛnɛ ha wea sila Sɔ sising nɛ wal gdea zio toy ha zu wi ndɔng ge nde ? Ngase hio ngbabafa ɔ , ngase ɔ , tɛ lɛm toy yo na .
44015011	Ma , ɔ mɛkara nde , Sɔ kpasasa ɔ nɛ wal dede sila pɛ Kongawan Jésus gbesi tuka mbwa fin . »
44015012	Nɛ wi fɛt ka wesara may haki kara selele . Mbwa fɛt lɛnga zala ha tɛ Barnabas hinɛ Paul ha tɔa wen mɔweka nɛ mɔkifi , ka Sɔ dea nɛ wal mbwa ha soko hio wi ndɔng , ka bo nɛ̂ zuife na .
44015013	Ka mbwa karsa tɔa wen , Jacques kɔa nɛ tɔa : « Hio ya mi , ɛnɛ ze mi !
44015014	Simon baa kasi ha ɔ sising mɛng Sɔ bhɔngara sɔngsi bhee mɛ weki ma kandɔ pɛa ha sokoɛ ndɔng , ka bo nɛ̂ zuife na .
44015015	Kasi ɛngɛ lɛma nɛ hio wen , ka hio wan-tɔkuliwen bangɛriki :
44015016	‹ Kongawan tɔa : Hapata ɛngi , mi bekifiri bin , nɛ twa pɛ David ka bagbin , mi bebɛ yo nɛ mbinga . Mi begu yangala twa ɛngɛ gde ha ngɔn , mi beyolsi yo fin ,
44015017	tuka nde , hio olo wi fɛt nɛ hio kandɔ fɛt , ka mi basa mɛ tɛ hio wi pɔm , aki mi , Kongawan . Mi bede mɔ ndɔng ,
44015018	ka mi bagbasi sɔngsi bhee . › »
44015019	Nɛ Jacques tɔa fin : « Mɛgi , mi kpaa nɛdedea nde , hio wi ka bo nɛ̂ zuife na , nɛ ka kiforo sila ha Sɔ , akpa yeksamɔ na .
44015020	Ma , ɔ ngɛriki sɔna ha mbwa nde , mbwa azim sari , ka ɛ haa nɛ sadaka ha hio gbele sɔ . Nde , ka mbwa ade wanza na . Nde , mbwa azim sari ka tɔktɛ wa tɛ sɛ fɛt na . Nɛ nde , ka mbwa ayɔng tɔk sari na .
44015021	Hazu angiri nɛ ngimɔ pɛ hio ngbabafa ɔ , ɛ bulo mbonga ndɔng pɛ Moïse ha zang hio le fɛt , nɛ ha swe ɔmtɛ fɛt , ɛ tɔla yo nɛnɛ ha zang hio twa gɔ Sɔ . »
44015022	Hio wan-nɛtom , hio kotowi nɛ giliwi mɔ eglize fɛt zɔka nɛdedea mɛ weki hio ma wi ha soko mbwa hazu tomsi ha Antioshe hinɛ Paul nɛ Barnabas . Mbwa weka Jude , kaɛ sa nde Barsabas , nɛ Silas . Wi ndɔng bwa dungɔ nɛ zioa ha li mbwa .
44015023	Mbwa ngɛraka ma takarata gde ha kɔ wi ndɔng . Yo tɔa mɛgɛ : « Ɔ , hio wan-nɛtom nɛ hio kotowi fɛt , ɔ fana hio ya ɔ , ka bo nɛ̂ zuife na , ka dung ha le Antioshe , ha kandɔnu Siri nɛ ha kandɔnu Silisi .
44015024	Ɔ zea nde , hio ma wi ha soko ɔ hɔa ha pɛ ɛnɛ nɛ tɔa ma wen ka bhunzoko nɛ gdangsa sila ɛnɛ . Ɔ tɛ haa nu ha mbwa mɛ tɔ wen mɛgi na .
44015025	Hazu ɛngi , ɔ kpoa zuwen nɛ sila ndang mɛ weki hio ma wi , nɛ tomsi mbwa ha pɛ ɛnɛ hinɛ hio ndɔngsila ɔ , Paul nɛ Barnabas ,
44015026	ka kpɔya mɔ ha fio ha dea tom pɛ Kongawan pɛ ɔ , Jésus-Christ .
44015027	Mɛgi , ɔ tomsa Jude nɛ Silas ha pɛ ɛnɛ . Mbwa betɔ ha ɛnɛ nɛ tɛ mbwa mɔ ka ɔ ngɛraka hakɛ .
44015028	Nzɔy-Sɔtɛ nɛ ɔ fɛt zɔka nde , yo bo nɛ dedea mɛ gde ma zio toy ha zu ɛnɛ na . Yo sɔna nɛ̂ mɔ ndɔng , ka lɛma :
44015029	Ɛnɛ azim sari , ka ɛ haa nɛ sadaka ha hio gbele sɔ . Ka ɛnɛ ayɔng tɔk sari na . Ɛnɛ azim fin sari ka tɔktɛ wa tɛ sɛ fɛt na . Ka ɛnɛ ade wanza na . Ka ɛnɛ pama mɔ ndɔng , ɛnɛ bede mɔ nɛdedea . Ɔ fana ɛnɛ fɛt . »
44015030	Mɛgi , hio wan-nɛkasara ndɔng nar pena . Ka mbwa hɔa ha Antioshe , mbwa wesara hio wi pɛ Christ fɛt , nɛ haa takarata ɛngɛ ha mbwa .
44015031	Mbwa tɔla yo , nɛ mbwa dea totɛ pentɛ hazu yo haa da ha mbwa .
44015032	Nɛ Jude nɛ Silas , ka dungɔ fin nɛ̂ hio wan-tɔkuliwen , mboa hio ya ndɔng nɛ dɔka wen hazu ngasisi mɛkaramɔ pɛ mbwa .
44015033	Mbwa dungɔ haki ma ngimɔ , hapata hio ya ndɔng kɛatɛ nɛ mbwa nde , mbwa asi nɛ gaamɔ ha pɛ hio wi ndɔng , ka batomsi mbwa .
44015034	[ Ma , Silas ngoya pɛa mɛ bhɔn haki . ]
44015035	Paul nɛ Barnabas bhɔna ha Antioshe . Mbwa hinɛ dɔka hio ma wi osa nɛ bulo Dede Wen pɛ Kongawan .
44015036	Hio ma yala hapata , Paul tɔa ha Barnabas : « Ɔ kifiri nɛ , nɛ zɔk hio ya ɔ ha hio le fɛt , ka ɔ babul wen pɛ Kongawan ang , hazu zɔk mana mbwa dung mɛng . »
44015037	Barnabas ngoya kuo Jean , ka ɛ sa fin nde Marc , nɛnɛ hinɛ mbwa .
44015038	Ma , Paul kpaa nde , yo bo nɛdedea mɛ ku wɛnɛ nɛnɛ ha yali na , hazu a bayumɔ lak mbwa gde ha Panfili , nɛ a tɛ nɛ ha tom hinɛ mbwa fin na .
44015039	Mɛgi , mbwa zanga wen nɛkpasa ha soko may , nɛ mbwa kɛtana soko . Barnabas kuo Marc , nɛ mbwa lea kuga hazu nɛ ha kisi Shipre .
44015040	Paul nɛ pɛa tɛ weka Silas . Ka hio wi pɛ Christ gɔa Sɔ mɛ de dede sila ha tɛ mbwa , mbwa pena .
44015041	Mbwa gɔna kandɔnu Siri nɛ Silisi nɛ ngasasa hio wi mɔ hio eglize haki .
44016001	Paul hɔa ha Derbe nɛ ha Listre . Haki , ma wan-yambimɔ pɛ Jésus dungɔ ang , ling wa nde , Timothée . Nana wa nɛ̂ wi pɛ Christ mɔ kandɔ zuife , ma , bafa wa nɛ̂ kandɔ greke .
44016002	Hio wi pɛ Christ ha Listre nɛ ha Ikoniom , tɔa dede lingtɛ Timothée .
44016003	Paul ngoya wɛnɛ tuka sɔy-yali . Mɛgi , a kuo wɛnɛ nɛ gɔna sɔru wa hazu hio zuife ha kandɔnu ndɔng ingɔ nde , bafa wa nɛ̂ greke .
44016004	Ha hio gasa le , ka Paul , Silas nɛ Timothée pena ang , mbwa bulo wen mɔ , ka hio wan-nɛtom nɛ hio kotowi ha Jérusalem kpoa zua . Nɛ mbwa mboa hio wi pɛ Christ mɛ pam wen ɛngɛ .
44016005	Mɛgi , hio wi mɔ hio eglize tɛ bo nɛngaya ha wal mɛkaramɔ , nɛ dɔka mbwa dungɔ ha yɛbha yala ndang ndang fɛt .
44016006	Nzɔy-Sɔtɛ dolsa mbwa mɛ nɛ nɛ bul wen pɛ Sɔ ha kandɔnu Azi . Mɛgi , mbwa gɔna kandɔnu Frizi nɛ kandɔnu Galasi pen .
44016007	Ka mbwa hɔa hapɛtɛ kandɔnu Misi , mbwa kio wal mɛ le ha kandɔnu Bitini . Ma , Sɔtɛ pɛ Jésus kafa .
44016008	Mɛgi , mbwa gɔna kandɔnu Misi nɛ zil ha gasa le Troas .
44016009	Ha ma zɛ ndang , Paul zɔka lisɔ . A zɔka ma wi mɔ kandɔnu Masedoane ha yola . Wi ɛngɛ lokatɛ ha wɛnɛ nɛ tɔa : « Mɛ tɛ ha Masedoane hazu gbakiri ɔ ! »
44016010	Nɛhasa hapata ɛngi , ɔ kio wal mɛ pen ha Masedoane , hazu ɔ ingɔ nɛdedea nde , Sɔ saa ɔ mɛ nɛ nɛ bul Dede Wen ha hio wi haki .
44016011	Ɔ danga kuga ha Troas nɛnɛ nzeng ha kisi Samotras . Yala ndang hapata , kuga bhanda ha gasa le Neapolis .
44016012	Haki ɔ nɛa ha Filipe , gasa le mɔ kandɔnu Masedoane . Hio wi mɔ kandɔ Rome de le ang . Ɔ dungɔ haki hio ma yala .
44016013	Ha swe ɔmtɛ , ɔ gboa ha Filipe nɛ ɔ nɛa hapɛtɛ nanali . Ɔ takara nde , bhandi gɔ Sɔ pɛ hio zuife haki . Ɔ dungɔnu nɛ ɔ wolamɔ hinɛ hio bhoko , ka wesara may haki .
44016014	Ha soko mbwa ma bhoko mɔ gasa le Tiatire ang ka lukisi Sɔ , ling wa nde Lidi . Wɛnɛ nɛ̂ wan-gdongi tili gbɛ la , ka gɛnɛa nɛ ngaya pentɛ . A zea wen pɛ Paul , nɛ Sɔ gbosasa sila wa nde , wɛnɛ amɛkiri yo .
44016015	Ɔ gdumso wɛnɛ nɛ hio nam pɛa fɛt ha li nɛ ling Jésus . Hapata a saa ɔ nɛ tɔa : « Ka ɛnɛ zɔka nde , mi mɛkara Jésus nɛkpasa , ɛnɛ atɛ , tɛ ɔ ha twa pɔm . » Nɛ a nɔsasa ɔ mɛ mɛkiri .
44016016	Ma swe , ka ɔ dungɔ ha nɛa ha bhandi gɔ Sɔ , ɔ kpaa may hinɛ ma bala bhoko . Wɛnɛ nɛ dua , ka ha wɛnɛ zɛng mɛ ing mɔ ka behɔ bin . Hio wan pɛa dungɔ ha kpaa mbɔli nɛdɔka nɛ wal zɔka mɔ pɛa .
44016017	Wɛnɛ naka pata Paul nɛ ɔ fɛt , nɛ a gdɔra nɛ ngagɛl : « Hio wi ndɔng nɛ̂ wan-tom pɛ Sɔ ha kuso ngɔn . Mbwa ha osa ha ɛnɛ wal mɔkpasi . »
44016018	A dea tuka ɛngɛ yala nɛdɔka , kanɛ sila Paul yimɔ nɛkpasa . A kiforo tɛ zɔk bhoko ɛngɛ , nɛ a tɔa ha dua : « Nɛ ling Jésus-Christ , mi ha nu ha mɛ mɛ gbo ha tɛ wa pen ! » Nɛ ha ndangtɛ ngimɔ dua gboa pen .
44016019	Ka hio wan pɛa zɔka nde , mbwa lɛm kpa mbɔli nɛ wal pɛa fin na , mbwa baa Paul nɛ Silas nɛ daka mbwa nɛnɛ ha dɛl mɔ lea ha li hio wan-le .
44016020	Nɛ mbwa kuo mbwa nɛnɛ ha li hio wan-gɔn kita . Mbwa tɔa : « Hio wi ndɔng ha bhunzoko gasa le pɛ ɔ . Mbwa nɛ̂ zuife ,
44016021	nɛ mbwa ha osa hio ma mbombe ndɔki deamɔ . Ma , ɔ nɛ̂ wi mɔ Rome , nɛ mbonga pɛ ɔ kafa mɛ mɛkiri mana mɛ de yo . »
44016022	Hio zugiliwi fin dea ngambi sungiri Paul nɛ Silas . Hio wan-gɔn kita haa nu nde , ɛ akangiri la tɛ mbwa nɛ zuri mbwa nɛ zambala .
44016023	Nɛ kaɛ mɛla mbwa nɛ gdanga kari , ɛ pio mbwa ha zang twa zɔbhɔ . Nɛ hio wan-gɔn kita haa nu ha wan-pɛm twa zɔbhɔ nde , wɛnɛ apɛm mbwa nɛkpasa .
44016024	Hazu a kpaa haanu mɛgi , a pio mbwa ha kpogio gdɔku twa zɔbhɔ , nɛ a aa poka ha nanga mbwa .
44016025	Ha wal gduko zɛ , Paul nɛ Silas dungɔ ha gɔa Sɔ nɛ ha bea gima lukisi nɛ Sɔ . Nɛ hio olo wan-zɔbhɔ ha zea mbwa .
44016026	Nɛhasa nu yaka nɛngaya . Twa zɔbhɔ fesa , hio nutwaa gbosasa tɛ , nɛ gbazɔbhɔ pɛ hio wan-zɔbhɔ fɛt bulo .
44016027	Wan-pɛm twa zɔbhɔ tunɔ . Ka wɛnɛ zɔka hio nutwa zɔbhɔ long , a takara nde , hio wan-zɔbhɔ pena fɛt kari . Mɛgi , a daka gbapa hazu gbɛ nɛ tɛ wa .
44016028	Ma , Paul gdɔra nɛ ngagɛl : « Mɛ gbɛ tɛ mɛ na , ɔ fɛt ang ! »
44016029	Wan-pɛm twa zɔbhɔ ana kan-du we , nɛ a sɔawi le gdɔku pɛ Paul hinɛ Silas . Tɛ wa yaka tututu , nɛ a teka ha si mbwa .
44016030	Hapata a kaya mbwa gbo nɛ ha dɛl , nɛ a ana mbwa : « Hio gasa wi , mi bede nɛ ge , ka mi akpasi , ge nde ? »
44016031	Nɛ mbwa kiforo wen : « Mɛ mɛkiri Kongawan Jésus , nɛ mɛ bekpasi , mɛ nɛ hio wi mɔ twa pɛ mɛ fɛt . »
44016032	Mbwa bulo wen pɛ Kongawan ha wɛnɛ nɛ hio wi mɔ twa pɛa fɛt .
44016033	A kaya mbwa ha ndangtɛ ngimɔ nɛ zɛ nɛnɛ ha bhandi pɛa , nɛ a fala dalɛ pɛ mbwa . Nɛ sising mbwa gdumso wɛnɛ ha li nɛ ling Jésus , nɛ fin hio wi mɔ twa pɛa fɛt .
44016034	Hapata a kuo mbwa nɛnɛ ha zang twa pɛa , nɛ a haa yɔngamɔ ha mbwa . Wɛnɛ nɛ hio wi pɛa fɛt dungɔ nɛ gasa totɛ , hazu mbwa mɛkara Sɔ .
44016035	Ka mɔsaa kari , hio wan-gɔn kita tomsa hio ma wan-tom pɛ mbwa ha pɛ wan-pɛm twa zɔbhɔ . Mbwa tɔa : « Mɛ dak kɔ ha tɛ hio wi ndɔng ! »
44016036	Nɛ wan-pɛm twa zɔbhɔ bhaa wena ha Paul nɛ tɔa : « Hio wan-gɔn kita haa nu nde , mi adak kɔ ha tɛ ɛnɛ . Mɛgi , ɛnɛ lɛma gbo pen nɛ gaamɔ . »
44016037	Ma , Paul tɔa ha hio wan-tom ndɔng : « Mbwa tɛ gɔn kita ha zu ɔ na , ngase ɛngi mbwa mɛla ɔ ha li hio wi fɛt , ɔ ka dung nɛ̂ bele mɔ kandɔnu Rome . Hapata mbwa pio ɔ ha twa zɔbhɔ . Nɛ sising mbwa ngoya nde , ɔ apen nɛ wuso , mɛng nde ? Way , hio wan-gɔn kita atɛ nɛ tɛ mbwa tɛ gbosisi ɔ . »
44016038	Hio wan-tom sio nɛ tɔ wen ɛngɛ ha hio wan-gɔn kita . Nɛ gasa ke baa hio wan-gɔn kita ndɔng , ka mbwa zea nde , Paul nɛ Silas nɛ̂ bele mɔ kandɔnu Rome .
44016039	Mbwa nɛa nɛ ani tiso ha kɔ Paul nɛ Silas . Mbwa gbosasa mbwa gde sɛɛ , nɛ lokatɛ ha mbwa nde , mbwa agbo ha le ɛngɛ pen .
44016040	Paul nɛ Silas gboa ha twa zɔbhɔ nɛ ha pɛ Lidi . Mbwa kpaa hio ya ha Christ haki , nɛ mbwa gdea da ha sila mbwa . Hapata mbwa pena .
44017001	Paul nɛ Silas gɔna hio le Amfipolis nɛ Apoloni hɔ ha gasa le Tesalonike . Haki twa gɔ Sɔ pɛ hio zuife ang .
44017002	Tuka Paul dea swe fɛt , a lea twa gɔ Sɔ . Ha swe ɔmtɛ tar fɛt , a zanga wen hinɛ hio wi haki hazu takarata pɛ Sɔ .
44017003	A bulo gotoa ha mbwa nɛ osa mɛgɛ : « Lɛma nde , Mesi akpa yeksamɔ , wɛnɛ afe , nɛ wɛnɛ agutɛ ha soko hio fiowi . Nɛ Mesi , yo nɛ̂ Jésus ɛngɛ , ka mi tɔ wen pɛa ha ɛnɛ . »
44017004	Hio ma ha soko mbwa mɛkara , nɛ mbwa ndara Paul nɛ Silas . Hio dɔka greke , ka lukisi Sɔ , nɛ hio dɔka konga bhoko ndara mbwa fin .
44017005	Ma , hio zuife dea silamɔ . Mbwa kaya hio ma wan-gdanga zu ha soko hio wi mɔ zando , nɛ mbwa aa sɔkira ha zala hio giliwi . Mɛgi mbwa angara dea woto-wotomɔ ha zang le . Mbwa nɛa nɛ ki Paul nɛ Silas ha twa pɛ Yason hazu gde mbwa ha li wi fɛt .
44017006	Tuka mbwa tɛ kpa Paul nɛ Silas na , mbwa baa Yason nɛ hio ma ya ha Christ nɛnɛ ha pɛ hio wan-le . Mbwa angara gdɔra nɛ tɔa : « Wi ndɔng yeksa nzan fɛt , nɛ sising , mbwa hɔa hakɛ .
44017007	Yason baa mbwa nɛ dede kɔ ha twa pɛa . Wi ndɔng fɛt de mɔ sungiri nɛ mbonga pɛ kongapora Sezar hazu mbwa tɔa nde , ma mbing kongapora ang , ling wa nde , Jésus . »
44017008	Wen ndɔng bhunzoko giliwi nɛ hio wan-le .
44017009	Yason nɛ hio oloa kpea mbɔli nzango ha hio wan-le , ka daksa kɔ ha tɛ mbwa ha pata .
44017010	Ha ndangtɛ yala nɛ zɛ , hio ya ha Christ gdea Paul nɛ Silas pen nɛ ha le Bere . Ka mbwa hɔa haki , mbwa lea twa gɔ Sɔ pɛ hio zuife .
44017011	Sila hio zuife mɔ le Bere nɛ dedea pen pɛ hio zuife mɔ le Tesalonike . Mbwa baa wen pɛ Sɔ nɛ dede sila fɛt . Mbwa dungɔ ha tɔla takarata pɛ Sɔ swe fɛt hazu zɔk nde , mana wen pɛ Paul nɛ̂ tɛwen .
44017012	Dɔka wi ha soko mbwa mɛkara Jésus . Ha soko kandɔ greke , dɔka konga bhoko nɛ hio wei fin mɛkara Jésus .
44017013	Ma , ka hio zuife mɛ Tesalonike zea nde , Paul tɛ bo ha bulo wen pɛ Sɔ ha le Bere , mbwa nɛa haki . Nɛ mbwa aa sɔkira ha giliwi nɛ bhunziki mbwa fɛt .
44017014	Nɛhasa , hio ya ha Christ gdea Paul pen nɛ ha nukolo nana-litɔng . Ma , Silas nɛ Timothée bhɔna pɛ mbwa ha Bere .
44017015	Wi ndɔng , ka ngbɔsa Paul , nɛa hinɛ wɛnɛ hɔ ha gasa le Athènes . Haki a gdea kasara ha nu mbwa nde , Silas nɛ Timothée atɛ nɛhasa tɛ kpa wɛnɛ . Nɛ mbwa kiforo si ha Bere .
44017016	Ka Paul boka ha kera Silas nɛ Timothée ha Athènes , sila wa bhunzoko hazu a zɔka nde , hio wi mɔ le ɛngɛ ha lukoso hio gbele sɔ nɛdɔka .
44017017	Ha twa gɔ Sɔ , Paul wolamɔ hinɛ hio zuife nɛ hio olo wi , ka lukisi Sɔ . Nɛ swe fɛt a wolamɔ hinɛ wi , ka wɛnɛ kpaa ha bhandi zando .
44017018	Hio ma wan-mbarimɔ mɔ zugili Epikurien nɛ mɔ zugili Stoisien , zanga wen hinɛ Paul . Hio ma anamɔ : « Nalogorogol ɛngɛ ngoy tɔ nde ge ? » Nɛ hio ma , ka zea Paul ha bulo wen fio nɛ guotɛ pɛ Jésus , tɔa pɛ mbwa : « Wɛnɛ nɛ̂ wan-bul wen gɔn-gɛnɛ sɔ . »
44017019	Mbwa kuo wɛnɛ nɛnɛ ha bhandi kpo zuwen , ka ɛ sa nde Areopage . Mbwa ana wɛnɛ : « Ɔ lɛma ing goto mbombe osamɔ ɛngɛ ka mɛ ha tɔa wena , nde ?
44017020	Hazu ɔ ha zea hio gɔn-gɛnɛ wen ha nu mɛ , nɛ ɔ ngoya ing gotoa . »
44017021	Hio wi mɛ Athènes fɛt , nɛ hio gɔn-gɛnɛ wi haki , mbwa dungɔ ha pensa ngimɔ pɛ mbwa sɔna ha zea nɛ tɔa hio mbombe takaramɔ .
44017022	Mɛgi , Paul yola ha binsila bhandi kpo zuwen Areopage , nɛ a tɔa : « Ɛnɛ , hio wi mɛ Athènes , mi zɔka nde , ɛnɛ fɛt nɛ̂ wi , ka lukisi hio sɔ pentɛ .
44017023	Ka mi ha yala ha zang le , mi ha zɔka hio bhandi sɔ pɛ ɛnɛ . Mi kpaa ma bhandi ha sadaka ndang , ka ɛ ngɛraka mɔ ɛngɛ : ‹ Ha sɔ , ka wi ing na . › Yo nɛ̂ ɛngɛ , ka mi tɛa hazua . Mi betɔ wen mɔ ɛngɛ , ka ɛnɛ lukisi , nɛ ka ɛnɛ ing na .
44017024	Sɔ ɛngɛ , ka dea nzan nɛ mɔ fɛt , ka dung ang , wɛnɛ nɛ̂ wan ngɔn nɛ nu . Wɛnɛ de le ha zang twa , ka kɔ wi dea , na .
44017025	Mɔ ndang kɔpi wɛnɛ na . Mɛgi , hio wi lɛm ha wɛnɛ ma mɔ ndang na . Hazu yo nɛ̂ wɛnɛ , ka ha tunɔ nɛ ɔmi ha hio wi , nɛ mɔ fɛt ka kɔpi mbwa .
44017026	Sɔ dea ma wi ndang , nɛ hio kandɔ ndang ndang ka de le ha zu nu fɛt nɛ̂ bezang pɛa . Sɔ gɔna ngimɔ ha mbwa , nɛ a gbaa lingia le pɛ mbwa .
44017027	Sɔ dea mɛgi tuka nde , hio wi aki wɛnɛ . Ka wal ang , mbwa bekpa wɛnɛ nɛ wal tama mɔ , hazu Sɔ bo nɛ yɛa hinɛ ɔ na .
44017028	Hazu nɛ wal wɛnɛ , ɔ dung nɛ tunɔ , ɔ fesi tɛ ɔ , nɛ ɔ ang . Gbesi tuka ka hio ma wan-ngɛriki gima pɛ ɛnɛ batɔ : ‹ Ɔ fin nɛ̂ hio bem pɛa . ›
44017029	« Hio ma wi ku gbɛbolo , bubolo , nɛ ta , nɛ mbwa sɛk nɛ hio sɔ nɛ wal zɛng nɛ takaramɔ pɛ mbwa . Hazu ɔ nɛ̂ bem pɛ Sɔ , ka ɔ atakiri nde , Sɔ dung tuka mɔ ndɔng na .
44017030	Tazu Sɔ biso nɛ mɔ ndɔng ka hio wi bade ha ngimɔ ka mbwa tɛ ing wɛnɛ na . Ma , sising Sɔ ngoya nde , hio wi ha bhandi fɛt akifiri sila mbwa .
44017031	Hazu a weka ma yala , ka wɛnɛ begɔn nzeng kita ha zu hio wi mɔ nzan fɛt . A weka wan-gɔn kita ɛngɛ kari , nɛ a gbasa wɛnɛ long nɛ wal guo wɛnɛ ha soko hio fio wi . »
44017032	Ka hio wi zea wen guotɛ ha soko fiowi , hio ma mama wɛnɛ , nɛ hio ma tɔa : « Ɔ ngoy ze bin mɛ hazu wen ɛngɛ ma ngimɔ . »
44017033	Mɛgi , Paul gboa ha soko mbwa pen .
44017034	Hio ma wi dola tɛ ha tɛ Paul , nɛ mbwa mɛkara Jésus . Ha soko hio wi ndɔng nɛ̂ Dionisios , ma wan-kpo zuwen mɔ Areopage , nɛ ma bhoko , ling wa nde Damaris , nɛ hio ma fin .
44018001	Hapata ɛngi Paul guotɛ ha Athènes nɛ ha Korente .
44018002	Haki a kpaa ma zuife , ling wa nde Akilas , ka ɛ bhɛa ha kandɔnu Pon . Wɛnɛ hinɛ ko pɛa Priscille guotɛ ha Itali tɛnɛ pata tɛ yɛ ka na , hazu kongapora Sezar Claude haa nu ha hio zuife mɛ gbo ha gasa le Rome pen . Paul nɛa ha pɛ mbwa ,
44018003	nɛ a ɔa nɛ de tom hinɛ mbwa , hazu mbwa ha dea ndangtɛ tom fulo hio gasa la mɛ bɛ nɛ twa .
44018004	Ha swe ɔmtɛ ndang ndang fɛt , Paul dungɔ ha bulo wen ha twa gɔ Sɔ . A kio wal mɛ gan zu hio zuife nɛ hio olo wi fin nde , mbwa amɛkiri Jésus .
44018005	Ka Silas hinɛ Timothée guotɛ ha Masedoane hɔ , Paul gdea tɛ wa fɛt ha bulo wen Sɔ hazu gbasi ha hio zuife nde , Jésus nɛ̂ Mesi .
44018006	Ma , ka hio zuife guotɛ sungiri nɛ wɛnɛ , nɛ ka mbwa fɛngsa wɛnɛ , a ngbɔa ngbabhuki la pɛa nɛ tɔa : « Ka ɛnɛ yɔa wal pɛ Sɔ , yo atek ha zu ɛnɛ nɛ pɛ ɛnɛ tɛ . Mi bo ha zanga na . Sising , mi benɛ ha pɛ hio mbing kandɔ . »
44018007	A guotɛ haki nɛ ha pɛ Titius Yustus , ma wi mɔ kandɔ greke ka lukisi Sɔ . Twa pɛa dungɔ hapɛtɛ twa gɔ Sɔ .
44018008	Krispus , wan-zu twa gɔ Sɔ , nɛ hio wi mɛ twa pɛa fɛt mɛkara Kongawan . Dɔka wi mɛ Korente , ka zea Paul ha bulo wen , mɛkara fin nɛɛ gdumso mbwa ha li nɛ ling Jésus .
44018009	Ma ngimɔ nɛ zɛ , Kongawan tɔa ha Paul nɛ lisɔ : « Mɛ yu ke na ! Ma , mɛ bhɔn ha bulo wen , mɛ agdɔki nu mɛ na ,
44018010	hazu mi dung hinɛ mɛ . Ma wi ndang lɛm ba mɛ nɛ de gdangamɔ ha tɛ mɛ na , hazu mi nɛ dɔka wi ha gasa le ɛngi . »
44018011	Mɛgi , Paul dungɔ ha Korente kili bɛlɛ ndang nɛ ndambu ha osa wen pɛ Sɔ ha soko hio wi haki .
44018012	Ma , ha ngimɔ ka Galion dungɔ gɔfɔrma ha zu kandɔnu Akai , hio zuife guotɛ nɛ sila ndang sungiri nɛ Paul , nɛ mbwa kuo wɛnɛ nɛnɛ ha li kita .
44018013	Mbwa tɔa ha Galion : « Wi kɛ ha kio wal mɛ gan zu hio wi nde , mbwa alukisi Sɔ nɛ ma wal nɛtɛ , ka lɛm nɛ mbonga pɛ ɔ na . »
44018014	Paul ngoya kifiri wen , ma , Galion tɔa ha hio zuife : « Woo , ɛnɛ hio zuife . Ka bo se nde , yo nɛ̂ ma gdangamɔ sungiri nɛ mbonga , mana ma kalbho-kalbho deamɔ , ki mi lɛma ba ngimɔ hazu ze ɛnɛ .
44018015	Ma , ka ɛnɛ zang nɛ wen hazu gele wen , mana hio ling , mana hio mbonga pɛ ɛnɛ , ɛngi zɔk nɛ ɛnɛ . Mi ngoy dung wan-gɔn kita ha zu hio wen mɛgi na . »
44018016	Nɛ a yinɔ mbwa pen ha bhandi kita .
44018017	Mbwa fɛt bhubholo Sostene , wan-zu twa gɔ Sɔ , nɛ angara mɛla wɛnɛ bhɔn ka ha li kita . Ma , Galion pi nu ang ndang na .
44018018	Paul bhɔna ha Korente ngimɔ nɛzikoa fin . Hapata , a kɛatɛ hinɛ hio ya ha Christ hazu si ha kandɔnu Siri . Priscille nɛ Akilas nɛa hinɛ wɛnɛ . Ha le Sankre , Paul kpea zu wa hazu osi nde , a lɛmsara gɔnanu pɛa ha Sɔ . Hapata mbwa lea kuga pen .
44018019	Ka kuga bhanda ha nukolo mɔ gasa le Efeze , Paul gdea Priscille hinɛ Akilas haki . Wɛnɛ nɛa ha twa gɔ Sɔ , nɛ a wolamɔ hinɛ hio zuife .
44018020	Mbwa ana wɛnɛ hazu bhɔn hinɛ mbwa ma ngimɔ fin , ma , Paul kafa .
44018021	Wɛnɛ kɛatɛ nɛ mbwa nɛ tɔa : « Ka Sɔ ngoya , mi bekifiri fin tɛ ha pɛ ɛnɛ . » Nɛ a lea kuga ha Efeze pen .
44018022	Ka kuga bhanda ha Sezare , a danga nɛ ha Jérusalem mɛ fan giliwi mɔ eglize haki . Hapata , a pena nɛ ha Antioshe mɔ Siri .
44018023	Ka wɛnɛ dungɔ haki ma ngimɔ kari , a pena fin nɛ mbinga . A yala ha kandɔnu Galasi nɛ kandɔnu Frizi hapata may , nɛ a ngasasa mɛkaramɔ pɛ hio wan-yambimɔ pɛ Jésus fɛt .
44018024	Ha ngimɔ ɛngi , ma zuife , ling wa nde Apolos , ka ɛ bhɛa ha gasa le Alezandri , hɔa ha Efeze . A wolamɔ weleng , nɛ a ingɔ takarata pɛ Sɔ pentɛ .
44018025	A bayambi osamɔ hazu wal pɛ Kongawan , nɛ sising , a dungɔ nɛ gbɛnga sila , nɛ a tɔa nɛ bulo wen hazu Jésus nɛ wala nzeng . Ma , a ingɔ sɔna nɛ wal ka Jean bagdumsi nɛ wi ha li .
44018026	Apolos bulo wen nɛ da ha twa gɔ Sɔ . Ka Priscille hinɛ Akilas zea wen pɛa , mbwa kuo wɛnɛ sinɛ ha twa pɛ mbwa . Mbwa osa ha wɛnɛ osamɔ hazu wal pɛ Sɔ nɛdedea pen mɔ sɔngsi .
44018027	Hapata , wɛnɛ nɛ hɛl mɛ nɛ ha Akai . Hio ya ha Christ mboa wɛnɛ nde , yo nɛ dedea . Mbwa ngɛraka ma takarata ha hio wan-yambimɔ haki hazu ba wɛnɛ nɛ dede kɔ . Nɛ ka wɛnɛ hɔa haki , a gbakara dɔka wi ka mɛkara Jésus , hazu Sɔ dea dede sila ha tɛ wa .
44018028	Hio zio wen pɛa gana zu pɛ hio zuife wɛɛ . Ha li wi fɛt a gbasa nɛ wal takarata pɛ Sɔ nde , Jésus nɛ̂ Mesi .
44019001	Ha ngimɔ ka Apolos dungɔ ha Korente , Paul pena nɛ wal kuso bhandi mɔ kandɔnu Azi hɔ ha Efeze . A kpaa hio ma wi haki , ka mɛkara Jésus , nɛ wɛnɛ ana mbwa :
44019002	« Ɛnɛ kpaa Nzɔy-Sɔtɛ ha ngimɔ , ka ɛnɛ mɛkara Jésus nde ? » Mbwa kiforo wen ha wɛnɛ : « Way , ɔ tɛ ing ma mɔ sɔngsi nde , Nzɔy-Sɔtɛ , na . »
44019003	A ana fin : « Ɛ gdumso ɛnɛ ha li mɛng ? » Mbwa kiforo wen : « Ɛ gdumso ɔ ha li lɛm nɛ osamɔ pɛ Jean wan-gdumsiwi . »
44019004	Nɛ Paul tɔa : « Jean gdumso nɛ wi ndɔng , ka mɛkara mɛ kifiri sila mbwa . Nɛ wɛnɛ tɔa ha hio wi mɔ kandɔ Israel nde , mbwa amɛkiri wi , ka betɛ ha pata wa . Wi ɛngɛ nɛ̂ Jésus . »
44019005	Ka mbwa zea wen ɛngɛ , Paul gdumso mbwa ha li nɛ ling Kongawan Jésus .
44019006	Paul gdea kɔ ha zu mbwa , nɛ Nzɔy-Sɔtɛ zilo ha zu mbwa . Mbwa angara wolamɔ nɛ hio nu pɛ Nzɔy-Sɔtɛ , nɛ mbwa tɔa kuliwen .
44019007	Dɔka wei ndɔng fɛt dungɔ lɛm bhukɔ gbala bwa .
44019008	Paul nɛa ha twa gɔ Sɔ , nɛ ha zang kilize tar fɛt , a dungɔ ha bulo wen nɛ da hazu wen Kongakandɔ pɛ Sɔ . A kio wal mɛ gan zu hio wi nde , mbwa amɛkiri wen pɛa .
44019009	Ma , hio ma wi dea nga zu , nɛ mbwa kafa mɛkara Jésus . Mbwa tɔa nyalɔ wen ha li giliwi fɛt sungiri osamɔ hazu wal pɛ Kongawan Jésus . Mɛgi , Paul gɔna soko hinɛ mbwa . A kaya hio wan-yambimɔ pɛ Jésus gde nɛtɛ . Nɛ swe fɛt , wɛnɛ dungɔ ha osamɔ ha twa yambimɔ pɛ Tiranos .
44019010	Paul osamɔ mɛgi lɛm kili bɛlɛ bwa . Tuka ɛngi , hio wi mɛ kandɔnu Azi fɛt zea wen pɛ Kongawan , ngase hio zuife , ngase hio wi mɔ hio olo kandɔ .
44019011	Nɛ wal Paul , Sɔ dea hio mɔkifi , ka wi tɛ zɔk sɔngsi na .
44019012	Ɛ dungɔ ha kuo hio la gok zu nɛ hio ma bebe la , ka ndɔa tɛ Paul , gde ha zu wan-zɛlɛ . Mɛgi , hio zɛlɛ kara nɛ hio gdanga sɔtɛ fɛt gboa ha tɛ mbwa .
44019013	Hio ma wan-nganga zuife ka dungɔ ha ndota ha hio bhandi nɛtɛ-nɛtɛ , wea yinɔ hio gdanga sɔtɛ ha tɛ wi nɛ ling Kongawan Jésus . Mbwa tɔa : « Mi ha nu nde , ɛnɛ agbo pen nɛ ling Jésus ɛngɛ , ka Paul ha tɔa wen pɛa . »
44019014	Hio bewei mɔrkɔ zanga bwa pɛ ma gasa wan-hasadaka pɛ hio zuife , ling wa nde , Seva , dea fin mɛgi .
44019015	Ma , gdanga sɔtɛ tɔa ha mbwa : « Mi ingɔ Jésus , nɛ mi ingɔ Paul . Ma , ɛnɛ nɛ̂ o ? »
44019016	Nɛ wi , ka gdanga sɔtɛ ha tɛ wa , kpera tek ha zu mbwa nɛ ngaya pɛa pena mbwa . Mɛgi , mbwa yuomɔ pen ha twa pɛa nɛ sɔngɛrɛ , nɛ dalɛ ha tɛ mbwa .
44019017	Ka hio wi mɛ Efeze , hio zuife nɛ hio wi mɔ olo kandɔ , zea kasia , ke baa mbwa fɛt , nɛ mbwa lukoso ling Kongawan Jésus .
44019018	Hio dɔka wi ka mɛkara Jésus , tɛa tɛ gbasi tom nganga , ka mbwa ha dea , ha li hio wi fɛt .
44019019	Hio dɔka wi ka dea tom nganga sɔngsi , kuo takarata nganga pɛ mbwa tɛ besisi ha we ha li wi fɛt . Ɛ tɔla gɛnɛ takarata ndɔng fɛt , nɛ ɛ kpaa nde , mbɔlia lɛma nɛ mbɔli bubolo tomay bhukɔa mɔrkɔ .
44019020	Tuka ɛngi , wen pɛ Sɔ yambala dam bhandi fɛt , nɛ yo gbasa ziomɔ pɛ Kongawan .
44019021	Hapata mɔ ndɔng , Paul bheka mɛ gɔn hio kandɔnu Masedoane nɛ Akai hazu kifiri si ha Jérusalem . A tɔa : « Ka mi hɔa haki , dea nde , mi apen fin nɛ ha gasa le Rome . »
44019022	Nɛ a tomsa hio wan-gbakiri wɛnɛ bwa , Timothée nɛ Eraste , nɛ ha Masedoane . Ma , Paul bhɔna pɛa ha kandɔnu Azi lɛm nɛ ma ngimɔ .
44019023	Ha ngimɔ ɛngi , hio gasa woto-wotomɔ angara ha wen osamɔ hazu wal pɛ Kongawan Jésus .
44019024	Ma wan-doy bubolo dungɔ ang , ling wa nde Demetrius . A dungɔ ha doya hio bebe twa nɛ bubolo , ka baa may nɛ gasa twa sɔ bhoko Artemis . Wɛnɛ nɛ hio wan-tom pɛa dungɔ ha kpaa mbɔli nɛ wal tom ɛngɛ pentɛ .
44019025	A wesara hio wan-tom ndɔng , tɛ ba hio wi , ka de ndangtɛ tom ɛngɛ , nɛ tɔa ha mbwa : « Hio dan mi , ɛnɛ ingɔ nɛdedea nde , yo nɛ wal tom ɛngɛ ka ɔ kpa nɛ mɔ .
44019026	Ma , ɛnɛ ha zea nɛ zɔka Paul ha tɔa nde , sɔ ka ɛ dea nɛ kɔ , yo bo nɛ̂ kpasa sɔ na . A gana zu wi nɛdɔka nde , mbwa amɛkiri wen pɛa . A dea mɛgi bo sɔna ha Efeze na , ma , mɛ lɛm nɛ kandɔnu Azi fɛt .
44019027	Ɛngɛ lɛma mɛ gdangsi tom pɛ ɔ . Yo bo sɔna nɛ̂ ɛngɛ na , ma , hio wi bezɔk twa gasa sɔ bhoko Artemis tuka gbelemɔ . Sising , hio wi mɛ Azi nɛ nzan fɛt ha lukoso Artemis , ma , hio wi lɛm ba fin wɛnɛ nɛ kongaa na . »
44019028	Ka hio wi ndɔng zea mɛgi , sila mbwa yimɔ , nɛ mbwa angara gdɔra : « Artemis mɔ Efeze nɛ̂ gasa sɔ ! »
44019029	Mɛgi , zang le ɛngi fɛt bhunzoko . Hio wi fɛt sɔawi ha gasa bhandi de saka . Ha liwal mbwa baa hio sɔy-yali pɛ Paul bwa , Gaius nɛ Aristarke , hio wi mɛ Masedoane , nɛnɛ haki .
44019030	Paul ngoya mɛ nɛ , nɛ gbasi tɛ ha li giliwi , ma , hio wan-yambimɔ pɛ Jésus dolsa wɛnɛ .
44019031	Hio ma wan-le mɔ Azi , ka dungɔ nɛ̂ dan mɛ Paul , pio kasara mɛ mbo wɛnɛ nde , ka wɛnɛ anɛ ha gasa bhandi de saka na .
44019032	Ha bhandi ɛngi , hio wi dea woto-wotomɔ . Mbwa dungɔ ha gdɔra nɛtum-nɛtum , nɛ sulo mbwa ing fin goto wesara may pɛ mbwa na .
44019033	Hio zuife kuo Alexandre gde ha li giliwi . Nɛ hio ma wi mɛ zugili tɔa goto wesara may ɛngɛ ha wɛnɛ . Mɛgi , Alexandre pɛbhaka kɔ hazu a ngoya lea gdong wen pɛ hio zuife ha li wi fɛt .
44019034	Ma , ka giliwi ingɔ nde , wɛnɛ nɛ̂ zuife , mbwa gdɔra gbɔɔ mɛ lɛm ngonga bwa nɛ tɔa : « Artemis mɔ Efeze nɛ̂ gasa sɔ . »
44019035	Ha kpogioa , wan-ngɛrikimɔ mɔ le Efeze gaya giliwi nɛ tɔa : « Ɛnɛ hio wi mɛ le Efeze , hio wi fɛt ingɔ nde , le Efeze nɛ̂ bhandi pam twa gasa sɔ Artemis nɛ zizi tɛ wa , ka guotɛ ha ngɔn tek ha nu .
44019036	Ma wi ndang lɛm sikafɛ ang na . Mɛgi , ɛnɛ kari sɛm yu nde , ɛnɛ betɛ de mɔ nɛtum .
44019037	Hio wi ndɔng , ka ɛnɛ kaya tɛnɛ hakɛ , mbwa tɛ zu mɔ ha zang twa sɔ na , nɛ mbwa tɛ fɛngsi sɔ bhoko pɛ ɔ na .
44019038	Ka Demetrius nɛ hio wan-tom pɛa nɛ ma wen sungiri nɛ ma wi , dea nde , mbwa aku wena nɛnɛ ha li kita , hazu swe kita ang nɛ hio wan-gɔn kita ang fin .
44019039	Nɛ ka ɛnɛ nɛ ma wen fin , wesara may pɛ hio wan-kpo zuwen begɔn soko wena lɛm nɛ mbonga pɛ ɔ .
44019040	Ka bo mɛgi na , gɔfɔrma mɔ Rome lɛma fundi ɔ hazu woto-wotomɔ ka hɔa swe mɛsɛ . Nɛ ɔ lɛm ing wen ngangi tɛ ɔ na , hazu goto wesara may ɛngɛ bona . »
44019041	Nɛ ka wɛnɛ tɔa mɛgi kari , a haa nu nde , wi fɛt asi .
44020001	Ka woto-wotomɔ kara , Paul wesara hio wan-yambimɔ pɛ Jésus . A mboa mbwa hazu ha da ha sila mbwa . Hapata a kɛatɛ nɛ mbwa , nɛ a baa wal nɛ ha kandɔnu Masedoane .
44020002	Ha gɔna kandɔnu ɛngi , Paul mboa hio wi pɛ Christ nɛ wal dɔka wen . Hapata wɛnɛ nɛa ha kandɔnu Grese .
44020003	A dungɔ haki kilize tar . Hapata , wɛnɛ bhɔngara tɛ mɛ le kuga hazu nɛ ha kandɔnu Siri . Ma , ka wɛnɛ zea nde , hio zuife aa gdungi tɛ wa , a bheka mɛ kifiri si nɛ pata ha Masedoane .
44020004	Hio sɔy-yali pɛa dungɔ nɛ̂ : Sopater bewei pɛ Pirus , wi mɛ Bere , nɛ Aristarke hinɛ Sekundus , hio wi mɛ Tesalonike , nɛ Gaius , wi mɛ Derbe , nɛ Timothée , nɛ Tishike hinɛ Trofime , hio wi mɛ kandɔnu Azi .
44020005	Hio wi ndɔng pena sɔngsi nɛ kera ɔ ha Troas .
44020006	Ma , ɔ , hio olo wi , ɔ lea kuga ha le Filipe hapata yenga yɔng mampa ka ha na . Hapata yala mɔrkɔ , ɔ kpaa mbwa ha Troas . Nɛ ɔ dea dimasi ndang haki .
44020007	Ha swe ɔmtɛ , ɔ wesara may nɛ mbolo hazu yɔngamɔ pɛ Kongawan . Nɛ Paul bulo wen nɛ bɔyaa tee kanɛ gduko zɛ , hazu a bepen nɛ mɔsaa .
44020008	Hio lamba dungɔ nɛdɔka ha zang gdɔku ha ngɔn mɔ kuso twa , ka ɔ wesara may ang .
44020009	Nɛ ma pɔlɔmbɔ wi , ka ɛ sa nde Etikus , ha dungɔnu ha nu fɛnɛtɛrɛ . La baa wɛnɛ nɛkpasa ha ngimɔ , ka Paul boka ha bulo wen nɛting . Hazu a ɔa nɛ la , a lunɔ ha zetar twa mɔ zua ha ngɔn tek ha nu , nɛ ka ɛ zilo nɛ gu wɛnɛ , ɛ kpaa nde , a fea kari .
44020010	Paul zilo , nɛ a hilo gok ha zu wa , a baa wɛnɛ ha ngbolokɔ , nɛ tɔa ha hio wi : « Ka sila ɛnɛ abhunziki na , wɛnɛ nɛ tunɔ . »
44020011	Paul danga nɛ mbinga . A gbinɔ mampa nɛ a yɔnga hinɛ mbwa . A wola fin mɔ tee kanɛ mɔ saa . Hapata , a pena .
44020012	Ɛ ngbɔsa pɔlɔmbɔ wi ɛngɛ nɛ tunɔ nɛnɛ ha twa pɛa , nɛ sila wi fɛt gaa .
44020013	Paul ngoya pɛa nɛa ha le Asos nɛ nanga . A haa nu nde , ɔ apen sɔngsi wɛnɛ nɛ kuga , nɛ keri wɛnɛ haki .
44020014	Ka wɛnɛ hɔa tɛ kpa ɔ , ɔ kuo wɛnɛ nɛ ndangtɛ kuga ɛngi nɛnɛ ha le Mitilene .
44020015	Ka mɔ saa , ɔ guotɛ haki hɔ hapɛtɛ kisi Kio . Yala ndang mɔ pata , ɔ hɔa ha kisi Samos . Hapata yala ndang fin , ɔ hɔa ha le Milet .
44020016	Paul weka mɛ pen hapɛtɛ le Efeze yu nde , a betɛ pensi ngimɔ ha kandɔnu Azi . A hasa tɛ hazu nɛ ha Jérusalem , nɛ dung haki ha swe Pantekote , ka yo lɛma .
44020017	Ka Paul boka ha Milet , a pio kasara hazu sa nɛ hio kotowi mɔ eglize ha Efeze .
44020018	Nɛ ka mbwa hɔa ha pɛa , a tɔa ha mbwa : « Ɛnɛ ingɔ deamɔ pɔm ha ngimɔ ka mi dungɔ hinɛ ɛnɛ , angiri ha bosi yala , ka mi hɔa hakɛ ha Azi , kanɛ sising .
44020019	Mi dea tom pɛ Kongawan nɛ mɛndi fɛt , nɛ milikwa ha li mi . Mi kpaa yeksamɔ nɛdɔka ha kɔ hio zuife , ka aa gdungi tɛ mi .
44020020	Ɛnɛ ingɔ nde , mi tɛ wusi ma mɔ ha li ɛnɛ ndang na . Mɔ ka lɛma nɛ ɛnɛ , mi bhaa wena nɛ osa yo ha ɛnɛ ha li wi fɛt nɛ ha zang hio twa pɛ ɛnɛ .
44020021	Mi saa hio zuife nɛ hio wi mɔ olo kandɔ fɛt nde , mbwa akifiri sila ha Sɔ nɛ mɛkiri Jésus , Kongawan pɛ ɔ .
44020022	Nɛ sising , mi ha nɛa ha Jérusalem , hazu Nzɔy-Sɔtɛ ha nɔsasa mi . Mi ing mɔ ka bekpa may hinɛ mi haki na .
44020023	Mi ingɔ sɔna nde , Nzɔy-Sɔtɛ gbaa tazu mi ha zang hio le ndang ndang fɛt nde , mi bekpa yeksamɔ nɛ ɛ bepi mi ha twa zɔbhɔ .
44020024	Ma , pɔm , mi zɔk tunɔ pɔm tuka gbelemɔ . Mi ngoya sɔna nɛa kanɛ kpogio nɛ lɛmsara tom ka Kongawan Jésus gdea ha kɔ mi . Yo nɛ̂ tom bulo Dede Wen nde , Sɔ ha dea dede sila ha tɛ wi fɛt .
44020025	« Mi yala ha soko ɛnɛ hazu bul wen Kongakandɔ pɛ Sɔ . Ma , sising mi ingɔ nɛdedea nde , ma wi ndang ha soko ɛnɛ lɛm zɔk fin mi na .
44020026	Yo nɛ̂ ɛngi , ka mi tɔ ha ɛnɛ long nde , ka ma wi ndang ha soko ɛnɛ fea ha zang sɛmbɔ pɛa , tɔktɛ wa bo ha zu mi na .
44020027	Hazu mi osa ha ɛnɛ hio bhekamɔ pɛ Sɔ fɛt . Mi tɛ wusi ma mɔ ha li ɛnɛ ndang na .
44020028	Ɛnɛ pam tɛ ɛnɛ nɛ tɛ ɛnɛ . Nɛ ɛnɛ pam fin giliwi mɔ eglize , ka Nzɔy-Sɔtɛ gdea ha kɔ ɛnɛ . Ɛnɛ pam mbwa nɛdedea , tuka ka zaoro sami pam nɛ sami , hazu Sɔ hɛa mbwa nɛ wal tɔktɛ Bewei pɛa .
44020029	Mi ingɔ nde , ka mi pena kari , hio ma wi bele ha soko ɛnɛ , nɛ mbwa bepanziki giliwi mɔ eglize , tuka ka nyalɔ ngɔnzu panziki nɛ hio sami .
44020030	Nɛ hio ma wi ha soko ɛnɛ begutɛ , nɛ mbwa betɔ wen dalo tuka nde , hio ma wan-yambimɔ pɛ Jésus alak wɛnɛ gde nɛ ndari mbwa .
44020031	Tuka ɛngi , ɛnɛ adung nɛ zɔma ! Tazu ɛnɛ agba nde , ha zang kili bɛlɛ ndɔng tar , swe nɛ zɛ , mi dungɔ ha mboa ɛnɛ ndang ndang fɛt nɛ milikwa ha li mi .
44020032	« Nɛ sising , mi gde ɛnɛ ha kɔ Sɔ nɛ ha wen dede sila pɛa . Wen ɛngɛ lɛma ngasisi ɛnɛ nɛ ha ɛnɛ dede mɔ , ka Sɔ bhɔngara hazu hio wi pɛa .
44020033	Mi tɛ de wɔ ngase mbɔli , ngase gbɛbolo , ngase latɛ pɛ ma wi na .
44020034	Ɛnɛ ingɔ nɛ tɛ ɛnɛ nde , mi dea tom nɛ kɔ mi hazu kpa mɔ ka kɔpa mi nɛ hio sɔy-tom pɔm .
44020035	Nɛ wal mɔ ndɔng fɛt , mi osa ha ɛnɛ nde , ɔ ade tom mɛgi hazu gbakiri hio wan-kɔsa . Tazu ɔ agba nɛ wen ɛngɛ ka Kongawan Jésus batɔ : ‹ Haa mɔ ha ma wi nɛ dedea pen kpaa mɔ ha kɔ ma wi . › »
44020036	Ka Paul tɔa wen ndɔng kari , a ngbio zigolo hinɛ mbwa nɛ a gɔa Sɔ .
44020037	Wi fɛt angara hea kwa , nɛ mbwa fuko Paul nɛ duyo mbuku wa .
44020038	Pen mɔ fɛt , mbwa dungɔ nɛ ngɔtɛ hazu Paul tɔa nde , mbwa lɛm zɔk wɛnɛ fin na . Hapata , mbwa nɛa hinɛ wɛnɛ hɔ ha kuga .
44021001	Ka ɔ bhaka soko hinɛ hio kotowi ndɔng kari , ɔ lea kuga nɛnɛ nzeng ha kisi Kos . Yala mɔ pata , ɔ hɔa ha kisi Rode . Ɔ guotɛ haki hɔ ha gasa le Patara .
44021002	Nɛ ɔ kpaa ma kuga haki , ka ngoy nɛ ha kandɔnu Fenisi . Ɔ lea yo pen .
44021003	Ka ɔ zɔka kisi Shipre , ɔ gdea yo ha wal gare , nɛ ɔ pena nɛ wal kandɔnu Siri . Ɔ bhanda kuga ha gasa le Tir , hazu yo nɛ̂ haki ka ɛ lɛma zilsi hio toy ha zanga .
44021004	Ɔ kpaa hio ma wan-yambimɔ pɛ Jésus haki , nɛ ɔ dea dimasi ndang hinɛ mbwa . Nzɔy-Sɔtɛ gbaa tazu mbwa , nɛ mbwa tɔa ha Paul nde , ka wɛnɛ anɛ ha Jérusalem na .
44021005	Ma , ka yala ndɔng kara , ɔ guotɛ pen ha yali . Hio wi pɛ Christ fɛt , tɛ ba nɛ hio bhoko nɛ hio bem , nɛa hinɛ ɔ ha gdong le . Ka ɔ hɔa ha nukolo nana-litɔng , ɔ ngbio zigolo nɛ gɔa Sɔ .
44021006	Hapata ɔ kɛatɛ hinɛ may , ɔ lea kuga , nɛ mbwa kiforo pɛ mbwa si .
44021007	Ka ɔ guotɛ ha Tir hɔ ha gasa le Petolemais , yali pɛ ɔ nɛ kuga kara . Haki , ɔ fana hio ya ha Christ , nɛ ɔ dungɔ hinɛ mbwa yala ndang .
44021008	Ka mɔsaa , ɔ tongara nɛ ha gasa le Sezare . Ɔ lea nɛ ɔ nu ha zang twa pɛ Philippe , wan-bul Dede Wen . Wɛnɛ nɛ̂ ma ndang ha soko wi ndɔng mɔrkɔ zanga bwa , ka ɛ baweki ha Jérusalem .
44021009	Wɛnɛ nɛ bebhoko nar , ka tɛ si wei na . Mbwa dungɔ mɛ tɔ kuliwen pɛ Sɔ .
44021010	Ka ɔ dungɔ haki hio ma yala kari , Agabus , ma wan-tɔkuliwen , guotɛ ha kandɔnu Judée tɛnɛ .
44021011	A tɛa ha pɛ ɔ , nɛ a baa pɛrɛng pɛ Paul , sang nɛ kɔ wa nɛ nanga wa , nɛ a tɔa : « Nzɔy-Sɔtɛ tɔa nde , hio zuife besang wan-pɛr ɛngɛngɛ ha Jérusalem mɛgi . Nɛ mbwa begde wɛnɛ ha kɔ hio wi ndɔng , ka bo nɛ̂ zuife na . »
44021012	Ka ɔ zea wen ɛngɛ , ɔ hinɛ hio wi pɛ Christ mɔ Sezare lokatɛ nɛkpasa ha Paul nde , ka wɛnɛ anɛ ha Jérusalem na .
44021013	Ngase ɛngi , a tɔa : « Hazu ge ɛnɛ ha hea kwa nɛ ɛnɛ ha aa ngɔtɛ ha sila mi , ge nde ? Mi bhɔngara sila mi bo sɔna nde , mbwa asang mi , na , ma nde , mbwa agbɛ fin mi ha Jérusalem nɛ ling Kongawan Jésus . »
44021014	Ka ɔ zɔka nde , ɔ lɛm gan zu wa na , ɔ tɛ nɔsisi wɛnɛ na , ma , ɔ tɔa : « Kongawan ade mɔ , ka sila wa ngoya . »
44021015	Hapata yala ndɔng , ɔ bhɔngara tɛ , nɛ ɔ pena ha Jérusalem .
44021016	Hio ma wan-yambimɔ pɛ Jésus mɔ Sezare nɛa hinɛ ɔ . Nɛ mbwa gdea ɔ ha pɛ ma wi mɔ Shipre , ling wa nde , Manason , ka baa ɔ nɛ dede kɔ . Wɛnɛ dungɔ nɛ̂ ma bosi wan-yambimɔ pɛ Jésus .
44021017	Ka ɔ hɔa ha Jérusalem hio ya ha Christ baa ɔ nɛ dede kɔ .
44021018	Nɛ mɔsaa Paul nɛa hinɛ ɔ ha pɛ Jacques , ha bhandi ka hio kotowi mɔ eglize wesara may ang .
44021019	Paul fana mbwa , nɛ a baa kasi dedemɔ ndang ndang fɛt , ka Sɔ dea nɛ wal wɛnɛ ha soko hio wi ndɔng , ka bo nɛ̂ zuife na .
44021020	Ka mbwa zea wen ɛngɛ , mbwa lukoso Sɔ , nɛ mbwa tɔa ha Paul : « Ya ɔ , mɛ zɔk , hakɛ hio zuife tomay nɛ tomay , ka mɛkara Jésus . Nɛ mbwa fɛt ha pama mbonga pɛ Moïse nɛkpasa .
44021021	Mbwa zea kasi nde , mɛ ha osa ha hio zuife , ka yambala ha soko hio mbing kandɔ , nde , ka mbwa apam fin mbonga pɛ Moïse na . Yo tɔ nde , mbwa agɔn sɔru bhobem fin na , nɛ mbwa andari ndɔki deamɔ pɛ hio zuife fin na .
44021022	Ɔ bede mɛng ? Hazu mbwa being nɛdedea nde , mɛ hɔa hakɛ .
44021023	Mɛgi , mɛ de kanɛ mɔ , ka ɔ tɔ ha mɛ : Hio wei nar ang hakɛ , ka gɔna nu ha Sɔ .
44021024	Sising , yala gɔnanu pɛ mbwa kara . Ɛnɛ nɛ hinɛ mbwa ha gasa twa Sɔ nɛ sasisi tɛ ɛnɛ . Nɛ mɛ kpe mbɔli kpe bumɔzu mbwa . Mɛgi , hio wi fɛt being nde , wen ka mbwa zea hazu mɛ nɛ wen dalo , ma , mɛ fin ha pama mbonga pɛ Moïse .
44021025	Pɛ hio wi ndɔng , ka mɛkara Jésus , nɛ ka bo nɛ̂ zuife na , ɔ kpoa zuwen kari . Ɔ ngɛraka takarata ha mbwa nde , mbwa azim sari , ka ɛ haa nɛ sadaka ha hio gbele sɔ . Nde , ka mbwa ayɔng tɔk sari na . Nde , mbwa azim sari ka tɔktɛ wa tɛ sɛ fɛt na . Nɛ nde , ka mbwa ade wanza na . »
44021026	Mɛgi Paul wesara hio wei ndɔng nar , nɛ ka mɔ saa , mbwa angara ndɔkimɔ sasisi tɛ . A nɛa ha gasa twa Sɔ hazu osi yala , ka ndɔkimɔ sasisi tɛ bekari ang . Yo fin nɛ̂ yala , ka mbwa beha sadaka hazu mbwa ndang ndang fɛt .
44021027	Ka yala mɔrkɔ zanga bwa mɔ ndɔkimɔ sasisi tɛ koka kari , hio ma zuife mɔ kandɔnu Azi zɔka Paul ha zang gasa twa Sɔ . Mbwa ilo hio giliwi fɛt sungiri nɛ Paul , nɛ mbwa baa wɛnɛ .
44021028	Mbwa gdɔra nɛ ngagɛl : « Hio wei mɔ Israel , ɛnɛ tɛ tɛ gbakiri ɔ ! Ɛngɛ nɛ̂ wei kɛ , ka bul wen ha hio wi fɛt ha bhandi fɛt sungiri nɛ kandɔ pɛ ɔ , sungiri nɛ mbonga pɛ Moïse , nɛ sungiri nɛ gasa twa Sɔ ɛngɛ . Pen mɔ fɛt , sising a lesasa hio wi ndɔng , ka bo nɛ̂ zuife na , ha gasa twa Sɔ . Tuka ɛngi , a fɛngsa nzɔy bhandi ɛngɛ . »
44021029	Mbwa tɔa mɔ mɛgi hazu mbwa zɔka Trofime , wi mɔ Efeze , hinɛ Paul ha zang Jérusalem . Mbwa takara nde , Paul lesasa wɛnɛ ha zang gasa twa Sɔ .
44021030	Sila wi mɔ Jérusalem fɛt bhunzoko nɛ mbwa sɔawi tɛ . Mbwa daka wɛnɛ ha gasa twa Sɔ gbo nɛ ha dɛl . Nɛ ha ndangtɛ ngimɔ ɛ gdɔka hio nu gasa twa Sɔ .
44021031	Ka mbwa dungɔ ha kio wal mɛ gbɛ Paul , gasa kagama-bulo mɔ Rome kpaa kasara nde , Jérusalem fɛt tukolo .
44021032	Sising , wɛnɛ kaya hio ma kagama-bulo hinɛ hio wan-bibulo nɛ sɔawi nɛ ha pɛ giliwi . Ka hio giliwi zɔka wɛnɛ nɛ hio wan-bibulo , mbwa laka mɛla Paul gde .
44021033	Mɛgi , gasa kagama-bulo mɔ Rome tiko hapɛtɛ Paul nɛ haa nu nde , mbwa aba wɛnɛ nɛ sang wɛnɛ nɛ gbazɔbhɔ bwa . Hapata a ana mɔ : « Wi kɛ nɛ̂ o ? A dea nɛ ge ? »
44021034	Ma , hio giliwi gdɔra nɛtɛ-nɛtɛ . Gasa kagama-bulo lɛm ing kpasawen na , hazu woto-wotomɔ . A haa nu nde , hio wan-bibulo aku Paul nɛnɛ ha zang kin pɛ mbwa .
44021035	Ka mbwa hɔa ha mɔ dang kin ɛngɛ , mbwa guo Paul nɛ ngɔn , hazu hio giliwi nɔsasa mbwa gbem .
44021036	Hio wi fɛt ndara mbwa nɛ gdɔra : « Gbɛ wɛnɛ yunɛ ! »
44021037	Ka mbwa hɔa ha nu kin pɛ hio wan-bibulo , Paul ana gasa kagama-bulo : « Mi lɛma wol ma mɔ ha mɛ nde ? » Nɛ a kiforo wen : « Mɛng , mɛ ingɔ tɔa nu greke nde ?
44021038	Mɛ bo nɛ̂ wi mɔ Ezipte ɛngɛ na ? Wi ɛngɛ ka ilo hio wi sungiri nɛ gɔfɔrma sising , nɛ ka kaya hio wan-bibulo pɛa tomay nar nɛnɛ ha kpɛnu . Yo bo nɛ̂ mɛ na ? »
44021039	Nɛ Paul kiforo wen : « Way , mi nɛ̂ zuife , bele mɔ konga gasa le Tarse ha kandɔnu Silisi . Mi ba nanga mɛ , mɛ gde mi awolmɔ ha giliwi ndɔng . »
44021040	Gasa kagama-bulo mɛkara yo . Paul yola ha zu mɔ dang kin , nɛ a pɛa kɔ ha giliwi . Mbwa kara selele . Mɛgi , a wolamɔ ha mbwa nɛ nu Hebro , nu pɛ hio zuife , a tɔa :
44022001	« Hio ya mi , hio bafa mi , ɛnɛ ze mɔ ka mi betɔ hazu kɛ nɛ wen pɔm sising . »
44022002	Ka mbwa zea wɛnɛ ha wolamɔ nɛ nu Hebro , mbwa kara selele pen mɔ sɔngsi . Nɛ Paul tɔa :
44022003	« Mi nɛ̂ zuife , ɛ bhɛa mi ha gasa le Tarse ha kandɔnu Silisi . Ma , mi kpɔatɛ hakɛ ha Jérusalem . Wan-osimɔ pɔm nɛ̂ Gamaliel , ka osa ha mi mbonga pɛ hio ngbabafa ɔ nɛdedea nzeng . Mi dungɔ nɛ lululu sila hazu Sɔ gbesi tuka ɛnɛ fɛt swe mɛsɛ .
44022004	Mi namala hio wi ka ndara wal pɛ Kongawan Jésus kanɛ mi gbɛa hio ma . Mi baa hio wei nɛ hio bhoko sang nɛ pɛl pi ha twa zɔbhɔ .
44022005	Wan-zu hio wan-hasadaka nɛ hio kotowi mɔ Jérusalem lɛma mɛkiri nde , wena nɛ̂ tɛwen . Ka mi nɛa ha gasa le Damas , mbwa haa mi takarata ka osa ha hio wan-zu twa gɔ Sɔ haki nde , mi nɛ ziomɔ mɛ sang hio wi pɛ Christ sinɛ ha Jérusalem hazu ndulsi mbwa . »
44022006	« Ka mi boka ha liwal sanga nɛ Damas , ka swe tɛ bo ha sila zu , ma gasa saamɔ zilo nɛhasa ha ngɔn tɛ , tɛ ba zikiri mi kpɛluɛ-kpɛluɛ .
44022007	Mi teka ha nu nɛ zea ma gɛl ka ana mi : ‹ Saul , Saul , mɛ namili mi hazu ge ? ›
44022008	Mi kɔa nɛ anamɔ : ‹ Kongawan , mɛ nɛ̂ o ? › Gɛl ɛngɛ kiforo wen ha mi : ‹ Mi nɛ̂ Jésus , wi mɔ Nazaret , ka mɛ ha namala . ›
44022009	Hio wi ndɔng ka nɛa hinɛ mi ha liwal , mbwa zɔka saamɔ , ma , mbwa ze gɛl wi , ka wolamɔ ha mi na .
44022010	Nɛ mi anamɔ : ‹ Kongawan , mi bede mɛng ? › Kongawan kiforo wen ha mi : ‹ Mɛ gutɛ , mɛ nɛ ha Damas . Haki , ɛ beosi ha mɛ mɔ fɛt ka Sɔ weka nde mɛ ade . ›
44022011	Yolo gasa saamɔ ɛngɛ gdɔka li mi . Mɛgi , hio sɔy-yali pɔm baa kɔ mi , nɛ ngbɔsa mi nɛnɛ ha Damas .
44022012	« Ma wi dungɔ haki ling wa nde , Ananias . Wɛnɛ nɛ mboazu ha li Sɔ , nɛ wɛnɛ ha pama mbonga pɛ Moïse . Hio zuife mɔ Damas fɛt ha tɔa dede lingtɛ wa .
44022013	Wɛnɛ tɛa ha pɔm nɛ a tɔa : ‹ Saul , ya mi , mɛ zɔk mɔ nɛ mbinga ! › Nɛ ha ndangtɛ ngimɔ mi zɔka wɛnɛ nɛ saa .
44022014	A tɔa fin : ‹ Sɔ pɛ hio ngbabafa ɔ weka mɛ sɔngsi hazu nde , mɛ aing mɔ , ka wɛnɛ ngoya , nɛ nde , mɛ azɔk Jésus , nzeng wi pɛ Sɔ , nɛ ze gɛl wa .
44022015	Mɛ bekɛ wen pɛa ha li wi fɛt , nɛ mɛ betɔ wen mɔ , ka mɛ zɔka nɛ ka mɛ zea .
44022016	Mɛ keri fin nɛ ge nde ? Gutɛ mɛ , mɛ tɛ ka mi agdumsi mɛ ha li . Mɛ sa ling Jésus nɛ wɛnɛ bezosi sɛmbɔ pɛ mɛ . ›
44022017	« Hapata ɛngi mi kiforo si ha Jérusalem . Ka mi ha gɔa Sɔ ha zang gasa twa Sɔ , mi zɔka ma zizimɔ .
44022018	Mi zɔka Kongawan ha tɔa ha mi : ‹ Mɛ gbo ha Jérusalem nɛhasa pen , hazu hio wi hakɛ lɛm mɛkiri wen , ka mɛ begbasi ha zu mi na . ›
44022019	Ma , mi tɔa : ‹ Kongawan , mbwa ingɔ nɛdedea nde , mi dungɔ ha nɛa ha hio twa gɔ Sɔ , nɛ mi pio ha twa zɔbhɔ hio wi ndɔng ka mɛkara mɛ , nɛ mi dea nde , ɛ amɛl mbwa .
44022020	Nɛ ha ngimɔ gbɛa Etienne , wan-kɛwen pɛ mɛ , mi fin dungɔ ang . Mi mɛkara yo , nɛ mi pama la pɛ wi ndɔng , ka gbɛa wɛnɛ . ›
44022021	Mɛgi , Kongawan tɔa ha mi : ‹ Mɛ pen , hazu mi ngoy tomsi mɛ nɛ yɛa ha soko hio mbing kandɔ ! › »
44022022	Giliwi zea Paul tee kanɛ ngimɔ ka wɛnɛ tɔa wen ɛngɛ . Mbwa gdɔra nɛ ngagɛl : « Gbɛ wɛnɛ yunɛ ! Lɛm nde , wɛnɛ adung nɛ zutunɔ na ! »
44022023	Mbwa gdɔra , nɛ mbwa pio gasa la pɛ mbwa nɛ kay gbutunu a ngɔn .
44022024	Mɛgi , gasa kagama-bulo haa nu mɛ ku Paul nɛnɛ ha zang kin , nɛ zuri wɛnɛ nɛ zambala tuka nde , wɛnɛ atɔ gotomɔ , ka hio giliwi ha gdɔra sungiri nɛ wɛnɛ .
44022025	Nɛ ka hio wan-bibulo ha sanga wɛnɛ hazu zuri , a tɔa ha kagama-bulo , ka dungɔ hapɛtɛ wa : « Ka ɛ tɛ gɔn ka kita ha zu ma bele mɔ Rome na , ɛnɛ lɛma zuri wɛnɛ nde ? »
44022026	Ka kagama-bulo zea wen ɛngɛ , a nɛa nɛ tɔ wena ha gasa kagama-bulo , a tɔa : « Mɛ de mɛgɛ nɛ ge ? Zɔk , wi kɛ nɛ̂ bele mɔ Rome ! »
44022027	Gasa kagama-bulo tɛa tɛ ani Paul : « Mɛ tɔ ha mi , mɛ nɛ̂ bele mɔ Rome ? » Nɛ a kiforo wen : « Ey , yo mɛgi . »
44022028	Nɛ gasa kagama-bulo tɔa : « Pɔm , mi kpea nɛ dɔka mbɔli mɛ tɛ nɛ bele mɔ Rome . » Paul tɔa : « Pɔm , ɛ bhɛa mi nɛ bele mɔ Rome . »
44022029	Sising wi ndɔng , ka ngoya zuri Paul tuka nde , wɛnɛ atɔ wen , tiko nɛ pata lak wɛnɛ gde . Gasa kagama-bulo fin dungɔ nɛ ke , hazu a ingɔ nde , wɛnɛ sanga ma bele mɔ Rome .
44022030	Ka mɔ saa , gasa kagama-bulo ngoya ing ngbak gotomɔ ka hio zuife fundo nɛ Paul . Wɛnɛ bulo pɛl ha tɛ Paul , nɛ a haa nu ha hio gasa wan-hasadaka nɛ hio wan-kpo zuwen nde , mbwa awesiri may . Nɛ wɛnɛ kuo Paul tɛ gde ha li mbwa .
44023001	Paul zɔka hio wan-kpo zuwen gdoo , nɛ a tɔa : « Hio ya mi , ingɔmɔ sila pɔm gbasa ha mi nde , swe fɛt , mi dungɔ nɛdedea ha li Sɔ gbo ha swe mɛsɛ . »
44023002	Ananias , wan-zu hio wan-hasadaka , haa nu ha hio wi hapɛtɛ Paul mɛ mɛl nu wa .
44023003	Nɛ Paul tɔa ha wɛnɛ : « Mɛ , gdanga ngeng nɛ bu bhondo ha tɛa . Sɔ bemɛl mɛ fin ! Mɛ dungɔnu hazu gɔn kita ha zu mi lɛm nɛ mbonga . Ma , mɛ tukolo mbonga nɛ tɛ mɛ , hazu mɛ haa nu nde , ɛ amɛl mi . »
44023004	Wi ndɔng , ka dung hapɛtɛ Paul , gbaa tazu wa : « Pangay , mɛ ha fɛngsa wan-zu hio wan-hasadaka pɛ Sɔ ! »
44023005	Paul kiforo wen : « Hio ya mi , mi tɛ ing nde , wɛnɛ nɛ̂ wan-zu hio wan-hasadaka , na . Hazu ɛ ngɛraka ha zang takarata pɛ Sɔ nde , ka mɛ atɔ gdanga wen ha tɛ wan mɔ zu kandɔ pɛ mɛ na . »
44023006	Paul ingɔ nde , hio ma wan-kpo zuwen nɛ̂ zugili Sadusien , nɛ hio ma nɛ̂ zugili Farizien . Mɛgi , a gdɔra ha mbwa nɛ ngagɛl : « Hio ya mi , mi nɛ̂ tɛ Farizien , bezang pɛ hio Farizien . Ɛ gdea mi hakɛ ha li kita hazu mi mɛkara nde , hio fiowi begutɛ . »
44023007	Ka wɛnɛ tɔa mɛgi , hio Farizien nɛ hio Sadusien angara mɔya ha soko may , nɛ mbwa kɛtana soko .
44023008	Hio Sadusien tɔ pɛ mbwa nde , hio fiowi lɛm gutɛ na . Nɛ nde , hio telenge nɛ hio sɔtɛ bo na . Ma , hio Farizien mɛkara pɛ mbwa nde , hio mɔ ndɔng fɛt ang .
44023009	Hio wi fɛt angara gdɔra nɛ ngaya . Mɛgi , hio ma wan-osi mbonga mɔ zugili Farizien , guotɛ nɛ mbwa sio kafɛ nɛ ngaya nɛ tɔa : « Ɔ tɛ kpa ma gdangamɔ ha tɛ wei kɛ ndang na . Mana ma telenge , mana ma sɔtɛ wolamɔ ha wɛnɛ . »
44023010	Ka woto-wotomɔ tɛ bo nɛngaya , ke baa gasa kagama-bulo nde , mbwa betɛ gdɛri soko Paul nɛ kɔ may . Mɛgi , a haa nu nde , hio wan-bibulo atɛ tɛ zin wɛnɛ ha soko mbwa sinɛ ha zang kin .
44023011	Ha zɛ mɔ pata , Kongawan gbasa tɛ ha Paul nɛ tɔa : « Mɛ ba da ! Gbesi tuka ka mɛ kɛa nɛ wen pɔm hakɛ ha Jérusalem , dea ka de nde , mɛ akɛ fin wen pɔm ha Rome gbesi . »
44023012	Ka mɔ saa nɛ sutole , hio ma zuife aa gdungi tɛ Paul . Mbwa kanamɔ nɛ gɔna nu nde , mbwa lɛm yɔng mɔ nɛ nɔ mɔ na , kanɛ mbwa gbɛa wɛnɛ .
44023013	Dɔka wi ndɔng , ka aa gdungi tɛ Paul , pena bhukɔa nar .
44023014	Mbwa nɛa ha pɛ hio gasa wan-hasadaka nɛ hio kotowi nɛ tɔa ha mbwa : « Ɔ kanamɔ nɛ gɔna nu nde , ma mɔ ndang lɛm ndɔ nu ɔ na , kanɛ ɔ gbɛa Paul .
44023015	Mɛgi , ɛnɛ nɛ hio wan-kpo zuwen fɛt , ɛnɛ de mbɔlɛ nɛ tɔ ha gasa kagama-bulo mɔ Rome nde , ɛ aku Paul tɛnɛ , ka ɛnɛ aki goto wen pɛa . Pɛ ɔ , ɔ bedung gdungɛ-gdungɛ mɛ gbɛ wɛnɛ sɔngsi nde , wɛnɛ ahɔ hakɛ . »
44023016	Ma , beyang mɛ Paul zea tɔa gdungi ɛngɛ , nɛ wɛnɛ nɛa nɛ le zang kin pɛ hio wan-bibulo nɛ tɔa wena ha Paul .
44023017	Ka Paul zea mɛgi , a saa ma kagama-bulo nɛ tɔa ha wɛnɛ : « Mɛ ku pɔlɔmbɔ wei ɛngɛ nɛnɛ ha pɛ gasa kagama-bulo . Wɛnɛ nɛ ma wen mɛ tɔ ha wɛnɛ . »
44023018	Kagama-bulo ngbɔsa pɔlɔmbɔ wei ɛngɛ nɛnɛ ha pɛ gasa kagama-bulo nɛ tɔa : « Paul , wan-zɔbhɔ saa mi nɛ tɔa ha mi nde , mi aku pɔlɔmbɔ wi ɛngɛ tɛnɛ ha mɛ hazu wɛnɛ nɛ ma wen mɛ tɔ ha mɛ . »
44023019	Mɛgi , gasa kagama-bulo baa ndɔngkɔ pɔlɔmbɔ wei ɛngɛ nɛ daka tɛ hinɛ wɛnɛ . A ana wɛnɛ : « Mɛ ngoy tɔ nɛ nge wen ha mi ge ? »
44023020	A kiforo wen : « Hio zuife kpoa zuwen mɛ de mbɔlɛ tɛ ani mɛ nde , mɛ aku Paul nɛ mɔsaa nɛnɛ ha li hio wan-kpo zuwen hazu nde , mbwa a-ani goto wen pɛa nɛkpasa .
44023021	Ma , ka mɛ aze wen pɛ mbwa na , hazu hio wi pen bhukɔa nar aa baka zengi nɛ wɛnɛ . Mbwa kanamɔ nɛ gɔna nu nde , mbwa lɛm yɔng mɔ nɛ nɔ mɔ na , kanɛ mbwa gbɛa Paul . Mbwa tɛ bo gdungɛ-gdungɛ , mbwa keri sɔna nɛ wen nu mɛ . »
44023022	Nɛ gasa kagama-bulo tɔa ha pɔlɔmbɔ wei ɛngɛ : « Kpɛ-kpɛ-kpɛ , ka mɛ atɔ ha ma wi nde , mɛ tɔa yo ha mi , na . Mɛ si nɛdedea . »
44023023	Gasa kagama-bulo saa kagama-bulo bwa nɛ a tɔa ha mbwa : « Ɛnɛ wesiri hio wan-bibulo gɔmmay bwa , nɛ hio wan-dang yanga bhukɔa mɔrkɔ zu bhuze bwa , nɛ hio wan-sɛ gɔmmay bwa . Ɛnɛ fɛt abhɔngiri tɛ ɛnɛ mɛ pen nɛ ha le Sezare nɛ zɛ mɛsɛ ha ngonga mɔrkɔ zanga nar .
44023024	Ɛnɛ abhɔngiri fin hio ma yanga mɛ toy Paul . Nɛ ɛnɛ aku wɛnɛ nɛnɛ ha li gɔfɔrma Félix nɛ dede tɛ . »
44023025	Hapata , a ngɛraka ma takarata mɛgɛ :
44023026	« Mi , Claude Lisias , mi fana konga gɔfɔrma Félix .
44023027	Hio zuife baa wei ɛngɛ , nɛ mbwa dungɔ sanga hapɛtɛ gbɛa wɛnɛ . Mi hinɛ hio wan-bibulo pɔm , ɔ zinɔ wɛnɛ ha kɔ mbwa yunɛ , hazu mi zea nde , wɛnɛ nɛ̂ bele mɔ Rome .
44023028	Mi kuo wɛnɛ gde ha li hio wan-kpo zuwen pɛ hio zuife , hazu ing goto wen , ka mbwa fundo nɛ wɛnɛ .
44023029	Mi kpaa nde , mbwa fundo wɛnɛ sɔna hazu wen mbonga pɛ mbwa . Mi tɛ kpa ma mɔ , ka lɛma nɛ fio mana zɔbhɔ na .
44023030	Ka mi kpaa kasara nde , hio zuife aa gdungi tɛ wa , mi tomsa wɛnɛ nɛhasa ha pɛ mɛ . Mi haa fin nu ha hio wan-fundi wɛnɛ hazu nɛ nɛ tɔ wen , ka sungiri wɛnɛ ha li mɛ . »
44023031	Hio wan-bibulo dea mɔ lɛm nɛ haanu pɛ gasa kagama-bulo : Mbwa kuo Paul nɛ zɛ nɛnɛ ha le Antipatri .
44023032	Ka mɔsaa , hio wan-dang yanga tongara hinɛ Paul , nɛ hio oloa kiforo pe ha kin pɛ mbwa .
44023033	Ka mbwa hɔa ha Sezare , mbwa haa takarata ha gɔfɔrma , nɛ mbwa osa Paul ha wɛnɛ fin .
44023034	Ka gɔfɔrma tɔla takarata ɛngɛ , a ana Paul : « Mɛ nɛ̂ wi mɔ nge kandɔnu ge ? » Nɛ Paul tɔa : « Mi nɛ̂ wi mɔ kandɔnu Silisi . »
44023035	A tɔa ha wɛnɛ : « Mi beani mɛ , ha ngimɔ ka hio wan-fundi mɛ behɔ . » Hapata , a haa nu nde , ɛ apam Paul ha twa zɔbhɔ mɔ gasa kin pɛ kongapora Herode .
44024001	Hapata yala mɔrkɔ , Ananias , wan-zu hio wan-hasadaka , hɔa ha Sezare hinɛ hio ma kotowi nɛ Tertulus , ma wan-le gdong wen hazu wi . Mbwa tɛa ha fundo Paul ha gɔfɔrma .
44024002	Nɛ ka ɛ saa Paul , Tertulus angara lea wen hazu wi ndɔng sungiri nɛ Paul nɛ tɔa : « Konga Félix , yo nɛ̂ hazu mɛ , ka ɔ dung nɛ gaa fɛt hakɛ . Yo nɛ̂ mɛ , ka bhɔngara mɔ nɛ mbombea hazu kandɔ ɛngɛ nɛ wal zɛng pɛ mɛ .
44024003	Ha ngimɔ fɛt , ha bhandi fɛt , ɔ ha lukoso mɛ hazu mɔ fɛt , ka ɔ ha kpaa ha kɔ mɛ .
44024004	Ma , hazu pensi dɔka ngimɔ pɛ mɛ na , mi alnu ha mɛ nde , mɛ azeɔ tikiring nɛ wal dede sila pɛ mɛ .
44024005	Ɔ kpaa nde , wei kɛ nɛ̂ gasa gdanga wi . Wɛnɛ ha ilo hio zuife ha nzan fɛt nde , mbwa ade woto-wotomɔ . Wɛnɛ nɛ̂ kagama pɛ hio wi , ka ɛ sa nde , zugili pɛ Nazaret .
44024006	Nɛ a kio wal mɛ fɛngsi gasa twa Sɔ pɛ ɔ fin , mɛgi ɔ baa wɛnɛ . [ Ɔ ngoya mɛ gɔn kita ha zu wa lɛm nɛ mbonga pɛ ɔ .
44024007	Ma , Lisias , gasa kagama-bulo , tɛa tɛ zin wɛnɛ nɛ ngaya ha kɔ ɔ yunɛ .
44024008	Nɛ a haa nu nde , hio wan-fundi Paul atɛ ha pɛ mɛ . ] Nɛ ka mɛ ana wɛnɛ , mɛ being nɛ pɛ mɛ tɛ nde , mɔ ka ɔ fundo nɛ wɛnɛ , nɛ̂ tɛwen . »
44024009	Nɛ hio zuife mɛkara wen pɛ Tertulus nde , yo nɛ̂ tɛwen .
44024010	Nɛ ka gɔfɔrma Félix pɛa kɔ nde , Paul awolmɔ , Paul tɔa : « Mi ingɔ nde , yo tɛ bo nɛ̂ dɔka bɛlɛ ka mɛ ha gɔna kita hazu kandɔ pɛ ɔ . Mɛgi , sila mi dona nɛ da hazu kɛ wen tɛ mi ha li mɛ .
44024011	Mɛ lɛma ani mɔ , nɛ mɛ bekpa nde , yo tɛ bo mɛsɛ nɛ̂ yala bhukɔ gbala bwa , ka mi hɔa ha Jérusalem hazu lukisi Sɔ .
44024012	Ɛ tɛ kpa mi ha zanga wen hinɛ ma wi ha gasa twa Sɔ na . Nɛ ɛ tɛ kpa mi ha aa sɔkira ha zala hio wi ngase ha hio twa gɔ Sɔ , ngase ha zang Jérusalem na .
44024013	Nɛ sising mbwa fundo mi . Ma , mbwa bo nɛ ma mɔ na , ka gbasi ha mɛ nde , yo nɛ̂ tɛwen .
44024014	Ngase ɛngi , mi gbasi ha mɛ long nde , mi de tom ha Sɔ pɛ hio ngbabafa ɔ nɛ wal pɛ Kongawan Jésus , ka mbwa tɔ nde , yo bo nzeng na . Ma , mi ha mɛkara mɔ fɛt , ka Moïse ngɛraka ha takarata mbonga , nɛ ka hio wan-tɔkuliwen ngɛraka .
44024015	Mi gde tazu mi ha tɛ Sɔ gbesi tuka mbwa fin nde , hapata fio , wɛnɛ betunsi bin hio nzeng wi nɛ hio kalbho-kalbho wi fɛt .
44024016	Yo nɛ̂ ɛngi , ka mi gbɛngsi tɛ mi hazu pam sila mi swe fɛt nɛ saa ha li Sɔ nɛ ha li hio wi .
44024017	« Hapata dɔka bɛlɛ ka mi dea ha hio gɔn-gɛnɛ le , mi kiforo sising pe ha Jérusalem hazu gbakiri hio wi mɔ kandɔ pɔm nɛ mbɔli ka ɛ gdea ha kɔ mi , nɛ hazu ha sadaka ha Sɔ .
44024018	Yo nɛ̂ ɛngi , hio ma zuife mɔ kandɔnu Azi kpaa mi ha zang gasa twa Sɔ , ha ngimɔ ka mi dungɔ haki hazu ha sadaka mɛ karsi ndɔkimɔ sasisi tɛ . Ma zugiliwi tɛ dung hinɛ mi na , nɛ mi tɛ de woto-wotomɔ na .
44024019	Yo nɛ̂ mbwa , ka lɛma dung hakɛ ha li mɛ hazu fundi mi , ka mbwa nɛ ma mɔ sungiri nɛ mi .
44024020	Ma , tuka mbwa bo ang na , hio wi ndɔng hakɛ atɔ wen gdangamɔ , ka hio wan-kpo zuwen kpaa ha tɛ mi ha ngimɔ ka mi dungɔ ha li mbwa .
44024021	Mbwa kpaa sɔna nɛ ndanga wen ɛngɛ , ka mi tɔa nɛ ngagɛl ka mi yola ha li mbwa , mi tɔa : ‹ Ɛnɛ gdea mi ha li kita pɛ ɛnɛ hazu mi mɛkara nde , Sɔ betunsi bin hio fiowi . › »
44024022	Gɔfɔrma Félix ingɔ goto osamɔ hazu wal pɛ Kongawan Jésus nɛdedea . Mɛgi , a gdea mbwa si , nɛ tɔa : « Mi begɔn kita pɛ ɛnɛ ha ngimɔ ka Lisias , gasa kagama-bulo , behɔ hakɛ . »
44024023	Hapata , a haa nu ha kagama-bulo nde , wɛnɛ apam Paul ha twa zɔbhɔ , ma , wɛnɛ asang Paul na . Nɛ nde , wɛnɛ aha wal ha hio dan mɛ Paul hazu zɔk nɛ gbakiri wɛnɛ .
44024024	Hapata hio ma yala , gɔfɔrma Félix tɛa hinɛ ko pɛa Drusile , ka dung nɛ̂ bhoko zuife . Nɛ a haa nu nde , ɛ aku Paul tɛnɛ . A zea hio wen , ka Paul tɔa ha wen zu mɛkara Jésus-Christ .
44024025	Ma , ka Paul ha tɔa wen dea mɔ nzeng , wen gana zu tili wɔ mɔ fɛt , nɛ wen kita pɛ Sɔ ka betɛ , ke baa Félix nɛ a tɔa : « Sising , mɛ kifiri si ha twa zɔbhɔ . Mi besa mɛ fin , ka mi kpa dede ngimɔ . »
44024026	Félix dungɔ ha takara ha sila wa nde , Paul beha mbɔli ha wɛnɛ . Yo nɛ̂ ɛngi , ka wɛnɛ saa Paul hapata may hazu wolmɔ hinɛ wɛnɛ .
44024027	Nɛ ka kili bɛlɛ bwa pena , gɔfɔrma Porsius Festus baa bhandi pɛ Félix . Nɛ Félix gdea Paul bhɔn ha twa zɔbhɔ hazu a ngoya haa totɛ ha hio zuife .
44025001	Ka Festus hɔa ha kandɔnu ɛngi hazu dung gɔfɔrma , a dea yala tar ha Sezare . Hapata , a nɛa ha Jérusalem .
44025002	Haki hio gasa wan-hasadaka nɛ hio gasa wi pɛ hio zuife fundo fin Paul ha wɛnɛ . Nɛ mbwa alanu tuka nde ,
44025003	wɛnɛ ade dede sila ha tɛ mbwa mɛ tomsi Paul ha Jérusalem . Hazu mbwa aa gdungi tɛ Paul hazu gbɛ wɛnɛ ha liwal .
44025004	Ma , Festus kiforo wen : « Paul bebhɔn ha twa zɔbhɔ ha Sezare , nɛ mi bekifiri nɛhasa si haki .
44025005	Mɛgi hio ma gasa wi pɛ ɛnɛ anɛ hinɛ mi ha Sezare . Haki mbwa befundi wɛnɛ , ka wɛnɛ dea ma gdangamɔ . »
44025006	Festus dea fin yala mɔrkɔ zanga tar mana yala bhukɔ ha Jérusalem , hapata a sio ha Sezare . Nɛ ka mɔsaa , a nɛa nɛ dungnu ha bhandi kita . A haa nu nde , ɛ aku Paul tɛnɛ .
44025007	Nɛ ka Paul hɔa , hio zuife ndɔng , ka guotɛ ha Jérusalem tɛnɛ , kɛlkata wɛnɛ , nɛ mbwa fundo wɛnɛ nɛ ngaya wen nɛdɔka . Ma , mbwa bo nɛ mɔ na , ka gbasi nde , wen pɛ mbwa nɛ̂ tɛwen .
44025008	Paul kɛa wen tɛ wa nɛ tɔa : « Mi tɛ de gdangamɔ sungiri nɛ mbonga pɛ hio zuife , ngase sungiri nɛ gasa twa Sɔ , ngase sungiri nɛ kongapora Sezar na . »
44025009	Festus ngoya ha totɛ ha hio zuife , nɛ wɛnɛ ana Paul nɛ tɔa : « Mɛ ngoya nɛ ha Jérusalem nde ? Haki , mbwa begɔn kita ha zu mɛ ha li mi hazu wen ndɔng . »
44025010	Ma , Paul kafa nɛ tɔa : « Mi hakɛ ha li kita pɛ kongapora Sezar . Dea ka de nde , ɛ agɔn kita ha zu mi ha bhandi ɛngɛ . Mɛ nɛ tɛ mɛ ingɔ nɛdedea nde , mi tɛ de ma gdangamɔ sungiri nɛ hio zuife ndang na .
44025011	Ka wen baa mi , nɛ ka mi dea gdangamɔ ka lɛma nɛ fio , mi lɛm kafi fio na . Ma , ka mbwa fundo mi nɛgbelea , ma wi ndang lɛm gde mi ha kɔ mbwa na . Mi ngoya nde , kongapora Sezar agɔn kita pɔm . »
44025012	Ka Festus wolamɔ hinɛ hio wan-ha mbɔla pɛa kari , a tɔa ha Paul : « Mɛ saa sala ha kongapora Sezar , mɛ benɛ ha li kongapora Sezar . »
44025013	Hio ma yala hapata , kongapora Agripa hinɛ Berenise , ya wa mɔ bhoko , tɛa ha Sezare ha fana Festus .
44025014	Tuka mbwa pensa hio ma yala haki , Festus tɔa wen pɛ Paul ha kongapora Agripa , a tɔa : « Ma wi hakɛ ha twa zɔbhɔ , ka Félix laka gde ha kɔ mi .
44025015	Ha ngimɔ ka mi nɛa ha Jérusalem , hio gasa wan-hasadaka nɛ hio kotowi pɛ hio zuife fundo wɛnɛ ha mi , nɛ mbwa ana nde , mi agɔn kita ba wɛnɛ .
44025016	Mi kiforo wen ha mbwa nde , ha ndɔki deamɔ pɛ hio wi mɔ Rome , ɛ gɔn kita tuka ɛngi na . Ma , sɔngsi gɔna kita ha zu ma wi , dea nde , wɛnɛ ayol ha li hio wan-fundi wɛnɛ , nɛ wɛnɛ akpa wal mɛ kɛ wen tɛ wa .
44025017	Mɛgi , mbwa tɛa hakɛ hinɛ mi . Mi tɛ ndekiri na , ma , nɛ mɔ saa mi nɛa nɛ dungnu ha bhandi kita , nɛ mi haa nu nde , ɛ aku Paul tɛnɛ .
44025018	Hio wan-fundi wɛnɛ guotɛ , ma , mbwa tɛ gbasi ma gdangamɔ pɛa tuka mi batakiri ndang na .
44025019	Mɔ ka dungɔ ha soko mbwa , yo sɔna nɛ̂ zanga wen hazu mɔ Sɔ pɛ mbwa , nɛ hazu ma fiowi , ling wa nde , Jésus , ka Paul tɔa nde , wɛnɛ nɛ zutunɔ .
44025020	Mi kio goto wen ndɔng gan . Mɛgi , mi ana Paul nde , mana wɛnɛ ngoya nɛ ha Jérusalem , ka ɛ agɔn kita hazu wen ndɔng haki .
44025021	Ma , Paul ngoya nde , kongapora Sezar agɔn kita ha zu wa . Yo nɛ̂ ɛngi ka mi haa nu nde , ɛ apam wɛnɛ ha twa zɔbhɔ keri nɛ ngimɔ , ka mi betomsi nɛ wɛnɛ ha kongapora Sezar . »
44025022	Agripa tɔa ha Festus : « Mi fin , mi ngoya ze wia . » Nɛ Festus kɔa nɛ tɔa : « Ey , mɛ beze wɛnɛ nɛ mɔsaa . »
44025023	Ka mɔsaa , Agripa hinɛ Berenise lea ha bhandi kita nɛ lukosotɛ . Hio kagama-bulo nɛ hio konga wi mɛ le toka nzɔng ha pata mbwa . Festus haa nu , nɛ ɛ kuo Paul tɛnɛ .
44025024	Hapata , Festus tɔa : « Kongapora Agripa , nɛ dɔka wi fɛt , ka dung hakɛ hinɛ ɔ sising , ɛnɛ azɔk wei ɛngɛ . Hio dɔka zuife tɛa tɛ fundi wɛnɛ ha mi ha Jérusalem nɛ fin hakɛ . Mbwa fɛt gdɔra nde , ɛ gbɛ wɛnɛ yunɛ .
44025025	Mi nɛ pɔm tɛ , mi kpaa nde , wɛnɛ tɛ de ma gdangamɔ ka lɛma nɛ fio ndang na . Ma , wɛnɛ nɛ tɛ wa ngoya nde , kongapora Sezar agɔn kita ha zu wa . Mɛgi , mi weka mɛ tomsi wɛnɛ ha pɛa ha gasa le Rome .
44025026	Mi tɛ kpa ma kpasawen mɛ ngɛriki hazu wei ɛngɛ ha kongapora Sezar na . Yo nɛ̂ ɛngi , ka mi gde wɛnɛ ha li ɛnɛ , nɛ pen fɛt ha li mɛ , kongapora Agripa . Ɛnɛ ani goto wen pɛa , ka mi aing mɔ mɛ ngɛriki .
44025027	Ha li mi , yo nɛ yeraa mɛ tomsi ma wan-zɔbhɔ ha kongapora Sezar , ka ɛ tɛ gbasi goto fundo wɛnɛ na . »
44026001	Agripa tɔa ha Paul : « Mi ha mɛ ngimɔ hazu kɛ wen tɛ mɛ . » Paul pɛa kɔ nɛ a kɛa wen tɛ wa mɛgɛ :
44026002	« Kongapora Agripa , mɛsɛ mi nɛ totɛ mɛ kɛ wen tɛ mi ha li mɛ hazu mɔ fɛt , ka hio zuife fundi nɛ mi .
44026003	Mi nɛ totɛ pen fɛt , hazu mɛ ingɔ hio ndɔki deamɔ nɛ hio mɔ sikafɛ pɛ hio zuife nɛkpasa . Mɛgi , mi alnu ha mɛ nde , mɛ aba sila mɛ nɛ ze wen pɔm .
44026004	« Hio zuife fɛt ingɔ deamɔ pɔm nisi ha pɔlɔmbɔ tɛ , hazu mi dungɔ ha soko kandɔ pɔm nɛ ha Jérusalem angiri ha bosi ngimɔ .
44026005	Mbwa ingɔ mi bhee . Ka mbwa ngoya , mbwa betɔ ha mɛ nde , mi dungɔ nɛ̂ wi mɔ zugili Farizien . Hio Farizien ha pama mɔ Sɔ pɛ ɔ nɛngaya pentɛ pet .
44026006	Sising , mi yol hakɛ ha li kita hazu mi gdea tazu mi ha gɔnanu , ka Sɔ bagɔn ha hio ngbabafa ɔ .
44026007	Hio nugala bhukɔ gbala bwa mɔ kandɔ pɛ ɔ , Israel , ha gdea tazu nde , mbwa bezɔk swe , ka Sɔ belɛmsiri nɛ gɔnanu pɛa . Yo nɛ̂ ɛngi , ka mbwa ha dea tom Sɔ nɛ lululu sila swe nɛ zɛ . Kongapora Agripa , hio zuife fundo mi hazu mi ha gdea tazu mi gbesi .
44026008	Hazu ge ɛnɛ , hio zuife , ha takara nde , Sɔ tunsi hio fiowi na , ge nde ?
44026009	« Sɔngsi , mi takara pɔm nde , yo nɛdedea nde , mi abi bulo nɛ wal nɛtɛ-nɛtɛ fɛt sungiri nɛ hio wi ka mɛkara Jésus , wi mɛ Nazaret .
44026010	Nɛ mi dea mɛgi ha Jérusalem . Hio gasa wan-hasadaka haa ziomɔ ha mi , nɛ mi baa hio wi , ka mɛkara Jésus , nɛdɔka pi ha twa zɔbhɔ . Nɛ mi mɛkara ka ɛ gɔna kita fio ha zu mbwa .
44026011	Mi dungɔ ha nɔsasa mbwa mɛ lak mɛkara Jésus gde nɛ wal ndulso mbwa nɛ zambala ha hio twa gɔ Sɔ . Tuka mi dungɔ nɛ gdanga ngambi sungiri nɛ mbwa , mi namala mbwa hɔ ha hio gɔn-gɛnɛ le .
44026012	« Ma swe , mi nɛa ha Damas , hazu hio gasa wan-hasadaka haa mi tom nɛ ziomɔ mɛ namili hio wi pɛ Christ .
44026013	Kongapora Agripa , ka mi boka ha liwal , ka swe tɛ bo ha sila zu , ma gasa saamɔ pen saamɔ swe zilo ha ngɔn tɛ , tɛ ba zikiri mi hinɛ hio sɔy-yali pɔm .
44026014	Ɔ fɛt teka ha nu , nɛ mi zea ma gɛl ha wolamɔ ha mi nɛ nu Hebro nɛ tɔa : ‹ Saul , Saul , mɛ namili mi hazu ge ? Mɛ kimbili mɛ gan zu mi hazu ge ? Nday lɛm gan zu wan wa na . ›
44026015	Mi anamɔ : ‹ Kongawan , mɛ nɛ̂ o ? › Nɛ Kongawan kiforo wen : ‹ Mi nɛ̂ Jésus , ka mɛ ha namala .
44026016	Ma , mɛ gutɛ yol ha ngɔn . Mi gbasa tɛ mi ha mɛ hazu weki mɛ tuka wan-tom pɔm . Mɛ zɔka mi swe mɛsɛ . Mɛ bebul wena nɛ fin wen mɔ ka mi beosi ha mɛ bin .
44026017	Mi betomsi mɛ ha pɛ hio zuife nɛ ha soko hio olo kandɔ . Nɛ mi bepam mɛ sungiri nɛ mbwa .
44026018	Mi betomsi mɛ hazu gbosisi gbali mbwa nde , mbwa agbo ha tutum tɛ ha saamɔ , gbo ha si ziomɔ pɛ Satan tɛ ha pɛ Sɔ . Ka mbwa mɛkara mi , mi bebisi sɛmbɔ pɛ mbwa , nɛ mi begde mbwa ha soko hio nzɔy wi pɛ Sɔ . › »
44026019	« Mɛgi , kongapora Agripa , mi tɛ de kpandele sungiri nɛ zizimɔ ɛngɛ ka zilo ha ngɔn tɛ na .
44026020	Ma , ha bosia , mi bulo wen ha hio wi mɛ Damas nɛ hio wi mɛ Jérusalem . Hapata fin ha hio wi mɛ kandɔnu Judée nɛ hio wi mɔ hio olo kandɔ nde , mbwa akpali deamɔ pɛ mbwa nɛ kifiri tɛ ha pɛ Sɔ , nɛ mbwa ade mɔ , ka osi nde , mbwa kiforo sila nɛkpasa .
44026021	Yo nɛ̂ hazu ɛngi , ka hio zuife baa mi ha zang gasa twa Sɔ , nɛ ka mbwa kio wal mɛ gbɛ mi .
44026022	Ma , Sɔ ha pama mi hɔ ha swe mɛsɛ , nɛ mi bhɔna ka ha bulo wen ha hio konga wi nɛ hio fabha wi gbesi . Hio wan-tɔkuliwen hinɛ Moïse batɔ wen mɔ ka behɔ . Nɛ mi tɔ kanɛ ndangtɛ wen ɛngɛ nde ,
44026023	Mesi bekpa yimtɛ , nɛ a bedung nɛ̂ bosi wi , ka begutɛ ha soko hio fiowi . A bebul wen mɔkpasi ha kandɔ zuife nɛ ha hio olo kandɔ fin . Nɛ wen ɛngɛ bedung tuka saamɔ hazu mbwa . »
44026024	Ka Paul boka ha kɛa wen tɛ wa , Festus tɔa nɛ ngagɛl : « Paul , bili ha dea mɛ ! Yamba mɔ pentɛ dea bili ha zu mɛ . »
44026025	Ma , Paul tɔa : « Konga Festus , bili de mi na . Wen ka mi ha tɔa nɛ̂ tɛwen nɛ mbaramɔ .
44026026	Kongapora Agripa ingɔ mɔ ndɔng kari . Yo nɛ̂ ɛngi , ka mi wolmɔ ha wɛnɛ nɛ da . Mi ingɔ nɛdedea nde , ma mɔ ndɔng ndang wusi tɛ ha li wa na , hazu mɔ ndɔng tɛ pen ha tutum na .
44026027	Kongapora Agripa , mɛ mɛkara wen pɛ hio wan-tɔkuliwen , na nde ? Mi ingɔ nde , mɛ mɛkara yo . »
44026028	Agripa tɔa ha Paul : « Ngbɔla ngɛt sising nde , mɛ agan zu mi mɛ tɛ wi pɛ Christ . »
44026029	Paul kiforo wen : « Ngase angbɔl ngɛt , mana nɛdɔka , yo de mɔ na . Mi ha gɔa Sɔ nde , mɛ , tɛ ba nɛ hio wi fɛt ka ze mi mɛsɛ , atɛ gbesi tuka mi . Ma , bo nɛ gbazɔbhɔ ha kɔ na . »
44026030	Mɛgi , kongapora Agripa , gɔfɔrma Festus , Berenise , nɛ hio wi mɔ pɛtɛ tɛ mbwa fɛt guotɛ .
44026031	Nɛ ka mbwa daka tɛ , mbwa tɔa ha soko may : « Wei kɛ tɛ de ma mɔ ndang , ka lɛma nɛ fio mana zɔbhɔ na . »
44026032	Nɛ Agripa tɔa ha Festus : « Ɔ lɛma dak kɔ ha tɛ wa , ma , a ngoya nde , kongapora Sezar agɔn kita ha zu wa . »
44027001	Ka Festus bhɔngara wen mɛ tomsi ɔ ha kandɔnu Itali nɛ kuga kari , a kuo Paul nɛ hio ma mbing wan-zɔbhɔ gde ha kɔ ma kagama-bulo , ling wa nde , Yulius . Ɛ sa ling zugili pɛa nde , zugili bulo pɛ kongapora Sezar .
44027002	Ɔ lea ma kuga , ka guotɛ ha le Adramite hazu nɛ ha hio nukolo mɔ kandɔnu Azi nɛnɛ . Aristarke , wi mɔ le Tesalonike ha kandɔnu Masedoane pena hinɛ ɔ .
44027003	Nɛ ka mɔ saa , kuga bhanda ha Sidon . Yulius , ka dungɔ ha pama Paul nɛ dede sila , haa wal nde , Paul anɛ ha pɛ hio dan wa , ka mbwa agbakiri wɛnɛ .
44027004	Ka ɔ guotɛ haki , bok ha yuoa nɛngaya sungiri nɛ ɔ . Mɛgi , ɔ pena nɛ pɛtɛ kisi Shipre ha wal , ka bok yu ang pentɛ na .
44027005	Ɔ kuo nana-litɔng hapɛtɛ kandɔnu Silisi nɛ kandɔnu Panfili , nɛ ɔ hɔa ha le Mira ha kandɔnu Lisi .
44027006	Haki kagama-bulo Yulius kpaa ma kuga , ka guotɛ ha le Alezandri mɛ nɛ ha kandɔnu Itali . Nɛ wɛnɛ lesasa ɔ ha zanga .
44027007	Ɔ dea dɔka yala ha li li ha nɛa nɛhɔn-nɛhɔn ha zang yeksamɔ . Ka ɔ hɔa sanga nɛ le Kinide , bok yuo nɛngaya sungiri nɛ ɔ . Mɛgi , ɔ sɔsa pen nɛ wal Salmone , ma bhandi mɔ kisi Krete .
44027008	Ɔ pena Salmone ha zang yeksamɔ , nɛ ɔ tiko nɛ pɛtɛ kisi Krete kanɛ ɔ hɔa hapɛtɛ le Lase ha ma bhandi , ka ɛ sa nde , Dede Nukolo .
44027009	Ɔ pensa dɔka yala ha li li kari . Nɛ yo tɛ bo nɛngaya mɛ bhɔn ha nɛa ha li li , hazu ngimɔ bɛlɛ ka hio gbabok yu nɛdɔka hɔa kari . Yala zim yɔngamɔ ka dung ha angara ngimɔ ɛngi pena kari . Yo nɛ̂ ɛngi , ka Paul gbaa tazu hio wi
44027010	nɛ tɔa : « Hio dan mi , mi zɔka nde , ɔ bekpa may hinɛ ngamɔ ha yali ɛngɛ . Nɛ yo bo sɔna nɛ̂ toy nɛ kuga ka beyɔmɔ na , ma , ɔ fin lɛma kpa fio . »
44027011	Ma , kagama-bulo gdea tazu wa ha wen pɛ wan-ba kuga nɛ pɛ wan-kuga pen ha wen pɛ Paul .
44027012	Nukolo ɛngɛ bo nɛ dedea mɛ dung ang ha ngimɔ gangmɔ na . Mɛgi , sulo ɔ mɛkara nde , ɔ akimbili mɛ hɔ ha Fenize , ma nukolo mɔ kisi Krete , ka dung long ha wal gare ɔnu swe nɛ ha wal wekɔ ɔnu swe sɔna . Yo osi nde , nukolo ɛngi nɛdedea mɛ dung ang ha ngimɔ gangmɔ .
44027013	Bebe bok guotɛ ha wal gdɔk , nɛ wi fɛt takara nde , mbwa bepen gele . Mɛgi , mbwa guo mɔ-yolsi kuga gde ha zang kuga . Mbwa angara nɛa , ma , mbwa baa nɛ nu ngindi kisi Krete nɛnɛ .
44027014	Nɛhasa , ma gbabok guotɛ ha wal gare gutɛ swe , nɛ yuo ha wal zu ngari kisi ɛngɛ tɛnɛ .
44027015	Nɛ yo ilo kuga nɛngaya , nɛ ɛ lɛm ba kuga fin nzeng na . Mɛgi , ɔ gdea sɔna nde , gbabok aku ɔ pen nɛ .
44027016	Ɔ hɔa ha wal gdɔk mɔ pɛtɛ ma bekisi kaɛ sa nde , Koda . Haki , bok mɔka tikiring , nɛ ɔ dea ngatom mɛ gu nɛ bebe sɔngu , kaɛ kpo ha gdong kuga ,
44027017	gde ha zanga . Hapata hio wan-de tom sanga gasa pɛl zikiri kuga , yu nde kuga betɛ yangili . Mbwa yuo ke lea lembe ka dung hapɛtɛ kandɔnu Libi , mɛgi mbwa kuo ma zio te kaɛ kpoa ha gdong kuga pi ha li nde , kuga anɛ nɛhɔn . Nɛ mbwa gdea nde , gbabok aku kuga pen nɛ .
44027018	Gbabok bhɔna ka ha fesa kuga nɛngaya . Nɛ ka mɔsaa , hio wan-de tom ha zang kuga angara pio hio toy ha li .
44027019	Ha zetar yala , hio wan-de tom nɛ tɛ mbwa kaya hio mɔ-de tom kuga pi ha li .
44027020	Yala nɛdɔka , ɔ tɛ zɔk swe mana sɔla na . Gbabok dungɔ ka ha yuo nɛ ngaya . Nɛ ɔ tɛ takiri fin nde , ɔ bekpasi , na .
44027021	Yala nɛdɔka , hio wi ha zang kuga yɔng mɔ ndang na . Mɛgi Paul guotɛ yol ha li mbwa nɛ tɔa : « Woo , hio dan mi . A bo nde , ɛnɛ aze nu mi nɛ bhɔn ha Krete , ki ɔ tɛ kpa ngamɔ nɛ yɔamɔ tuka ɛngɛ na .
44027022	Ma , sising , mi ha mboa ɛnɛ nde , ; enɛ aba da . Hazu ma wi ndang lɛm fe na , yo sɔna nɛ̂ kuga ka begdang .
44027023	Hazu , nɛ zɛ ɛngɛ , Sɔ , ka mi dung nɛ̂ pɛa nɛ ka mi de tom pɛa , tomsa ma telenge pɛa ha pɔm .
44027024	Wɛnɛ tɔa : ‹ Paul , ka mɛ ayu ke na ! Dea ka de nde , mɛ yol ha li kongapora Sezar . Hazu wen pɛ mɛ , Sɔ bekpasisi wi ndɔng fɛt , ka yal hinɛ mɛ . ›
44027025	Mɛgi , hio dan mi , ɛnɛ aba da , hazu mi gde tazu mi ha Sɔ nde , mɔ behɔ gbesi tuka ka wɛnɛ tɔa nɛ ha mi .
44027026	Ma , ɔ benɛ nɛ to zu nɛ ma kisi . »
44027027	Gbabok bhɔna ka ha kuo ɔ pen nɛ ha li nana-litɔng , ka ɛ sa nde , Mediterane . Nɛ ka hɔa ha binsila bhukɔ gbala nar zɛ , hio wan-de tom takara nde , ɔ tɛ bo sanga nɛ ma nu bɛlɛ .
44027028	Mbwa weka gduko li , nɛ mbwa kpaa nde , yo tɛ bo nɛ̂ mɛtɛrɛ bhukɔa tar zanga mɔrkɔ gbala bwa . Nɛ ka ɔ tiko nɛ yɛa tikiring , mbwa weka gduko li fin . Nɛ mbwa kpaa nde , yo tɛ bo nɛ̂ mɛtɛrɛ bhuze bwa zanga mɔrkɔ gbala tar .
44027029	Mɛgi , mbwa pio mɔ-yolsi kuga nar ha li nɛ wal pata , hazu mbwa dea ke nde , kuga betɛ to hio ta ha si li . Nɛ mbwa ngoya nde , mɔ asa nɛhasa .
44027030	Hio wan-de tom ha zang kuga ngoya yuo mɔ pen . Mbwa zilso bebe sɔngu pi ha li nɛ dea mbɔlɛ nde , mbwa ha zilso hio mɔ-yolsi kuga ha wal nuzɔa .
44027031	Ma , Paul tɔa ha kagama-bulo nɛ hio wan-bibulo : « Ka wi ndɔng bhɔn ha zang kuga na , ki ɛnɛ lɛm kpasi na . »
44027032	Mɛgi , hio wan-bibulo gɔna pɛl bebe sɔngu ɛngɛ , nɛ yo foka li pen .
44027033	Ha bu-nge-nge nu mɔsaa , Paul mboa hio wi fɛt nde , mbwa ayɔngmɔ nɛ tɔa : « Ɛnɛ ing nde , tɛ bo mɛsɛ nɛ̂ yala bhukɔ gbala nar , ka ɛnɛ ha kera nɛ ɛnɛ ha zimɔ yɔngamɔ .
44027034	Mɛgi , mi mbo ɛnɛ mɛ yɔng mɔ hazu kpa ngatɛ mɛ kpasi . Ngase ma bumɔzu wi ndang ha soko ɛnɛ lɛm yɔ na . »
44027035	Hapata wen ndɔng , Paul baa mampa , nɛ lukoso Sɔ hazua ha li wi fɛt . A gbinɔ yo nɛ yɔnga .
44027036	Mɛgi , mbwa fɛt baa da , nɛ mbwa fin yɔnga mɔ .
44027037	Dɔka ɔ fɛt , ka dungɔ ha zang kuga nɛ̂ wi gɔmmay bwa zu bhukɔa mɔrkɔ zu bhuze bwa zanga mɔrkɔ gbala ndang .
44027038	Nɛ ka zang mbwa dona kari , mbwa gɔsa dɔka kpalmɔ ka dung ha zang kuga ha li nde , ka kuga ahafili .
44027039	Ka mɔsaa , hio wan-de tom zɔka nu bɛlɛ , ma , mbwa ing yo na . Ka mbwa zɔka ma nu bɛlɛ ka lembe ang nɛdɔka , mbwa ngoya bhandi kuga haki ka yo lɛma .
44027040	Mbwa gɔna pɛl hio mɔ-yolsi kuga lak gde ha zang li . Ha ndangtɛ ngimɔ mbwa bulo pɛl hio yenda fɛt . Hapata , mbwa kpoa gasa la ha wal nuzɔ kuga . Mɛgi bok ilo kuga , nɛ mbwa ngbɔsa yo ha wal nu bɛlɛ ɛngɛ .
44027041	Ma , mbwa hɔa ma bhandi lembe nɛ kuga baa yo . Nuzɔ kuga haka lembe ngbikɛ , nɛ ngaya tongbasali yangala gotoa .
44027042	Hio wan-bibulo kpoa zuwen mɛ gbɛ hio wan-zɔbhɔ fɛt yu nde , ma betɛ bhɔsi li yumɔ pen .
44027043	Ma , kagama-bulo ngoya kpasisi Paul . Mɛgi , a dolsa mbwa mɛ de tuka mbwa bheka . Nɛ a haa nu nde , wi ndɔng ka ingɔ bhɔsa li , akperi tek ha li hazu nɛ ha nu bɛlɛ nɛ bosia ,
44027044	nɛ hio oloa anak mbwa ha zu mɔbay mana titi gbinɔ kuga . Nɛ wal ɛngi , hio wi fɛt kpasa nɛ mbwa danga ha nu bɛlɛ nɛ dede tɛ .
44028001	Ka ɔ kpɔya ha ngamɔ ɛngɛ kari , ɔ zea nde , ling kisi ɛngɛ nɛ̂ Malte .
44028002	Hio wi mɛ kisi ɛngɛ dea ngay ha tɛ ɔ , nɛ mbwa baa ɔ nɛ dede kɔ . Mbwa lɛa gasa we ha ɔ , hazu kolo dungɔ ha ɔla , nɛ gangmɔ ang pentɛ .
44028003	Paul wesara hio sɛkɛ-sɛkɛ gua nɛdɔka a ha we . Ka gbɛngamɔ lea soko gua , ma gɔk gboa ha sokoa gɔm kɔ wa nɛ gɛa ha yo ndɛlɛng .
44028004	Ka hio wi mɛ kisi ɛngɛ zɔka gɔk ha kɔ Paul ndɛlɛlɛ , mbwa tɔa ha soko may : « Tɛwen , wi kɛ nɛ̂ nagbɛwi . A kpɔya mɔ ha li , ma , sɔ kundiki mɔ pɛ ɔ tɛ ngoy nde , wɛnɛ adung nɛ zutunɔ na . »
44028005	Mɛgi , Paul ngbanzala gɔk ɛngɛ pi ha li we , nɛ wɛnɛ tɛ kpa gdangamɔ ndang na .
44028006	Hio wi ndɔng dungɔ ha kera nde , mana tɛ Paul beha , mana a betek ha nu nɛhasa fe . Mbwa kera mɔ ngimɔ nɛzikoa gan , nɛ mbwa zɔka nde , ma gdangamɔ tɛ hɔ ha tɛ wa na . Mɛgi , mbwa kpala takaramɔ , nɛ mbwa tɔa : « Wɛnɛ nɛ̂ ma sɔ . »
44028007	Sanga nɛ bhandi ɛngi , gasa nu fɔ pɛ wan-le kisi ɛngɛ dungɔ ang . Ling wia nde Publius . A baa ɔ nɛ dede kɔ , nɛ a pama ɔ ha zang twa pɛa lɛm yala tar .
44028008	Bafa mɛ Publius ɔanu nɛ zɛlɛ bawetɛ nɛ sɔa tɔk . Paul lea pimbi pɛa , gdea kɔ ha tɛ wa , gɔa Sɔ , nɛ kpasasa wɛnɛ .
44028009	Hapata ɛngi , hio olo wan-zɛlɛ mɛ kisi ɛngɛ tɛa ha pɛa , nɛ a kpasasa mbwa .
44028010	Hio wi mɛ kisi ɛngɛ lukoso ɔ nɛ wal nɛtɛ-nɛtɛ . Nɛ ka ɔ ha pena , mbwa haa ɔ hio mɔ fɛt ka kɔpa ɔ hazu yali .
44028011	Kilize tar hapata hɔa ha kisi Malte , ɔ pena nɛ ma kuga ka guotɛ ha Alezandri , nɛ ka pensa ngimɔ gangmɔ ha kisi ɛngɛ . Ling kuga nde , hio sɔ bedan .
44028012	Kuga bhanda ha le Sirakus , nɛ ɔ dea yala tar haki .
44028013	Angiri haki , ɔ baa pɛtɛ nu bɛlɛ nɛnɛ hɔ ha le Rezio . Ka mɔsaa , bok mɔ wal gdɔk swe guotɛ . Mɛgi , ɔ dea sɔna nɛ yala bwa mɛ hɔ ha le Puzole .
44028014	Ɔ kpaa hio ya ha Christ haki . Nɛ mbwa alanu nde , ɔ ade dimasi ndang hinɛ mbwa . Yo dungɔ mɛgi , ka ɔ nɛa ha Rome .
44028015	Hio ya ha Christ mɔ Rome zea kasi tɛ ɔ , nɛ mbwa wea si ɔ tɛnɛ . Hio ma tɛa kanɛ bhandi zando pɛ Apius , nɛ hio ma kanɛ bhandi , ka ɛ sa nde , twa gɛnɛ tar . Ka Paul zɔka mbwa , tɛ wa ngaya nɛ a lukoso Sɔ .
44028016	Ka ɔ hɔa ha Rome , ɛ haa wal ha Paul mɛ ɔ ha ma twa nɛtɛ . Nɛ ma wan-bibulo ndang ha pɛm wɛnɛ haki .
44028017	Hapata yala tar , Paul saa hio gasa wi pɛ hio zuife mɔ Rome ha pɛa . Ka mbwa wesara may , Paul tɔa ha mbwa : « Hio ya mi , mi tɛ de ma gdangamɔ ndang sungiri nɛ kandɔ Israel , mana sungiri nɛ ndɔki deamɔ pɛ hio ngbabafa ɔ na . Ngase ɛngi , ɛ baa mi ha Jérusalem gde ha kɔ hio wi mɔ Rome .
44028018	Hio wi mɔ Rome ana mi , nɛ mbwa tɛ kpa ma gdangamɔ ha zu mi , ka lɛma nɛ kita fio ndang na . Mɛgi , mbwa ngoya daksa kɔ ha tɛ mi .
44028019	Ma , hio ma zuife sungoro wen ɛngɛ . Yo nɛ̂ mɔ ɛngɛ ka nɔsasa mi mɛ ani nde , kongapora Sezar agɔn kita ha zu mi . Ma , mi bo nɛ ma mɔ mɛ fundi nɛ kandɔ pɔm na .
44028020	Mɛgi , mi saa ɛnɛ hazu tɔ ha ɛnɛ nde , mi dung sising nɛ gbazɔbhɔ ɛngɛ hazu mi bulo wen mɔ , ka kandɔ Israel fɛt gde tazu ha zua . »
44028021	Hio zuife ndɔng tɔa ha wɛnɛ : « Ɔ tɛ kpa ma takarata pɛ hio wi mɔ Judée hazu mɛ na . Ma ya ɔ ndang tɛ hɔ hakɛ tɛ ba kasi tɛ mɛ , mana tɛ tɔ gdanga wen ha tɛ mɛ na .
44028022	Ma , ɔ ngoya ze hio takaramɔ pɛ mɛ . Hazu , ha bhandi fɛt , hio wi ha sungoro zugili ɛngɛ ka mɛ ha sokoa . »
44028023	Nɛ ka yala ka mbwa baweki ha Paul lɛma kari , mbwa tɛa ha twa pɛa nɛdɔka pen mɔ sɔngsi . A bulo wen Kongakandɔ pɛ Sɔ ha mbwa , nɛ a kio wal mɛ gan zu mbwa nde , mbwa amɛkiri Jésus . A osa mɔ nɛ sutole kanɛ zɛ nɛ wal tɔla hio ma ngɛrakamɔ ha zang mbonga pɛ Moïse nɛ ha zang takarata pɛ hio wan-tɔkuliwen .
44028024	Hio ma mɛkara hio wen , ka wɛnɛ tɔa , nɛ hio ma kafa yo .
44028025	Mbwa tɛ ze may na . Mɛgi , sɔngsi kɛtana soko , Paul tɔa ha mbwa sɔna : « Wen ka Nzɔy-Sɔtɛ batɔ ha hio ngbabafa ɛnɛ nɛ wal nu wan-tɔkuliwen Esaïe , yo tɛ bo nɛ̂ tɛwen .
44028026	A batɔ : ‹ Mɛ nɛ , nɛ tɔ ha hio wi mɛ kandɔ ɛngɛ : Ɛnɛ belɛngi zala , ma , ɛnɛ lɛm ze mɔ na . Ɛnɛ begɛri mɔ , ma , ɛnɛ lɛm zɔk mɔ na .
44028027	Hazu sila wi mɔ kandɔ ɛngɛ tɛ bo gdingbiti . Mbwa gdɔka zala mbwa nɛ li mbwa tuka nde , li mbwa azɔk mɔ na , nɛ zala mbwa aze mɔ na , nɛ sila mbwa aing gotomɔ na . Yu nde , mbwa betɛ kifiri sila mbwa nɛ mi betɛ kpasisi mbwa . › »
44028028	Paul tɔa fin : « Mɛgi , ɛnɛ aing nde , Sɔ tomsa wen ɛngɛ ha hio olo kandɔ nde , a bekpasisi mbwa . Pɛ mbwa , mbwa beze . »
44028029	[ Ka Paul tɔa wen ndɔng kari , hio zuife angara zanga wen ha soko may si nɛ . ]
44028030	Paul ɔa ha zang twa ɛngɛ , ka wɛnɛ futi nɛ mbɔli lɛm kili bɛlɛ bwa . Nɛ wɛnɛ baa hio wi fɛt ka tɛa ha pɛa nɛ dede kɔ .
44028031	A dungɔ ha bulo wen Kongakandɔ pɛ Sɔ , nɛ ha osa mɔ nɛ da hazu Kongawan Jésus-Christ . Nɛ ma wi ndang dol wɛnɛ na .
45001001	Yo nɛ̂ mi Paul , wan-tom pɛ Jésus-Christ ha ngɛriki takarata ɛngɛ tomsi ha ɛnɛ . Sɔ weka mi gde tuka wan-nɛtom pɛa nde , mi anɛ nɛ bul Dede Wen pɛa .
45001002	Nɛ wal hio nzɔy takarata , ka hio wan-tɔkuliwen bangɛriki , Sɔ bagɔn nu sɔngsi bhee mɛ gbasi Dede Wen ɛngɛ .
45001003	Dede Wen ɛngɛ tɔ nɛ wen tɛ Bewei pɛa , Jésus-Christ , Kongawan pɛɔ . A tɛa tuka wi , nɛ ɛ bhɛa wɛnɛ ha zang nam pɛ kongapora David .
45001004	Sɔ guo wɛnɛ ha soko hio fiowi nɛ wal Nzɔy-Sɔtɛ . Ɛngi gbasi nde , wɛnɛ nɛ̂ Bewei pɛ Sɔ ka dung nɛ ziomɔ .
45001005	Jésus-Christ dea dede sila ha tɛ mi hazu a weka mi tuka wan-nɛtom pɛa nde , mi ade tom pɛa . A haa mi tom hazu nɛ nɛ bul wen pɛa ha hio kandɔ fɛt ka bo nɛ̂ zuife na , tuka nde , mbwa amɛkiri wɛnɛ , nɛ nde , mbwa aze nu wa .
45001006	Ɛnɛ , hio wi mɛ gasa le Rome , ɛnɛ fin ha soko wi ndɔng ka Sɔ saa mɛ dung nɛ̂ pɛ Jésus-Christ .
45001007	Mi ha ngɛraka takarata ɛngɛ ha ɛnɛ fɛt ka dung ha Rome . Sɔ ngoya ɛnɛ , nɛ a saa ɛnɛ hazu dung nɛ̂ nzɔy kandɔ pɛa . Sɔ , Bafa ɔ , hinɛ Kongawan pɛɔ , Jésus-Christ ade dede sila ha tɛ ɛnɛ , nɛ aha ɛnɛ gaamɔ .
45001008	Bosi mɔ fɛt , mi tɔ oeba ha Sɔ pɔm hazu ɛnɛ fɛt nɛ wal ling Jésus-Christ , hazu hio wi ha tɔa kasi mɛkaramɔ pɛ ɛnɛ dam zu nu fɛt .
45001009	Sɔ ka mi de tom pɛa nɛ sila ndang , nɛ ka mi tɔ Dede Wen tɛ Bewei pɛa , a ingɔ nde , mi ha takaramɔ hazu ɛnɛ
45001010	ngimɔ fɛt ka mi gɔ Sɔ . Mi ha gɔa Sɔ nde , ka wɛnɛ ngoya , wɛnɛ agbosisi wal ha mi mɛ nɛ nɛ zɔk ɛnɛ .
45001011	Mi nɛ tɛ hɛl mɛ nɛ ha pɛ ɛnɛ tuka nde , mi akapini ha ɛnɛ ma dedemɔ pɛ Nzɔy-Sɔtɛ hazu ngasisi mɛkaramɔ pɛ ɛnɛ .
45001012	Ɛngɛ tɔ nde , mi ngoy dung hinɛ ɛnɛ tuka nde , ɔ aha ngatɛ ha may . Mi bepka ngatɛ nɛ wal mɛkaramɔ pɛ ɛnɛ , nɛ ɛnɛ bekpa ngatɛ nɛ wal mɛkaramɔ pɔm .
45001013	Hio ya mi , ɛnɛ ing nde , yo tɛ bo nɛ̂ ze nɛdɔka ka mi bheka mɛ nɛ ha pɛ ɛnɛ . Ma , mɔ dolsa mi . Ha soko hio mbing kandɔ mi ha dea tom nde , hio wi amɛkiri Jésus-Christ . Mi ngoy de fin gbesi ha pɛ ɛnɛ .
45001014	Lɛma ka lɛm nde , mi abul Dede Wen ha hio wi fɛt : Ha ɛ ndɔng ka li mbwa bhaa , haɛ ndɔng ka li mbwa tɛ bha na , haɛ ndɔng ka yamba mɔ , nɛ haɛ ndɔng ka tɛ yambi mɔ na .
45001015	Yo nɛ̂ hazu ɛngi , ka mi ngoy mɛ nɛ nɛ bul Dede Wen ha soko ɛnɛ fin , hio wi mɛ Rome .
45001016	Mi bo nɛ foy mɛ bul Dede Wen na . Hazu Dede Wen ɛngɛ nɛ̂ ngatɛ pɛ Sɔ , ka wɛnɛ kpasisi nɛ hio wi ndɔng ka mɛkiri Jésus-Christ . Yo hazu kpasisi hio zuife sɔngsi , nɛ fin , hazu kpasisi hio wi mɔ hio olo kandɔ .
45001017	Kpasawen , Dede Wen gbasi wal ka Sɔ gde wi nzeng ha li wa . Hazu kpa wal ɛngɛ , lɛma ka lɛm sɔna nde , wia amɛkiri Jésus-Christ , nɛ mɛkaramɔ ɛngɛ belɛm nɛkpasa . Yo gbesi tuka ɛ ngɛraka ha takarata pɛ Sɔ nde , « Wi ka dung nzeng ha li Sɔ nɛ wal mɛkaramɔ , wia bedung nɛ tunɔ . »
45001018	Kpasawen , Sɔ gbasa long nde , wɛnɛ nɛ ngambi ka gutɛ ha ngɔn , sungiri nɛ wi fɛt hazu mbwa kafa wɛnɛ , nɛ hazu mbwa ha dea kalbho-kalbho mɔ . Nɛ hio kalbho-kalbho deamɔ pɛ mbwa de nde , ɛ azɔk tɛwen pɛ Sɔ nɛ saa na .
45001019	Ma , hio mɔ ka wi lɛma ing nɛ Sɔ , yo gboa long ha li mbwa , hazu Sɔ nɛ pɛa tɛ osa yo ha mbwa fɛt long .
45001020	Hio wi lɛm zɔk Sɔ nɛ li mbwa na , ma , angiri ha ngimɔ ka wɛnɛ dea nɛ nzan kanɛ sising , mbwa lɛma ing ngatɛ pɛa ka dung kpoo nɛ kpoo , nɛ dungɔ pɛa tuka Sɔ , nɛ wal hio mɔ fɛt ka wɛnɛ dea . Mɛgi , hio wi bo fin nɛ ma wen ka mbwa betɔ hazu ngangi nɛ tɛ mbwa na .
45001021	Hazu , ngase ka mbwa ingɔ nde Sɔ ang , mbwa lukisi wɛnɛ tuka Sɔ na , nɛ mbwa tɔ oeba ha wɛnɛ na . Ma , mbwa kpala tɛ takiri nɛ hio tum mɔ , nɛ mbwa tɛ bo nɛ̂ yera wi ka dung ha zang tutum .
45001022	Nɛ wal suotɛ nde , mbwa nɛ̂ hio wan-mbarimɔ , mbwa tɛ bo nɛ̂ hio wan-bili .
45001023	Mbwa kafa lukoso Sɔ ka dung nɛ lɛkɛ-lɛkɛmɔ , nɛ ka dung kpoo nɛ kpoo . Ha bhandia , mbwa ha lukoso hio gbele sɔ kaɛ dea ba may mana nɛ hio wi ka befe bin , mana nɛ hio nɔy , mana nɛ hio sari ka dung nɛ nanga nar , mana nɛ hio sari ka hay nɛ nu .
45001024	Yo nɛ̂ ɛngi , ka Sɔ gdea mbwa ha dea gdangamɔ tuka sila mbwa ngoya . Mɛgi , mbwa tɛ bo ha ɔa nu ha soko may nɛ tum .
45001025	Mbwa laka tɛwen pɛ Sɔ gde , nɛ mbwa tɛ bo ha ndara hio wen dalo . Ha bhandi pɛ Sɔ , mbwa gdea hio mɔ ka wɛnɛ dea , nɛ mbwa ha lukoso hio mɔ ndɔng , nɛ mbwa ha dea tom ha mɔ ndɔng . Ma , yo nɛ̂ Sɔ ka dea mɔ fɛt , nɛ wɛnɛ lɛma nɛ lukosomɔ kpoo nɛ kpoo , Amen !
45001026	Hazu ɛngi , Sɔ gdea mbwa ha dea hio mɔ foy ka hɛl sila mbwa . Hio bhoko pɛ mbwa tɛ bo ha laka wei gde , ɔnu hinɛ ma mbwa bhoko .
45001027	Hio wei fin ha dea gbesi . Mbwa laka ɔanu nɛ hio ko pɛ mbwa gde . Hɛl ɔanu hinɛ ma mbwa wei hɛla sila mbwa . Hio wei tɛ bo ha dea mɔ foy ha soko may . Nɛ wal dea mɔ foy mɛgi , mbwa kpaa kɛamɔ , ka lɛma nɛ gdanga deamɔ pɛ mbwa kari .
45001028	Nɛ tuka ka mbwa kafa ingɔ tɛwen hazu Sɔ , Sɔ gdea mbwa ha zang kalbho-kalbho takaramɔ pɛ mbwa . Mɛgi , mbwa ha dea hio mɔ foy nɛnɛ .
45001029	Sila mbwa dona nɛ tili kalbho-kalbho mɔ nɛ gdangamɔ fɛt . Mbwa ha gola mɔ , ha dea gdangamɔ , nɛ ha dea gasa sila . Mbwa ha gbɛa wi , ha kio wen , nɛ ha osala wi . Mbwa ha dea gdanga sila , nɛ ha tɔa lingtɛ wi .
45001030	Mbwa ha fɛngsa ling wi , ha sɛna Sɔ , nɛ ha yaa wi . Mbwa ha suotɛ , ha lukoso tɛ , nɛ ha kio wal mɛ de hio mbombe tili gdangamɔ . Nɛ mbwa ha dea kpandele sungiri nɛ gdibafa nɛ gdinana .
45001031	Mbwa nɛ̂ yera wi , mbwa bo nɛ mboazu na , mbwa nɛ̂ wan-nyalɔ , nɛ mbwa de kobhe tɛ wi na .
45001032	Hio wi ndɔng ki ingɔ mbonga pɛ Sɔ , ka tɔ nde , hio wi ka de tili deamɔ mɛgi , mbwa lɛma nɛ kita fio . Ngase ɛngi , mbwa bhɔna ka ha dea mɔ ndɔng . Nɛ pen fɛt , ka mbwa zɔk hio ma wi ha dea gdangamɔ , mbwa ha lukoso hio wia .
45002001	Mɛ ka gɔn kita ha zu hio ma mɛ , ngase mɛ dung mɛng , mɛ bo nɛ ma wen hazu ngangi nɛ tɛ mɛ na . Hazu mɛ fɛt , mɛ ha dea ndangtɛ gdangamɔ tuka mbwa . Mɛgi , ka mɛ gɔn kita ha zu mbwa , mɛ gɔn nɛ kita ha zu mɛ nɛ pɛ mɛ tɛ .
45002002	Ɔ fɛt , ɔ ingɔ nde , hio wi ndɔng ka de tili mɔ mɛgi , Sɔ begɔn kita ha zu mbwa lɛm nɛ tɛwen .
45002003	Mɛ ha gɔna kita ha zu hio wi ka de gdangamɔ , ma , mɛ ha dea ndangtɛ mɔ fin gbesi . Mɛgi , mɛ takiri pɛ mɛ nde , mɛ bekpɔy ha li kita pɛ Sɔ ?
45002004	Sɔ nɛ̂ gasa wan-de dedemɔ , wan-yikosila nɛ wan-ba sila nɛ kɔ . Mana mɛ bhɛsiri wɛnɛ ha wena nde ? Wɛnɛ de dedemɔ ha tɛ mɛ tuka nde , mɛ akifiri sila mɛ . Mɛ ingɔ mɛgi , na nde ?
45002005	Ma , mɛ ha ngasasa sila mɛ , nɛ mɛ ngoy kifiri sila mɛ na . Yo nɛ̂ ɛngi ka mɛ kay ngambi pɛ Sɔ gde ha zu mɛ keri nɛ swe kita pɛa , ka wɛnɛ begbasi ngambi pɛa , nɛ ka wɛnɛ begɔn kita nzeng .
45002006	Ha swe ɛngi , Sɔ bekɛ wi ndang ndang fɛt lɛm nɛ mɔ ka mbwa dea .
45002007	Hio wi ndɔng ka de dedemɔ nɛ yikosila tuka nde , mbwa akpa ha kɔ Sɔ lukosomɔ , lɛkɛ-lɛkɛmɔ , nɛ tunɔ ka bebhɔn , Sɔ beha mbwa tunɔ kpoo .
45002008	Ma , ka bo nɛ̂ pɛ wi ndɔng ka zɔk sɔna nɛ tɛ mbwa , ka kafi tɛwen , nɛ ka nak pata gdangamɔ , Sɔ bede ngambi sungiri nɛ mbwa , nɛ a bendulsi mbwa .
45002009	Hio wan-de gdangamɔ fɛt bekpa yeksamɔ nɛ ngɔtɛ nɛkpasa ha kɔ Sɔ . Hio zuife bekpa yo sɔngsi , nɛ hio olo kandɔ bekpa yo fin hapata .
45002010	Ma , Sɔ beha lɛkɛ-lɛkɛmɔ , lukosomɔ nɛ gaamɔ ha hio wi fɛt ka de dedemɔ . Hio zuife bekpa yo sɔngsi , nɛ hio olo kandɔ bekpa yo fin hapata .
45002011	Kpasawen , Sɔ gba soko hio wi na .
45002012	Hio wi ang ka ing mbonga pɛ Moïse na . Ngase ɛngi , ka mbwa de gdangamɔ , mbwa fɛt bebhondi . Ma , pɛ hio wi ka ing mbonga pɛ Moïse , nɛ ka de gdangamɔ , Sɔ begɔn kita ha zu mbwa lɛm nɛ wen mbonga ɛngɛ .
45002013	Wi ka ze mbonga nɛ zala sɔna , Sɔ lɛm gde wia nzeng ha li wa na . Ma , yo nɛ̂ wi ndɔng ka de mɔ lɛm nɛ wen mbonga , ka Sɔ begde mbwa nzeng ha li wa .
45002014	Hio olo kandɔ , mbwa ing mbonga pɛ Moïse na . Ngase ɛngi , hio ma ha soko mbwa ha dea mɔ lɛm nɛ wen mbonga . Ɛngi osi nde , mbwa nɛ tɛ mbwa ingɔ gbaa soko dedemɔ nɛ gdangamɔ .
45002015	Deamɔ pɛ hio wi ndɔng gbasi nde , Sɔ ngɛraka mbonga pɛa gde ha zang sila mbwa . Ingɔmɔ sila nɛ takaramɔ pɛ mbwa gbasi mɛgi fin . Hazu , ma ngimɔ , mɔ ndɔng ha osa ha mbwa nde , mbwa dea dedemɔ , nɛ ma ngimɔ nde , mbwa dea gdangamɔ .
45002016	Mɔ ndɔng ki fɛt begbo long ha swe ka Sɔ begɔn kita nɛ wal Jésus-Christ ha zu hio takaramɔ ka wusi tɛ ha sila wi . Dede Wen ka mi bul , yo tɔ ka mɛgi fin .
45002017	Pɛ mɛ ka osi tɛ tuka kpasa zuife , mɛ gde tazu mɛ nde , mbonga pɛ Moïse bekpasisi mɛ ha li Sɔ , nɛ mɛ ha suotɛ nde , ɛnɛ nɛ̂ hio wi pɛ Sɔ .
45002018	Mɛ ingɔ mɔ ka Sɔ ngoy nde , ɛ ade yo . Nɛ mbonga osa ha mɛ wal mɛ gba soko dedemɔ nɛ gdangamɔ .
45002019	Mɛ ha takara nde , mɛ beosi liwal ha hio wan-gdɔka li , nɛ nde , mɛ dung tuka saamɔ hazu hio wi ndɔng ka dung ha zang tutum .
45002020	Mɛ ha takara nde , mɛ lɛma mɛ mbo wi ndɔng ka zu mbwa bona , nɛ nde , mɛ lɛma mɛ osi mɔ ha hio pɔlɔmbɔ wi . Mɛ ha tɔa nde , mɛ lɛma de mɔ ndɔng ki hazu mɛ kpaa tɛwen nɛ tili ingɔmɔ fɛt nɛ wal mbonga pɛ Moïse .
45002021	Woo ! Mɛ ka osi mɔ ha hio mbingwi , hazu ge mɛ osi mɔ ha tɛ mɛ nɛ pɛ mɛ tɛ na , ge nde ? Nɛ mɛ ka bul wen ha hio wi nde , ka mbwa azu mɔ na , hazu ge mɛ zu fin mɔ , ge nde ?
45002022	Mɛ ka mbo hio wi nde , ka mbwa ade wanza na , hazu ge mɛ de fin wanza , ge nde ? Mɛ ka bhɛsiri hio gbele sɔ , hazu ge mɛ zu mɔ ha zang hio twa gbele sɔ , ge nde ?
45002023	Mɛ ha suotɛ mɛ nɛdɔka nde , mɛ ingɔ mbonga pɛ Moïse . Ma , mɛ ha tukolo mbonga ɛngɛ pi nɛ foy ha li Sɔ .
45002024	Yo nɛ̂ gbesi tuka ɛ ngɛraka ha takarata pɛ Sɔ : « Hio mbing kandɔ ha tɔa gdanga lingtɛ Sɔ pi nɛ mɔ ha zu ɛnɛ , hio zuife . »
45002025	Mɛ ka dung nɛ̂ zuife , mɛ gɔna sɔru mɛ hazu osi nde , mɛ nɛ̂ wi pɛ Sɔ . Ma , dea mɛgi begbakiri mɛ sɔna , ka mɛ pam wen mbonga nɛdedea . Ma , ka mɛ pam yo na , mɛ dung tuka wan-sɔru .
45002026	Ka ma wan-sɔru pam wen mbonga nɛdedea , Sɔ bezɔk wɛnɛ tuka wan-gɔn sɔru , na nde ?
45002027	Kpasawen , mɛ ka dung nɛ̂ zuife , Sɔ haa ɛnɛ takarata mbonga pɛa , nɛ mɛ gɔna sɔru mɛ . Ma , ngase ɛngi mɛ tukolo mbonga ɛngɛ . Yo nɛ̂ hazu ɛngi ka hio wan-sɔru ndɔng , ka pam mbonga , begɔn kita ha zu mɛ .
45002028	Mɛgi , kpasa zuife bo ha peali na . Nɛ kpasa gɔna sɔru bo nɛ̂ sali dalɛ ha tɛ wi na .
45002029	Ma , kpasa zuife , yo nɛ̂ wɛnɛ ka gɔn sɔru ha zang sila wa . Yo nɛ̂ Nzɔy-Sɔtɛ pɛ Sɔ ka gɔn sɔru ha zang sila wi , yo bo nɛ wal takarata mbonga na . Kpal zuife mɛgi , yo nɛ̂ Sɔ ka lukisi wɛnɛ , bo nɛ̂ hio wi na .
45003001	Ka mɔ dung tuka ɛngi , hio zuife dung nɛ nge mɔ ge , ka hio olo kandɔ tɛ kpa na , ge nde ? Mbwa kpaa ma dedemɔ nɛ wal gɔna sɔru , nde ?
45003002	Ey , mbwa kpaa dedemɔ ang nɛ wal fɛt . Hazu , ha bosia , Sɔ gdea hio wen pɛa ha kɔ mbwa , hio zuife .
45003003	Kpasawen , hio ma zuife tɛ dung nɛ mboazu ha li Sɔ na . Ma , ɛngi bedol Sɔ mɛ bhɔn nɛ mboazu nde ?
45003004	Way ! Yo bo mɛgi na . Ɔ aing nde , Sɔ bhɔna ha tɔa tɛwen , ngase ka hio wi fɛt ha tɔa dalo . Yo gbesi tuka ɛ ngɛraka ha takarata pɛ Sɔ : « Hio wi being nde , mɛ nɛ nzeng nɛ wal wen nu mɛ . Nɛ ha li kita mɛ began zu hio wan-fundi mɛ . »
45003005	Hio ma wi ha tɔa nde , ka deamɔ pɛ mbwa bo nzeng na , yo nɛ̂ ma dedemɔ , hazu ɛngi osi long nde , deamɔ pɛ Sɔ nɛ nzeng . Mɛgi , mbwa bhɔna ha tɔa nde , ka Sɔ bendulsi mbwa ha li kita pɛa , wɛnɛ bo fin nɛ nzeng na .
45003006	Yo bo mɛgi na . Sɔ nɛ nzeng , wɛnɛ abo se nzeng na , ki a begɔn kita ha zu hio wi mɔ nzan mɛng ?
45003007	Nɛ hio ma wi ha tɔa fin nde , ka mbwa tɔ dalo , yo nɛ̂ ma dedemɔ fin , hazu yo osi long nde , Sɔ nɛ̂ wan-tɔ tɛwen , nɛ wɛnɛ lɛma nde , hio wi alukisi wɛnɛ . Mɛgi , mbwa bhɔna ha tɔa nde , hazu ge , Sɔ begɔn fin kita ha zu mbwa , hio wan-de gdangamɔ , ge nde ?
45003008	Ka mɛ takiri mɔ mɛgi , mɛ betɔ fin nde , ɔ ade gdangamɔ tuka nde , yo agbasi dedemɔ ka Sɔ de . Hio ma wi ha tɔa gdanga lingtɛ mi nde , mi ha tɔa tili wen mɛgi . Yo nɛ̂ Sɔ ka begɔn kita ba mbwa , hazu mbwa lɛma nɛ kita pɛa .
45003009	Mɛng ? Ɔ , hio zuife , ɔ nɛ dedea pen hio olo kandɔ nde ? Way ! Yo bo mɛgi na . Mi tɔa kari nde , hio zuife nɛ hio olo kandɔ , mbwa fɛt nɛ̂ bala ha si gdangamɔ gbesi .
45003010	Yo gbesi tuka ɛ ngɛraka ha takarata pɛ Sɔ : « Ma nzeng wi ndang ha li Sɔ bona , ndang bona .
45003011	Ma wi ndang ka dung nɛ mbaramɔ bona . Ma wi ndang ka ki wal mɛ ing Sɔ bona .
45003012	Hio wi fɛt laka wal pɛ Sɔ gde , nɛ mbwa yɔamɔ gbesi . Ma wi ndang ka de dedemɔ bona , ndang bona .
45003013	Gɛl mbwa tuka gdanga pɛlmɔ ka gbo ha zang kɔfio . Lembe mbwa ha osala hio wi . Kpatanu mbwa ha gbosasa nɛ nzong pɛ da gɔk .
45003014	Nu mbwa dona nɛ panga fomi .
45003015	Mbwa nɛ hasatɛ hazu nɛ nɛ gbɛ wi .
45003016	Mbwa ha gdangsa mɔ , nɛ mbwa ha gdea ngɔtɛ ha bhandi fɛt ka mbwa nɛ ang .
45003017	Mbwa ing wal mɛ dung nɛ gaamɔ ha soko hio wi na .
45003018	Mbwa bo nɛ ke pɛ Sɔ ha sila mbwa ndang na . »
45003019	Ɔ ingɔ nde , hio wen mbonga pɛ Moïse fɛt zɔk hio wi ndɔng ka dung ha si mbonga . Mɛgi , wi ndang bo nɛ ma wen hazu ngangi nɛ tɛ wa ha li Sɔ na . Hio wi mɔ nzan fɛt lɛma nɛ kita pɛ Sɔ .
45003020	Nɛ wal dea mɔ lɛm nɛ wen mbonga , ma wi ndang lɛm dung nzeng ha li Sɔ na . Mbonga ha sɔna nɛ wal ha hio wi mɛ ing nde , mbwa fɛt ha dea gdangamɔ .
45003021	Sising , Sɔ gbasa ha ɔ wal ka wɛnɛ lɛma mɛ gde nɛ wi nzeng ha li wa . Yo bo nɛ̂ wal pama hio wen mbonga na . Mbonga pɛ Moïse nɛ pɛa tɛ , nɛ hio wan-tɔkuliwen batɔ wen ɛngɛ bingiri .
45003022	Wi ka mɛkiri Jésus-Christ , Sɔ begde wɛnɛ nzeng ha li wa . Sɔ gbosasa wal ɛngi ha wi ndɔng fɛt ka mɛkiri Jésus-Christ . A gba pɛa soko wi na .
45003023	Wi fɛt dea gdangamɔ , mɛgi , mbwa lɛm fin nɛ lɛkɛ-lɛkɛmɔ pɛ Sɔ na .
45003024	Ma , nɛ wal dede sila pɛa , Sɔ gde mbwa nzeng ha li wa nɛ gangtɛ . A de mɛgi nɛ wal Jésus-Christ ka guo sɛmbɔ pɛ mbwa yunɛ .
45003025	Sɔ haa Jésus nɛ sadaka . Nɛ wal fio pɛa , Jésus kpea sɛmbɔ pɛ hio wi ka mɛkiri wɛnɛ . Yo nɛ̂ ɛngi , ka Sɔ osa nde , wɛnɛ nɛ nzeng . Ha ngimɔ sɔngsi wɛnɛ baa sila wa nɛ kɔ , nɛ wɛnɛ tɛ gɔn kita ha zu hio wan-de gdangamɔ na . Ma , ha ngimɔ sising , wɛnɛ gbasa wal ka wɛnɛ gde nɛ wi nzeng ha li wa . Ɛngi osi nɛkpasa nde , Sɔ nɛ nzeng , nɛ hio wi ka mɛkiri Jésus , wɛnɛ gde mbwa nzeng ha li wa .
45003026	
45003027	Ka mɔ dung mɛgi , ma wal ka ɔ besu nɛ tɛ fin ha ndo ? Wal mɛ sutɛ bo fin na , hazu gasa mɔ , yo bo nɛ̂ dea mɔ lɛm nɛ mbonga na , ma , yo nɛ̂ mɛkara Jésus .
45003028	Hazu ɔ ingɔ nde , Sɔ gde wi nzeng ha li wa hazu wia mɛkara Jésus , bo hazu wia dea mɔ lɛm nɛ mbonga na .
45003029	Mana ɛnɛ takiri pɛ ɛnɛ nde , Sɔ nɛ̂ Sɔ pɛ hio zuife sɔna nde ? Bo nɛ̂ wɛnɛ fin nɛ̂ Sɔ pɛ hio olo kandɔ , na nde ? Ey , wɛnɛ fin nɛ̂ Sɔ pɛ hio olo kandɔ .
45003030	Hazu , Sɔ ka nɛ̂ ndang sɔna . Wi ka mɛkara Jésus , mana wia nɛ̂ zuife , mana wia bo nɛ̂ zuife na , Sɔ begde wɛnɛ nzeng ha li wa .
45003031	Mana , nɛ wal mɛkara Jésus , ɔ dea tuka nde , mbonga pɛ Moïse atɛ tum mɔ nde ? Way , yo bo mɛgi na . Ma , nɛ wal mɛkara Jésus , ɔ osi nɛ tɛ goto mbonga ha hio wi .
45004001	Mɛgi , ɔ betɔ nɛ nge wen hazu Abraham , ngbabafa mɔ kandɔ pɛ ɔ , ge nde ? A bakpa nge mɔ ge nde ?
45004002	Ka bo se nde , Abraham adung nzeng ha li Sɔ nɛ wal dede deamɔ pɛa , ki a lɛma mɛ sutɛ . Ma , ha li Sɔ , a lɛm mɛ sutɛ na .
45004003	Yo gbesi tuka ɛ ngɛraka ha takarata pɛ Sɔ : « Abraham mɛkara Sɔ , mɛgi Sɔ zɔka wɛnɛ tuka nzeng wi . »
45004004	Wan ha kɛa wan-tom pɛa , bo hazu a ngoya mɛ de yo nɛ sila wa na , ma , hazu lɛma ka lɛm nde , wɛnɛ akɛ wan-tom pɛa .
45004005	Pɛ Sɔ yo nɛtɛ , wɛnɛ gde wi nzeng ha li wa , bo hazu tom pɛ wia na , ma , hazu wia mɛkara wɛnɛ , wɛnɛ ka de nde , hio wan-kafi wɛnɛ atɛ hio nzeng wi ha li wa .
45004006	Yo nɛ̂ ɛngi , ka kongapora David batɔ wen totɛ pɛ wi ndɔng ka Sɔ zɔk mbwa tuka nzeng wi , ngase ka mbwa tɛ de ma dede tom na . A batɔ :
45004007	« Totɛ ha wi ndɔng ka Sɔ guo kpandele pɛ mbwa yunɛ , nɛ ka Sɔ biso sɛmbɔ pɛ mbwa kari !
45004008	Totɛ ha wi ndɔng ka Kongawan tɔl gdangamɔ pɛ mbwa na . »
45004009	Ɔ ani mɔ nde , totɛ ɛngɛ ka David batɔ wena kɛ , yo sɔna nɛ̂ pɛ hio zuife , hio wan-gɔn sɔru , mana , yo fin nɛ̂ pɛ hio olo kandɔ nde ? Ɔ tɔa sising nde , Sɔ zɔka Abraham tuka nzeng wi hazu Abraham mɛkara wɛnɛ .
45004010	Ɔ ani mɔ fin nde , Sɔ dea mɛgi sɔngsi ing ki Abraham tɛ gɔn sɔru wa , mana ha pata ? Ey , Sɔ dea mɛgi sɔngsi ing ki Abraham tɛ gɔn sɔru wa .
45004011	Abraham mɛkara Sɔ , nɛ Sɔ zɔka wɛnɛ tuka nzeng wi , gde a tɛ gɔn ka sɔru wa na . Sɔ haa nu ha wɛnɛ mɛ gɔn sɔru wa , hazu gde ma sali ha tɛ wa ka osi nde , a mɛkara Sɔ kari . Mɛgi Abraham tɛ bo nɛ̂ bafa mɛ hio wan-sɔru fɛt ka mɛkara Sɔ , nɛ ka Sɔ gdea mbwa nzeng ha li wa .
45004012	Abraham dung fin nɛ̂ bafa mɛ hio wan-gɔn sɔru ndɔng , ka gɔn sɔru mbwa nɛgbelea na , ma , ka nak pata ngbabafa mbwa , Abraham , nɛ ka mɛkara Sɔ tuka wɛnɛ dea sɔngsi nɛ gɔna sɔru wa .
45004013	Sɔ bagɔn nu ha Abraham nɛ hio bezang pɛa sɔngsi nde , a beha mbwa nzan tuka mɔ likɔ . Sɔ gɔna nu ɛngɛ bo hazu Abraham pama mbonga na . Ma , a gɔna nu ɛngɛ hazu Abraham tɛ bo nɛ̂ nzeng wi ha li wa nɛ wal mɛkaramɔ pɛa .
45004014	Ka bo se nde , yo sɔna nɛ̂ wi ndɔng ka pam mbonga ha bekpa mɔ ka Sɔ gɔna nua , ki hio wi ndɔng ka mɛkiri Sɔ , mbwa mɛkiri pɛ mbwa nɛgbelea , nɛ ki gɔnanu pɛ Sɔ tɛ bo nɛ̂ gbelemɔ fin .
45004015	Hio wi ha kimbolo mɛ pam mbonga pɛ Moïse gan , yo nɛ̂ ɛngi ka mbwa lɛm nɛ ngambi pɛ Sɔ . Yo sɔna ha bhandi ka mbonga bo ang na , ka hio wi lɛm tukili yo na .
45004016	Mɛgi , gɔnanu pɛ Sɔ , yo sɔna hazu wi ndɔng ka mɛkiri wɛnɛ , tuka nde , yo adung nɛ̂ mɔ ka Sɔ ha ha mbwa nɛ gangtɛ . A ngoya mɛ ha yo ha hio bezang pɛ Abraham fɛt mburr . Yo bo sɔna ha wi ndɔng ka pam mbonga pɛ Moïse , na , ma , yo ha wi fɛt ka mɛkiri Sɔ tuka Abraham , hazu Abraham nɛ̂ bafa ɔ fɛt .
45004017	Yo gbesi tuka ɛ ngɛraka ha takarata pɛ Sɔ : « Mi gdea mɛ gdibafa hazu hio dɔka kandɔ . » Mɔ hɔa mɛgi hazu Abraham mɛkara Sɔ , Sɔ ka ha tunɔ ha hio fiowi fin nɛ mbinga , nɛ ka de tuka nde , hio mɔ ka tɛ dung ang sɔngsi na , yo adung ang sising .
45004018	Sɔ gɔna nu ha Abraham nde , « Mɛ bedung bafa mɛ hio dɔka kandɔ » , nɛ nde , « hio bezang pɛ mɛ bedung nɛdɔka . » Abraham bhɔna ka ha mɛkara Sɔ , nɛ ha gdea tazu wa ha tɛ Sɔ , ngase ka ɛ zɔka nde , mɔ lɛm hɔ mɛgi na .
45004019	Hazu ha ngimɔ ɛngi Abraham tɛ bo hapɛtɛ bɛlɛ gɔmmay ndang , tɛ wa gbɛla kari , nɛ Sara , ko pɛa , dungɔ nɛ̂ nakomba . Ngase ɛngi , a tɛ kati mɛ mɛkiri Sɔ na .
45004020	A tɛ si kafɛ ha gɔnanu pɛ Sɔ na . Ma , ha zang mɔ ndɔng fɛt a tɛ bo ha mɛkara Sɔ nɛngaya pen mɔ sɔngsi , nɛ a dungɔ ha lukoso Sɔ .
45004021	A dungɔ nɛ nɔa nging ha gdea tazu wa ha tɛ Sɔ nde , Sɔ lɛma lɛmsiri gɔnanu pɛa .
45004022	Mɛgi , yo nɛ̂ hazu mɛkaramɔ pɛa , ka Sɔ zɔka Abraham tuka nzeng wi .
45004023	Wen ɛngɛ nde , Sɔ zɔka Abraham tuka nzeng wi , ɛ tɛ ngɛriki yo sɔna hazu Abraham na .
45004024	Ma , ɛ ngɛraka yo hazu ɔ fin . Sɔ zɔka ɔ tuka nzeng wi hazu ɔ mɛkara wɛnɛ , wɛnɛ ka guo Jésus , Kongawan pɛ ɔ , ha soko hio fiowi .
45004025	Sɔ haa wal nde , Jésus afe gɔn nɛ zu gdangamɔ ka ɔ dea . Nɛ a guo wɛnɛ ha soko hio fiowi tuka nde , ɔ akpa wal mɛ dung nzeng ha li wa .
45005001	Ey , Sɔ gdea ɔ nzeng ha li wa hazu ɔ mɛkara wɛnɛ . Mɛgi , sising , ɔ tɛ bo nɛ gaamɔ ha soko ɔ hinɛ wɛnɛ nɛ wal mɔ ka Kongawan pɛ ɔ , Jésus-Christ , dea .
45005002	Ɔ mɛkara Jésus-Christ . Mɛgi , a gbosasa wal nde , Sɔ ade dede sila ha tɛ ɔ . Nɛ sising , ɔ ha nɔa nging ha zang dede sila pɛa . Ɔ ha dea totɛ hazu mɔgdetazu ɔ nde , Sɔ bekapini lɛkɛ-lɛkɛmɔ pɛa hinɛ ɔ .
45005003	Yo bo sɔna nɛ̂ ɛngi na . Ma , ɔ ha dea totɛ fin hazu yeksamɔ ka kpa may hinɛ ɔ . Hazu ɔ ingɔ nde , yeksamɔ bede nde , ɔ adung nɛ yikosila .
45005004	Dungɔa nɛ yikosila bede nde , ɔ azati ha wal mɔ Sɔ . Zata ha wal mɔ Sɔ , yo bede nde , ɔ agde tazu ɔ ha tɛ Sɔ .
45005005	Ka ɔ gde tazu ɔ ha tɛ Sɔ , mɔa lɛm pen nɛ gbelea na . Hazu , Sɔ donsa sila ɔ nɛ ngoy pɛa nɛ wal Nzɔy-Sɔtɛ ka wɛnɛ haa ha ɔ .
45005006	Sɔngsi , ha ngimɔ ka ɔ tɛ kpa ka ngatɛ na , Christ tɛa tɛ fe gɔn zu ɔ , hio wan-de gdangamɔ , ha ngimɔ ka Sɔ baweki .
45005007	Ngase ka ma wi dung nzeng , yo nɛ ngaya mɛ kpa wi ka mɛkiri mɛ fe gɔn nɛ zu wi ɛngɛ . Mana , ma wi lɛma ba da mɛ fe gɔn nɛ zu ma dede wi .
45005008	Ma , Christ fea gɔn nɛ zu ɔ ha ngimɔ ka ɔ bhɔna ka nɛ̂ hio wan-de gdangamɔ . Nɛ wal ɛngi Sɔ gbasa ha ɔ nde , a ngoya ɔ gdang .
45005009	Nɛ wal tɔktɛ Christ ɔ tɛ bo nɛ̂ nzeng wi ha li Sɔ . Yo nɛ̂ ɛngi , ka ɔ ingɔ nɛdedea nde , Christ bekpasisi ɔ ha ngambi pɛ Sɔ .
45005010	Ɔ badung se nɛ̂ hio ngana pɛ Sɔ . Ma , sising , nɛ wal fio pɛa , Bewei pɛ Sɔ bhɔngara wen ha soko ɔ hinɛ Sɔ . Yo nɛ̂ hazu a bhɔngara wena kari , ka ɔ ingɔ nɛdedea nde , nɛ wal tunɔ pɛa , a bekpasisi ɔ wɛɛ .
45005011	Yo bo sɔna nɛ̂ ɛngi na . Ma , ɔ ha dea totɛ hazu ɔ ha dea sɔy hinɛ Sɔ nɛ wal Kongawan pɛ ɔ , Jésus-Christ , ka bhɔngara wen ha soko ɔ hinɛ Sɔ .
45005012	Yo gbesi tuka ɛngɛ : Gdangamɔ lea zang nzan nɛ wal ma wei ndang ka dea gdangamɔ . Ling wei ɛngɛ nde , Adam . Nɛ gdangamɔa daka fio tɛ pi ha soko hio wi , hazu mbwa fɛt dea gdangamɔ .
45005013	Mɛgi gdangamɔ dungɔ ha nzan sɔngsi ing nde , Sɔ aha mbonga ha Moïse . Ma , Sɔ tɛ tɔl gdangamɔ ha ngimɔ ɛngi na , hazu ha ngimɔ ɛngi mbonga tɛ bo ka na .
45005014	Ngase ɛngi , angiri ha ngimɔ pɛ Adam kanɛ ngimɔ pɛ Moïse , fio dungɔ tuka wan hazu hio wi fɛt mburr . Ngase wi ndɔng ka tɛ de gdangamɔ tuka pɛ Adam na , fio dungɔ ka ha gbɛa mbwa fin . Ndɔki deamɔ pɛ Adam nɛ pɛ Christ , ka ɛ kera tɛa pɛa , yo dung tuka pɛ gare nɛ pɛ wekɔ .
45005015	Gdangamɔ ka Adam dea , nɛ dedemɔ ka Sɔ dea nɛ gangtɛ , zio mɔ ndɔng bwa nɛtɛ-nɛtɛ . Kpasawen , nɛ wal wi ndang ka dea gdangamɔ , hio dɔka wi fea . Ma , nɛ wal wi ndang , Jésus-Christ , Sɔ ha dea dede sila ha tɛ hio dɔka wi nɛ gangtɛ . Nɛ dede sila ɛngɛ , yo nɛ zioa pen mɔ fɛt .
45005016	Dedemɔ pɛ Sɔ nɛ gdangamɔ pɛ wi ndang , tom pɛ mɔ ndɔng bwa nɛtɛ-nɛtɛ . Kita pɛ Sɔ ha zu gdangamɔ ɛngɛ dea nde , hio wi fɛt adung ha si kita pɛa . Ma , dedemɔ ka Sɔ dea ha tɛ hio wi , ngase ka mbwa dea gdangamɔ nɛdɔka , yo gdea mbwa nzeng ha li wa .
45005017	Kpasawen , nɛ wal wi ndang , nɛ wal gdangamɔ pɛa ndang , fio ha gana zu hio wi fɛt . Ma , nɛ wal wi ndang , Jésus-Christ , ɔ ha kpaa dedemɔ pentɛ pet . Yo tɔ nde , Sɔ ha dea dede sila ha tɛ ɔ nɛkpasa , nɛ wɛnɛ gdea ɔ nzeng ha li wa . Mɛgi , ɔ began zu gdangamɔ nɛ fio fɛt nɛ wal Jésus-Christ .
45005018	Gdangamɔ pɛ wi ndang dea nde , hio wi fɛt adung ha si kita pɛ Sɔ . Gbesi tuka ɛngi , nzeng deamɔ pɛ wi ndang , Jésus-Christ , dea nde , hio wi fɛt adung nzeng ha li Sɔ , nɛ mbwa adung nɛ zutunɔ .
45005019	Hio wi fɛt tɛ bo nɛ̂ hio wan-de gdangamɔ hazu ndanga wi ɛngɛ ka kafa nu Sɔ . Gbesi tuka ɛngi , hio dɔka wi tɛ bo nɛ̂ nzeng wi ha li Sɔ hazu ndanga wi ɛngɛ ka zea nu Sɔ .
45005020	Sɔ baha mbonga ha Moïse tuka nde , dea gdangamɔ pɛ hio wi ayɛbhi . Ma , ha bhandi ka gdangamɔ yɛbha ang , Sɔ dea dede sila ha tɛ hio wi haki pen mɔ sɔngsi fin .
45005021	Sɔngsi , gdangamɔ dungɔ nɛ ngatɛ mɛ gde hio wi ha fio . Sising , dede sila pɛ Sɔ nɛ ngatɛ mɛ gde hio wi nzeng ha li wa . Sɔ ha dea dede sila ha tɛ ɔ mɛgi nde , ɔ akpa tunɔ kpoo nɛ wal Kongawan pɛ ɔ , Jésus-Christ .
45006001	Mɛgi , ɔ betɔ nde ge ? Ɔ bebhɔn ka ha dea gdangamɔ nde , ka Sɔ ade dede sila ha tɛ ɔ pen mɔ sɔngsi nde ?
45006002	Way ! Yo bo mɛgi na . Ɔ tɛ bo nɛ̂ hio fiowi ka bo fin nɛ̂ bala ha si gdangamɔ na . Ɔ bede fin mɛng mɛ bhɔn ha dea gdangamɔ , ge nde ?
45006003	Ɛnɛ zɔk , kaɛ gdumso ɔ ha li kari , ɔ tɛ bo ha dea sɔy hinɛ Jésus-Christ . Ɛngi ngoy mɛ tɔ nde , ɔ fea hinɛ wɛnɛ gbesi . Ɛnɛ tɛ ing mɛgi , na nde ?
45006004	Nɛ wal gdumso ɔ ha li , ɔ tɛ bo nɛ̂ hio fiowi ka ɛ gunɔ hinɛ Jésus-Christ gbesi . Sɔ , Bafa ɔ , guo wɛnɛ ha soko hio fiowi nɛ wal lɛkɛ-lɛkɛ ziomɔ pɛa tuka nde , ɔ fin , ɔ akpa mbombe tunɔ nɛ ɔ ade mɔ lɛm nɛ yo .
45006005	Ɔ tɛ bo ha dea sɔy hinɛ wɛnɛ ha zang fio pɛa . Mɛgi , Sɔ begu ɔ bin ha soko hio fiowi gbesi tuka ka wɛnɛ guo nɛ Christ .
45006006	Ɔ ingɔ nde , mɔa wi ka ɔ badung sɔngsi , fea hinɛ Christ gbesi ha getakate . Kilitɛ ɔ ka ngoy de gdangamɔ , bhonda kari , ɔ bo fin nɛ̂ bala ha si gdangamɔ na .
45006007	Hazu , wi ka fea kari , a bo fin nɛ hɛl dea gdangamɔ na .
45006008	Tuka ɔ fea hinɛ Christ gbesi , ɔ gde tazu ɔ nɛkpasa nde , ɔ bedung fin nɛ zutunɔ hinɛ wɛnɛ gbesi .
45006009	Ɔ ingɔ fin nde , Christ lɛm fe fin na , hazu Sɔ guo wɛnɛ ha soko hio fiowi kari . Fio bo fin nɛ ziomɔ ha zu wa na .
45006010	Ha fio pɛa , a fea ka ze ndang hireng hazu gdangamɔ pɛ hio wi . Ha tunɔ pɛa , sising wɛnɛ dung nɛ zutunɔ hazu Sɔ .
45006011	Yo gbesi fin nɛ ɛnɛ . Ɛnɛ zɔk tɛ ɛnɛ tuka hio fiowi ka bo fin nɛ̂ bala ha si gdangamɔ na , nɛ tuka hio tunɔ wi hazu Sɔ nɛ wal dea sɔy hinɛ Jésus-Christ .
45006012	Ɛnɛ agdɔki wal ha gdangamɔ mɛ gan zu kilitɛ ɛnɛ ka befe bin , yu nde , ɛnɛ betɛ de mɔ tuka wɔ kilitɛ ɛnɛ ngoya .
45006013	Ka ɛnɛ agde hio gbakɔtɛ ɛnɛ ha gdangamɔ tuka mɔ-de kpandele na . Ma , ɛnɛ aha tɛ ɛnɛ ha Sɔ tuka tunɔ wi ka guotɛ ha soko hio fiowi kari . Ɛnɛ agde hio gbakɔtɛ ɛnɛ ha Sɔ tuka mɔ-de nzengmɔ .
45006014	Lɛma nde , gdangamɔ adung fin nɛ wan hazu ɛnɛ na , hazu ɛnɛ dung ha si dede sila pɛ Sɔ , bo fin ha si mbonga na .
45006015	Ɔ bo fin ha si mbonga na , ɔ dung ha si dede sila pɛ Sɔ . Mana ɛngi ngoy mɛ tɔ nde , ɔ ade gdangamɔ , nde ? Way ! Yo bo mɛgi na .
45006016	Ɛnɛ ingɔ nɛdedea nde , wi ka ɛnɛ mɛkiri mɛ ze nu wa tuka wan pɛ ɛnɛ , ɛnɛ tɛ bo nɛ̂ bala pɛa . Ɛngɛ tɔ nde , ka ɛnɛ mɛkiri mɛ dung ha si gdangamɔ , yo bedak ɛnɛ pi ha fio . Ma , ka ɛnɛ mɛkiri mɛ ze nu Sɔ , wɛnɛ begde ɛnɛ nzeng ha li wa .
45006017	Sɔngsi , ɛnɛ badung nɛ̂ hio bala ha si gdangamɔ . Ma , sising , ɔ tɔ oeba ha Sɔ hazu ɛnɛ tɛ bo ha pama nɛ sila ɛnɛ fɛt mbombe osamɔ , ka Sɔ osa ha ɛnɛ .
45006018	Ɛnɛ bo fin nɛ̂ bala ha si gdangamɔ na , ma , ɛnɛ tɛ bo nɛ̂ bala pɛ Sɔ hazu de nzengmɔ .
45006019	Mi ku wen tom bala tɔ nɛ wen pɔm tuka nde , ɛnɛ aze zanga nɛhasa . Sɔngsi ɛnɛ bagde hio gbakɔtɛ ɛnɛ tuka bala hazu de nɛ mɔ nzing nɛ tili kpandele nɛtɛ-nɛtɛ . Ma , sising dea nde , ɛnɛ agde hio gbakɔtɛ ɛnɛ fɛt tuka bala ha kɔ Sɔ hazu de nɛ nzengmɔ tuka nde , ɛnɛ atɛ nɛ̂ hio nzɔy wi pɛa .
45006020	Ha ngimɔ ka ɛnɛ badung nɛ̂ bala ha si gdangamɔ , hɛl dea nzengmɔ tɛ dung ha sila ɛnɛ na .
45006021	Ɛnɛ dungɔ ha dea hio mɔ ka pi foy ha li ɛnɛ sising . Mɛgi , ɛnɛ kpaa nɛ nge tɛ mɔ ha lia ge ? Mɔ ndɔng ki dak nɛ fio pi ha zu ɛnɛ .
45006022	Sising , ɛnɛ bo fin nɛ̂ bala ha si gdangamɔ na , ma , ɛnɛ tɛ bo nɛ̂ bala pɛ Sɔ . Mɔ ka ɛnɛ kpaa ha lia , yo nde , ɛnɛ tɛ bo ha dea mɔ nɛ nzɔya , nɛ ɛnɛ bekpa tunɔ kpoo ha kpogioa .
45006023	Kpasawen , mɔ-kɛ wan-de gdangamɔ , yo nɛ̂ fio . Ma , dede haamɔ ka Sɔ ha nɛ gangtɛ , yo nɛ̂ tunɔ kpoo ha dea sɔy hinɛ Jésus-Christ , Kongawan pɛ ɔ .
45007001	Hio ya mi , mi wolmɔ ha ɛnɛ ka ingɔ mbonga pɛ Moïse . Ɛnɛ ingɔ nɛdedea nde , yo sɔna ha ngimɔ ka wi boka nɛ zutunɔ , ka wɛnɛ dung ha si mbonga .
45007002	Mɛgi , ka ma wei sio bhoko , mbonga pɛ Moïse ndara ko pɛa ha tɛ wa ha ngimɔ tunɔ pɛa fɛt . Ma , ka wei fea kari , ko pɛa bo fin ha si mbonga ka ndara wɛnɛ ha tɛ wei pɛa na .
45007003	Ka wei bhɔna nɛ zutunɔ , nɛ ka ko pɛa ndari tɛ ha ma mbing wei , bhoko ɛngɛ dea wanza . Ma , ka wei fea kari , ko pɛa bo fin ha si mbonga ɛngɛ na . Ka wɛnɛ si ma mbing wei , yo bo fin nɛ̂ dea wanza na .
45007004	Hio ya mi , yo fin gbesi nɛ ɛnɛ . Ɛnɛ tɛ bo nɛ̂ hio fiowi ha li mbonga , hazu Christ fea gɔn nɛ zu ɛnɛ . Sising , ɛnɛ nɛ̂ hio wi pɛ Christ , ka Sɔ guo wɛnɛ ha soko hio fiowi . Yo nɛ̂ ɛngi , ka ɔ lɛma mɛ de dede tom ha Sɔ .
45007005	Sɔngsi , ha ngimɔ ka ɔ bade mɔ tuka sila ɔ ngoya , ɔ badung nɛ hɛl mɛ de hio ngbak gdangamɔ ndɔng ka mbonga kafi mɛ de yo . Hɛl dea mɛgi dea tom ha gbakɔtɛ ɔ fɛt , nɛ yo daka ɔ nɛnɛ ha fio .
45007006	Sising , ɔ bo fin nɛ̂ bala ha si mbonga na , ɔ tɛ bo nɛ̂ fiowi ha lia . Mbonga bo fin nɛ ziomɔ ha zu ɔ na . Mɛgi , ɔ ha dea tom ha Sɔ nɛ wal mbombe ndɔki deamɔ ka Nzɔy-Sɔtɛ osi ha ɔ , yo bo fin nɛ wal mɔa ndɔki deamɔ pɛ mbonga pɛ Moïse na .
45007007	Ɔ betɔ nde ge ? Ɔ betɔ nde , mbonga nɛ̂ gdangamɔ nde ? Way ! Yo bo nɛ̂ gdangamɔ na . Ma , yo nɛ̂ mbonga ka osi ha mi mɔ ka dung nɛ̂ gdangamɔ . Mbonga tɔa nde : « Ka mɛ agol mɔ pɛ ma mɛ na . » Ka bo se nde , mbonga atɔ mɛgi na , ki mi tɛ ing nde , golamɔ nɛ̂ gdangamɔ , na .
45007008	Tuka wen mbonga osa gdangamɔ mɛgi kari , gdangamɔ kpaa wal mɛ de tom ha tɛ mi , nɛ mi angara gola hio tili mɔ fɛt . Mbonga abo se na , ki gdangamɔ bo nɛ ziomɔ ha zu mi na .
45007009	Sɔngsi ka mi tɛ ing ka mbonga na , mi dungɔ tuka wi ka dung nɛ zutunɔ . Ma , ka mi ingɔ hio wen mbonga kari , hɛl dea gdangamɔ angara dea mi nɛkpasa ,
45007010	nɛ mi tɛ bo tuka fiowi . Sɔ dea hio wen mbonga nde , ka yo aha tunɔ ha hio wi . Ma , pɔm , yo kpala tɛ dung nɛ̂ mɔ gbɛ mi .
45007011	Hazu nɛ wal wen mbonga , gdangamɔ kpaa wal mɛ osili mi . Nɛ gdangamɔ kuo wen mbonga hazu gbɛ nɛ mi .
45007012	Ngase ɛngi , mbonga nɛ pɛa tɛ nɛ nzɔya , nɛ hio wen mbonga fɛt nɛ nzɔya , nzeng , nɛ dedea .
45007013	Mi ani mɔ nde , mbonga ka dung nɛ̂ dedemɔ , kpala tɛ dung nɛ̂ mɔ gbɛ mi nde ? Way ! Yo bo mɛgi na . Ma , yo nɛ̂ gdangamɔ ha gbɛ mi . Gdangamɔ kuo dedemɔ ɛngɛ gbɛ nɛ mi . Nɛ wal ɛngi , hio wen mbonga osa long nde , gdangamɔ nɛ̂ tɛ kpasa gdangamɔ .
45007014	Ɔ ingɔ nɛdedea nde , mbonga tɛ nɛ wal Nzɔy-Sɔtɛ . Ma , mi nɛ̂ wi mɔ multɛ sɔna . Mi dung tuka tɛ bala ha si gdangamɔ .
45007015	Mɔ ka mi de , mi ing zu mi nɛ yo na . Mɔ ka mi ngoy mɛ de , mi de yo na . Ma , mɔ ka mi sɛn , yo nɛ̂ ɛngi ka mi de .
45007016	Ka mi de nɛ mɔ ka mi sɛn , yo osi nde , mi mɛkara mbonga tuka dedemɔ .
45007017	Mɛgi , yo bo nɛ̂ mi nɛ pɔm tɛ ka de mɔ mɛgi na , ma , yo nɛ̂ gdangamɔ ka de le ha tɛ mi ha de yo .
45007018	Hazu mi ingɔ nde , mi nɛ̂ wi sɔna , dedemɔ bo ha dea le ha tɛ mi na . Tangere , mi nɛ hɛl mɛ de dedemɔ , ma , mi bo nɛ ngatɛ mɛ de yo na .
45007019	Mi bo ha dea dedemɔ ka mi ngoy mɛ de na , ma , mi kpala tɛ de nɛ gdangamɔ ka mi kafa .
45007020	Ka mi ha dea mɔ ka mi ngoy na , yo bo nɛ̂ mi nɛ pɔm tɛ ka de mɔ mɛgi na , ma , yo nɛ̂ gdangamɔ ka de le ha tɛ mi ha de yo .
45007021	Mi kpaa nde , ma mbing mbonga dung ang ka tɔ nde , mi nɛ hɛl mɛ de dedemɔ , ma , mi ha dea kanɛ gdangamɔ .
45007022	Ɛngi tɔ nde , ha zang sila mi , mi nɛ totɛ hazu mbonga pɛ Sɔ .
45007023	Mi mɛkara yo nɛ takaramɔ pɔm . Ma , mi zɔka ha zang tunɔ pɔm nde , ma mbing mbonga ang ka bi bulo sungiri nɛ yo . Mbing mbonga ɛngɛ , yo gdea mi tuka bala ha si gdangamɔ , ka dung ha tɛ mi .
45007024	Oee , mi nɛ̂ kpasa wan-ngɔtɛ ! Tɛ mi ha kuo mi nɛnɛ ha fio ! Nge wi ha bekpasisi mi ang , o nde ?
45007025	Mi ha lukoso Sɔ , hazu yo nɛ̂ wɛnɛ ka kpasasa mi ang nɛ wal Jésus-Christ , Kongawan pɛ ɔ . Mi zɔka nde , nɛ wal takaramɔ pɔm mi ngoy de tom ha mbonga pɛ Sɔ , ma , nɛ wal tɛ mi , mi ha dea tom ha mbonga pɛ gdangamɔ .
45008001	Sising , Sɔ lɛm gɔn kita ba nɛ wi ndɔng ka de sɔy hinɛ Jésus-Christ , fin na .
45008002	Hazu mbonga ɛngɛ ka tɛ nɛ wal Nzɔy-Sɔtɛ , yo ha tunɔ ha wi ka de sɔy hinɛ Jésus-Christ . Mbonga ɛngɛ gbosasa mi ha si mbonga pɛ gdangamɔ , ka gde wi ha fio .
45008003	Mbonga pɛ Moïse tɛ dung nɛ ngatɛ mɛ kpasisi ɔ na , hazu nɛ tɛ ɔ , ɔ lɛm mɛ pam yo na . Ma , mɔ ka mbonga lɛm mɛ de na , Sɔ dea yo nɛ wal Bewei pɛa ka wɛnɛ tomsa tɛ hakɛ ha nu . Bewei pɛa yola ngbak tɛ wi , ka dungɔ tuka pɛ ɔ , hio wan-de gdangamɔ . Sɔ gdea wɛnɛ ha fio gɔn nɛ zu gdangamɔ pɛ ɔ . Nɛ wal dea mɛgi , Sɔ gɔna kita ha zu gdangamɔ , ka de tom ha tɛ ɔ .
45008004	Sɔ dea mɛgi tuka nde , ɔ adung nɛ ngatɛ mɛ de mɔ lɛm nɛ mɔ ka mbonga ani mɛ de . Ɔ bo fin ha dea mɔ nɛ tɛ ɔ na , ma , ɔ de mɔ nɛ wal ngatɛ pɛ Nzɔy-Sɔtɛ .
45008005	Hio wi ka de mɔ nɛ tɛ mbwa , mbwa ha takara swe fɛt hazu mɔ ka tɛ ɛngɛ ngoy . Ma , hio wi ndɔng ka de mɔ nɛ Nzɔy-Sɔtɛ , mbwa ha takara hazu mɔ ka Nzɔy-Sɔtɛ ngoy .
45008006	Wi ka de mɔ nɛ tɛ wa , wɛnɛ befe . Ma , wi ka de mɔ nɛ Nzɔy-Sɔtɛ , wɛnɛ bekpa tunɔ nɛ gaamɔ .
45008007	Hio wi ndɔng ka takiri swe fɛt hazu mɔ ka tɛ mbwa ngoy , mbwa nɛ̂ hio ngana pɛ Sɔ . Mbwa kafa mɛ de mɔ lɛm nɛ mbonga pɛ Sɔ , nɛ mbwa bo fin nɛ ngatɛ mɛ de yo na .
45008008	Hio wi ndɔng ka de mɔ nɛ tɛ mbwa , lɛm ha totɛ ha Sɔ na .
45008009	Ka bo nɛ̂ pɛ ɛnɛ , ka ɛnɛ ade mɔ nɛ tɛ ɛnɛ na , ma , ɛnɛ de mɔ nɛ Nzɔy-Sɔtɛ pɛ Sɔ , hazu Sɔtɛ ɛngɛ ha dea le ha tɛ ɛnɛ . Ka Sɔtɛ pɛ Christ de le ha sila ma wi na , wia bo nɛ̂ pɛ Christ na .
45008010	Ka Christ ang ha tɛ ɛnɛ , yo ngoy tɔ nde , ngase ka tɛ ɛnɛ befe hazu gdangamɔ ka ɛnɛ dea , Sɔtɛ pɛ Christ begde ɛnɛ nɛ zutunɔ hazu ɛnɛ tɛ bo nɛ̂ nzeng wi ha li Sɔ .
45008011	Nɛ wal Nzɔy-Sɔtɛ pɛa , Sɔ guo Jésus ha soko hio fiowi . Nɛ Sɔtɛ ɛngɛ ha dea le ha sila ɛnɛ . Yo ngoy tɔ nde , Sɔ ka guo Christ ha soko hio fiowi , a begde bin tɛ ɛnɛ ka befe , nɛ zutunɔ . A bede mɛgi nɛ wal Sɔtɛ pɛa ka de le ha sila ɛnɛ .
45008012	Hazu ɛngi , hio ya mi , hio ma mɔ ang ka ɔ lɛma mɛ de . Ma , ma mɔ ndang ka lɛm nɔsisi ɔ mɛ de mɔ nɛ tɛ ɔ bona .
45008013	Ka ɛnɛ de mɔ nɛ tɛ ɛnɛ , ɛnɛ befe . Ma , ka ɛnɛ gbɛ hio gdanga ndɔkitɛ ɛnɛ nɛ wal ngatɛ pɛ Nzɔy-Sɔtɛ , ɛnɛ bedung nɛ zutunɔ .
45008014	Wi ndɔng fɛt ka ndari wal ka Nzɔy-Sɔtɛ osi ha mbwa , mbwa nɛ̂ hio bem pɛ Sɔ .
45008015	Ɛnɛ kpaa Nzɔy-Sɔtɛ bo hazu gde ɛnɛ bala ka dung fin nɛ ke na , ma , hazu gde ɛnɛ hio bem pɛ Sɔ . Yo nɛ̂ Nzɔy-Sɔtɛ ka ha ɔ wal mɛ sa Sɔ nde , Abba , Bafa ɔ .
45008016	Sɔtɛ ɛngɛ ha gbasa ha sɔtɛ ɔ nde , ɔ nɛ̂ hio bem pɛ Sɔ .
45008017	Tuka ɔ tɛ bo nɛ̂ hio bem pɛ Sɔ , ɔ tɛ bo fin nɛ̂ hio wan-ba likɔ pɛa . A beha ɔ likɔ ɛngɛ hinɛ Christ gbesi , hazu ɔ ha kpaa yeksamɔ gbesi tuka wɛnɛ . Mɛgi , ɔ bedung fin hinɛ wɛnɛ ha lɛkɛ-lɛkɛ bhandi pɛa .
45008018	Mi ingɔ nde , yeksamɔ ka ɔ kpa ha ngimɔ ɛngɛ , yo tuka gbelemɔ , hazu yo lɛm may nɛ lɛkɛ-lɛkɛmɔ ka Sɔ beha ɔ bin na .
45008019	Hio mɔ nzan fɛt ha dea gasa hɛl mɛ zɔk swe ka Sɔ begbasi hio bem pɛa long .
45008020	Hazu hio mɔ nzan ndɔng tɛ bo ha si ngatɛ ka yɛmili mɔ fɛt . Hio mɔ nzan tɛ ngoy mɛgi na , ma , yo nɛ̂ Sɔ ha de mɛgi . Ngase ɛngi , ma mɔ ang ka ɛ lɛma mɛ gde tazu ang .
45008021	Yo nde , ma swe ndang , Sɔ begbosisi mɔ nzan fɛt ha si bala pɛ ngatɛ ka bhondisi yo . Sɔ beku hio mɔ nzan fɛt gde sɛɛ ha lɛkɛ-lɛkɛ bhandi gbesi hinɛ hio bem pɛa .
45008022	Ɔ ingɔ nde , angiri ha kudom mɔ hɔ ha swe mɛsɛ , nzan fɛt ha gɔfa nɛ ha kpaa yeksamɔ tuka bhoko ha bio bhɛ .
45008023	Yo bo sɔna nɛ̂ nzan na . Ma , ɔ , ka kpaa Nzɔy-Sɔtɛ tuka bosi dedemɔ ha kɔ Sɔ , ɔ fin ha gɔfa ha zang tɛ ɔ . Hazu , ɔ ha kera mɔ nde , Sɔ agde ɔ tuka bem pɛa nɛ kpasisi ɔ nɛ kilitɛ ɔ fɛt mburr .
45008024	Sɔ kpasasa ɔ kari . Mɛgi ɔ ha gdea tazu ɔ nde , ɔ bekpa bin mɔkpasi fɛt wɛɛ . Ka bo se nde , ɔ kpaa mɔ ka ɔ gde tazu ɔ ang kari , ki ɔ lɛm keri yo fin na . Hazu , yo nɛ̂ nge wi ha keri mɔ ka wɛnɛ kpaa kari , o nde ?
45008025	Ma , mɔ ka ɔ tɛ kpa ka yo na , nɛ ka ɔ gde tazu ɔ ang , ɔ bekeri yo nɛ yikosila .
45008026	Tuka ɛngi , Nzɔy-Sɔtɛ fin ha gbakara ɔ , hazu ɔ nɛ̂ hio mɔka wi ha wal mɔ Sɔ . Ɔ ing gɔa Sɔ nɛ wala na . Ma , yo nɛ̂ Nzɔy-Sɔtɛ ha gɔ Sɔ ha olo nu ɔ nɛ gɔfi , ka wi ndang lɛm mɛ tɔ longoa na .
45008027	Nɛ Sɔ ka ing mɔ ka dung ha zang sila hio wi , wɛnɛ ingɔ fin mɔ ka Nzɔy-Sɔtɛ ngoy mɛ tɔ . Hazu Nzɔy-Sɔtɛ ha gɔa wɛnɛ ha olo nu hio wi pɛ Sɔ gbesi tuka Sɔ ngoya .
45008028	Hio wi ndɔng ka ngoy Sɔ , nɛ ka Sɔ saa mbwa tuka sila wa bheka , ɔ ingɔ nde , Sɔ ha bhɔngara mɔ fɛt ka kpa may hinɛ mbwa , tuka nde , mɔ ndɔng adung nɛ̂ dedemɔ hazu mbwa .
45008029	Kpasawen , hio wi ndɔng ka Sɔ baweki sɔngsi bingiri , a babhɔngiri wen ha sila wa nde , mbwa adung gbesi tuka Bewei pɛa . A dea mɛgi nde , Bewei pɛa adung nɛ̂ kay bem ha soko hio gili ya wa .
45008030	Tuka Sɔ babhɔngiri wen hazu mbwa mɛgi , a basa fin mbwa nde , ka mbwa adung nɛ̂ hio wi pɛa . Tuka wɛnɛ saa mbwa kari , a gdea mbwa nzeng ha li wa fin . Nɛ tuka wɛnɛ gdea mbwa nzeng kari , a kapana fin lɛkɛ-lɛkɛmɔ pɛa hinɛ mbwa .
45008031	Ɔ betɔ fin nde ge ? Tuka Sɔ nɛ̂ pɛ ɔ , yo nɛ̂ nge wi ge ka besungiri ɔ , o nde ?
45008032	Sɔ tɛ kafi nde , ngbak Bewei pɛa afe gɔn zu ɔ , na . A haa Bewei pɛa ha ɔ , yo osi long nde , a beha ɔ fin hio mbing mɔ fɛt .
45008033	Ma wi ndang lɛm fundi wi ndɔng ka Sɔ weka na . Hazu , yo nɛ̂ Sɔ ka gdea mbwa nzeng ha li wa .
45008034	Mɛgi , ma wi ndang ka lɛma mɛ gɔn kita ba nɛ mbwa bona . Hazu Jésus-Christ fea gɔn zu mbwa kari . Nɛ pen mɔ fɛt , Sɔ guo wɛnɛ ha soko hio fiowi yunɛ . Wɛnɛ ha dungɔnu ha lɛkɛ-lɛkɛ bhandi ha wekɔ Sɔ , nɛ wɛnɛ ha gɔa Sɔ ha olo nu ɔ .
45008035	Nge mɔ ge ka bekɛtini soko ɔ hinɛ ngoy ka Christ ngoya nɛ ɔ , ge nde ? Mana yeksamɔ ? Mana ke ? Mana hio wi ka namili ɔ ? Mana ginga foto ? Mana mɔ ka kɔpi ɔ ? Mana ngamɔ ? Mana fio nde ? Way !
45008036	Yo gbesi tuka ɛ ngɛraka ha takarata pɛ Sɔ : « Ngimɔ fɛt , hio wi ha ngoya mɛ gbɛ ɔ hazu mɛ . Ɔ dung ha li mbwa tuka hio sami ka ɛ ba nɛnɛ ha gɔna gɛl mbwa . »
45008037	Ma , ha zang mɔ ndɔng ki fɛt , ɔ nɛ̂ hio wan-gan bulo nɛ wal Christ ka ngoya ɔ .
45008038	Hazu mi ingɔ nɛdedea nde , ngase fio , ngase tunɔ , ngase hio telenge , ngase hio sɔtɛ gan zu mɔ , ngase hio mɔ ngimɔ ɛngɛ sising , ngasɛ hio mɔ ngimɔ ka betɛ bin , ngase hio nga sɔtɛ ,
45008039	ngase hio mɔ ha kuso ngɔn , ngase hio mɔ ha si nu fɛt lɛm kɛtini soko ɔ hinɛ ngoy pɛ Sɔ na . A gbasa ngoy ɛngɛ nɛ wal Kongawan pɛ ɔ , Jésus-Christ .
45009001	Mi nɛ̂ wi pɛ Christ , mɛgi mi ha tɔa tɛwen . Nzɔy-Sɔtɛ gbesi hinɛ ingɔmɔ sila pɔm ha kɛa wena . Wen ka mi betɔ sising , yo bo nɛ̂ dalo na .
45009002	Mi nɛ ngɔtɛ gdang , nɛ sila mi nɛ kɔsa ka lɛm mɛ kari na .
45009003	Ka bo se nde , Sɔ ngoya foma mi nɛ kɛtana soko mi hinɛ Christ hazu kpasisi hio ya mi mɔ kandɔ pɔm , ki mi mɛkara yo .
45009004	Mbwa nɛ̂ hio kandɔ pɛ Israel , ka Sɔ weka tuka hio bem pɛa . A osa lɛkɛ-lɛkɛmɔ pɛa ha mbwa , a nɔa mbon hinɛ mbwa , a haa mbonga pɛa ha mbwa , a osa ha mbwa wal mɛ lukisi wɛnɛ , nɛ a gɔna nu nɛdɔka ha mbwa .
45009005	Hio ngbabafa mbwa badung nɛ̂ hio gasa wi . Nɛ wal ndɔki bhɛ , Christ fin nɛ̂ kandɔ pɛ mbwa . Wɛnɛ nɛ̂ Sɔ ka dung nɛ̂ wan hazu mɔ fɛt . Lukosomɔ nɛ̂ pɛa kpoo nɛ kpoo . Amen !
45009006	Wen ka mi tɔ ha ɛnɛ , yo bo nde , gɔnanu pɛ Sɔ tɛ bo nɛ̂ gbelemɔ , na . Ma , yo bo nɛ̂ hio kandɔ pɛ Israel fɛt ka dung nɛ̂ tɛ kpasa kandɔ pɛ Sɔ , na .
45009007	Nɛ yo bo nɛ̂ hio bezang pɛ Abraham fɛt ka dung nɛ̂ hio tɛ kpasa bezang pɛa , na . Hazu Sɔ batɔ ha Abraham nde : « Yo sɔna nɛ̂ hio bezang pɛ Isaac , ka ɛ besa mbwa hio bezang pɛ mɛ . »
45009008	Ɛngi ngoy tɔ nde , yo bo nɛ̂ hio bem pɛ Abraham fɛt mburr ka dung nɛ̂ hio bem pɛ Sɔ , na . Ma , hio tɛ kpasa bezang pɛ Abraham , yo sɔna nɛ̂ hio bem ndɔng ka Abraham bhɛa mbwa lɛm nɛ gɔnanu pɛ Sɔ .
45009009	Hazu , gɔnanu pɛ Sɔ , yo nɛ̂ ɛngɛ : « Ha bɛlɛ mɔ pata , ha ndangtɛ ngimɔ ɛngɛ , mi bepe . Nɛ ha ngimɔa Sara bhɛa nɛ bewei kari . »
45009010	Yo bo sɔna nɛ̂ ɛngi na . Pɛ Rébecca badung ka fin mɛgi . Ngbabafa ɔ , Isaac , gdea zang ha wɛnɛ , nɛ wɛnɛ bhɛa nɛ bedan .
45009011	Sɔ batɔ ha Rébecca nde : « Kay bem bede tom ha si mɔ pata . » A tɔa wena gde wɛnɛ tɛ bhɛ ka mbwa na , nɛ gde mbwa tɛ de ka dedemɔ mana gdangamɔ na . Sɔ dea mɛgi hazu osi nde , a weki hio wi bo hazu dede deamɔ pɛ mbwa na , ma , a weki mbwa hazu a bheka bingiri mɛ sa mbwa .
45009012	
45009013	Yo gbesi tuka ɛ ngɛraka ha takarata pɛ Sɔ : « Mi ngoya Jacob , nɛ mi mulo Ezau pi . »
45009014	Mɛgi , ɔ betɔ nde , Sɔ bo nzeng na ? Way ! Yo bo mɛgi na .
45009015	Hazu a batɔ ha Moïse : « Ka mi ngoy mɛ de kobhe tɛ ma wi , mi bede yo . Nɛ ka mi ngoy mɛ de ngay ha tɛ ma wi , mi bede yo . »
45009016	Ka Sɔ de kobhe tɛ ma wi , yo bo nde , wia ngoya yo mana wia dea dedemɔ na , ma , hazu Sɔ ngoya mɛgi .
45009017	Ha takarata pɛa , Sɔ batɔ ha kongapora mɔ kandɔnu Ezipte : « Mi gdea mɛ kongapora hazu osi gasa ngatɛ pɔm nɛ wal mɛ tuka nde , kasi tɛ mi ayambili dam nzan fɛt . »
45009018	Mɛgi , ka Sɔ ngoy mɛ de kobhe tɛ ma wi , a bede yo . Nɛ ka Sɔ ngoy nde , sila ma wi angay , a bede mɛgi fin .
45009019	Ma wi lɛma mɛ ani mɔ nde , ka mɔ dung mɛgi , hazu ge ka Sɔ ha sɛna fin wen ha hio wi ge nde ? Hazu , nge wi ge ka lɛma zati ha mɔ ka Sɔ ngoya mɛ de , o nde ?
45009020	Woo , ya mi , mɛ ka kifiri wen ha Sɔ mɛgi , mɛ nɛ̂ o ? Kpana lɛm mɛ tɔ ndang na ha wan-bhu wɛnɛ nde , a bhuo wɛnɛ mɛgɛ hazu ge ?
45009021	Wan-bhu kpana lɛma mɛ ku mbɔrɔ ge de nɛ mɔ ka sila wa ngoya . Nɛ ndanga mbɔrɔa ndang a lɛma bhu ma kpana ndang mɔ swe yenga , nɛ ma ndang mɔ gbele swe .
45009022	Hio ma wi dung tuka kpana ka Sɔ bhuo hazu osi ha mbwa nde , wɛnɛ nɛ ngambi , nɛ wɛnɛ nɛ ziomɔ . Ngase ɛngi , wɛnɛ baa sila wa pentɛ nɛ mbwa ka lɛma nɛ ngambi pɛa , nɛ ka dung sanga nɛ bhonda .
45009023	A baa sila wa mɛgi hazu hio wi ndɔng ka dung tuka kpana ka wɛnɛ bhuo hazu de kobhe tɛ mbwa nɛ hazu osi gasa lɛkɛ-lɛkɛmɔ pɛa ha mbwa . A bhɔngara mbwa bingiri mɛ kpa lɛkɛ-lɛkɛmɔ ɛngɛ .
45009024	Ɔ fɛt nɛ̂ hio wi ka Sɔ saa . A tɛ sa sɔna nɛ hio zuife na . Ma , a saa fin hio wi mɔ hio olo kandɔ .
45009025	Yo gbesi tuka Sɔ tɔa ha takarata pɛ wan-tɔkuliwen Osée : « Kandɔ ka tɛ dung nɛ̂ kandɔ pɔm sɔngsi na , Mi besa mbwa nde , kandɔ pɔm . Nɛ hio wi ka mi tɛ ngoy sɔngsi na , mi besa mbwa nde , hio ndɔngsila mi .
45009026	Nɛ ha bhandi ka mi batɔ ha mbwa nde , mbwa bo nɛ̂ kandɔ pɔm na , mi besa mbwa ha ndangtɛ bhandia nde , hio bem pɛ tunɔ Sɔ . »
45009027	Wan-tɔkuliwen Esaïe tɔa wen tɛ kandɔ Israel nɛ ngagɛl nde : « Ngase ka hio wi mɔ Israel yɛbha nɛdɔka tuka lembe ha nukolo nana-litɔng , Sɔ bekpasisi nɛ hio ma ndang ndang ha soko mbwa sɔna .
45009028	Hazu Kongawan Sɔ begɔn kita ha zu hio wi mɔ nzan fɛt nɛhasa hireng . »
45009029	Nɛ yo fin gbesi tuka Esaïe ɛngɛ batɔ wen bingiri nde : « Ka bo se nde , Kongawan Sɔ ka dung nɛ ngatɛ fɛt , apam se hio ma ngbabafa ɔ na , ki ɔ kara tuka hio wi mɛ hio le Sodome nɛ Gomore . »
45009030	Mɛgi ɔ betɔ nde ge ? Hio wi ndɔng ka bo nɛ̂ zuife na , nɛ ka tɛ ki wal mɛ dung nzeng ha li Sɔ na , mbwa tɛ bo nzeng ha li Sɔ nɛ wal mɛkara Christ .
45009031	Ma , hio zuife , ka dungɔ ha kio wal mɛ dung nzeng ha li Sɔ nɛ wal pama mbonga , mbwa tɛ tɛ nzeng nɛ wal mbonga na .
45009032	Hazu ge ? Hazu mbwa tɛ ki wal mɛ dung nzeng ha li Sɔ nɛ wal mɛkaramɔ na , ma , mbwa ngoya mɛ de mɛgi nɛ wal dea dedemɔ . Mbwa kɔa nanga ha tɛ ta teksi wi ,
45009033	ka Sɔ tɔa wena ha takarata pɛa : « Zɔk mi ha gdea ta kɔ nanga ha le Sion , gasa ta ɛngɛ ha teksi hio wi . Ma , wi ka mɛkiri ta ɛngɛ , foy lɛm de wɛnɛ na . »
45010001	Hio ya mi , mɔ ka mi ngoya pentɛ nɛ ka mi gɔ Sɔ hazua , yo nde , wɛnɛ akpasisi hio zuife .
45010002	Hazu mi ingɔ nde , mbwa nɛ tɛ hɛl mɛ de tom Sɔ . Ma , mbwa ing tɛ kpasa wal mɛ de nɛ yo na .
45010003	Mbwa ing wal ka Sɔ gde nɛ wi nzeng ha li wa , na . Mbwa kimbolo mɛ weki wal pɛ mbwa nɛ tɛ mbwa . Mɛgi , mbwa kafa wal ka Sɔ gde nɛ wi nzeng ha li wa .
45010004	Yo nɛ̂ Christ ka lɛmsara goto mbonga pɛ Moïse . Hio wi fɛt ka mɛkiri Christ tɛ bo nɛ̂ nzeng wi ha li Sɔ .
45010005	Moïse bangɛriki wen hazu wi ndɔng ka ngoy dung nzeng ha li Sɔ nɛ wal pama mbonga . A bangɛriki mɛgɛ : « Wi ka de mɔ fɛt lɛm nɛ wen mbonga , a bedung nɛ zutunɔ ha wena . »
45010006	Ma , wen hazu wi ndɔng ka dung nzeng ha li Sɔ nɛ wal mɛkara wɛnɛ , yo nde : « Mɛ akarsi anamɔ nde , o ha bedang si ha ngɔn , o nde ? » Hazu , danga si ha ngɔn mɛ ku Christ zil nɛ , yo lɛm fin na .
45010007	Nɛ mɛ akarsi fin anamɔ nde : « O ha bezil ha si nu ha bhandi ka hio fiowi dung ang , o nde ? » Hazu , ziloa ha si nu mɛ ku Christ ha soko hio fiowi dang nɛ , yo lɛm fin na .
45010008	Ey , wen hazu wi ndɔng ka mɛkiri Sɔ , yo nde : « Wen pɛ Sɔ sanga-sanga nɛ mɛ , yo ha zang nu mɛ , yo ha zang sila mɛ . » Ɛngɛ nɛ̂ wen mɛkaramɔ ka ɔ bul ha hio wi .
45010009	Ka mɛ gbasi nɛ nu mɛ long nde , Jésus nɛ̂ Kongawan , nɛ ka mɛ mɛkiri ha zang sila mɛ nde , Sɔ guo wɛnɛ ha soko hio fiowi , mɛgi Sɔ bekpasisi mɛ .
45010010	Kpasawen , wi ka mɛkiri Sɔ nɛ sila wa fɛt , Sɔ begde wɛnɛ nzeng ha li wa . Nɛ wi ka gbasi mɛkaramɔ pɛa nɛ nu wa long , Sɔ bekpasisi wɛnɛ .
45010011	Yo gbesi tuka ɛ ngɛraka ha takarata pɛ Sɔ nde : « Wi ndang ndang fɛt ka mɛkiri wɛnɛ , foy lɛm de mbwa na . »
45010012	Mɛgi , Sɔ gba soko hio zuife nɛ hio olo kandɔ na . Hazu Kongawan pɛ mbwa fɛt ka nɛ̂ ndang sɔna . Wɛnɛ ha kapana yɛbha kpaamɔ pɛa ha wi fɛt ka sa ling wa .
45010013	Yo gbesi tuka ɛ ngɛraka ha takarata pɛ Sɔ : « Wi fɛt ka sa ling Kongawan , bekpasi . »
45010014	Ma , mbwa besa ling wa mɛng , ka mbwa tɛ mɛkiri wɛnɛ na ? Mbwa bemɛkiri wɛnɛ mɛng , ka mbwa tɛ ze wen tɛ wa na ? Mbwa beze wen tɛ wa mɛng , ka ma wi tɛ bul wena na ?
45010015	Nɛ ɛ bebul wena mɛng , ka ɛ tɛ tomsi wan-bul wena na ? Yo gbesi tuka ɛ ngɛraka ha takarata pɛ Sɔ : « Yo nɛ̂ gasa totɛ mɛ zɔk wi ndɔng ka ku dede kasi tɛnɛ . »
45010016	Ma , yo bo nɛ̂ wi fɛt ka mɛkara Dede Wen na . Yo nɛ̂ ɛngi , ka wan-tɔkuliwen Esaïe batɔ : « Kongawan , nge wi ha mɛkiri kasi wen ka ɔ tɔa , ge nde ? »
45010017	Mɛgi , wi bemɛkiri Christ nɛ wal zea kasi . Nɛ kasi ɛngɛ , yo nɛ̂ wen tɛ Christ .
45010018	Mɛgi , mi ani mɔ nde , hio zuife tɛ ze kasi na , kpasawen nde ? Dalo , mbwa zea yo . Yo gbesi tuka ka ɛ ngɛraka ha takarata pɛ Sɔ : « Hio wi zea gɛl hio wan-nɛkasara dam zu nu fɛt , hio wen pɛ mbwa hɔa ha kpogio nzan . »
45010019	Mi ani mɔ fin nde , hio zuife tɛ ze zang kasi ɛngɛ na , kpasawen nde ? Dalo , mbwa zea . Hazu Sɔ batɔ nɛ wal nu Moïse : « Mi bede nde , ɛnɛ ade silamɔ sungiri nɛ kandɔ ka bo nɛ̂ kpasa kandɔ na . Mi bede nde , ɛnɛ ade ngambi sungiri nɛ kandɔ ka bo nɛ mbaramɔ na . »
45010020	Nɛ wal nu Esaïe Sɔ batɔ nɛ da fin : « Hio wi ndɔng ka tɛ ki mi na , yo nɛ̂ mbwa ha zɔk mi . Mi gbasa tɛ mi ha wi ndɔng ka tɛ ani mɛ zɔk mi na . »
45010021	Ma , ka bo nɛ̂ pɛ kandɔ Israel , Sɔ batɔ : « Swe fɛt , nɛ sutole tee kanɛ mbolo , mi yafafa kɔ mi mɛ kpasisi kandɔ ɛngɛ . Ma , mbwa bhɔna ha dea kpandele , nɛ mbwa bhɔna ha sio kafɛ ha nu mi . »
45011001	Mɛgi , mi ani mɔ nde , Sɔ mulo nɛ kandɔ pɛa pi nde ? Way ! A tɛ de mɛgi na . Hazu mi fin , mi nɛ̂ kandɔ Israel , bezang pɛ Abraham . Ɛ bhɛa mi ha nugala pɛ Benjamin .
45011002	Kandɔ pɛa ka wɛnɛ baweki sɔngsi bhee , Sɔ tɛ mul mbwa pi na . Takarata pɛ Sɔ tɔa wen hazu wan-tɔkuliwen Elie , ka taatɛ ha Sɔ hazu gdanga deamɔ pɛ kandɔ Israel . Bo nɛ̂ ɛnɛ ingɔ wen ɛngɛ na nde ? A tɔa :
45011003	« Kongawan , mbwa gbɛa hio wan-tɔkuliwen pɛ mɛ . Mbwa yangala hio bhandi ha sadaka pɛ mɛ . Wi ndang ka bhɔna , yo nɛ̂ mi sɔna . Nɛ mbwa ha kio wal mɛ gbɛ mi . »
45011004	Ma , Sɔ kiforo wen ha wɛnɛ : « Mi kuo hio wi tomay mɔrkɔ zanga bwa gde nɛtɛ hazu mi . Wi ndɔng tɛ ngbi zigolo ha si gbele sɔ Baal na . »
45011005	Yo fin gbesi ha ngimɔ ɛngɛ sising . Hio ma zuife tikiring ang ka Sɔ weka mbwa gde nɛtɛ nɛ wal dede sila pɛa .
45011006	A weka mbwa bo hazu dede deamɔ pɛ mbwa na , ma , a weka mbwa nɛ wal dede sila pɛa . Ka bo se mɛgi na , ki dede sila pɛ Sɔ bo fin nɛ̂ dede sila nɛkpasa na .
45011007	Ɛngi tɔ nde ge ? Yo tɔ nde , mɔ ka kandɔ Israel dungɔ ha kioa , mbwa tɛ kpa yo na . Yo sɔna nɛ̂ ɛ ndɔng ha soko mbwa ka Sɔ weka , ha kpa yo . Ka bo nɛ̂ pɛ hio oloa , sila mbwa tɛ bo nɛ ngaya .
45011008	Yo gbesi tuka ɛ ngɛraka ha takarata pɛ Sɔ : « Sɔ gdɔka takaramɔ pɛ mbwa nde , ka mbwa aing mɔ na . A gdɔka li mbwa nde , ka mbwa azɔk mɔ na . A gdɔka zala mbwa nde , ka mbwa aze mɔ na . Nɛ gbo ha swe mɛsɛ , mbwa bhɔna ka mɛgi . »
45011009	Kongapora David tɔa fin : « Yɔngamɔ yenga pɛ mbwa , akpali tɛ dung yɔk nɛ sak ka ba mbwa . Yo adung mɔ kɔ nanga mbwa , nɛ mɔ ndulsi mbwa .
45011010	Li mbwa agdɔki nde , mbwa azɔk fin mɔ ndang na . Yeksamɔ asusi gdong mbwa kpoo . »
45011011	Mɛgi , mi ani mɔ fin nde , hio zuife kɔa nanga tuka nde , mbwa atek tek bhɔn nde ? Way ! Mbwa tɛ tek bhɔn na . Ma , nɛ wal kafa nu Sɔ pɛ hio zuife , hio olo kandɔ kpaa wal nde , Sɔ akpasisi mbwa . Mɔ hɔa mɛgi tuka nde , hio zuife ade silamɔ tɛ hio olo kandɔ .
45011012	Hio wi mɔ nzan kpaa dedemɔ hazu hio zuife kafa nu Sɔ . Hio olo kandɔ kpaa dedemɔ hazu hio zuife dea kpandele . Mɛgi , pen fin pet , hio wi ndɔng bekpa fin dedemɔ pen mɔ sɔngsi , ha ngimɔ ka hio zuife fɛt bekifiri sila mbwa .
45011013	Sising , mi wolmɔ ha ɛnɛ , ka bo nɛ̂ zuife na . Mi nɛ̂ wan-nɛtom ka Sɔ tomsa ha hio kandɔ ka bo nɛ̂ zuife na . Nɛ mi nɛ totɛ hazu tom pɔm .
45011014	Mi ngoya nde , hio zuife , kandɔ pɔm , ade silamɔ tɛ hio olo kandɔ . Mɛgi , ka wal ang , mi bekpasisi hio ma ha soko mbwa nɛ wal silamɔ pɛ mbwa .
45011015	Ha ngimɔ ka Sɔ mulo nɛ hio zuife pi , a bhɔngara wen ha soko wa hinɛ hio olo wi mɔ nzan . Nɛ ngimɔ ka Sɔ beba hio zuife nɛ dede kɔ nɛ mbinga , yo bedung mɛng ? Yo bedung tuka mbombe tunɔ hazu hio fiowi .
45011016	Ka ma wi ku bosi yɔngamɔ ha Sɔ , yo tɔ nde , olo yɔngamɔa fɛt bedung ka fin nɛ̂ pɛ Sɔ . Nɛ ka gunkute dung nɛ̂ pɛ Sɔ , yo tɔ nde , hio gbakɔa bedung ka fin nɛ̂ pɛ Sɔ .
45011017	Kandɔ Israel , hio zuife , dung tuka dede te olive ka ɛ gunɔ ha zang fɔ , nɛ ka ɛ gɔna hio ma gbakɔa yunɛ . Nɛ mɛ , ka bo nɛ̂ zuife na , mɛ dung tuka ma gbakɔte ka dung ha zang bɛlɛ , nɛ ka ɛ gɔna ndari ha li bhandi dede gbakɔte ɛngɛ . Mɛgi , mɛ tɛ bo ha kpaa ndangtɛ li te ka gutɛ ha gunte ɛngɛ .
45011018	Hazu ɛngi , ka mɛ abhɛsiri hio gbakɔte kaɛ gɔna na . Mɛ sutɛ mɛ hazu ge ? Mɛ nɛ̂ gbakɔte sɔna . Yo bo nɛ̂ mɛ ka toy hio olo gbakɔa na , ma , yo nɛ̂ gunte ha toy hio gbakɔa .
45011019	Mɛ bekifiri wen ha mi nde : « Zɔk ! Sɔ gɔna hio gbakɔte ndɔng yunɛ tuka nde , mi aba bhandia . »
45011020	Ey , yo nɛ̂ kpasawen . Sɔ gɔna mbwa yunɛ hazu mbwa tɛ mɛkiri wɛnɛ na . Ka bo nɛ̂ pɛ mɛ , Sɔ ndara mɛ ha lia hazu mɛ mɛkara wɛnɛ . Mɛgi , ka mɛ sutɛ mɛ hazu ɛngi na . Ma , mɛ yu nɛ ke Sɔ .
45011021	Pangay , ka Sɔ tɛ pam hio zuife ka dung nɛ̂ hio tɛ kpasa gbakɔte na , a lɛma de gbesi nɛ mɛ , na nde ?
45011022	Mɛ ing nde , Sɔ nɛ̂ wan-de dede sila , nɛ wɛnɛ fin nɛ̂ wan-gɔn kita nɛngaya . A gɔn kita nɛngaya ha zu wi ndɔng ka lak wal pɛa gde . Pɛ mɛ , wɛnɛ ha dea dede sila ha tɛ mɛ . Ma , dea ka de nde , mɛ abhɔn ka ha gdea tazu mɛ ha dede sila pɛa . Ka bo mɛgi na , ki a begɔn mɛ yunɛ fin .
45011023	Ma , ha ngimɔ ka hio zuife bekifiri sila mbwa ha Sɔ , wɛnɛ bendari mbwa fin nɛ mbinga ha tɛ gunte ka mbwa badung ang sɔngsi . Kpasawen , wɛnɛ nɛ ngatɛ mɛ de yo .
45011024	Mɛ , ka bo nɛ̂ zuife na , mɛ dung tuka gbakɔte ka ɛ gɔna ha ma te olive ha zang bɛlɛ . Sɔ ndara mɛ ha tɛ dede te olive ka ɛ gunɔ ha zang fɔ , ngase ka deamɔ mɛgi bo nɛ wala na . Tuka ɛngi , yo bedung nɛhasa hazu Sɔ mɛ ndari hio zuife nɛ mbinga ha tɛ dede te olive ɛngɛ , ka mbwa dung nɛ̂ hio tɛ gbakɔa .
45011025	Hio ya mi , mi ngoya nde , ɛnɛ aing goto wen wuso ɛngɛ ka Sɔ gbasa sising , yu nde ɛnɛ betɛ sutɛ ɛnɛ tuka hio wan-mbarimɔ . Wena nde , sila hio ma bhalkɔ kandɔ Israel nɛ ngaya , nɛ yo bebhɔn mɛgi hɔ ha ngimɔ ka li hio dɔka wi mɔ hio olo kandɔ ka Sɔ kpasasa dama may .
45011026	Ha ngimɔ ɛngi , Sɔ bekpasisi hio wi mɔ Israel fɛt mburr gbesi tuka wɛnɛ tɔa ha zang takarata pɛa : « Wan-yangi wi begutɛ ha le Sion tɛnɛ . A bekusi kpandele ka hio bezang pɛ Jacob dea sungiri nɛ Sɔ yunɛ .
45011027	Nɛ mi belɛmsiri mbon ka mi nɔa hinɛ mbwa , ha ngimɔ ka mi bebisi sɛmbɔ pɛ mbwa yunɛ . »
45011028	Hio zuife tɛ bo nɛ̂ ngana pɛ Sɔ hazu mbwa kafa Dede Wen . Mɔ hɔa mɛgi tuka nde , Sɔ akpasisi ɛnɛ ka bo nɛ̂ zuife na . Ma , mbwa bhɔna nɛ̂ hio ndɔngsila Sɔ , ka wɛnɛ weka gde tuka kandɔ pɛa , hazu a bagɔn nu mɛgi ha hio ngbabafa mbwa .
45011029	Kpasawen , ka Sɔ saa ma wi , nɛ ka wɛnɛ haa dedemɔ ha wia kari , a kpali yo fin na .
45011030	Ha ngimɔ sɔngsi , ɛnɛ bakafi nu Sɔ . Ma , sising Sɔ tɛ bo ha dea kobhe tɛ ɛnɛ hazu hio zuife kafa nu wa kari .
45011031	Yo dung fin gbesi nɛ̂ hio zuife , ha ngimɔ ɛngɛ sising yo nɛ̂ mbwa ka kafi nu Sɔ . Mɛgi , Sɔ tɛ bo ha dea kobhe tɛ ɛnɛ . Ma , Sɔ bede bin kobhe tɛ mbwa fin .
45011032	Kpasawen , Sɔ gdea wal ha hio wi fɛt mɛ kafi nu wa tuka nde , wɛnɛ ade kobhe tɛ mbwa fɛt .
45011033	Woo ! Hio dedemɔ ka Sɔ de nɛ gasaa pentɛ . Wɛnɛ nɛ mbaramɔ nɛ ingɔmɔ pen fɛt . Mɔ ka wɛnɛ takiri ha zang sila wa , gotoa pena zu ingɔmɔ pɛ wi . Nɛ ma wi ka being wal deamɔ pɛa ndang bona .
45011034	Yo gbesi tuka ɛ ngɛraka ha takarata pɛ Sɔ : « Ma wi ndang ing mɔ ka Sɔ takiri na . Ma wi ndang lɛm mbo wɛnɛ na .
45011035	Nge wi ka haa ma mɔ ha Sɔ ka nɔsisi Sɔ mɛ kpe yo , o nde ? »
45011036	Kpasawen , yo nɛ̂ Sɔ ka dea mɔ fɛt . Mɔ fɛt dung ang nɛ wal wɛnɛ , nɛ yo fɛt hazu wa . Lɛkɛ-lɛkɛmɔ ha kɔ Sɔ kpoo nɛ kpoo . Amen .
45012001	Hio ya mi , Sɔ dea dede sila ha tɛ ɔ , mɛgi mi mbo ɛnɛ nde , ɛnɛ aha tɛ ɛnɛ fɛt ha Sɔ tuka nzɔy sadaka ka dung nɛ tunɔ . Tili sadaka ɛngɛ ha totɛ ha wɛnɛ . Ɛngɛ nɛ̂ tɛ kpasa wal pɛ ɛnɛ mɛ de tom Sɔ .
45012002	Ka ɛnɛ azɔk nɛ ndɔki deamɔ pɛ wi mɔ nzan hazu de nɛ pɛ ɛnɛ na . Ma , ɛnɛ gde Sɔ aha ɛnɛ mbombe ndɔki takaramɔ hazu kpali ɛnɛ nɛ mbombe wi . Ka ɛnɛ de mɛgi , ɛnɛ being gbaa soko mɔ ka Sɔ ngoy . Wɛnɛ ngoy mɔ ka dung nɛ dedea , ka ha totɛ ha wɛnɛ , nɛ ka lɛm wɛɛ .
45012003	Nɛ wal dede sila ka Sɔ dea ha tɛ mi , mi tɔ ha ɛnɛ ndang ndang fɛt nde , ka ɛnɛ aba tɛ ɛnɛ tuka gasa wi nɛ gbelea na . Ma , ɛnɛ atakiri mɔ nɛ mɛndi . Dea nde , ɛnɛ ndang ndang fɛt aweki tɛ ɛnɛ lɛm nɛ mɛkaramɔ ka Sɔ haa ha ɛnɛ .
45012004	Kilitɛ wi nɛ̂ ndang sɔna . Ma , hio gbakɔa ang nɛdɔka . Nɛ gbakɔtɛ ndang ndang fɛt nɛ li tom pɛ mbwa nɛtɛ-nɛtɛ .
45012005	Yo fin gbesi nɛ̂ ɔ . Ngase ɔ nɛ dɔkaa , ɔ tɛ bo nɛ̂ kilitɛ ndang , hazu ɔ ha dea sɔy hinɛ Christ . Ɔ ha ndara ha tɛ may tuka hio gbakɔtɛ ndang .
45012006	Nɛ wal dede sila pɛa , Sɔ haa ɔ hio tili ngatɛ nɛtɛ-nɛtɛ . Wi ka kpaa ngatɛ mɛ tɔ nɛ kuliwen , dea nde , wɛnɛ ade yo lɛm nɛ mɛkaramɔ pɛa .
45012007	Wi ka kpaa ngatɛ mɛ gbakiri nɛ hio wi , dea nde , wɛnɛ agbakiri mbwa . Wi ka kpaa ngatɛ mɛ osi nɛ mɔ ha hio wi , dea nde , wɛnɛ aosi mɔ ha mbwa .
45012008	Wi ka kpaa ngatɛ mɛ mbo nɛ hio wi , dea nde , wɛnɛ ambo mbwa . Wi ka kapini kpaamɔ pɛa , lɛma nde , wɛnɛ ade yo nɛ sila ndang . Wi ka dung ha zu wesara may , lɛma nde , wɛnɛ ade tom ɛngɛ nɛ sila wa fɛt . Wi ka de kobhe tɛ hio wan-ngɔtɛ , lɛma nde , wɛnɛ ade yo nɛ totɛ .
45012009	Ɛnɛ ngoy hio wi nɛ ngoy ka bo nɛ sila bwa na . Ɛnɛ bhɛsiri dea gdangamɔ nɛkpasa . Nɛ ɛnɛ dolsi tɛ ɛnɛ ha mɔ ka dung nɛ dedea .
45012010	Ɛnɛ ngoy may hɛrr tuka hio kpasa gdiya . Dea nde , ɛnɛ adung nɛ sila ɛnɛ fɛt ha tusoso tɛ may .
45012011	Ka ɛnɛ adung pɔsa wi na , ma ɛnɛ agbɛngsi tɛ ɛnɛ ha dea tom ha Kongawan nɛ hafala tɛ .
45012012	Ɛnɛ dung nɛ totɛ ha gdea tazu ɛnɛ ha tɛ Sɔ . Ɛnɛ dung nɛ yikosila ha zang yeksamɔ . Nɛ ɛnɛ dung nɛ nɔa nging ha gɔa Sɔ .
45012013	Ɛnɛ gbakiri hio wi pɛ Sɔ ka mɔ kɔpa mbwa . Nɛ ɛnɛ ba hio gɛnɛ wi nɛ dede kɔ .
45012014	Ɛnɛ wol dede wen ha zu wi ndɔng ka namili ɛnɛ . Lɛma nde , ɛnɛ awol dede wen , ka ɛnɛ afom wi na .
45012015	Ka hio wi ha dea totɛ , ɛnɛ ade totɛ hinɛ mbwa . Nɛ ka hio ma wi ha hea kwa , ɛnɛ ahe kwa hinɛ mbwa .
45012016	Ɛnɛ ze may ha soko ɛnɛ . Ka ɛnɛ asutɛ mɛ kafi ma bebe tom na . Ka ɛnɛ aba tɛ ɛnɛ tuka wi ka ing fɛt na .
45012017	Ka ɛnɛ akifiri gdangamɔ ha wi ka dea gdangamɔ ha tɛ ɛnɛ na . Ɛnɛ ki wal mɛ de dedemɔ ha li hio wi fɛt .
45012018	Pɛ ɛnɛ , ka wal ang , ɛnɛ adung nɛ gaamɔ hinɛ hio wi fɛt .
45012019	Hio ndɔngsila mi , ka ɛnɛ nɛ pɛ ɛnɛ tɛ akundiki gdangamɔ ka ɛ dea ha tɛ ɛnɛ na . Ma , ɛnɛ gde ngambi pɛ Sɔ ade tom pɛa . Hazu Sɔ tɔa ha zang takarata pɛa : « Kongawan tɔa , mi bekundiki mɔ , mi bekpe mɔ . »
45012020	Ma , ɛnɛ de mɔ ka wɛnɛ tɔa fin : « Ka ngana pɛ mɛ nɛ wɔ , mɛ ha yɔngamɔ ha wɛnɛ ayɔng . Ka wɔ li dea wɛnɛ , mɛ ku li ha wɛnɛ anɔ . Hazu ka mɛ de dedemɔ mɛgi , foy bede wɛnɛ . »
45012021	Ka ɛnɛ agde gdangamɔ agan zu ɛnɛ na . Ma , ɛnɛ gan zu gdangamɔ nɛ wal dea dedemɔ .
45013001	Dea nde , wi ndang ndang fɛt aze nu hio gasa wi mɔ zu le . Hazu yo nɛ̂ Sɔ ka ha ziomɔ ha mbwa ndang ndang fɛt . Nɛ yo nɛ̂ wɛnɛ ka gde mbwa ha zu le .
45013002	Mɛgi , wi ka sungiri hio gasa wi mɔ zu le , wia kafa mɔ ka Sɔ bhɔngara . Hio wi ka de ngazu mɛgi , mbwa bedak kita pi ha zu mbwa nɛ pɛ mbwa tɛ .
45013003	Hazu hio wi ndɔng ka de dedemɔ , mbwa lɛm dung nɛ ke tɛ hio wan-le na . Ma , yo nɛ̂ wi ndɔng ka de gdangamɔ , ka dung nɛ ke tɛ mbwa . Ka mɛ ngoy nde , ke tɛ hio gasa wi mɔ zu le ade mɛ na , dea nde , mɛ ade dedemɔ , nɛ mbwa belukisi mɛ .
45013004	Ey , Sɔ gdea mbwa ha tom pɛa tuka nde , mbwa aosi ha mɛ wal mɛ de dedemɔ . Ma , ka mɛ de nɛ gdangamɔ , dea nde , ke tɛ mbwa ade mɛ . Yo bo nɛ̂ gbelea na , ka Sɔ haa mbwa ziomɔ mɛ gɔn kita . Ka mbwa gɔn kita , mbwa ha dea tom ha Sɔ tuka nde , hio wi ka de gdangamɔ akpa ngambi pɛ Sɔ .
45013005	Hazu ɛngi , dea nde , mɛ aze nu hio gasa wi mɔ zu le . Ka mɛ aze nu mbwa bo sɔna hazu kpɔy ha ngambi pɛ Sɔ na , ma , hazu mɛ ingɔ ha sila mɛ nde , yo nɛ dedea .
45013006	Yo nɛ̂ hazu wen ɛngi fin , ka ɛnɛ kpe nɛ mbɔli garama . Hazu hio wan-tom pɛ gɔfɔrma ka gbɛngsi tɛ ha tom pɛ mbwa , mbwa ha dea tom ka Sɔ gdea ha kɔ mbwa .
45013007	Mɔ ka ɛnɛ lɛma mɛ kpe ha wi ndang ndang , dea nde , ɛnɛ akpe yo . Ɛnɛ kpe tili garama fɛt ha hio wan-ndɛm mbɔli garama . Wi ka lɛma nɛ ke , ɛnɛ ayu ke wa . Nɛ wi ka lɛma nɛ lukosomɔ , ɛnɛ alukisi wɛnɛ .
45013008	Ka ɛnɛ adung nɛ ma mbee ndang ha kɔ ma wi ndang na . Ma , ma mbee ndang ang ka lɛma mɛ dung ha zu ɛnɛ , yo nde , ɛnɛ angoy may ha soko ɛnɛ . Wi ka ngoy ma wa , wɛnɛ dea mɔ wɛɛ lɛm nɛ mbonga pɛ Sɔ .
45013009	Kpasawen , hio wen mbonga tɔa nde , « Ka mɛ ade wanza na , ka mɛ agbɛ wi na , ka mɛ azu mɔ na , ka mɛ agol mɔ na . » Hio wen mbonga ndɔng nɛ hio mbinga fɛt , wesara may ha zang ndanga mbonga ka tɔ nde , « Mɛ ngoy ma mɛ tuka tɛ mɛ . »
45013010	Wi ka ngoy ma wa , a lɛm mɛ de gdangamɔ ha tɛ wa na . Mɛgi , wi ka ngoy ma wa , a lɛmsara mbonga fɛt mburr .
45013011	Ɛnɛ de mɛgi hazu ɛnɛ ingɔ nde , ngimɔ ɛngɛ sising lɛma nde , ɛnɛ atun ha ɔala . Hazu , angiri ha swe ka ɔ bamɛkiri nɛ Christ , ɔ bhɔna ka ha tiko tɛ sanga nɛ ngimɔ ka Sɔ bekpasisi nɛ ɔ .
45013012	Tutum pena kari , nɛ mɔ betɛ sa sising . Ka ɔ ade fin mɔ ka lɛm nɛ tutum na . Dea nde , ɔ akay hio mɔ-bibulo ka lɛma nɛ saamɔ .
45013013	Ɔ ade mɔ nɛ wala , lɛm nɛ saamɔ gasa swe . Ka ɔ anɔ dɔkɔ nɛ ngurua na , ka ɔ ayɔng nɛ nɔ mɔ nɛ kang na , ka ɔ ade wanza mana ngon dua na , ka ɔ aki wen na , nɛ ka ɔ ade silamɔ na .
45013014	Ma , ɛnɛ aku Kongawan Jésus-Christ tuka mɔ-bibulo pɛ ɛnɛ . Ka ɛnɛ agde tɛ ɛnɛ ha hio wɔ tɛ ɛnɛ na .
45014001	Wi ka dung nɛ mɔka ha wal mɔ Sɔ , ɛnɛ ba wɛnɛ nɛ dede kɔ . Ka ɛnɛ asikafɛ hinɛ wɛnɛ hazu ndɔki deamɔ ka wɛnɛ zɔka nɛ dedea mana nɛ gdanga na .
45014002	Hio ma wi mɛkara nde , mbwa lɛma yɔng tili yɔngamɔ fɛt . Ma , hio wi ndɔng ka dung nɛ mɔka ha wal mɔ Sɔ , mbwa yɔng pɛ mbwa sɔna nɛ wakpo .
45014003	Wi ka yɔng tili yɔngamɔ fɛt , lɛma nde , ka wɛnɛ abhɛsiri wi ka zim hio ma tili yɔngamɔ na . Nɛ wi ka zim hio ma yɔngamɔ , ka wɛnɛ agɔn kita ha zu wi , ka yɔng tili mɔ fɛt na . Hazu Sɔ baa wia nɛ dede kɔ kari .
45014004	Pɛ mɛ , mɛ zɔk tɛ mɛ tuka o hazu gɔn kita ha zu wan-tom pɛ ma mbing wi , o nde ? Ngase wɛnɛ bhɔna ha yola ha ngɔn , ngase wɛnɛ teka ha nu , yo zɔk nɛ wan pɛa sɔna . Ma , wɛnɛ bebhɔn ha yola ha ngɔn hazu yo nɛ̂ Kongawan ka dung nɛ ngatɛ mɛ yolsi wɛnɛ ha ngɔn .
45014005	Hio ma wi takiri nde , ha li Sɔ , hio ma swe ang ka dung nɛ zioa pen hio oloa . Ma , hio ma wi takiri pɛ mbwa nde , hio swe fɛt gbesi , yo pen may na . Mɛgi , dea nde , wi ndang ndang aing nɛdedea mɔ ka wɛnɛ takiri hazua .
45014006	Wi ka takiri nde , ma swe nɛ zioa pen mbinga , a de mɛgi hazu lukisi Kongawan . Wi ka yɔng tili yɔngamɔ fɛt , a tɔ oeba ha Sɔ hazua , nɛ wɛnɛ ha yɔnga yo hazu lukisi Kongawan . Wi ka zim hio ma tili yɔngamɔ , a de ka fin mɛgi gbesi hazu lukisi Kongawan , nɛ wɛnɛ fin ha tɔa oeba ha Sɔ .
45014007	Hazu , ha soko ɔ , ma wi ka dung nɛ zutunɔ hazu tɛ wa nɛ pɛa tɛ bona . Nɛ ma wi ka fe hazu tɛ wa nɛ pɛa tɛ bona .
45014008	Ka ɔ dung nɛ zutunɔ , ɔ dung nɛ zutunɔ hazu lukisi Kongawan . Nɛ ka ɔ fe , ɔ fe ka fin hazu lukisi Kongawan . Mɛgi , ngase ka ɔ dung nɛ zutunɔ , mana ka ɔ fe , ɔ ka fin nɛ̂ hio wi pɛ Kongawan .
45014009	Mɛgi Christ fea , nɛ wɛnɛ guotɛ nɛ zutunɔ fin nɛ mbinga hazu dung nɛ̂ Kongawan pɛ hio fiowi nɛ pɛ hio tunɔ wi .
45014010	Ma , hazu ge mɛ gɔn kita ha zu ya mɛ ge nde ? Nɛ mɛ , hazu ge mɛ bhɛsiri ya mɛ ge nde ? Ɔ hinɛ ɛnɛ fɛt benɛ yol ha li Sɔ nde , ka wɛnɛ agɔn kita ha zu ɔ .
45014011	Yo gbesi tuka Sɔ tɔa ha takarata pɛa : « Mi , Kongawan , mi kan nɛ tunɔ pɔm nde , zigolo wi ndang ndang fɛt bengbi ha si mi , nɛ lembe wi fɛt belukisi Sɔ . »
45014012	Mɛgi , ɔ ndang ndang fɛt , ɔ betɔ nɛ pɛ ɔ tɛ pata deamɔ pɛ ɔ ha Sɔ .
45014013	Mɛgi , ɔ lak gɔna kita ha zu may gde . Ma , ɛnɛ kpo nɛ zuwen sɔna nde , ka ɛnɛ ade ma mɔ ndang ka teksi ya ɛnɛ ha wal mɔ Sɔ , mana ka dak wɛnɛ pi ha dea gdangamɔ na .
45014014	Nɛ wal sɔy ka mi de hinɛ Kongawan Jésus , mi ingɔ nɛdedea fɛt nde , yɔngamɔ ndang bo nɛ nzing ha li Sɔ na . Ma , ka ma wi takiri pɛa nde , ma tili yɔngamɔ nɛ nzing ha li Sɔ , yɔngamɔ ɛngɛ tɛ bo nɛ nzing ha li wia .
45014015	Ka mɛ ha ngɔtɛ ha ya mɛ nɛ wal yɔnga tili yɔngamɔ mɛgi , yo osi nde , mɛ bo fin ha ngoya wɛnɛ na . Christ fea gɔn zu ya mɛ , mɛgi dea nde , ka mɛ abhondisi wɛnɛ nɛ wal yɔngamɔ pɛ mɛ na .
45014016	Mɔ ka ɛnɛ zɔk tuka dedemɔ ha li ɛnɛ , dea nde , ka ɛnɛ aha wal ha hio wi mɛ fɛngsi yo na .
45014017	Hazu , Kongakandɔ pɛ Sɔ , yo zɔk wen yɔngamɔ nɛ nɔa mɔ na . Ma , yo zɔk wen dea nzengmɔ , gaamɔ , nɛ totɛ ka tɛ nɛ wal Nzɔy-Sɔtɛ .
45014018	Wi ka de tom ha Christ tuka ɛngi , Sɔ bede totɛ tɛ wa , nɛ hio wi betɔ dede lingtɛ wa .
45014019	Hazu ɛngi , ɔ gbɛngsi tɛ ɔ hazu de mɔ ka ha gaamɔ ha hio wi , nɛ hazu gbakiri may mɛ kpɔtɛ ha wal mɔ Sɔ .
45014020	Ka mɛ agdangsi tom pɛ Sɔ ha wen yɔngamɔ na . Kpasawen , ma yɔngamɔ ka de nde , wi adung nɛ nzing ha li Sɔ ndang bona . Ma , yo nɛ gdangaa mɛ yɔng ma mɔ , ka teksi ma wi ha wal mɔ Sɔ .
45014021	Dea gdang , mɛ akafi yɔnga sari , mɛ akafi nɔa dɔkɔ , nɛ mɛ akafi fin dea olo mɔ fɛt ka lɛma teksi ya mɛ ha wal mɔ Sɔ .
45014022	Mɔ ka mɛ nɛ pɛ mɛ tɛ mɛkiri ha wena , mɛ pam yo ha soko mɛ hinɛ Sɔ sɔna . Totɛ ha wi ka de mɔ ka wɛnɛ mɛkiri tuka dedemɔ , nɛ ka sila wa gɔn kita ba nɛ tɛ wa hazua na .
45014023	Ma , ka ma wi yɔng ma tili yɔngamɔ nɛ takaratɛ , Sɔ begɔn kita ba nɛ wɛnɛ hazu a dea mɔ ka tɛ lɛm nɛ mɛkaramɔ pɛa na . Hio mɔ fɛt ka ma wi de , nɛ ka lɛm nɛ mɛkaramɔ pɛa na , yo nɛ̂ gdangamɔ .
45015001	Ɔ ka dung nɛ̂ hio ngawi ha wal mɔ Sɔ , lɛma nde , ɔ agbakiri hio mɔka wi ha mɔ ka mbwa takiri tɛ ang . Ka ɔ ade nɛ mɔ ka ha totɛ ha tɛ ɔ nɛ pɛ ɔ tɛ na .
45015002	Ɔ aki wal mɛ de mɔ ka ha totɛ ha hio ma ɔ , nɛ ɔ agbakiri mbwa tuka nde , mbwa angay ha wal mɔ Sɔ .
45015003	Hazu Christ nɛ tɛ wa tɛ de mɔ ka ha totɛ ha tɛ wa nɛ pɛa tɛ na . Ma , mɔ hɔa ha tɛ wa tuka ɛ ngɛraka ha takarata pɛ Sɔ : « Hio dala ka hio wi yaa nɛ mɛ , yo teka ha zu mi . »
45015004	Hio wen mɔ fɛt ka ɛ bangɛriki ha takarata pɛ Sɔ , ɛ ngɛraka yo hazu osi mɔ ha ɔ . Mɛgi hio wen ndɔng de nde , ɔ akpa yikosila nɛ yɔkalamɔ mɛ gde tazu ɔ ha hio gɔnanu pɛ Sɔ .
45015005	Sɔ ka ha yikosila nɛ yɔkalamɔ ha ɔ , wɛnɛ ade nde , ɛnɛ aze may gbesi tuka Jésus-Christ osa ha ɛnɛ .
45015006	Mɛgi , nɛ ndanga gɛl ndang ɛnɛ fɛt gbesi belukisi Sɔ , Bafa mɛ Kongawan pɛ ɔ , Jésus-Christ .
45015007	Ɛnɛ aba may nɛ dede kɔ gbesi tuka Christ baa ɛnɛ . Nɛ wal dea mɛgi ɛnɛ belukisi Sɔ .
45015008	Zɔk , mi tɔ long ha ɛnɛ nde , Christ tɛ bo nɛ̂ wan-tom pɛ hio zuife hazu lɛmsiri hio mɔ ka Sɔ bagɔn nɛ nu ha hio ngbabafa mbwa . Nɛ wal dea mɛgi , Sɔ osa ha mbwa nde , wɛnɛ nɛ mboazu .
45015009	A dea fin nde , hio olo kandɔ alukisi Sɔ hazu kobhe ka wɛnɛ dea ha tɛ mbwa . Yo gbesi tuka ɛ ngɛraka ha takarata pɛ Sɔ : « Yo nɛ̂ hazu ɛngi ka mi belukisi mɛ ha soko hio kandɔ fɛt . Mi bebe gima hazu lukisi nɛ ling mɛ . »
45015010	Takarata pɛ Sɔ tɔa fin : « Hio kandɔ fɛt , ɛnɛ ade totɛ gbesi hinɛ kandɔ pɛ Kongawan ! »
45015011	Nɛ yo tɔa fin : « Ɛnɛ , hio kandɔ fɛt , ɛnɛ alukisi Kongawan Hio wi mɔ nzan fɛt mburr alukisi wɛnɛ . »
45015012	Wan-tɔkuliwen Esaïe tɔa fin : « Ma bezang pɛ Yese betɛ tɛ dung nɛ̂ wan hazu hio kandɔ ka bo nɛ̂ zuife na , nɛ mbwa begde tazu mbwa ha tɛ wa . »
45015013	Sɔ ka de nde , hio wi agde tazu mbwa ha tɛ wa , wɛnɛ adonsi sila ɛnɛ nɛ totɛ nɛ gaamɔ fɛt nɛ wal mɛkaramɔ , ka ɛnɛ mɛkiri nɛ wɛnɛ . Mɛgi , nɛ wal ngatɛ pɛ Nzɔy-Sɔtɛ ɛnɛ bebhɔn ka ha gdea tazu ɛnɛ ha tɛ wa swe fɛt .
45015014	Hio ya mi , mi ingɔ pɔm nɛdedea nde , sila ɛnɛ dona nɛ hɛl mɛ de dedemɔ , nɛ ɛnɛ nɛ ingɔmɔ pentɛ ka ɛnɛ lɛma mɛ mbo nɛ may .
45015015	Ma , mi baa da mɛ ngɛriki nɛ hio ma wen ha zang takarata ɛngɛ hazu gba nɛ tazu ɛnɛ nɛ mɔ ka ɛnɛ yamba kari . Mi dea mɛgi hazu Sɔ dea dede sila ha tɛ mi
45015016	nɛ wal gdea mi wan-tom pɛ Jésus-Christ ha soko hio kandɔ ka bo nɛ̂ zuife na . Wɛnɛ weka mi gde nɛtɛ hazu bul Dede Wen pɛ Sɔ . Mɛgi , hio kandɔ ndɔng lɛma mɛ dung tuka yefa sadaka , ka Nzɔy-Sɔtɛ gdea nɛ nzɔya ha li Sɔ .
45015017	Mɛgi , nɛ wal sɔy ka mi de hinɛ Jésus-Christ , mi lɛma mɛ sutɛ hazu tom ka mi de ha Sɔ .
45015018	Hazu , nɛ wal mi Christ dea nde , hio kandɔ ka bo nɛ̂ zuife na , aze nu Sɔ . Yo sɔna nɛ̂ ɛngi , ka mi lɛma gu nu mɛ tɔ wena . A dea mɛgi nɛ wal hio wen nɛ deamɔ pɔm ,
45015019	nɛ wal hio mɔweka nɛ hio mɔbhana , nɛ wal ngatɛ pɛ Nzɔy-Sɔtɛ . Yo nɛ̂ tuka ɛngi , ka mi dungɔ ha bulo Dede Wen tɛ Jésus-Christ fɛt nɛnɛ , angiri ha Jérusalem hɔ ha kandɔnu Iliri .
45015020	Ma , mi dungɔ nɛ hɛl mɛ bul Dede Wen sɔna ha hio bhandi ka hio wi tɛ ze ka wen tɛ Christ ang na . Yu nde , mi betɛ bɛ twa ha zu gɔni nanga twa ka ma wi dea sɔngsi .
45015021	Mi dea mɔ mɛgi , gbesi tuka ɛ ngɛraka ha takarata pɛ Sɔ : « Hio wi ndɔng kaɛ tɛ tɔ se kasi tɛ wa ha mbwa na , mbwa bezɔk wɛnɛ . Nɛ hio wi ndɔng ka tɛ ze se wen tɛ wa na , mbwa beze zanga . »
45015022	Mɔ ndɔng gdɔka wal ha mi ze nɛdɔka mɛ nɛ nɛ zɔk ɛnɛ .
45015023	Ma , sising , mi karsa tom ha hio le hakɛ fɛt kari . Yo tɛ bo nɛ̂ bɛlɛ nɛdɔka ka mi dung nɛ hɛl mɛ nɛ ha pɛ ɛnɛ .
45015024	Ha ngimɔ yali pɔm ka mi benɛ ha kandɔnu Espanye , mi ngoy mɛ zɔk ɛnɛ tuka nde , ɔ adung hinɛ may ngimɔ tikiring . Mi ngoy fin nde , ɛnɛ agbakiri mi ha yali pɔm haki .
45015025	Ma , sising , mi ha nɛa ha Jérusalem mɛ gbakiri hio wi pɛ Christ haki .
45015026	Hazu , hio wi pɛ Christ mɔ kandɔnu Masedoane nɛ kandɔnu Akai , mbwa kpoa zuwen nde , mbwa bewesiri mbɔli tomsi ha hio fabha wi ha soko hio wi pɛ Christ mɔ Jérusalem .
45015027	Ey , mbwa kpoa zuwen mɛgi nɛ pɛ mbwa tɛ . Ma , kpasawen , mbwa nɛ̂ wan-mbee pɛ hio wi pɛ Christ mɔ kandɔ zuife . Hazu hio wi pɛ Christ mɔ hio olo kandɔ , kpaa dedemɔ ha kɔ Nzɔy-Sɔtɛ nɛ wal mbwa . Mɛgi , lɛma ka lɛm nde , hio wi pɛ Christ mɔ hio olo kandɔ agbakiri fin mbwa nɛ mɔ kɔ .
45015028	Tuka ɛngi , ka mi karsa tom ɛngɛ , nɛ ka mi gdea mbɔlia ha kɔ mbwa kari , mi bepen mɛ nɛ ha Espanye . Nɛ ha liwal mi behɔ ha pɛ ɛnɛ .
45015029	Mi ingɔ nde , ka mi behɔ ha pɛ ɛnɛ , Christ bewol dede wen ha zu ɛnɛ nɛkpasa nɛ wal mi .
45015030	Hio ya mi , nɛ ling Kongawan pɛ ɔ , Jésus-Christ , nɛ fin nɛ wal ngoy ka Nzɔy-Sɔtɛ ha ha ɛnɛ , mi ani ɛnɛ nde , ɛnɛ abi bulo hinɛ mi gbesi nɛ wal gɔa Sɔ hazu mi .
45015031	Ɛnɛ gɔ Sɔ tuka nde , mi akpɔy ha kɔ hio zuife mɔ Judée , ka kafa mɛkara Christ . Ɛnɛ gɔ fin nde , hio wi pɛ Christ mɔ Jérusalem aba nɛ totɛ mɔ ka mi beku nɛnɛ haki .
45015032	Mɛgi , ka Sɔ ngoya , mi behɔ ha pɛ ɛnɛ nɛ gasa totɛ , nɛ dung ha soko ɛnɛ hazu ɔm tɛ mi tikiring .
45015033	Sɔ , wan-ha gaamɔ , adung hinɛ ɛnɛ fɛt . Amen .
45016001	Mi mbo ha ɛnɛ dede wen tɛ Febe , ya ɔ bebhoko , ka dung nɛ̂ diakonese mɔ eglize ha le Sankre .
45016002	Ɛnɛ ba wɛnɛ nɛ dede kɔ nɛ ling Kongawan gbesi tuka hio wi pɛ Sɔ lɛma mɛ de ha soko may . Nɛ ɛnɛ gbakiri wɛnɛ nɛ hio mɔ ka kɔpi wɛnɛ , hazu wɛnɛ nɛ pɛa tɛ gbakara hio wi nɛdɔka nɛ mi fin .
45016003	Ɛnɛ fan Priscille hinɛ Akilas , hio sɔy-tom pɔm ha tom pɛ Jésus-Christ .
45016004	Mbwa bangoy mɛ fe gɔn nɛ zu mi . Nɛ yo bo sɔna nɛ̂ mi ka tɔ oeba ha mbwa na , ma , hio wi mɔ hio eglize fɛt ka bo nɛ̂ zuife na , tɔ fin oeba ha mbwa gbesi .
45016005	Ɛnɛ fan giliwi mɔ eglize ka wesiri may ha twa pɛ mbwa . Ɛnɛ fan dede dan mi , Epainete , ka dung nɛ̂ bosi wi ka mɛkara Christ ha kandɔnu Azi .
45016006	Ɛnɛ fan Marie ka dea tom nɛdɔka hazu ɛnɛ .
45016007	Ɛnɛ fan hio nam pɔm , Andronikus hinɛ Yunias , ka badung hinɛ mi ha zang twa zɔbhɔ . Mbwa bwa fɛt nɛ̂ hio wan-nɛtom ka hio wi tɔ dede lingtɛ mbwa pentɛ . Nɛ mbwa mɛkara Christ sɔngsi nɛ mi .
45016008	Ɛnɛ fan Ampliatus , ndɔngsila mi ha Kongawan .
45016009	Ɛnɛ fan Urben , sɔy-tom pɛ ɔ ha tom pɛ Christ . Ɛnɛ fan ndɔngsila mi , Stakis .
45016010	Ɛnɛ fan Apeles , ka deamɔ pɛa osa nde , wɛnɛ mɛkara Christ nɛkpasa . Ɛnɛ fan hio wi mɛ twa pɛ Aristobule .
45016011	Ɛnɛ fan nam pɔm , Herodion . Ɛnɛ fan hio wi mɛ twa pɛ Narcisse , mbwa ka mɛkara Kongawan .
45016012	Ɛnɛ fan Trifene hinɛ Trifoze , ka gbɛngsi tɛ mbwa ha tom pɛ Kongawan . Ɛnɛ fan ndɔngsila mi , Perside , ya ɔ bebhoko , ka dea tom ha Kongawan nɛdɔka .
45016013	Ɛnɛ fan Rufus ka Kongawan weka wɛnɛ , hinɛ nana wa ka dung tuka tɛ nana mi .
45016014	Ɛnɛ fan Asenkrite , Flegon , Hermes , Patrobas , Hermas hinɛ hio mbing ya ɔ fɛt ka dung hinɛ mbwa .
45016015	Ɛnɛ fan Filologe hinɛ Julie , Nere hinɛ ya wa bebhoko , nɛ Olenpas , nɛ hio olo wi pɛ Sɔ fɛt ka dung hinɛ mbwa .
45016016	Ɛnɛ fan may nɛ duyo mbuku tuka hio nzɔy wi pɛ Sɔ . Hio wi mɔ hio eglize pɛ Christ fɛt fana ɛnɛ .
45016017	Hio ya mi , mi mbo ɛnɛ nde , ɛnɛ pangay nɛ hio wi ndɔng ka tɛ nɛ wen kɛtana soko , nɛ ka sungiri hio osamɔ ka ɛnɛ yamba . Mbwa ngoy yɔsisi wi ha dede wal mɔ Sɔ . Ɛnɛ sɔsi mbwa ,
45016018	hazu hio tili wi mɛgi de tom ha Christ , Kongawan pɛ ɔ , na . Ma , mbwa de nɛ tom zang mbwa . Nɛ wal yefa wen nɛ dede gɛl mbwa , mbwa ha osala hio wi ndɔng ka li mbwa bha na .
45016019	Ka bo nɛ̂ pɛ ɛnɛ , hio wi fɛt ingɔ nde , ɛnɛ ha zea nu Kongawan . Mɛgi , mi nɛ totɛ hazu ɛnɛ . Nɛ mi ngoya fin nde , ɛnɛ adung nɛ mbaramɔ hazu de nɛ dedemɔ , nɛ nde , ɛnɛ adung nɛ saa hazu kafi dea gdangamɔ .
45016020	Sɔ , wan-ha gaamɔ , tɛ bo sanga mɛ um Satan ha si nanga ɛnɛ . Kongawan pɛ ɔ , Jésus , ade dede sila ha tɛ ɛnɛ fɛt .
45016021	Timothée , sɔy-tom pɔm fana ɛnɛ . Hio nam pɔm , Lusius , Yason , nɛ Sosipater , fana ɛnɛ .
45016022	Mi fin , Tersius , ka dung nɛ̂ wan-ngɛriki wen nu Paul ha takarata ɛngɛ , mi fana ɛnɛ nɛ wal sɔy ka ɔ de hinɛ Kongawan .
45016023	Gaius ka pam mi ha twa pɛa , nɛ ka giliwi mɔ eglize fɛt wesiri may ang , fana ɛnɛ . Eraste wan-pam mbɔli le , nɛ ya ɔ , Kartus , fana ɛnɛ .
45016024	[ Kongawan pɛ ɔ , Jésus-Christ , ade dede sila ha tɛ ɛnɛ fɛt . Amen . ]
45016025	Ɔ lukisi Sɔ ! A lɛma mɛ ngasisi ɛnɛ ha wal pɛa lɛm nɛ Dede Wen ka mi bul wena . Dede Wen ɛngɛ tɔ wen tɛ Jésus-Christ , nɛ yo gbasi wen mɔ ka Sɔ babhɔngiri se . A bawusi yo sɔngsi bhee ,
45016026	ma , sising , a gdea yo ha saamɔ nɛ wal takarata pɛ hio wan-tɔkuliwen . Sɔ , Wan-kpo , baha nu mɛ gbasi yo ha hio kandɔ fɛt tuka nde , mbwa amɛkiri wɛnɛ nɛ ze nu wa .
45016027	Sɔ ndang nɛ mbaramɔ . Lukosomɔ nɛ̂ pɛa nɛ wal Jésus-Christ kpoo nɛ kpoo . Amen !
46001001	Yo nɛ̂ mi , Paul , hinɛ ya ɔ , Sostene ha ngɛriki takarata ɛngɛ . Sɔ saa mi gde wan-nɛtom pɛ Jésus-Christ tuka sila wa ngoya .
46001002	Ɔ tomsi takarata ɛngɛ ha ɛnɛ , giliwi mɔ eglize pɛ Sɔ ha le Korente . Sɔ gbala ling ɛnɛ nde , hio nzɔy wi pɛa , hazu ɛnɛ tɛ bo nɛ̂ hio nzɔy wi nɛ wal dea sɔy hinɛ Jésus-Christ . Ɔ tomsi yo fin ha hio wi fɛt ka sa ling Jésus-Christ , ha hio bhandi nɛtɛ-nɛtɛ . Wɛnɛ nɛ̂ Kongawan pɛ ɔ hinɛ mbwa fɛt gbesi .
46001003	Sɔ , Bafa ɔ , hinɛ Kongawan pɛ ɔ , Jésus-Christ ade dede sila ha tɛ ɛnɛ , nɛ aha ɛnɛ gaamɔ .
46001004	Swe fɛt mi ha oeba ha Sɔ hazu ɛnɛ , hazu a dea dede sila ha tɛ ɛnɛ nɛ wal sɔy ka ɛnɛ de hinɛ Jésus-Christ .
46001005	Nɛ wal dea sɔy hinɛ Christ , Sɔ haa ɛnɛ dedemɔ hebhe . Nɛ wal dedemɔ ndɔng , a haa ɛnɛ dede gɛl mɛ wol mɔ , nɛ fin ingɔmɔ fɛt .
46001006	Bulowen hazu Christ ka ɛnɛ zea , ɛnɛ ha pama yo ha sila ɛnɛ nɛ nɔa nging .
46001007	Mɛgi , ma dedemɔ pɛ Sɔ kɔpi ɛnɛ ndang na , ɛnɛ ka keri ngimɔ ka Kongawan pɛ ɔ , Jésus-Christ , begbasi tɛ wa .
46001008	Nɛ yo ka fin nɛ̂ wɛnɛ ka beha ɛnɛ ngatɛ mɛ zati ngi-ngi-ngi hɔ ha kpogio . Mɛgi , ha ngimɔ ka Kongawan pɛ ɔ , Jésus-Christ bekifiri , ma wen lɛm dung ha zu ɛnɛ na .
46001009	Sɔ nɛ mboazu . Yo nɛ̂ wɛnɛ nɛ pɛa tɛ ha sa ɛnɛ nde , ɛnɛ ade sɔy hinɛ Bewei pɛa , Jésus-Christ , Kongawan pɛ ɔ .
46001010	Hio ya mi , mi mbo ɛnɛ nɛ ling Kongawan pɛ ɔ , Jésus-Christ nde , ɛnɛ aze may . Ka ɛnɛ akɛtini soko dung nɛtɛ-nɛtɛ na . Ma , ɛnɛ adung nɛ sila ndang nɛ takaramɔ ndang nɛkpasa .
46001011	Ey , hio ya mi , hio wi mɛ twa pɛ Kloe tɛa tɛ tɔ ha mi nde , ɛnɛ ha mɔya ha soko ɛnɛ .
46001012	Mi kpaa nde , wi ndang ndang fɛt ha soko ɛnɛ ha tɔa ma wen nɛtɛ . Hio ma tɔ nde , mbwa nɛ̂ ngali pɛ Paul . Nɛ hio ma nde , mbwa nɛ̂ ngali pɛ Apolos . Nɛ hio ma fin nde , mbwa nɛ̂ ngali pɛ Pierre , nɛ hio ma mbinga nde , mbwa nɛ̂ ngali pɛ Christ .
46001013	Christ gbaa soko tɛ wa ge ? Paul fea ha getakate gɔn nɛ zu ɛnɛ nde ? Hio wi gdumso ɛnɛ ha li nɛ ling Paul nde ?
46001014	Mi tɔ oeba ha Sɔ , ka mi tɛ gdumsi ma wi ndang ha soko ɛnɛ ha li na . Mi gdumso kanɛ Krispus hinɛ Gaius sɔna .
46001015	Mɛgi , ma wi lɛm tɔ nde , mi gdumso wɛnɛ ha li nɛ ling mi na .
46001016	Hee , kpasawen , mi bagdumsi Stefanas hinɛ hio wi mɛ twa pɛa fɛt ha li , ma , mi ing fin ma wi ka mi gdumso hapata na .
46001017	Christ tɛ tomsi mi hazu nɛ nɛ gdumsi wi ha li na . Ma , a tomsa mi hazu bul Dede Wen . Mi ha bulo yo bo nɛ dede gɛl mana mbaramɔ na , yu nde , wen fio pɛ Christ ha getakate betɛ tɛ gbelemɔ .
46001018	Wen fio pɛ Christ ha getakate , yo dung tuka wen bili ha li wi ka yɔ mɔ . Ma , pɛ ɔ ka Sɔ kpasisi , yo nɛ̂ ngatɛ pɛ Sɔ .
46001019	Hazu ɛ ngɛraka ha takarata pɛ Sɔ : « Mi beyangili mbaramɔ pɛ hio wan-mbarimɔ yunɛ , mi beku ingɔmɔ pɛ hio wan-ingmɔ yunɛ . »
46001020	Wan-mbarimɔ ha ndo ? Wan-osi mbonga ha ndo ? Wan-wolmɔ nɛ dede gɛl mɔ nzan ɛngɛ ha ndo ? Wen pɛ mbwa kara fɛt , hazu Sɔ kiforo mbaramɔ mɔ nzan ɛngɛ ha wen bili kari .
46001021	Ey , hio wi mɔ nzan nɛ wal mbaramɔ pɛ mbwa tɛ ing Sɔ na . Hazu , Sɔ nɛ mbaramɔ pɛa , zɔka nɛ dedea nde , wɛnɛ akpasisi hio wi ka mɛkara wɛnɛ nɛ wal bulowen pɛ ɔ , ka dung nɛ̂ wen bili ha li hio olo wi .
46001022	Hio zuife ngoy mɛ zɔk nɛ mɔkifi , nɛ hio greke ki pɛ mbwa nɛ mbaramɔ .
46001023	Ma , pɛ ɔ , ɔ bul nɛ wen tɛ Christ ka fea ha getakate . Wen ɛngɛ dung tuka mɔ kɔ nanga ha li hio zuife , nɛ yo dung fin tuka wen bili ha li hio olo kandɔ .
46001024	Ma , ha li wi ndɔng ka Sɔ saa , ngase zuife , ngase olo kandɔ , Christ nɛ̂ ngatɛ nɛ mbaramɔ pɛ Sɔ .
46001025	Hazu , mɔ pɛ Sɔ ka hio wi zɔk tuka wen bili , yo nɛ̂ mbaramɔ pen mbaramɔ pɛ mbwa . Nɛ mɔ pɛ Sɔ ka mbwa zɔk tuka mɔ pɔsa , yo nɛ ngaya pen ngatɛ pɛ mbwa .
46001026	Hio ya mi , Sɔ saa ɛnɛ mɛ dung nɛ̂ hio wi pɛa . Tazu ɛnɛ gba nde , ha li hio wi , dɔka wi ha soko ɛnɛ bo nɛ̂ hio wan-mbarimɔ , mana hio ngawi , mana hio konga wi na .
46001027	Ma , Sɔ weka mɔ ka dung tuka wen bili ha li hio wi mɔ nzan , hazu pi nɛ foy ha li hio wan-mbarimɔ . A weka mɔ ka dung tuka mɔ pɔsa ha li mbwa , hazu pi nɛ foy ha li hio ngawi .
46001028	A weka mɔ ka dung nɛ bebea ha li hio wi mɔ nzan , ka mbwa bhɛsiri , nɛ ka mbwa zɔk tuka gbelemɔ , hazu yangili mɔ ka dung nɛ gasaa ha li mbwa .
46001029	Hazu ɛngi , ma wi ndang ka besutɛ ha li Sɔ bona .
46001030	Ma , yo nɛ̂ Sɔ ha de nde , ɛnɛ ade sɔy hinɛ Jésus-Christ , ka tɛ bo nɛ̂ mbaramɔ pɛ Sɔ hazu ɔ . Yo nɛ̂ wɛnɛ ka gdea ɔ nzeng ha li Sɔ , ka gdea ɔ nɛtɛ hazu dung nɛ̂ nzɔy kandɔ pɛ Sɔ , nɛ ka yanga ɔ ha si gdangamɔ .
46001031	Mɔ hɔa mɛgi , gbesi tuka ɛ ngɛraka ha takarata pɛ Sɔ : « Wi ka ngoy mɛ sutɛ , wɛnɛ asutɛ hazu mɔ ka Kongawan dea . »
46002001	Hio ya mi , ha ngimɔ ka mi banɛ ha pɛ ɛnɛ , hazu bul wen mɔ wuso ka Sɔ gbasa ha ɔ , mi tɛ ku nɛ zio wen nɛ mbaramɔ pɛ hio wi wol nɛ mɔ ha ɛnɛ na .
46002002	Mi bagɔn nu sɔngsi nde , ka mi bedung ha soko ɛnɛ , mi aing ma mɔ na , kanɛ Jésus-Christ , wɛnɛ ka fea ha getakate .
46002003	Yo nɛ̂ ɛngi , ka mi badung nɛ mɔkaa ha soko ɛnɛ , nɛ tɛ mi yaka nɛ ke tututu .
46002004	Mi osa mɔ nɛ mi bulo wen pɛ Sɔ ha ɛnɛ , bo nɛ wal mbaramɔ hazu nɔsisi sila ɛnɛ na , ma , yo nɛ̂ Nzɔy-Sɔtɛ pɛ Sɔ ka ha ngatɛ pɛa ha zang wen pɔm .
46002005	Mɛgi , ɛnɛ mɛkara Christ , bo hazu ɛnɛ zɔka mbaramɔ pɛ wi na , ma , hazu ɛnɛ zɔka ngatɛ pɛ Sɔ .
46002006	Tangere , mi ha osa ma mbaramɔ ha hio zɔma wi ha wal mɔ Sɔ . Mbaramɔ ɛngɛ tɛ tɛ nɛ wal nzan ɛngɛ , mana nɛ wal hio wan mɔ nzan ɛngɛ na . Hio wan ndɔng bebhondi fɛt .
46002007	Mbaramɔ ɛngɛ ka mi tɔ wena , yo nɛ̂ mbaramɔ ka tɛ nɛ wal Sɔ , nɛ yo dungɔ sɔngsi nɛ wuso . Sɔ babhɔngiri yo sɔngsi bhee tuka nde , ɔ akpa lɛkɛ-lɛkɛmɔ nɛ wal yo .
46002008	Ma wan ndang mɔ nzan ɛngɛ tɛ ing mbaramɔ ɛngɛ na . Hazu , ka bo se nde , mbwa aing yo , ki mbwa tɛ ngba lɛkɛ-lɛkɛ Kongawan ha getakate na .
46002009	Ma , mɔ hɔa tuka ɛ ngɛraka ha takarata pɛ Sɔ : « Mɔ ka Sɔ bhɔngara keri nɛ wi ndɔng ka ngoy wɛnɛ , gbali wi tɛ zɔk yo na , zala wi tɛ ze yo na , nɛ sila wi tɛ takiri ha yo na . »
46002010	Ma , pɛ ɔ , Sɔ gbasa mɔ ndɔng ha ɔ long nɛ wal Nzɔy-Sɔtɛ . Hazu Nzɔy-Sɔtɛ ingɔ goto mɔ fɛt , ngase zang gduko mɔ ka Sɔ takiri ang .
46002011	Nge wi ha ing mɔ ka dung ha sila wi , o nde ? Yo ka nɛ̂ sɔtɛ wi ka dung ha sila wa , ka ingɔ yo . Mɛgi , mɔ ka Sɔ takiri ha sila wa , ma wi lɛm ing yo na , yo ka nɛ̂ Sɔtɛ pɛ Sɔ ha ing .
46002012	Pɛ ɔ , sɔtɛ ka de le ha sila ɔ , yo bo nɛ̂ nzan ha gde yo ang na . Ma , yo nɛ̂ Sɔ nɛ pɛa tɛ ha gde yo ang , tuka nde , ɔ aing hio dedemɔ ka wɛnɛ haa ha ɔ .
46002013	Mɛgi , ɔ ha bulo wen mɔ ndɔng bo nɛ wal mbaramɔ ka hio wi osi na . Ma , ɔ ha bulo yo nɛ wal mbaramɔ ka Sɔtɛ pɛ Sɔ osa ha ɔ . Mɛgi , ɔ ha bulo tɛwen pɛ Nzɔy-Sɔtɛ ha wi ndɔng ka Sɔtɛ ɛngɛ de le ha sila mbwa .
46002014	Wi ka takaramɔ pɛa tɛ nɛ wal nzan , a lɛm mɛkiri hio mɔ ka tɛ nɛ wal Sɔtɛ pɛ Sɔ na . A zɔk yo tuka wen bili sɔna , a lɛm ing gotoa na . Hazu wi lɛma ing gotoa sɔna nɛ wal Sɔtɛ pɛ Sɔ .
46002015	Wi ka Sɔtɛ pɛ Sɔ de le ha sila wa , a lɛma ing goto hio mɔ fɛt . Ma , ma wi ka lɛma ing goto takaramɔ pɛ wia bona .
46002016	Yo gbesi tuka takarata pɛ Sɔ tɔa : « Nge wi ha ing goto takaramɔ pɛ Kongawan , o nde ? Nge wi ka lɛma mbo wɛnɛ , o nde ? » Ma , pɛ ɔ , goto takaramɔ pɛ ɔ gbesi tuka pɛ Christ .
46003001	Hio ya mi , ha ngimɔ ka mi dungɔ ha pɛ ɛnɛ , mi tɛ wol mɔ ha ɛnɛ tuka ha hio wi ka Sɔtɛ pɛ Sɔ de le ha sila mbwa , na . Ma , mi wola mɔ ha ɛnɛ tuka ha hio wi mɔ nzan . Hazu ɛnɛ dungɔ tuka hio nzɔri bem ha wal mɛkara Christ .
46003002	Hio mɔ ka mi osa ha ɛnɛ , yo dungɔ tuka li bele . Yo tɛ dung nɛ̂ tɛ yɔngamɔ na . Hazu ha ngimɔ ɛngi , ɛnɛ tɛ lɛm ka yɔnga nga yɔngamɔ na . Ey , ngase sising , ɛnɛ tɛ lɛm ka yɔnga yo na .
46003003	Hazu ɛnɛ bhɔna ka ha dea mɔ tuka hio wi mɔ nzan . Ɛnɛ bhɔna ka ha dea silamɔ ha tɛ may nɛ ha kio wen ha soko may . Bo nɛ̂ ɛngɛ osi nde , ɛnɛ nɛ̂ hio wi mɔ nzan , nɛ ɛnɛ ha dea mɔ lɛm nɛ ndɔkitɛ wi , na nde ?
46003004	Ka ma wi ha soko ɛnɛ tɔ nde , wɛnɛ nɛ̂ pɛ Paul , nɛ ma mbinga nde , wɛnɛ nɛ̂ pɛ Apolos , bo nɛ̂ ɛnɛ ha dea mɔ gbesi tuka hio wi mɔ nzan , na nde ?
46003005	Apolos nɛ̂ o ? Nɛ Paul nɛ̂ o ? Ɔ sɔna nɛ̂ hio wan-tom pɛ Sɔ , ka dea tom tuka nde , ɛnɛ amɛkiri Christ . Ɔ de sɔna nɛ tom ka Kongawan haa ha ɔ mɛ de .
46003006	Ɔ dung tuka hio wan-tom ha fɔ . Pɔm , mi gunɔ nɛ kpalmɔ . Apolos aa pɛa nɛ li ha zua . Ma , yo nɛ̂ Sɔ ha de nde , kpalmɔa asuti gbo .
46003007	Mɛgi , wi ka gun mɔ , nɛ wi ka a li ang , mbwa bo nɛ̂ ma mɔ na . Ma , gasa mɔ , yo nɛ̂ Sɔ ka de nde , kpalmɔ asuti gbo .
46003008	Wi ka gun mɔ nɛ wi ka a li ang , mbwa pen may na . Sɔ bekɛ mbwa bwa fɛt lɛm nɛ tom ka mbwa dea .
46003009	Hazu , ɔ nɛ̂ hio sɔy-tom ha tom pɛ Sɔ , nɛ ɛnɛ dung tuka fɔ pɛ Sɔ . Nɛ ɛnɛ dung fin tuka twa pɛ Sɔ .
46003010	Pɔm , mi dung tuka zɔma wan-bɛ twa . Mi bɛa nanga twa nɛdedea lɛm nɛ ngatɛ ka Sɔ haa ha mi . Nɛ sising , ma mbing wi tɛa tɛ bɛ twa ha zu nanga twaa . Lɛma nde , wi ndang ndang fɛt ka tongiri tom bɛa twaa , mbwa aba zu mbwa .
46003011	Kpasawen , Sɔ gdea Jésus-Christ tuka nanga twa kari . Ma wi ndang lɛm bɛ fin ma mbing nanga twa na .
46003012	Hio ma wi bɛa twa ha zu nanga twa ɛngɛ nɛ gbɛbolo , mana bubolo , mana nɛ hio lɔka ta . Hio ma mbinga bɛa pɛ mbwa nɛ te , mana nɛ nzɔ , mana nɛ panzɔ .
46003013	Ha swe kita pɛ Sɔ , li tom pɛ wi ndang ndang fɛt begbasi tɛ long . Hazu ha swea , Sɔ bewe tom ndɔng fɛt nɛ we . Nɛ we ɛngɛ beosi li tom ndang ndang fɛt , mana yo nɛ dedea , mana yo nɛ gdangaa .
46003014	Ka ma wi bɛa twa ha zu nanga twa ɛngɛ , nɛ ka yo be we na , Sɔ bekɛ wɛnɛ .
46003015	Ma , wi ka twa pɛa bea we , Sɔ lɛm kɛ wɛnɛ na . Ma , ngase ɛngi , Sɔ bekpasisi wɛnɛ tuka wi ka kpɔya mɔ ha li we .
46003016	Bo nɛ̂ ɛnɛ ingɔ nde , ɛnɛ nɛ̂ twa pɛ Sɔ , nɛ Sɔtɛ pɛ Sɔ ha dea le ha sila ɛnɛ , na nde ?
46003017	Ka ma wi gdangsi twa pɛ Sɔ , Sɔ begdangsi wɛnɛ fin . Hazu twa pɛ Sɔ nɛ nzɔya , nɛ yo nɛ̂ ɛnɛ ka dung nɛ̂ twa pɛ Sɔ .
46003018	Ka ma wi ndang aosili tɛ wa nɛ pɛa tɛ na . Wi ka zɔk tɛ wa tuka wan-mbarimɔ ha wal mɔ nzan ɛngɛ , lɛma nde , wɛnɛ atɛ wan-bili tuka nde , Sɔ aha wɛnɛ kpasa mbaramɔ .
46003019	Hazu mbaramɔ mɔ nzan ɛngɛ , yo nɛ̂ wen bili ha li Sɔ . Yo gbesi tuka takarata pɛ Sɔ tɔa : « Sɔ kuo wen likisi pɛ hio wan-mbarimɔ tuka sak mɛ ba nɛ mbwa . »
46003020	Nɛ yo tɔa fin : « Kongawan ingɔ takaramɔ pɛ hio wan-mbarimɔ , nɛ wɛnɛ ingɔ nde , yo nɛ̂ tum mɔ . »
46003021	Hazu ɛngi , ka ma wi ndang alukisi tɛ hazu wɛnɛ nɛ̂ pɛ ma wi na . Hazu mɔ fɛt nɛ̂ pɛ ɛnɛ ,
46003022	ngase Paul , ngase Apolos , ngase Pierre , ngase nzan , ngase tunɔ , ngase fio , ngase mɔ ngimɔ ɛngɛ , ngase mɔ ngimɔ ka betɛ bin , mɔ ndɔng fɛt nɛ̂ pɛ ɛnɛ .
46003023	Ma , pɛ ɛnɛ , ɛnɛ nɛ̂ pɛ Christ , nɛ Christ nɛ̂ pɛ Sɔ .
46004001	Lɛma nde , ɛ azɔk ɔ tuka hio wan-tom pɛ Christ , ka wɛnɛ gdea tom ha kɔ ɔ nde , ɔ agbasi tɛwen pɛ Sɔ ka badung nɛ wuso .
46004002	Mɛgi , lɛma nde , wi ka wan pɛa gdea tom ha kɔ wa , adung nɛ mboazu ha toma .
46004003	Pɔm , ka ɛnɛ ngoy gɔn kita ha zu mi , mana hio ma wi ngoy gɔn kita ha zu mi , yo de ma mɔ ha tɛ mi na . Nɛ mi fin , mi gɔn kita ha zu mi nɛ pɔm tɛ na .
46004004	Mi tɛ ing ma wen ka dung ha zu mi na . Ma , yo bo nɛ̂ ɛngi ka gde mi nzeng ha li Sɔ na . Yo sɔna nɛ̂ Kongawan ka begɔn kita ha zu mi .
46004005	Hazu ɛngi , ka ɛnɛ agɔn kita ha zu wi na . Ɛnɛ keri kanɛ ngimɔ ka Kongawan behɔ . Hazu ka wɛnɛ hɔa , hio mɔ ka wusi tɛ ha tutum sising , a begbosisi yo ha saamɔ . A begbasi fin long hio mɔ ka hio wi takiri ha zang sila mbwa . Mɛgi , Sɔ belukisi wi ndang ndang fɛt lɛm nɛ tom ka mbwa dea .
46004006	Hio ya mi , wen ka mi tɔa , yo nɛ̂ wen hazu ɔ hinɛ Apolos . Mi ngoya nde , ɛnɛ ayambi mɔ ha zanga . Nɛ wal wen ɛngɛ , ɛnɛ lɛma mɛ ing goto zɛngwen , ka tɔ nde , « Ka mɔ ndang apen mɔ zang takarata na . » Mɛgi , ka ɛnɛ asutɛ hazu le nɛ gdong zu ma wi sungiri nɛ mbinga na .
46004007	Yo nɛ̂ nge wi ka gdea mɛ nɛ gasaa pen hio mbinga , o nde ? Mɔ ka dung ha kɔ mɛ , bo nɛ̂ Sɔ haa yo ha mɛ nɛgbelea , na nde ? Mɛgi , hazu ge mɛ ha suotɛ hazua ge nde ? Hazu ge mɛ zɔka yo tuka mɔ ka mɛ tɛ kpa nɛgbelea na , ge nde ?
46004008	Pɛ ɛnɛ , ɛnɛ ha takara nde , ɛnɛ kpaa mɔ fɛt kari . Nɛ nde , ɛnɛ tɛ bo nɛ̂ hio gasa wan-kpamɔ . Nɛ fin nde , ɛnɛ tɛ bo nɛ̂ hio kongapora lak ɔ gde . Ey , mi ngoya nde , ɛnɛ atɛ hio kpasa kongapora , ka ɔ adung kongapora hinɛ ɛnɛ gbesi .
46004009	Ha takaramɔ pɔm , mi zɔka nde , ɔ ka dung nɛ̂ hio wan-nɛtom , Sɔ gdea ɔ ha kpogio bhandi . Ɔ dung tuka wi ndɔng ka kita fio baa mbwa kari , nɛ ka keri mɛ fe ha li giliwi . Mɛgi , ɔ tɛ bo nɛ̂ mɔ mami ha li hio wi mɔ nzan fɛt , nɛ ngase ha li hio telenge fin .
46004010	Hio wi mɔ nzan zɔk ɔ tuka hio wan-bili hazu Christ . Ma , ɛnɛ takiri pɛ ɛnɛ nde , ɛnɛ nɛ̂ hio wan-mbarimɔ hazu ɛnɛ ha dea sɔy hinɛ Christ . Ɔ nɛ̂ hio mɔka wi , ma , ɛnɛ takiri nde , ɛnɛ nɛ̂ hio ngawi . Hio wi ha bhɛsara ɔ , ma , mbwa ha lukoso ɛnɛ .
46004011	Hɔ ha ngimɔ sising , ɔ ha fea wɔ yɔngamɔ nɛ wɔ li , latɛ pɛ ɔ bona , hio wi ha mɛla ɔ , nɛ ɔ ha yambala nɛ ngɔn nɛnɛ .
46004012	Ɔ ha fea dea tom nɛ kɔ ɔ . Hio wi ha yaa ɔ , nɛ ɔ ha wola dede wen ha zu mbwa . Ɔ ha kpaa yeksamɔ ha kɔ hio wi . Ma , ɔ ha yɔnga yini .
46004013	Ka hio wi ha tɔa gdanga lingtɛ ɔ , ɔ kifiri pɛ ɔ nɛ dede wen . Hɔ ha ngimɔ sising , mbwa ha zɔka ɔ tuka sara mɔ , nɛ tuka gdɔl pɛ wi mɔ nzan fɛt .
46004014	Mi ngɛriki takarata ɛngɛ bo hazu pi foy ha li ɛnɛ na . Ma , mi ngɛriki yo hazu mbo nɛ ɛnɛ tuka ka gdibafa dung mɛ mbo nɛ bem pɛa ka wɛnɛ ngoya gdang .
46004015	Hazu , ngase ka hio dɔka wi hebhe ha daya ɛnɛ ha wal mɔ Christ , bafa ɛnɛ ka nɛ̂ ndang sɔna . Yo nɛ̂ mi ka bhɛa ɛnɛ ha wal mɔ Jésus-Christ nɛ wal bulo Dede Wen ha ɛnɛ .
46004016	Hazu ɛngi , mi mbo ɛnɛ nde , ɛnɛ azɔk deamɔ pɔm de nɛ pɛ ɛnɛ .
46004017	Yo nɛ̂ ɛngi ka mi tomsa Timothée ha pɛ ɛnɛ . Wɛnɛ nɛ̂ bem pɔm ha wal mɔ Christ . Mi ngoya wɛnɛ pentɛ , nɛ wɛnɛ nɛ mboazu fɛt . A begba tazu ɛnɛ nɛ wal ka mi ndari nɛ Jésus-Christ . Yo nɛ̂ ndangtɛ wal ka mi osi ha hio wi mɔ hio eglize ha bhandi fɛt .
46004018	Hio ma wi ha soko ɛnɛ tɛ bo ha suotɛ , hazu mbwa ha takara nde , mi lɛm mɛ kifiri fin nɛ ha zɔka ɛnɛ na .
46004019	Ma , ka Sɔ ngoya , mi benɛ ha zɔka ɛnɛ nɛhasa . Ka mi hɔa ha pɛ ɛnɛ , mi ngoy fin ze wen pɛ hio wan-sutɛ ndɔng na , ma , mi ngoya zɔk mana mbwa nɛ ngatɛ mɛ de tom .
46004020	Kpasawen , gasamɔ ha Kongakandɔ pɛ Sɔ yo bo nɛ̂ hio wen na , ma , yo nɛ̂ ngatɛ mɛ de tom .
46004021	Ɛnɛ ngoya nɛ ge ? Ɛnɛ ngoya nde , mi aba nɛ zambala ha kɔ nɛnɛ ha pɛ ɛnɛ nde ? Mana ɛnɛ ngoya nde , mi anɛ ha pɛ ɛnɛ nɛ ngoy nɛ gaa sila nde ?
46005001	Hio wi ha tɔa nde , wanza ang ha soko ɛnɛ . Pen fɛt , tili wanza ka dung ang , ngase hio bhilo lɛm de yo na . Yo nde , ma wei ha soko ɛnɛ ha ɔanu hinɛ ko pɛ bafa wa .
46005002	Nɛ ngase ɛngi , ɛnɛ ha suotɛ . Dea nde , ɛnɛ ade ngɔtɛ , nɛ ɛnɛ ayin wi ka dea mɔ mɛgi , yunɛ ha soko ɛnɛ .
46005003	Ma , ngase ka mi nɛ tɛ mi bo haki ha soko ɛnɛ na , mi ha soko ɛnɛ nɛ wal takaramɔ pɔm . Nɛ mi gɔna kita ha zu wia kari tuka mi ha soko ɛnɛ .
46005004	Ka ɛnɛ wesara may nɛ ling Kongawan pɛ ɔ , Jésus , mi bedung hinɛ ɛnɛ nɛ wal takaramɔ pɔm . Mɛgi , nɛ wal ngatɛ pɛ Kongawan pɛ ɔ , Jésus ,
46005005	lɛma nde , ɛnɛ agde wei ɛngɛ ha kɔ Satan tuka nde , wɛnɛ ayukiti multɛ wa . Mɛgi , Sɔ bekpasisi sɔtɛ wa ha ngimɔ ka Kongawan bekifiri .
46005006	Ma mɔ ka ɛnɛ lɛma sutɛ hazua bona . Ɛnɛ ingɔ zɛngwen ka tɔ nde : « Yina hasisi mampa tikiring lɛma hasisi gasa mbɔrɔa fɛt . »
46005007	Hazu ɛngi , ɛnɛ ku mɔa yina ɛngɛ yunɛ ha soko ɛnɛ , tuka nde , ɛnɛ adung nɛ saa tuka mbombe mbɔrɔ mampa ka yina ɛngɛ bo ang na . Kpasawen , Christ tɛ bo nɛ̂ sami sadaka mɔ yenga Pake , ka fea gɔn nɛ zu ɔ kari .
46005008	Mɛgi , ɔ ade yenga ɛngɛ nɛ mampa ka mɔa yina ɛngɛ bo ang na . Yina ɛngɛ , yo nɛ̂ dea gdangamɔ nɛ tum mɔ . Ɔ ade yenga nɛ mampa ka yina ɛngɛ bo ang na , ka dung nɛ saa , nɛ ka don nɛ tɛwen .
46005009	Ha zang takarata ka mi batomsi ha ɛnɛ , mi tɔa nde , ka ɛnɛ ade sɔy hinɛ hio wan-de wanza na .
46005010	Kpasawen , ha nzan hio wi ang ka de wanza , ka de hɛl kpaamɔ , ka zu mɔ , ka de tom gbele sɔ . Ma , mi tɛ tɔ wen zɔk nɛ mbwa na . Hazu ka ɛnɛ ngoya sɔsi mbwa fɛt , lɛma nde , ɛnɛ alak nzan gde .
46005011	Mi ngɛraka wen ɛngɛ hazu hio wi ndɔng ka zɔk tɛ mbwa tuka wi pɛ Christ , ma , ka de wanza , ka de hɛl kpaamɔ , ka de tom gbele sɔ , ka tɔ gdanga lingtɛ wi , ka fe dɔkɔ , nɛ ka zu mɔ . Ka ɛnɛ ayɔng mɔ hinɛ kpal wi ndɔng na .
46005012	Mi lɛm gɔn kita ha zu hio wi ndɔng ka dung ha dɛl na . Yo nɛ̂ Sɔ ka begɔn kita ha zu mbwa . Ma , lɛma nde , ɛnɛ agɔn kita ha zu hio wi ka dung ha soko ɛnɛ . Yo gbesi tuka takarata pɛ Sɔ tɔa : « Ɛnɛ yin gdanga wi ha soko ɛnɛ yunɛ . »
46005013	
46006001	Ka ma wi ha soko ɛnɛ nɛ wen sungiri nɛ ma ya wa ha Christ , hazu ge wɛnɛ kuo wena nɛnɛ ha si wan-gɔn kita ka ing Sɔ na , ge nde ? Lɛma nde , wɛnɛ aku wena nɛnɛ ha si hio wi pɛ Sɔ .
46006002	Ɛnɛ tɛ ing nde , yo nɛ̂ hio wi pɛ Sɔ ha begɔn bin kita ha zu hio wi mɔ nzan , na nde ? Nɛ ka yo nɛ̂ ɛnɛ ka begɔn bin kita ha zu hio wi mɔ nzan , hazu ge ɛnɛ lɛm gɔn kita ha zu hio bebe wen ndɔng na , ge nde ?
46006003	Nɛ ɛnɛ tɛ ing nde , yo nɛ̂ ɔ hinɛ ɛnɛ ha begɔn bin kita ha zu hio telenge pɛ Sɔ , na nde ? Ey , ɛngi osi nde , ɔ lɛma gɔn kita ha zu hio wen mɔ nzan ɛngɛ nɛdedea .
46006004	Tangere , pɛ ɛnɛ , ka ma tili wen mɛgi hɔa ha soko ɛnɛ , ɛnɛ kpala fin tɛ ku wena nɛnɛ ha si hio ngbundu wi ha li giliwi mɔ eglize tuka nde , mbwa agɔn kitaa .
46006005	Mi ha tɔa wen mɛgi hazu pi nɛ foy ha li ɛnɛ . Ma wan-mbarimɔ bo ha soko ɛnɛ ka lɛma gba soko wen ha soko hio gdiya ha Christ , na nde ?
46006006	Ma , pɛ ɛnɛ , ma ya ha Christ ha fundo ya wa , nɛ pen fɛt , wɛnɛ kuo wena nɛnɛ ha si wan-gɔn kita ka mɛkiri Sɔ na !
46006007	Ɛnɛ tɛ bo ha fundo may , ɛngi osi nde , ɛnɛ yɔa wal pɛ Sɔ kari . Ka ma wi dea gdangamɔ ha tɛ ɛnɛ , mana ka wɛnɛ zuo nɛ ma mɔ pɛ ɛnɛ , hazu ge ɛnɛ lɛm ba sila ɛnɛ sɔna nɛ gdangamɔ ɛngɛ na , ge nde ?
46006008	Ma , ɛnɛ de mɛgi na . Pɛ ɛnɛ , yo nɛ̂ ɛnɛ ka tɛ bo ha dea gdangamɔ ha tɛ hio ya ɛnɛ . Nɛ yo fin nɛ̂ ɛnɛ ka tɛ bo ha zuo mɔ pɛ hio ya ɛnɛ .
46006009	Ɛnɛ ingɔ nɛdedea nde , hio wan-de gdangamɔ lɛm mɛ kpa bhandi ha Kongakandɔ pɛ Sɔ na . Ka ɛnɛ aosili tɛ ɛnɛ na . Hio wi ka de mɔ nyɛl , ka de tom gbele sɔ , ka de wanza , ka ɔ nu nɛ bhobem mana nɛ ma mbwa wei ,
46006010	ka zu mɔ , ka de hɛl kpaamɔ , ka fe dɔkɔ , ka tɔ gdanga lingtɛ wi , ka ba mɔ nɛ nga mbanzi , mbwa fɛt lɛm kpa bhandi ha Kongakandɔ pɛ Sɔ na .
46006011	Hio ma wi ha soko ɛnɛ bade tili gdangamɔ ndɔng sɔngsi . Ma , sising , Sɔ pɛ ɔ fala gdangamɔ pɛ ɛnɛ yunɛ fɛt kari , a dea ɛnɛ hio nzɔy wi pɛa , nɛ a gdea ɛnɛ nzeng ha li wa . Sɔ dea mɛgi nɛ wal ling Kongawan , Jésus-Christ , nɛ fin nɛ wal Nzɔy-Sɔtɛ pɛa .
46006012	Hio ma wi ha tɔa : « Mi lɛma mɛ de mɔ fɛt tuka mi ngoya . » Kpasawen , ma , yo bo nɛ̂ mɔ fɛt ka de dedemɔ ha tɛ wi na . Mi lɛma mɛ de mɔ fɛt , ma , mi kafa yu nde , ma mɔ betɛ ba mi tuka bala .
46006013	Nɛ hio ma wi ha tɔa fin : « Yɔngamɔ hazu zang , nɛ zang hazu yɔngamɔ . » Kpasawen , ma , Sɔ beyangili bin zang hinɛ yɔngamɔ fɛt . Nɛ tɛ wi , yo bo hazu de nɛ mɔ nyɛl na . Ma , tɛ wi nɛ̂ pɛ Kongawan , ka dung fin nɛ̂ wan hazu tɛ wi .
46006014	Sɔ ka guo Kongawan ha soko hio fiowi , a begu bin ɔ nɛ wal ngatɛ pɛa .
46006015	Ɛnɛ tɛ ing nde , tɛ ɛnɛ dung tuka gbakɔtɛ Christ , na nde ? Mɛgi , mi beku ma gbakɔtɛ Christ gde tuka gbakɔtɛ bhoko-de wanza , nde ?
46006016	Ɛnɛ tɛ ing nde , ka ma wi ɔa hinɛ ma bhoko-de wanza , mbwa bwa tɛ bo nɛ̂ tɛ ndang , na nde ? Takarata pɛ Sɔ tɔa long : « Mbwa bwa fɛt bedung nɛ̂ wi ndang . »
46006017	Ma , wi ka doltɛ ha Kongawan , mbwa bwa tɛ bo nɛ̂ wi ndang nɛ wal Nzɔy-Sɔtɛ .
46006018	Mɛgi , ɛnɛ ayu dea wanza . Hio mbing gdangamɔ fɛt ka wi de , yo gdangsi tɛ mbwa na . Ma , wi ka de wanza , a gdangsi nɛ tɛ wa nɛ pɛa tɛ .
46006019	Ɛnɛ tɛ ing nde , tɛ ɛnɛ nɛ̂ twa pɛ Nzɔy-Sɔtɛ , na nde ? Sɔ haa ɛnɛ Nzɔy-Sɔtɛ kari , nɛ wɛnɛ de le ha sila ɛnɛ . Mɛgi , ɛnɛ bo nɛ̂ wan hazu tɛ ɛnɛ nɛ pɛ ɛnɛ tɛ na .
46006020	Ey , Sɔ hɛa ɛnɛ nɛ ngagɛnɛ kari . Mɛgi , ɛnɛ lukisi wɛnɛ nɛ tɛ ɛnɛ fɛt !
46007001	Sising , mi bekifiri wen ha ɛnɛ hazu anamɔ ka ɛnɛ ngɛraka ha takarata tomsi ha mi . Mi tɔ ha ɛnɛ nde , dea nde , ka wei asi bhoko na .
46007002	Ngase ka mɔ dung mɛgi , nɛ dedea nde , wei ndang ndang adung nɛ bhoko pɛa , nɛ bhoko ndang ndang adung nɛ wei pɛa tuka nde , dea wanza ayɛbhi na .
46007003	Ka wei akafi ko ha li yala na , nɛ ka bhoko akafi wei ha li yala na .
46007004	Bhoko bo nɛ̂ wan hazu tɛ wa nɛ pɛa tɛ na . Tɛ wa nɛ̂ pɛ wei pɛa . Nɛ wei fin bo nɛ̂ wan hazu tɛ wa nɛ pɛa tɛ na . Tɛ wa nɛ̂ pɛ ko pɛa .
46007005	Ka ɛnɛ akafi may ha li yala na . Ma , ka ɛnɛ kpoa zuwen mɛ kafi baa yala ha ma ngimɔ hazu gɔ Sɔ , ɛnɛ lɛma de mɛgi . Nɛ hapata ngimɔ ɛngi , ɛnɛ akifiri tɛ dung hinɛ may yu nde , ngatɛ mɛ gan zu tɛ ɛnɛ betɛ kɔpi ɛnɛ , nɛ yu nde , Satan betɛ osili ɛnɛ pi ha dea wanza .
46007006	Wen ɛngɛ ka mi ha tɔa , mi tɔ yo tuka mbonga na , ma , tuka mbɔla sɔna .
46007007	Pɔm , mi takiri nɛ dedea nde , hio wi fɛt adung nɛ̂ salo tuka mi . Ma , Sɔ haa hio tili ngatɛ nɛtɛ-nɛtɛ ha hio wi ndang ndang fɛt .
46007008	Mɛgi , mi tɔ ha hio salo nɛ hio nagula nde , nɛdedea nde , mbwa abhɔn nɛ̂ salo tuka mi .
46007009	Ma , ka mbwa bo nɛ ngatɛ mɛ gan zu wɔ tɛ mbwa na , mbwa lɛma si may . Yo nɛ dedea mɛ si may pen nde , wɔ tɛ agan zu mbwa .
46007010	Nɛ sising , yo bo nɛ̂ mi ka wolmɔ na , ma , yo nɛ̂ Kongawan ka ha nu ha hio wi ka sio may kari nde , ka bhoko ayang wei pɛa na ,
46007011	nɛ ka wɛnɛ yanga wei kari , ka wɛnɛ asi fin ma mbing wei na , mana wɛnɛ abhɔngiri wen hinɛ wei pɛa . Nɛ wei ayangsi ko pɛa na .
46007012	Sising yo bo fin nɛ̂ Kongawan ka wol mɔ na , ma , yo nɛ̂ mi ka tɔ ha hio olo wi nde , ka ko pɛ ma ya tɛ mɛkiri Christ na , ma , wɛnɛ ngoy mɛ bhɔn hinɛ wei pɛa , lɛma nde , ka wei ayangsi wɛnɛ na .
46007013	Yo dung fin gbesi hinɛ bhoko . Ka wei pɛa tɛ mɛkiri Christ na , ma , wɛnɛ ngoy mɛ bhɔn hinɛ ko pɛa , lɛma nde , ka ko ayang wei pɛa na .
46007014	Kpasawen , wei ka tɛ mɛkiri Christ na , tɛ bo sanga nɛ Sɔ nɛ wal ko pɛa . Nɛ bhoko ka tɛ mɛkiri Christ na , tɛ bo sanga nɛ Sɔ nɛ wal wei pɛa . Ka bo mɛgi na , ki hio bem pɛ mbwa bo nɛ̂ pɛ Sɔ na . Ma , hio bem pɛ mbwa tɛ bo sanga nɛ Sɔ kari .
46007015	Tangere , wi ka tɛ mɛkiri Christ na , ka wɛnɛ ngoy mɛ yang may , wɛnɛ ayang . Ma mɔ ka hɛl ya ha Christ ha tɛ wi ɛngɛ bo fin na , hazu Sɔ saa ɔ mɛ dung sɛɛ ha zang gaamɔ .
46007016	Pɛ mɛ , bhoko , mɛ being mɛng nde , mɛ bekpasisi wei pɛ mɛ ? Nɛ pɛ mɛ , wei , mɛ being mɛng nde , mɛ bekpasisi ko pɛ mɛ ?
46007017	Ha ngimɔ ka Sɔ saa ɛnɛ , ɛnɛ ndang ndang dungɔ nɛ wal mɔ ka Kongawan weka ha ɛnɛ . Lɛma nde , ɛnɛ fɛt abhɔn ha wal dungɔ mɛgi . Ɛngɛ nɛ̂ haanu , ka mi haa ha hio giliwi mɔ hio eglize fɛt .
46007018	Ka ma wi nɛ̂ wan-gɔn sɔru ha ngimɔ ka Sɔ saa wɛnɛ , lɛma nde , wɛnɛ abhɔn nɛ̂ wan-gɔn sɔru . Ka ma wi nɛ̂ wan-sɔru ha ngimɔ ka Sɔ saa wɛnɛ , lɛma nde , wɛnɛ abhɔn nɛ̂ wan-sɔru .
46007019	Wan-gɔn sɔru mana wan-sɔru , yo de mɔ na . Gasa mɔ sɔna nde , ɔ apam hio wen mbonga pɛ Sɔ .
46007020	Dea nde , wi ndang ndang fɛt abhɔn ha ndangtɛ dungɔ tuka ha ngimɔ ka Sɔ saa nɛ wɛnɛ .
46007021	Ka mɛ nɛ̂ bala ha ngimɔ ka Sɔ saa nɛ mɛ , ka mɛ atakiri mɔ na . Ma , ka mɛ bekpa wal mɛ gbo ha tom bala , ka mɛ andekiri fin na .
46007022	Hazu , bala ka Kongawan saa wɛnɛ kari , a tɛ bo nɛ̂ wi ka Kongawan gdea wɛnɛ sɛɛ . Yo fin gbesi nɛ wi ka dung sɛɛ . Ka Kongawan saa wɛnɛ kari , a tɛ bo nɛ̂ bala pɛ Christ .
46007023	Sɔ hɛa ɛnɛ nɛ ngagɛnɛ kari . Ka ɛnɛ akifiri fin tɛ dung bala ha si hio wi na .
46007024	Mɛgi , hio ya mi , dea nde , wi ndang ndang fɛt abhɔn ha li Sɔ ha ndangtɛ dungɔ tuka ha ngimɔ ka Sɔ saa nɛ wɛnɛ .
46007025	Kongawan tɛ ha nu ha mi ha wen zu hio salo na . Ma , mi betɔ wen mɔ ka mi takara hazua . Ɛnɛ lɛma mɛkiri wen pɔm hazu mi tɛ bo nɛ mboazu nɛ wal kobhe tɛ mi ka Kongawan dea .
46007026	Mɛgi , ka mi zɔk dɔka yeksamɔ ka kpa ɔ ha ngimɔ sising , mi takara pɔm nde , wi abhɔn ka tuka ka wɛnɛ dung nɛ .
46007027	Ka mɛ sio bhoko kari , ka mɛ ayangsi wɛnɛ na . Nɛ ka mɛ tɛ si ka bhoko na , mɛ abhɔn nɛ̂ salo .
46007028	Ma , ngase ka mɛ si bhoko , yo bo nɛ̂ gdangamɔ na . Nɛ ka ma bezunga si wei , yo bo fin nɛ̂ gdangamɔ na . Ma , ɛnɛ aing nde , hio wi ndɔng ka si may , mbwa bekpa yeksamɔ nɛdɔka ha nzan ɛngɛ . Nɛ mi ngoya nde , ɛnɛ akpɔy ha yeksamɔ ndɔng .
46007029	Hio ya mi , goto wen ka mi ngoy mɛ tɔ ha ɛnɛ , yo nde , ngimɔ ngbɔla tikiring sɔna . Mɛgi , hio wei ndɔng ka sio bhoko , lɛma nde , wena ahɛl sila mbwa na .
46007030	Hio wi ka dung nɛ ngɔtɛ , lɛma nde , ngɔtɛ ɛngɛ ahɛl sila mbwa na . Hio wi ka de totɛ , lɛma nde , totɛ ɛngɛ ahɛl sila mbwa na . Hio wi ndɔng ka hɛa mɔ , lɛma nde , mɔ ndɔng ahɛl sila mbwa na .
46007031	Nɛ hio wi ndɔng ka kpa dedemɔ nzan ɛngɛ , lɛma nde , ka mbwa agde sila mbwa ha mɔ nzan ɛngɛ na . Hazu mɔ nzan fɛt bekari .
46007032	Mi ngoy nde , ɛnɛ adung nɛ nɔzang hazu mɔ nzan na . Wei ka tɛ si bhoko na , mɔ ka hɛl sila wa , yo sɔna nɛ̂ tom ka wɛnɛ de ha Kongawan . A ki nɛ wal mɛ ha totɛ ha Kongawan .
46007033	Ma , wei ka sio bhoko , mɔ ka hɛl sila wa , yo nɛ̂ hio mɔ nzan hazu a ngoy mɛ ha totɛ ha ko pɛa .
46007034	Mɛgi , takaramɔ pɛa ha zu mɔ bwa . Yo gbesi fin nɛ salo bhoko hinɛ bezunga , mɔ ka hɛl sila mbwa , yo nɛ̂ tom ka mbwa de ha Kongawan . Mbwa ngoy mɛ dung nɛ̂ pɛ Sɔ nɛ sila mbwa nɛ takaramɔ pɛ mbwa fɛt . Ma , bhoko ka sio wei , mɔ ka hɛl sila wa , yo nɛ̂ hio mɔ nzan hazu a ngoy mɛ ha totɛ ha wei pɛa .
46007035	Mi tɔa wen ndɔng hazu gbakiri nɛ ɛnɛ . Ma , mi tɛ tɔ yo hazu dolsi nɛ ɛnɛ na . Mi tɔ tɔ nde , ɛnɛ ade mɔ ka lɛma nɛ wala , nɛ ɛnɛ aha tɛ ɛnɛ ha Kongawan nɛ nɔa nging .
46007036	Sising mi betɔ wen hazu hio bengali ka hala ma bezunga ka bɛlɛ pɛa lɛma nɛ sio wei . Ka bengali ɛngɛ zɔka nɛ dedea nde , mbwa asi may yu nde , wɔ tɛ bezunga betɛ dak wɛnɛ pi ha dea gdangamɔ , mɛgi lɛma nde , mbwa asi may tuka sila wa ngoya . Ɛngi bo nɛ̂ gdangamɔ na .
46007037	Ngase ɛngi , ka ma bengali gɔna nu ha zang sila wa nde , a lɛm si bezunga ka wɛnɛ hala na , ɛngi nɛ dedea fin . Ma , lɛma nde , wɛnɛ adung nɛ ngatɛ mɛ gan zu wɔ tɛ wa , nɛ ma mɔ adolsi wɛnɛ mɛ si bhoko na , ma , wɛnɛ nɛ pɛa tɛ abhɔngiri wen mɛgi .
46007038	Mɛgi , wei ka si bhoko ka wɛnɛ hala , wia dea dedemɔ . Nɛ wei ka si bhoko na , wia dea dedemɔ pentɛ .
46007039	Lɛma nde , bhoko abhɔn hinɛ wei pɛa ha ngimɔ tunɔ pɛ wei fɛt . Ka wei fea kari , ko pɛa lɛma mɛ si ma mbing wei tuka sila wa ngoya . Lɛma sɔna nde , wei ɛngɛ adung nɛ̂ pɛ Christ .
46007040	Tangere , mi takiri pɔm nɛ wal Nzɔy-Sɔtɛ pɛ Sɔ ka de le ha sila mi fin nde , ka wɛnɛ bhɔn nɛ̂ nagula , wɛnɛ bedung nɛ totɛ pentɛ .
46008001	Sising mi betɔ wen hazu sari ka hio wi ha nɛ sadaka ha gbele sɔ . Ey , ɔ fɛt nɛ̂ hio wi ka dung nɛ ingɔmɔ , gbesi tuka ɛnɛ tɔa . Ma , ingɔmɔ gde wi sɔna ha suotɛ wa . Yo sɔna nɛ̂ ngoy ka gbakiri hio wi mɔ eglize .
46008002	Wi ka takiri mɔ nde , a ingɔ mɔ pentɛ , yo osi nde , a tɛ ing ka mɔ nɛ wal kpasa ingɔmɔ na .
46008003	Ma , wi ka ngoya Sɔ , yo nɛ̂ Sɔ ka ingɔ wɛnɛ .
46008004	Mɛgi , sari ka hio wi ha nɛ sadaka ha gbele sɔ , ɔ lɛma mɛ yɔng nde ? Ɔ ingɔ fɛt nde , hio gbele sɔ hakɛ ha nzan bo nɛ ngatɛ na . Sɔ ka nɛ̂ ndang sɔna nzɛt .
46008005	Hio wi ha lukoso hio ma mɔ ha zang ngɔn nɛ ha zu nu tuka sɔ pɛ mbwa . Ey , hio sɔ nɛ hio kongawan ang hebhe .
46008006	Ma , ɔ hinɛ ɛnɛ , ɔ ingɔ pɛ ɔ nde , Sɔ nɛ̂ ndang sɔna . Wɛnɛ nɛ̂ Bafa ɔ , yo nɛ̂ wɛnɛ ha de mɔ fɛt , nɛ ɔ dung nɛ zutunɔ hazu wa . Nɛ Kongawan fin ka nɛ̂ ndang sɔna , Jésus-Christ . Sɔ dea mɔ fɛt nɛ wal wɛnɛ , nɛ yo fin nɛ wal wɛnɛ ka ɔ dung nɛ zutunɔ .
46008007	Ma , yo bo nɛ̂ hio wi pɛ Christ fɛt ka ing mɔ mɛgi na . Hio ma bhɔna ha takara mɔ lɛm nɛ mɔa ndɔkitɛ mbwa . Ka mbwa yɔng sari ka hio wi haa nɛ sadaka , mbwa takiri nde , mbwa tɛ bo nɛ nzing ha li Sɔ . Nɛ ingɔmɔ sila pɛ mbwa , ka dung nɛ mɔka ha wal mɔ Sɔ , ha ngɔtɛ ha mbwa .
46008008	Yo bo nɛ̂ yɔngamɔ ha de nde , ɔ atiki sanga nɛ Sɔ na . Ngase ka ɔ yɔng yo na , ɔ yɔsisi ma mɔ ndang ang na . Ngase ka ɔ yɔnga yo , ɔ kpa ma mɔ ndang ang na .
46008009	Ɛnɛ tɛ bo sɛɛ hazu de mɔ ka sila ɛnɛ ngoya . Ma , ɛnɛ pangay yu nde , hio deamɔ pɛ ɛnɛ betɛ dak hio mɔka wi ha wal mɔ Sɔ pi ha dea gdangamɔ .
46008010	Pɛ mɛ , mɛ baa tɛ mɛ tuka wi ka dung nɛ ingɔmɔ , nɛ mɛ le twa gbele sɔ hazu yɔng mɔ ang . Ka ma mɔka wi ha wal mɔ Sɔ zɔka mɛ , bo nɛ̂ wɛnɛ ba da hazu yɔng sari ka hio wi ha nɛ sadaka ha gbele sɔ , na nde ? Ma , dea mɔ mɛgi besungiri ingɔmɔ sila pɛa .
46008011	Mɛgi , ingɔmɔ pɛ mɛ bebhondisi mɔka ya ɛngɛ , ka Christ fea gɔn zu wa .
46008012	Ka ɛnɛ de gdangamɔ mɛgi ha tɛ ya ɛnɛ , nɛ ɛnɛ ha ngɔtɛ ha mɔka ingɔmɔ sila pɛ mbwa , ɛnɛ dea gdangamɔ ha tɛ Christ nɛ pɛa tɛ .
46008013	Hazu ɛngi , ka ma yɔngamɔ dak ya mi pi ha dea gdangamɔ , mi lɛm yɔng sari ma swe ndang na , yu nde , mi betɛ dak ya mi pi ha dea gdangamɔ .
46009001	Bo nɛ̂ mi dung sɛɛ hazu de mɔ ka sila mi ngoya , na nde ? Bo nɛ̂ mi nɛ̂ wan-nɛtom , na nde ? Bo nɛ̂ mi zɔka Jésus , Kongawan pɛ ɔ , na nde ? Bo nɛ̂ mɛkaramɔ pɛ ɛnɛ nɛ̂ waya tom ka mi de ha Kongawan , na nde ?
46009002	Hio ma wi zɔk mi tuka wan-nɛtom pɛ Kongawan na , ma , ngase ɛngi , ɛnɛ ingɔ nɛkpasa nde , mi nɛ̂ wan-nɛtom . Hazu , ɛnɛ tɛ bo ha dea sɔy hinɛ Kongawan nɛ wal tom pɔm . Ɛngi gbasi long nde , mi nɛ̂ kpasa wan-nɛtom pɛa .
46009003	Mɛgi , wen ka mi betɔ hazu gdɔki nɛ nu hio wan-tɔ gdanga lingtɛ mi , yo nɛ̂ ɛngɛ :
46009004	Bo nɛ̂ mi lɛma mɛ yɔng mɔ nɛ nɔ mɔ ha kɔ ɛnɛ hazu tom ka mi dea , na nde ?
46009005	Bo nɛ̂ mi lɛma mɛ si ma bhoko , nɛ yal hinɛ wɛnɛ gbesi tuka hio olo wan-nɛtom , hio bebe ya mɛ Kongawan , nɛ Pierre ha dea , na nde ?
46009006	Mi hinɛ Barnabas ha dea tom nɛ kɔ ɔ hazu gbakiri nɛ tɛ ɔ . Yo sɔna nɛ̂ ɔ ka mɔ nɔsisi mɛ de mɛgi nde ?
46009007	Wi ka nɛ ha bio bulo , a beyɔng mɔ nɛ mbɔli ngobho pɛa , mɛng ? Wi ka gɔm fɔ , a beyɔng wayaa , na nde ? Nɛ wi ka day namdalɛ , a benɔ li belea , na nde ?
46009008	Mi tɔa wen ɛngi bo sɔna nɛ wal ndɔki deamɔ pɛ wi na , ma , mbonga pɛ Moïse tɔ fin gbesi .
46009009	Hazu Moïse ngɛraka ha zang mbonga pɛa : « Nday ka um zik kpalmɔ hazu gbosisi gbalaa , ka mɛ ahɛl nu wa na . » Sɔ tɔa wen ɛngi hazu hio nday sɔna nde ?
46009010	Mana Sɔ tɔa yo hazu ɔ , nde ? Kpasawen , a ngɛraka yo hazu ɔ . Lɛma nde , wan-gɔm fɔ hinɛ wan-pɛfi kpalmɔ akpa ma nu yɔngamɔ ka mbwa dea toma .
46009011	Ɔ bulo wen Sɔ ha ɛnɛ gbesi tuka ka hio wi gun nɛ kpalmɔ . Mɛgi , ka ɔ kpa ma mɔ ha kɔ ɛnɛ , ɛngi bo nɛ wala na nde ?
46009012	Ka hio mbing wi lɛma mɛ kpa mɔ ha kɔ ɛnɛ , bo nɛ̂ɔ lɛma mɛ kpa yo pen mbwa , na nde ? Ma , ɔ tɛ ani ma mɔ ha kɔ ɛnɛ na . Ɔ ha yɔnga yini ha zang hio yeksamɔ fɛt yu nde , ɔ betɛ de ma mɔ ka gdɔki wal ha Dede Wen pɛ Christ .
46009013	Hio wi ndɔng ka de tom ha zang gasa twa Sɔ , mbwa kpa yɔngamɔ ha mɔ-kɔ ka hio wi ha haki . Nɛ hio wi ndɔng ka de tom ha bhandi ha sadaka , mbwa kpa fin ma bhalkɔ sadaka mɛ yɔng . Ɛnɛ ingɔ yo , na nde ?
46009014	Yo fin gbesi nɛ̂ hio wan-bul Dede Wen . Kongawan haa nu nde , hio wi ka ze Dede Wen , mbwa aha yɔngamɔ ha hio wan-bul yo .
46009015	Ma , pɔm , ngase ka mi lɛma mɛ kpa mɔ ha kɔ ɛnɛ , mi tɛ ani yo ndang na . Nɛ mi ngɛriki takarata ɛngɛ hazu ani nɛ mɔ ha kɔ ɛnɛ na . Hazu , ka mi fea , ɛngɛ nɛ dedea pen nde , hio wi agdangsi dede lingtɛ mi ka mi sutɛ ang .
46009016	Tom bulo Dede Wen ka mi ha dea , mi lɛm mɛ sutɛ ang na , hazu yo nɛ̂ Sɔ ka nɔsisi mi mɛ de tom ɛngɛ . Oee , ngɔtɛ ha mi ka mi bul Dede Wen na .
46009017	Ka bo se nde , mi nɛ pɔm tɛ aweki mɛ de tom ɛngɛ , ki mi lɛma mɛ kpa mɔ-kɛ mi . Ma , yo bo nɛ̂ mi ha weki mɛ de toma na . Mi de kanɛ tom ka Sɔ gdea ha kɔ mi .
46009018	Mɛgi , mɔ-kɛ mi nɛ̂ nge tɛ mɔ ge ? Mɔ-kɛ mi , yo nde , mi bul Dede Wen ha hio wi nɛgbelea , nɛ mi ani mɔ ha kɔ hio wi ka ze Dede Wen ɛngɛ na , ngase toma ha wal mɛ de mɛgi .
46009019	Mi dung sɛɛ , mi bo nɛ̂ bala pɛ ma wi na . Ma , mi gdea tɛ mi tuka bala pɛ hio wi fɛt hazu de nde , hio wi nɛdɔka nɛnɛ amɛkiri Christ .
46009020	Ka mi dung ha soko hio zuife , deamɔ pɔm tuka pɛ hio zuife hazu nde , mbwa amɛkiri Christ . Mi dung fin ha si mbonga pɛ Moïse na . Ma , ka mi dung ha soko wi ndɔng ka dung ha si mbonga , deamɔ pɔm ka fin tuka pɛ mbwa hazu nde , mbwa amɛkiri Christ .
46009021	Nɛ ka mi dung ha soko wi ndɔng ka ing mbonga pɛ Moïse na , deamɔ pɔm ka fin tuka pɛ mbwa hazu nde , mbwa amɛkiri Christ . Ka mi de mɛgi , mi tukili mbonga pɛ Sɔ na , hazu mi dung ha si mbonga pɛ Christ .
46009022	Nɛ ka mi dung ha soko hio mɔka wi ha wal mɔ Sɔ , deamɔ pɔm ka fin tuka pɛ mbwa hazu nde , mbwa amɛkiri Christ . Ha soko hio wi fɛt , mi tɛ bo tuka mbwa ndang ndang fɛt nde , ka mi akpasisi hio ma ha soko mbwa .
46009023	Mi ha dea mɔ fɛt mɛ yɛbhisi Dede Wen tuka nde , mi akpa dedemɔ ndɔng ka tɛ nɛ wal Dede Wen .
46009024	Ɛnɛ ingɔ nde , yo nɛ̂ dɔka wi ha sɔwi ha kpakpay . Ma , wan-gan kpakpay ka kpa kɛamɔ , wɛnɛ nɛ̂ ndang sɔna . Mɛgi , ɛnɛ ngasisi tɛ ɛnɛ tuka nde , ɛnɛ akpa kɛamɔ .
46009025	Hio wi fɛt ka de kpakpay , mbwa de mɔ fɛt hazu bhɔngiri tɛ mbwa nɛdedea tuka nde , mbwa agan ha dea kpakpay . Mbwa de yo hazu kpa kɛamɔ ka begdang nɛhasa . Ma , pɛ ɔ , ɔ de yo hazu kpa kɛamɔ ka bebhɔn kpoo .
46009026	Yo nɛ̂ ɛngi ka mi sɔ pɔm wi nɛtum na . Mi dung fin tuka wan-sɔm wi ka kɔpi na .
46009027	Hazu ɛngi , mi bhɔngiri tɛ mi nɛngaya , nɛ mi gan zu tɛ mi nɛkpasa , yu nde , hapata bulo Dede Wen ha hio wi , Sɔ betɛ il mi yunɛ .
46010001	Hio ya mi , mi ngoy gba tazu ɛnɛ nɛ mɔ ka bahɔ se ha tɛ hio ngbabafa ɔ ha kpɛnu . Mbwa yala ha si buswe , nɛ mbwa fɛt kuo nana-litɔng nɛ nanga .
46010002	Sɔ gdumso nɛ mbwa fɛt ha zang buswe nɛ ha nana-litɔng tuka nde , mbwa ade sɔy hinɛ Moïse .
46010003	Mbwa fɛt yɔnga ndangtɛ yɔngamɔ ka tɛa nɛ wal Sɔtɛ pɛ Sɔ .
46010004	Nɛ mbwa fɛt nɔa ndangtɛ li ka tɛa nɛ wal Sɔtɛ pɛ Sɔ . Mbwa nɔa li ha gogo ka naka pata mbwa nɛ wal Sɔtɛ pɛ Sɔ . Nɛ gogo ɛngɛ , yo nɛ̂ Christ .
46010005	Ma , ngase ɛngi , deamɔ pɛ hio sulo wi ha soko mbwa tɛ lɛm ha li Sɔ na . Yo nɛ̂ ɛngi , ka mbwa fea ha kpɛnu .
46010006	Hio mɔ ndɔng gba tazu ɔ nde , ka ɔ ade hɛl gdangamɔ tuka ka mbwa bade nɛ na .
46010007	Hio ma ha soko mbwa balukisi hio gbele sɔ , lɛma nde , ka ɛnɛ ade mɛgi na . Yo gbesi tuka ɛ ngɛraka ha takarata pɛ Sɔ : « Hio wi dungɔnu hazu yɔng mɔ nɛ nɔ mɔ . Hapata mbwa guotɛ hazu de saka nɛ tum . »
46010008	Hio ma ha soko mbwa bade hio mɔ nyɛl , ka ɔ ade mɛgi na . Hazu , hio wi tomay bhuze bwa gbala tar fea fɛt swe ndang .
46010009	Ka ɔ awe sila Christ gbesi tuka ka hio ma ha soko mbwa bade nɛ na . Hazu , hio gɔk gɔma mbwa gbɛ .
46010010	Nɛ fin , ka ɛnɛ atɔtɛ tuka ka hio ma ha soko mbwa bade nɛ na . Hazu , Sɔ tomsa nɛ telenge mɔ fio tɛ tɛ gbɛ mbwa .
46010011	Mɔ ndɔng bahɔ ha tɛ hio ngbabafa ɔ hazu gba tazu hio olo wi . Nɛ ɛ ngɛraka yo ha zang takarata pɛ Sɔ hazu osi nɛ mɔ ha ɔ , ka dung sanga nɛ kpogio ngimɔ .
46010012	Mɛgi , wi ka takiri pɛa nde , wɛnɛ ha yola ha ngɔn , wɛnɛ pangay yu nde , wɛnɛ betɛ tek ha nu .
46010013	Mɔ ka sɛbhili ɛnɛ , yo nɛ̂ ndangtɛ mɔ ka sɛbhili hio wi fɛt . Ma , Sɔ nɛ mboazu , wɛnɛ lɛm mɛkiri nde , mɔ asɛbhili ɛnɛ pen zu ngatɛ pɛ ɛnɛ na . Ma , wɛnɛ beha ɛnɛ ngatɛ mɛ yɔng yini ha zang sɛbhalamɔ , nɛ wɛnɛ beosi ha ɛnɛ wal mɛ kpɔy ha yo .
46010014	Hazu ɛngi , hio ndɔngsila mi , ɛnɛ akafi dea tom hio gbele sɔ .
46010015	Mi tɔ wen ha ɛnɛ tuka ha hio wi nɛ tazu . Ɛnɛ nɛ tɛ ɛnɛ agba soko wen ka mi tɔ .
46010016	Ha tabolo pɛ Kongawan , ɔ wol dede wen ha zu kɔpɔ . Bo nɛ̂ kɔpɔ ɛngɛ osi nde , ɔ ha dea sɔy hinɛ Christ nɛ wal tɔktɛ wa , na nde ? Bo nɛ̂ mampa ka ɔ gbin , osi nde , ɔ ha dea sɔy hinɛ Christ nɛ wal multɛ wa , na nde ?
46010017	Mampa ka nɛ̂ ndang sɔna . Mɛgi , ɔ , dɔka wi fɛt , ɔ ka nɛ̂ kilitɛ ndang hazu ɔ ha yɔnga ndangtɛ mampa ndang .
46010018	Ɛnɛ zɔk hio wi mɔ kandɔ Israel . Mbwa fɛt ka yɔng sari sadaka , mbwa ha dea sɔy hinɛ Sɔ .
46010019	Mi ngoy tɔ nde ge ? Mana gbele sɔ nɛ̂ ma mɔ nde ? Mana sari sadaka pɛa nɛ̂ ma mɔ nde ?
46010020	Way ! Mi ngoy tɔ nde , mɔ ka hio bhilo ha nɛ sadaka , mbwa ha yo ha Sɔ na , ma , mbwa ha yo ha hio gdanga sɔtɛ . Nɛ mi ngoy nde , ɛnɛ ade sɔy hinɛ hio gdanga sɔtɛ na .
46010021	Ɛnɛ lɛm nɔ mɔ ha kɔpɔ pɛ Kongawan , nɛ nɔ fin mɔ ha kɔpɔ pɛ hio gdanga sɔtɛ na . Nɛ ɛnɛ lɛm yɔng mɔ ha tabolo pɛ Kongawan , nɛ yɔng fin mɔ ha tabolo pɛ hio gdanga sɔtɛ na .
46010022	Mana ɔ ngoy mikiri nɛ ngambi pɛ Kongawan ha zu ɔ , nde ? Mana ɛnɛ takiri pɛ ɛnɛ nde , ɔ nɛ ngaya pen wɛnɛ nde ?
46010023	Hio ma wi ha tɔa : « Mi lɛma mɛ de mɔ fɛt tuka mi ngoya . » Ma , yo bo nɛ̂ mɔ fɛt ka de dedemɔ ha tɛ wi na . Mi lɛma mɛ de mɔ fɛt , ma , yo bo nɛ̂ mɔ fɛt ka gbakiri giliwi mɔ eglize na .
46010024	Ka ma wi aki dedemɔ hazu wa na , ma , wɛnɛ aki dedemɔ hazu hio olo wi .
46010025	Ɛnɛ lɛma mɛ yɔng hio sari fɛt ka hio wi gdongi ha zando . Ka ɛnɛ a-ani nde , mana ɛ haa yo nɛ sadaka ha gbele sɔ , na . Mɛgi ingɔmɔ sila pɛ ɛnɛ bedung nɛ gaa .
46010026	Hazu , takarata pɛ Sɔ tɔa : « Nu nɛ mɔ fɛt ka dung ha zua , yo nɛ̂ pɛ Kongawan . »
46010027	Ka ma wi ka tɛ mɛkiri Sɔ na , sa ɛnɛ ha twa pɛa hazu yɔng mɔ , nɛ ɛnɛ mɛkara nɛa , ɛnɛ yɔng mɔ fɛt ka wɛnɛ begde ha si ɛnɛ . Ka ɛnɛ a-ani nde , mana ɛ haa yo nɛ sadaka ha gbele sɔ , na . Mɛgi ingɔmɔ sila pɛ ɛnɛ bedung nɛ gaa .
46010028	Ma , ka ma wi tɔ ha ɛnɛ nde , ɛ haa sari ɛngɛ nɛ sadaka ha gbele sɔ , lɛma nde , ɛnɛ ayɔng fin na . Ɛnɛ ade mɛgi hazu wi ka tɔa wena , nɛ hazu wen ingɔmɔ sila .
46010029	Mi tɛ tɔ nɛ wen ingɔmɔ sila pɛ ɛnɛ na , ma , nɛ wen ingɔmɔ sila pɛ olo wi . Mi dung sɛɛ . Mɛgi , ingɔmɔ sila pɛ ma wi lɛma mɛ gɔn kita hazu deamɔ pɔm , mɛng ?
46010030	Mi tɔ oeba ha Sɔ hazu yɔngamɔ ka mi yɔng . Mɛgi , ma wi lɛma mɛ tɔ gdanga lingtɛ mi hazu mɔ ka mi tɔa oeba hazua , mɛng ?
46010031	Mɛgi , ka ɛnɛ yɔng ma mɔ , mana ɛnɛ nɔ ma mɔ , mana ɛnɛ de ma mɔ , lɛma nde , deamɔ pɛ ɛnɛ fɛt alukisi Sɔ .
46010032	Ka ɛnɛ adung nɛ̂ mɔ-kɔ nanga ha li ma wi na , ngase ha li hio zuife na , ngase ha li hio olo kandɔ na , ngase ha li hio wi mɔ eglize pɛ Sɔ na .
46010033	Ɛnɛ de mɔ tuka mi ha dea . Mi ha kio wal tuka nde , hio deamɔ pɔm fɛt aha totɛ ha hio wi fɛt . Mi ki dedemɔ hazu mi na , ma , mi ki dedemɔ hazu hio wi fɛt tuka nde , mbwa akpasi .
46011001	Ɛnɛ zɔk deamɔ pɔm de nɛ pɛ ɛnɛ , tuka mi ha zɔka deamɔ pɛ Christ de nɛ pɔm .
46011002	Mi ha lukoso ɛnɛ hazu tazu ɛnɛ ha gbaa nɛ mi ngimɔ fɛt , nɛ ɛnɛ ha pama hio wen pɔm fɛt gbesi tuka ka mi osa nɛ ha ɛnɛ .
46011003	Ma , mi ngoya nde , ɛnɛ aing nde , Christ nɛ̂ wan hazu wei fɛt , wei nɛ̂ wan hazu ko pɛa , nɛ Sɔ nɛ̂ wan hazu Christ .
46011004	Wei ka gɔ Sɔ mana ka tɔ kuliwen pɛ Sɔ , nɛ ka gok zu wa , wɛnɛ pio foy ha li Christ ka dung nɛ̂ wan hazu wa .
46011005	Ma , bhoko ka gɔ Sɔ mana ka tɔ kuliwen pɛ Sɔ , nɛ ka gok zu wa na , wɛnɛ pio foy ha li wei , hazu ɛngi dung tuka a kpea zu wa kpe .
46011006	Ka ma bhoko ngoy gok zu wa na , lɛma nde , wɛnɛ agɔn bumɔzu wa . Ma , tuka yo nɛ̂ mɔ foy hazu bhoko mɛ gɔn mana mɛ kpe bumɔzu wa , lɛma nde , wɛnɛ agok zu wa .
46011007	Ka wei agok zu wa na , hazu Sɔ dea wɛnɛ ba nɛ zizi tɛ wa , nɛ wɛnɛ nɛ̂ yolo lɛkɛ-lɛkɛmɔ pɛ Sɔ . Ma , bhoko nɛ̂ yolo lɛkɛ-lɛkɛmɔ pɛ wei .
46011008	Hazu Sɔ tɛ ku ma gbakɔtɛ bhoko de nɛ wei na . Ma , a kuo ma gbakɔtɛ wei de nɛ bhoko .
46011009	Nɛ Sɔ tɛ de wei hazu bhoko na . Ma , a dea bhoko hazu wei .
46011010	Hazu ɛngi , nɛ hazu hio telenge ha zɔk wɛnɛ , bhoko agok zu wa hazu osi nde , wɛnɛ nɛ ziomɔ mɛ gɔ Sɔ .
46011011	Tangere , ha dea sɔy hinɛ Kongawan , bhoko lɛm dung gbatɛ lak wei gde na , nɛ wei fin lɛm dung gbatɛ lak bhoko gde na .
46011012	Hazu , gbesi tuka bhoko tɛ nɛ gbakɔtɛ wei , wei tɛ nɛ wal bhoko , nɛ mɔ fɛt tɛ nɛ wal Sɔ .
46011013	Ɛnɛ nɛ tɛ ɛnɛ agba soko deamɔ ɛngɛ : Bhoko ka gɔ Sɔ nɛ gbele zu , wɛnɛ dea mɔ nɛ wala nde ?
46011014	Ndɔkitɛ mɔ fɛt ka Sɔ dea , osi nde , yo nɛ̂ mɔ foy ka wei dung nɛ bɔya bumɔzu .
46011015	Ma , pɛ bhoko , bɔya bumɔzu nɛ̂ mɔ gaga pɛa . Hazu Sɔ haa wɛnɛ bumɔzu tuka mɔ hɛl zu wa .
46011016	Ma , ka ma wi ngoy zang wen hazua , wɛnɛ aing nde , ngase hio giliwi mɔ hio eglize pɛ Sɔ , ngase ɔ fɛt , ɔ bo nɛ ma mbing ndɔkitɛ na .
46011017	Ka mi takiri hazu mɔ ka mi betɔ ha ɛnɛ sising , mi lɛm lukisi ɛnɛ na . Hazu ha wesara may pɛ ɛnɛ , ɛnɛ ha dea gdangamɔ pen dedemɔ .
46011018	Sɔngsi mɔ fɛt mi zea wen nde , ha wesara may mɔ eglize pɛ ɛnɛ , kɛtana soko ang . Nɛ mi takara nde , hio ma wena nɛ̂ tɛ kpasawen .
46011019	Ey , lɛma nde , kɛtana soko adung ang ha soko ɛnɛ , hazu yo begbasi hio wi ha soko ɛnɛ ka dung nɛ mboazu ha wal mɔ Sɔ .
46011020	Pɛ ɛnɛ , ka ɛnɛ wesiri may ha tabolo pɛ Kongawan , yo bo nɛ̂ yɔngamɔ pɛa ka ɛnɛ yɔng na .
46011021	Hazu , ha ngimɔ yɔngamɔ , wi fɛt ha hasa tɛ mɛ yɔng kanɛ mɔ pɛ mbwa . Mɛgi , hio ma bhɔna pɛ mbwa nɛ wɔ , nɛ hio ma ha fea dɔkɔ .
46011022	Bo nɛ̂ ɛnɛ nɛ twa mɛ yɔng nɛ nɔ mɔ ang , na nde ? Ɛnɛ ngoy bhɛsiri giliwi mɔ eglize pɛ Sɔ nde ? Hio wi ndɔng ka bo nɛ mɔ na , ɛnɛ ngoy mɛ pi foy ha li mbwa nde ? Mi betɔ nɛ nge wen ha ɛnɛ ge ? Ɛnɛ takiri pɛ ɛnɛ nde , mi belukisi ɛnɛ ? Way , mi lukisi ɛnɛ ndang na .
46011023	Kpasawen , osamɔ ka Kongawan baosi ha mi , mi osa yo ha ɛnɛ kari , yo nde : Ha zang zɛ ka ɛ haa kasatɛ wa , Kongawan Jésus baa mampa ,
46011024	a lukoso Sɔ hazua , a gbinɔ yo , nɛ a tɔa : « Ɛngɛ nɛ̂ tɛ mi ka mi ha hazu ɛnɛ . Ɛnɛ de ɛngɛ mɛ gba tazu ɛnɛ nɛ mi . »
46011025	Gbesi tuka ɛngi fin , a baa kɔpɔ hapata yɔngamɔ , nɛ a tɔa : « Kɔpɔ ɛngɛ nɛ̂ mbombe nɔa mbon ha soko Sɔ hinɛ wi nɛ wal tɔktɛ mi . Ngimɔ fɛt ka ɛnɛ benɔ mɔ mɛgi , ɛnɛ de yo mɛ gba tazu ɛnɛ nɛ mi . »
46011026	Kpasawen , ngimɔ fɛt ka ɛnɛ yɔng mampa ɛngɛ nɛ nɔ mɔ ha zang kɔpɔ ɛngɛ , ɛnɛ ha tɔa wen fio pɛ Kongawan , kanɛ wɛnɛ kiforo .
46011027	Hazu ɛngi , wi ka yɔng mampa pɛ Kongawan nɛ nɔ mɔ ha zang kɔpɔ pɛa , nɛ ka ba yo nɛ zioa na , a dea gdangamɔ sungiri nɛ kilitɛ Kongawan nɛ sungiri nɛ tɔktɛ wa .
46011028	Lɛma nde , wi ndang ndang fɛt aing sila wa nɛ pɛa tɛ ing ki , a tɛ yɔng mampa ɛngɛ nɛ nɔ mɔ ha zang kɔpɔ ɛngɛ .
46011029	Hazu , wi ka yɔng mampa ɛngɛ nɛ nɔ mɔ ha zang kɔpɔ ɛngɛ , ma , a zɔk yo tuka kilitɛ Kongawan na , wɛnɛ daka kita pɛ Sɔ pi ha zu wa nɛ wal yɔnga mɔ nɛ nɔa mɔ .
46011030	Yo nɛ̂ hazu ɛngi , ka dɔka wi ha soko ɛnɛ nɛ zɛlɛ nɛ mɔka tɛ , nɛ ka hio ma mbinga fea .
46011031	Ka ɔ ing sila ɔ sɔngsi , Kongawan lɛm gɔn kita ha zu ɔ mɛgi na .
46011032	Ma , Kongawan gɔn kita ha zu ɔ , nɛ a ndulsi ɔ yu nde , a betɛ gɔn kita ba nɛ ɔ gbesi hinɛ hio wi mɔ nzan .
46011033	Mɛgi , hio ya mi , ka ɛnɛ wesiri may ha tabolo pɛ Kongawan , ɛnɛ akeri may sɔngsi yɔnga mɔ .
46011034	Nɛ ka ma wi nɛ wɔ , wɛnɛ ayɔng mɔ ha twa pɛa yu nde , ha wesara may pɛ ɛnɛ , ɛnɛ betɛ dak kita pɛ Sɔ pi ha zu ɛnɛ . Ka mi hɔa ha soko ɛnɛ kari , mi bebhɔngiri hio olo wen .
46012001	Sising hio ya mi , mi betɔ wen hazu hio tili ngatɛ ka Nzɔy-Sɔtɛ ha ha hio wi , hazu mi ngoy nde , ɛnɛ aing mɔ hazua nɛdedea .
46012002	Ɛnɛ ingɔ nde , ha ngimɔ ka ɛnɛ badung nɛ bhilo , mɔ nɔsasa ɛnɛ nɛnɛ ha pɛ hio gbele sɔ ka wolmɔ na .
46012003	Hazu ɛngi , mi gbasi ha ɛnɛ long nde , wi ka dona nɛ Sɔtɛ pɛ Sɔ , lɛm tɔ nde , fomi aba Jésus , na . Nɛ yo sɔna nɛ̂ wi ka don nɛ Nzɔy-Sɔtɛ , ka lɛma tɔ nde , Jésus nɛ̂ Kongawan .
46012004	Hio tili ngatɛ ka Nzɔy-Sɔtɛ ha ha hio wi , ang nɛtɛ-nɛtɛ . Ma , Nzɔy-Sɔtɛ ka nɛ̂ ndang sɔna .
46012005	Hio tom ka hio wi de ha Kongawan , ang nɛtɛ-nɛtɛ . Ma , Kongawan ka nɛ̂ ndang sɔna .
46012006	Hio wal ka Sɔ de nɛ mɔ , ang nɛtɛ-nɛtɛ . Ma , Sɔ ka nɛ̂ ndang sɔna . Yo nɛ̂ wɛnɛ ka de mɔ fɛt nɛ wal hio wi fɛt .
46012007	Hio wi mɔ eglize ndang ndang fɛt kpa tili ngatɛ nɛtɛ-nɛtɛ ha kɔ Nzɔy-Sɔtɛ hazu gbakiri nɛ hio oloa fɛt .
46012008	Nzɔy-Sɔtɛ ha ngatɛ ha ma wi mɛ wol mɔ nɛ mbaramɔ . Ndangtɛ Sɔtɛ ha ngatɛ ha ma mbing wi mɛ wol mɔ nɛ ingɔmɔ .
46012009	Nɛ ndangtɛ Sɔtɛ ɛngɛ ha ngatɛ ha ma wi mɛ mɛkiri Sɔ nɛkpasa , nɛ a ha ngatɛ ha ma mbinga mɛ karsi zɛlɛ ha tɛ wi .
46012010	Nɛ Nzɔy-Sɔtɛ ha ngatɛ ha ma wi mɛ de nɛ mɔkifi , nɛ a ha ngatɛ ha ma mbinga mɛ tɔ nɛ kuliwen pɛ Sɔ , nɛ a ha ngatɛ ha ma fin mɛ gba nɛ soko gdanga sɔtɛ nɛ Nzɔy-Sɔtɛ . Ma wi kpa ngatɛ mɛ wol mɔ nɛ hio nu pɛ Nzɔy-Sɔtɛ , nɛ ma mbinga kpa ngatɛ mɛ bul longowen nu ndɔng .
46012011	Yo nɛ̂ ndangtɛ Sɔtɛ ndang ka de mɔ ndɔng fɛt . A ha tili ngatɛ nɛtɛ-nɛtɛ ha wi ndang ndang fɛt tuka sila wa ngoya .
46012012	Wi nɛ kilitɛ ndang sɔna , nɛ hio gbakɔa ang nɛdɔka . Ngase hio gbakɔa ang nɛdɔka , kilitɛ wi ka nɛ̂ ndang sɔna . Nɛ kilitɛ Christ dung gbesi tuka ɛngi fin .
46012013	Ngase ɔ nɛ̂ kandɔ zuife mana olo kandɔ , ngase ɔ nɛ̂ bala mana bele , yo nɛ̂ ndanga Nzɔy-Sɔtɛ ndang ka wesara ɔ gde tuka kilitɛ ndang nɛ wal gdumso ɔ ha li . Nɛ yo nɛ̂ ndangtɛ Nzɔy-Sɔtɛ ɛngɛ ka don ha zang sila ɔ .
46012014	Kilitɛ bo sɔna nɛ gbakɔa ndang na , ma , hio gbakɔa ang nɛdɔka .
46012015	Nanga lɛma mɛ tɔ : « Mi bo nɛ̂ kɔ na , mɛgi , mi bo nɛ̂ gbakɔtɛ na . » Ma , ngase ɛngi , wɛnɛ bhɔn kanɛ gbakɔtɛ na nde ?
46012016	Nɛ zala lɛma mɛ tɔ : « Mi bo nɛ̂ gbali na , mɛgi , mi bo nɛ̂ gbakɔtɛ na . » Ma , ngase ɛngi , wɛnɛ bhɔn kanɛ gbakɔtɛ na nde ?
46012017	Ka hio gbakɔtɛ fɛt nɛ̂ gbali sɔna , ki wi beze mɔ mɛng ? Nɛ ka hio gbakɔtɛ fɛt nɛ̂ zala sɔna , ki wi beze pɛl mɔ mɛng ?
46012018	Kpasawen , Sɔ wesara hio gbakɔtɛ ndang ndang fɛt gde ha bhandi pɛ mbwa tuka wɛnɛ ngoya .
46012019	Ka kilitɛ fɛt sɔna nɛ̂ ma gbakɔtɛ ndang , ki kilitɛ ha ndo nde ?
46012020	Ey , hio gbakɔtɛ ang nɛdɔka , ma , kilitɛ ka nɛ̂ ndang sɔna .
46012021	Mɛgi , gbali betɔ ha kɔ nde , mi kafa mɛ , mɛng ? Nɛ zu betɔ ha nanga nde , mi kafa mɛ , mɛng ?
46012022	Ma , hio gbakɔtɛ ka ɛ takiri nde , mbwa nɛ mɔkaa , mbwa ha gbakara kilitɛ fɛt nɛkpasa .
46012023	Hio gbakɔtɛ ndɔng ka bo nɛ zioa ha li ɔ na , ɔ pam mbwa nɛ zioa . Nɛ hio gbakɔtɛ ka bo nɛ dedea mɛ tɔ wena na , ɔ gɔk mbwa nɛdedea .
46012024	Ma , ɔ de mɛgi nɛ hio dede gbakɔtɛ na . Sɔ wesara hio gbakɔtɛ fɛt gde ndang tuka nde , hio gbakɔtɛ ndɔng ka ɛ lɛm lukisi na , akpa lukosomɔ pen hio mbinga .
46012025	A dea fin mɛgi tuka nde , ka kilitɛ akɛtini soko na , nɛ nde , hio gbakɔtɛ ndang ndang fɛt agbakiri may .
46012026	Ka gbakɔtɛ ndang nɛ yimɔa , hio olo gbakɔtɛ fɛt nɛ yimɔa hinɛ wɛnɛ gbesi . Nɛ ka gbakɔtɛ ndang kpaa lukosomɔ , hio olo gbakɔtɛ fɛt de totɛ hinɛ wɛnɛ gbesi .
46012027	Kpasawen , ɛnɛ fɛt , ɛnɛ nɛ̂ kilitɛ Christ , nɛ ɛnɛ ndang ndang fɛt nɛ̂ hio gbakɔtɛ wa .
46012028	Mɛgi , ha soko hio giliwi mɔ eglize , Sɔ gdea hio wi pɛa nɛtɛ-nɛtɛ . Bosia nɛ̂ hio wan-nɛtom , zebwaa nɛ̂ hio wan-tɔkuliwen , zetara nɛ̂ hio wan-osimɔ Sɔ . Hapata , a gdea hio wi ndɔng ka de nɛ mɔkifi , hio wi ka kpaa ngatɛ mɛ karsi nɛ zɛlɛ , hio wi ka gbakiri nɛ hio mbinga , hio wi ka ngbɔsi hio oloa , nɛ hio wi ka wol mɔ nɛ hio nu pɛ Nzɔy-Sɔtɛ .
46012029	Ɛnɛ fɛt nɛ̂ wan-nɛtom nde ? Fɛt nɛ̂ wan-tɔkuliwen nde ? Fɛt nɛ̂ wan-osimɔ Sɔ nde ? Fɛt nɛ ngatɛ mɛ de nɛ mɔkifi nde ?
46012030	Fɛt nɛ ngatɛ mɛ karsi nɛ zɛlɛ nde ? Fɛt wol mɔ nɛ hio nu pɛ Nzɔy-Sɔtɛ nde ? Fɛt bul longowen nu ndɔng nde ?
46012031	Mɛgi , ɛnɛ ade hɛl nde , Nzɔy-Sɔtɛ aha ɛnɛ hio ngatɛ ka dung nɛ dedea pen hio oloa . Nɛ sising , mi beosi ha ɛnɛ wal ɛngɛ , ka dung nɛ dedea pen fɛt .
46013001	Ka mi wol mɔ nɛ nu pɛ hio wi nɛ pɛ hio telenge , ma , ka mi ngoy hio wi na , gɛl mi tɛ bo nɛ̂ kenge keng-keng , mana bio ngbum-ngbum .
46013002	Ka Sɔ ha mi ngatɛ mɛ tɔ nɛ kuliwen pɛa , ka mi ing goto mɔ wuso pɛ Sɔ fɛt , ka mi nɛ ingɔmɔ fɛt , ka mi gu ngari gde ha ma bhandi nɛ wal mɛkaramɔ pɔm , ma , ka mi ngoy hio wi na , mi nɛ̂ gombo mɔ .
46013003	Ka mi kapini hio mɔ pɔm fɛt ha hio fabha wi , ka mi ha tɛ mi hazu kpa fio ha we , ma , ka mi ngoy hio wi na , mɔ ndɔng fɛt lɛm gbakiri mi ndang na .
46013004	Wi ka ngoy hio wi , wɛnɛ nɛ yikosila , wɛnɛ de ngay ha tɛ mbwa , wɛnɛ de silamɔ na , wɛnɛ lukisi tɛ na , wɛnɛ sutɛ na ,
46013005	wɛnɛ de mɔ foy na , wɛnɛ zɔk sɔna nɛ tɛ wa na , wɛnɛ de yimsila na , nɛ wɛnɛ gde wi ha sila wa na .
46013006	Wɛnɛ bo nɛ totɛ hazu kalbho-kalbho deamɔ na , ma , wɛnɛ nɛ totɛ hazu deamɔ ka lɛm nɛ tɛwen .
46013007	Ha zang mɔ fɛt , wɛnɛ ha baa sila nɛ kɔ , wɛnɛ ha mɛkara Sɔ , wɛnɛ ha gdea tazu wa ha tɛ Sɔ , nɛ wɛnɛ ha yɔnga yini .
46013008	Ngoy lɛm kari na . Tɔa kuliwen pɛ Sɔ bekari . Wolamɔ nɛ hio nu pɛ Nzɔy-Sɔtɛ , yo bepen . Nɛ ingɔmɔ fin beyɛmili .
46013009	Kpasawen , ɔ ing mɔ dam na , nɛ ɔ tɔ kuliwen pɛ Sɔ dam na .
46013010	Ma , ha ngimɔ ka mɔ ka dam wɛɛ behɔ , mɔ ka tɛ dam na , beyɛmili .
46013011	Ha ngimɔ ka mi dungɔ nɛ̂ bhobem , mi wola mɔ tuka bhobem , mi takara mɔ tuka bhobem , nɛ mi gbaa soko mɔ tuka bhobem . Ma , ka mi tɛ bo nɛ̂ zɔma wi , mi laka mɔ bhobem gde .
46013012	Sising , ɔ zɔk mɔ tuka ha li faya-fuyɛ mɔ-zɔk li . Ma , ha ngimɔ bin , ɔ bezɔk mɔ fɛt ngɛlɛ-ngɛlɛ . Sising , mi ing mɔ dam na . Ma , ha ngimɔ bin , mi being mɔ dam wɛɛ gbesi tuka ka Sɔ ingɔ nɛ mi fɛt .
46013013	Mɛgi , yo nɛ̂ mɔ tar ka bebhɔn : Mɛkara Sɔ , gdea tazu ha tɛ Sɔ , nɛ ngoy . Ma , ngoy pena oloa bwa fɛt .
46014001	Ɛnɛ ade mɔ fɛt hazu ngoy hio wi . Nɛ fin , ɛnɛ agbɛngsi tɛ ɛnɛ hazu kpa hio ngatɛ ka tɛ nɛ wal Nzɔy-Sɔtɛ , pen fɛt , ngatɛ mɛ tɔ kuliwen pɛ Sɔ .
46014002	Wi ka wol mɔ nɛ hio nu pɛ Nzɔy-Sɔtɛ , wɛnɛ wol mɔ ha wi na , ma , a wol mɔ ha Sɔ . Wi ndang ze longoa na . Nɛ wal ngatɛ pɛ Nzɔy-Sɔtɛ , wɛnɛ ha tɔa wen ka gotoa bhɔn nɛ wuso .
46014003	Ma , wi ka tɔ kuliwen pɛ Sɔ , a wol mɔ ha wi . Wen pɛa gbakiri hio wi , yo mbo mbwa , nɛ yo yɔkili mbwa .
46014004	Wi ka wol mɔ nɛ hio nu pɛ Nzɔy-Sɔtɛ , wɛnɛ gbakiri tɛ wa nɛ pɛa tɛ . Ma , wi ka tɔ kuliwen pɛ Sɔ , wɛnɛ gbakiri pɛa nɛ giliwi mɔ eglize fɛt .
46014005	Mi ngoya nɛkpasa nde , ɛnɛ fɛt awol mɔ nɛ hio nu pɛ Nzɔy-Sɔtɛ . Ma , pen ɛngɛ , mi ngoya nde , ɛnɛ atɔ kuliwen pɛ Sɔ . Ka ma wi wol mɔ nɛ hio nu pɛ Nzɔy-Sɔtɛ , dea nde , ɛ abul longoa hazu nde , yo agbakiri giliwi mɔ eglize fɛt . Ka bo mɛgi na , tɔa kuliwen nɛ gasaa pen wolamɔ nɛ hio nu pɛ Nzɔy-Sɔtɛ .
46014006	Mɛgi , hio ya mi , ka mi hɔ ha pɛ ɛnɛ nɛ wol mɔ nɛ hio nu pɛ Nzɔy-Sɔtɛ , mi bede dedemɔ ha tɛ ɛnɛ mɛng ? Hazu de dedemɔ ha tɛ ɛnɛ lɛma nde , wen pɔm agbasi ha ɛnɛ mana ma wen pɛ Sɔ , mana ma ingɔmɔ , mana ma kuliwen , mana ma osamɔ .
46014007	Yo gbesi nɛ hio mɔ-be gima tuka kpoto nɛ kunde . Ka gɛl mbwa gbo long na , ɛ being mɔ ka ɛ dɔma ha kpoto mana ka ɛ mɛla ha kunde mɛng ?
46014008	Nɛ ka gɛl mbia ka sa hio wi ha bulo , gbo long na , yo nɛ̂ nge wi ka bebhɔngiri tɛ wa , o nde ?
46014009	Yo gbesi nɛ ɛnɛ fin , ka ɛnɛ wol mɔ nɛ hio nu pɛ Nzɔy-Sɔtɛ , wen pɛ ɛnɛ bo nɛ saa na . Mɛgi , ɛ being gotoa mɛng ? Wen pɛ ɛnɛ tɛ bo nɛ̂ tum wen .
46014010	Hio tili nu le ang nɛdɔka ha nzan . Nɛ hio nu le ndɔng ndang ndang fɛt nɛ longoa .
46014011	Ma , ka mi ing nu le pɛ wi ka wol mɔ ha mi na , wɛnɛ dung tuka tombɔ ha li mi , nɛ mi fin tuka tombɔ ha li wa .
46014012	Ɛnɛ ka gbɛngsi tɛ ɛnɛ hazu kpa hio ngatɛ ka tɛ nɛ wal Nzɔy-Sɔtɛ , lɛma nde , ɛnɛ aki wal mɛ don nɛ hio ngatɛ ndɔng ka gbakiri giliwi mɔ eglize .
46014013	Mɛgi , wi ka wol mɔ nɛ hio nu pɛ Nzɔy-Sɔtɛ , lɛma nde , wɛnɛ agɔ Sɔ tuka nde , Nzɔy-Sɔtɛ aha wɛnɛ fin ngatɛ mɛ bul longowen nu ndɔng .
46014014	Hazu ka mi gɔ Sɔ nɛ hio nu ndɔng , yo nɛ̂ Nzɔy-Sɔtɛ ha zang sila mi ka gɔ mɔ , ma , ingɔmɔ pɔm bo ha dea tom na .
46014015	Mɛgi , mi bede mɛng nde ? Mi begɔ Sɔ nɛ wal Nzɔy-Sɔtɛ , nɛ mi begɔ fin nɛ ingɔmɔ pɔm . Mi bebe gima nɛ wal Nzɔy-Sɔtɛ , nɛ mi bebe fin nɛ ingɔmɔ pɔm .
46014016	Hazu , ka mɛ lukisi Sɔ nɛ wal Nzɔy-Sɔtɛ sɔna , ma wi ha wesara may lɛm ing longoa na . Mɛgi , a betɔ « Amen » ha mɔ ka mɛ tɔ oeba hazua , mɛng ? Hazu a ze goto wolamɔ pɛ mɛ na .
46014017	Ngase ka mɛ tɔa oeba ha Sɔ nɛdedea , yo lɛm gbakiri hio olo wi ha wal mɔ Sɔ na .
46014018	Mi ha oeba ha Sɔ hazu mi wol mɔ nɛ hio nu pɛ Nzɔy-Sɔtɛ nɛdɔka pen ɛnɛ fɛt .
46014019	Ma , ha soko giliwi mɔ eglize , mi ngoy osi mɔ ha hio wi . Mɛgi , mi ngoy tɔ wen mɔrkɔ nɛ wal ingɔmɔ pɔm , pen wolamɔ ndɛng-ndɛng nɛ hio nu pɛ Nzɔy-Sɔtɛ .
46014020	Hio ya mi , ka ɛnɛ adung bhobem nɛ wal takaramɔ pɛ ɛnɛ na , ɛnɛ atakiri mɔ tuka zɔma wi . Ma , ɛnɛ adung nzɔri bem nɛ wal deamɔ pɛ ɛnɛ , hazu wɛnɛ tɛ ing ka dea gdangamɔ na .
46014021	Ha zang mbonga , Kongawan tɔa : « Mi bewol mɔ ha kandɔ pɔm nɛ wal wi ka nu le pɛ mbwa nɛtɛ , nɛ wal nu hio gɔn-gɛnɛ wi . Ma , ngase ɛngi , mbwa lɛm ze mi na . »
46014022	Mɛgi , wolamɔ nɛ hio nu pɛ Nzɔy-Sɔtɛ , yo nɛ̂ wekamɔ ka gba tazu wi ndɔng ka tɛ mɛkiri Christ na , hio wi ka mɛkara wɛnɛ kari , kpa ma mɔ ang na . Ma , tɔa kuliwen pɛ Sɔ , yo nɛ̂ hazu hio wi ka mɛkara Christ kari , hio wi ka tɛ mɛkiri wɛnɛ na , kpa ma mɔ ang na .
46014023	Ka ɛnɛ fɛt wol mɔ nɛ hio nu pɛ Nzɔy-Sɔtɛ ha wesara may mɔ eglize , ɛngi bo nɛ dedea na . Hazu hio wi ka ing goto wolamɔ ɛngɛ na , mana ka tɛ mɛkiri Christ na , ka mbwa le ha soko ɛnɛ , bo nɛ̂ mbwa betakiri nde , ɛnɛ nɛ bili , na nde ?
46014024	Ma , ka ɛnɛ fɛt tɔ kuliwen pɛ Sɔ , ɛngi nɛ dedea . Hazu , ma wi ka tɛ mɛkiri Christ na , mana ka ing goto wolamɔ nɛ hio nu pɛ Nzɔy-Sɔtɛ na , ka wɛnɛ le ha soko ɛnɛ , bo nɛ̂ kuliwen ndɔng begbasi sɛmbɔ pɛa ha wɛnɛ na nde ? Bo nɛ̂ mɔ fɛt ka wɛnɛ ha zea begɔn kita ha zu wa , na nde ?
46014025	Mɛgi , hio mɔ ka dung nɛ wuso ha zang sila wa begbo long . A betek gɔk li ha nu , nɛ a belukisi Sɔ nɛ gbasi nde , kpasawen , Sɔ ha soko ɛnɛ .
46014026	Mɛgi , hio ya mi , mi betɔ nɛ ge nde ? Ka ɛnɛ wesiri may , wi ndang ndang nɛ ma mɔ mɛ de : Ma wi be gima , ma osi mɔ , ma tɔ wen mɔ ka Sɔ gbasa ha wɛnɛ , ma wol mɔ nɛ hio nu pɛ Nzɔy-Sɔtɛ , nɛ ma mbinga fin bul longowen nu ndɔng . Dea nde , mɔ ndɔng fɛt agbakiri giliwi mɔ eglize .
46014027	Ka hio wi wol mɔ nɛ hio nu pɛ Nzɔy-Sɔtɛ , lɛma nde , dɔka mbwa apen bwa mana tar na , nɛ mbwa awol mɔ ndang ndang ha pata may . Nɛ yo lɛma fin nde , ma wi abul longowen nu ndɔng .
46014028	Ka ma wi mɛ bul longoa bona , mbwa adung sɛm ha wesara may mɔ eglize . Lɛma nde , mbwa awol mɔ ha sila mbwa hinɛ Sɔ .
46014029	Ka bo nɛ̂ pɛ wi ka tɔ kuliwen pɛ Sɔ , wi bwa mana tar lɛma tɔ wen . Nɛ hio mbinga agba soko mɔ ka mbwa tɔa .
46014030	Ma , ka ma wi ha wolamɔ , nɛ ka Sɔ gbasa ma mɔ ha ma mbinga mɛ tɔ ha wesara may , dea nde , wi ka wol mɔ akari sɛm .
46014031	Ɛnɛ fɛt lɛma tɔ kuliwen pɛ Sɔ , ma , wi ndang ndang ha pata may tuka nde , wi fɛt ayambi ma mɔ nɛ ba da ha yo .
46014032	Wi ka dung nɛ ngatɛ mɛ tɔ kuliwen pɛ Sɔ , lɛma nde , wɛnɛ adung nɛ̂ wan hazu ngatɛ ɛngɛ .
46014033	Hazu Sɔ bo nɛ̂ Sɔ ka ngoy woto-wotomɔ na , ma , wɛnɛ nɛ̂ Sɔ ka ngoy gaamɔ . Gbesi tuka ha soko hio nzɔy giliwi mɔ hio eglize fɛt ,
46014034	lɛma nde , hio bhoko adung sɛm ha ngimɔ wesara may . Ka mbwa awol mɔ haki na , ma , mbwa ahil nɛ mɛndi tuka ka mbonga pɛ Sɔ tɔa .
46014035	Ka mbwa ngoy ing ma mɔ , lɛma nde , mbwa a-ani wei pɛ mbwa ha twa . Hazu , ka hio bhoko wol mɔ ha soko wesara may pɛ giliwi mɔ eglize , ɛngi bo nɛ wala na .
46014036	Ɛnɛ takiri pɛ ɛnɛ nde , Wen pɛ Sɔ gboa ha soko ɛnɛ nde ? Mana yo hɔa ha pɛ ɛnɛ sɔna nde ?
46014037	Ka ma wi takiri nde , wɛnɛ nɛ̂ wan-tɔkuliwen pɛ Sɔ , mana wɛnɛ dona nɛ Nzɔy-Sɔtɛ , wɛnɛ aing nde , mɔ ka mi ngɛriki ha ɛnɛ , yo nɛ̂ mbonga pɛ Kongawan .
46014038	Nɛ ka ma wi mɛkiri wen ɛngɛ na , ka ɛnɛ aze wen pɛa na .
46014039	Mɛgi , hio ya mi , ɛnɛ gbɛngsi tɛ ɛnɛ hazu kpa ngatɛ mɛ tɔ nɛ kuliwen pɛ Sɔ , nɛ ka ɛnɛ agdɔki wal ha hio wi mɛ wol mɔ nɛ hio nu pɛ Nzɔy-Sɔtɛ na .
46014040	Ma , ɛnɛ ade mɔ fɛt nɛdedea nɛ wala .
46015001	Sising , hio ya mi , mi ngoy gba tazu ɛnɛ nɛ Dede Wen ka mi batɔ ha ɛnɛ . Ɛnɛ mɛkara yo , nɛ ɛnɛ bhɔna ka ha zua nging .
46015002	Nɛ wal Dede Wen ɛngɛ Sɔ kpasisi ɛnɛ , ka ɛnɛ pam yo tuka ka mi batɔ nɛ yo ha ɛnɛ . Ka bo mɛgi na , ki ɛnɛ mɛkara nɛgbelea .
46015003	Osamɔ ka mi bakpa sɔngsi , nɛ ka dung nɛ̂ gasa osamɔ pen fɛt , mi osa yo ha ɛnɛ kari , yo nde : Christ fea gɔn nɛ zu sɛmbɔ pɛ ɔ tuka Sɔ batɔ ha takarata pɛa ,
46015004	ɛ gunɔ wɛnɛ , nɛ wɛnɛ guotɛ nɛ tunɔ ha zetar yala tuka Sɔ batɔ ha takarata pɛa .
46015005	Wɛnɛ osa tɛ wa ha Pierre , hapata ha hio wan-yambimɔ bhukɔ gbala bwa .
46015006	Hapata , a osa tɛ wa ha hio ya ha Christ pen gɔmmay mɔrkɔ ha ndangtɛ ngimɔ . Hio ma ha soko mbwa fea , ma , suloa bhɔna ka nɛ zutunɔ gbo ha swe mɛsɛ .
46015007	Hapata , a osa tɛ wa ha Jacques , hapata ha hio wan-nɛtom fɛt .
46015008	Nɛ kpogio wi hapata mbwa fɛt , wɛnɛ osa tɛ wa fin ha mi ka dung tuka gboa bem .
46015009	Kpasawen , mi nɛ̂ bebe wi ha soko hio wan-nɛtom fɛt . Ey , mi lɛm fin nde , ɛ asa mi wan-nɛtom na , hazu mi banamili hio wi mɔ eglize pɛ Sɔ .
46015010	Ma , nɛ wal dede sila pɛ Sɔ , mi tɛ bo nɛ̂ wi ka ɛnɛ zɔk wɛnɛ sising . Nɛ dede sila ka wɛnɛ dea ha tɛ mi , yo bo nɛ gbelea na , hazu mi dea tom nɛ ngaya pen hio olo wan-nɛtom fɛt . Ma , yo bo nɛ̂ mi nɛ tɛ mi ha de tom na , yo nɛ̂ Sɔ nɛ wal dede sila pɛa ha tɛ mi .
46015011	Kpasawen , ngase ka ɛnɛ zea Dede Wen ha nu mi mana ha nu hio olo wan-nɛtom , yo de mɔ na . Ɔ fɛt ha bulo ndangtɛ Dede Wen ka ɛnɛ mɛkara yo .
46015012	Ɔ ha bulo wen nde , Christ guotɛ ha soko hio fiowi . Ma , hio ma wi ha soko ɛnɛ tɔ pɛ mbwa nde , hio fiowi lɛm gu fin tɛ na . Mbwa tɔ mɛgi mɛng ?
46015013	Ka hio fiowi lɛm gutɛ na , ki Christ fin tɛ gutɛ na .
46015014	Nɛ ka Christ tɛ gutɛ ha soko hio fiowi na , ki ɔ ha bulo wen nɛgbelea , nɛ ɛnɛ mɛkara Christ nɛgbelea .
46015015	Ka hio fiowi lɛm gutɛ na , ki Sɔ tɛ gu Christ ha soko hio fiowi na . Ka bo mɛgi , ki ɔ nɛ̂ hio wan-tɔ dalo hazu Sɔ , hazu ɔ tɔa nde , Sɔ guo Christ ha soko hio fiowi .
46015016	Ka Sɔ lɛm gu hio fiowi na , ki Christ fin tɛ gutɛ na .
46015017	Nɛ ka Christ tɛ gutɛ ha soko hio fiowi na , ki ɛnɛ mɛkara wɛnɛ nɛgbelea , nɛ sɛmbɔ pɛ ɛnɛ bebhɔn ha zu ɛnɛ .
46015018	Nɛ ka mɔ bo mɛgi , ki wi ndɔng ka bafe ha dea sɔy hinɛ Christ , mbwa bhonda bhondi .
46015019	Ka ɔ lɛma mɛ gde tazu ɔ ha Christ sɔna ha ngimɔ tunɔ pɛ ɔ ha nzan ɛngɛ , ki ɔ nɛ̂ wan-kɔsa pen hio oloa fɛt .
46015020	Ma , yo nɛ̂ kpasawen nde , Christ guotɛ ha soko hio fiowi nɛ bosia . Ɛngi osi long nde , hio fiowi fɛt begutɛ bin .
46015021	Fio tɛa nɛ wal wi ndang , Adam . Gbesi tuka ɛngi , guotɛ ha soko hio fiowi tɛa fin nɛ wal wi ndang , Christ .
46015022	Hio wi fɛt befe hazu mbwa fɛt nɛ̂ sɔy pɛ Adam . Gbesi tuka ɛngi , wi fɛt ka de sɔy hinɛ Christ bekpa fin tunɔ nɛ mbinga .
46015023	Ma , wi ndang ndang begutɛ ha ngimɔ pɛ mbwa : Christ guotɛ nɛ bosia , nɛ hio wi pɛa begutɛ ha ngimɔ ka wɛnɛ bekifiri .
46015024	Hapata ɛngi , kpogio nzan behɔ . Christ betukili hio ziomɔ , hio sɔtɛ gan zu mɔ , nɛ hio nga sɔtɛ fɛt . Nɛ ziomɔ pɛa mɛ dung kongapora , a bekifiri yo ha Sɔ , Bafa wa .
46015025	Hazu lɛma nde , Christ adung nɛ̂ kongapora hazu mɔ fɛt , kanɛ ngimɔ ka Sɔ gdea hio ngana pɛa fɛt ha si nanga wa .
46015026	Kpogio ngana ka wɛnɛ betukili , nɛ̂ fio .
46015027	Hazu takarata pɛ Sɔ tɔa : « Sɔ gdea mɔ fɛt ha si nanga wa . » Ma , yo gboa long nde , Sɔ nɛ pɛa tɛ lɛm dung ha si Christ na , hazu yo nɛ̂ wɛnɛ ka gdea mɔ fɛt ha si nanga Christ .
46015028	Nɛ ka mɔ fɛt bedung ha si Christ , Bewei pɛ Sɔ , wɛnɛ begde tɛ wa ha si Sɔ ka gdea mɔ fɛt ha si wa . Mɛgi , Sɔ bedung nɛ̂ tɛ kpasa wan hazu mɔ fɛt ha bhandi fɛt .
46015029	Hio ma wi ngoy nde , ɛ agdumsi mbwa ha li ha bhandi pɛ hio wi ka fea kari . Mbwa bekpa nɛ nge mɔ ge nde ? Ka bo nde , hio fiowi lɛm gutɛ na , hazu ge ɛ gdumsi mbwa ha bhandi pɛ hio fiowi , ge nde ?
46015030	Nɛ ɔ nɛ tɛ ɔ , hazu ge ɔ gde tɛ ɔ ha ngaya mɔ ha ngimɔ fɛt , ge nde ?
46015031	Hio ya mi , mi ha gdonga tɛ mi ha fio swe fɛt . Yo nɛ̂ kpasawen , mi kan yo nɛ suotɛ ka mi de hazu ɛnɛ nɛ wal Jésus-Christ , Kongawan pɛ ɔ .
46015032	Ha gasa le Efeze , mi bio bulo sungiri hio wi ka dung tuka ngɔnzu . Ka bo nde , mi ha takara mɔ tuka hio wi mɔ nzan , ki mi kpaa nɛ nge mɔ ha bulo ɛngɛ , ge nde ? Ka hio fiowi lɛm gutɛ na , ki ɔ bede mɔ tuka wen ka tɔ nde : « Ɔ ayɔng mɔ nɛ nɔ mɔ , hazu bhisiri ɔ befe . »
46015033	Ɛnɛ aosili tɛ ɛnɛ na , hazu « Gdanga sɔy gdangsi nɛ dede ndɔkitɛ . »
46015034	Ɛnɛ ba zu ɛnɛ nɛkpasa , nɛ de fin gdangamɔ na . Hio ma ha soko ɛnɛ tɛ ing ka Sɔ nɛkpasa na , mi tɔ yo hazu pi nɛ foy ha li ɛnɛ .
46015035	Hio ma wi ha anamɔ nde , hio fiowi begutɛ mɛng ? Tɛ mbwa bedung mɛng ?
46015036	Ba zu mɛ tikiring wa ! Ka mɛ gun gbala kpalmɔ , lɛma nde , yo afe ing ki yo tɛ gbo .
46015037	Mɔ ka mɛ gun ha nu , yo bo nɛ̂ te mbongo , mana ma mbing te na , ma , yo nɛ̂ gbele gbalamɔa ka mɛ gun .
46015038	Gbalamɔ ɛngɛ gbo nɛ tili te tuka Sɔ bhɔngara . Nɛ tili gbalamɔ ndang ndang fɛt nɛ te pɛa nɛtɛ-nɛtɛ .
46015039	Hio tili mɔ ndang ndang fɛt ka dung nɛ zutunɔ , tɛ mbwa bo gbesi na . Tɛ wi nɛtɛ , tɛ sari nɛtɛ , tɛ nɔy nɛtɛ , nɛ tɛ kɔyɔ fin nɛtɛ .
46015040	Hio tɛ mɔ ngɔn ang , nɛ hio tɛ mɔ nu fin ang . Yolo tɛ mɔ ngɔn nɛtɛ , nɛ yolo tɛ mɔ nu nɛtɛ .
46015041	Yolo swe nɛtɛ , pɛ ze nɛtɛ , nɛ pɛ hio sɔla fin nɛtɛ . Ey , yolo tɛ hio sɔla ndang ndang fɛt nɛtɛ-nɛtɛ .
46015042	Gbesi tuka ɛngi fin , tɛ wi ka begutɛ ha soko hio fiowi bedung nɛtɛ . Tɛ ka ɛ gun , beyek . Ma , tɛ ka begutɛ , bedung kpoo .
46015043	Tɛ ka ɛ gun , nɛ̂ bara-biri nɛ mɔkaa . Ma , tɛ ka begutɛ , nɛ̂ lɛkɛ-lɛkɛa nɛ ngaya .
46015044	Tɛ ka ɛ gun , tɛ nɛ wal nzan . Ma , tɛ ka begutɛ , tɛ nɛ wal Sɔtɛ pɛ Sɔ . Kpasawen , tɛ ka tɛ nɛ wal nzan ang , gbesi fin , tɛ ka tɛ nɛ wal Sɔtɛ pɛ Sɔ ang .
46015045	Yo nɛ̂ ɛngi ka ɛ ngɛraka ha takarata pɛ Sɔ : « Bosi wi , Adam , tɛ bo nɛ̂ tunɔ wi . » Ma , kpogio Adam , Christ , tɛ bo nɛ̂ Sɔtɛ ka ha tunɔ ha wi .
46015046	Mɔ ka tɛ nɛ wal Sɔtɛ , tɛ hɔ nɛ bosia na , ma , mɔ ka tɛ nɛ wal nzan . Mɔ ka tɛ nɛ wal Sɔtɛ hɔa hapata .
46015047	Bosi wi , Adam , tɛa nɛ wal nu , nɛ wɛnɛ nɛ̂ mɔ nu . Zebwa wi , Christ , tɛa nɛ wal ngɔn .
46015048	Hio wi mɔ nu ba may nɛ wi ɛngɛ ka tɛa nɛ wal nu . Nɛ hio wi mɔ ngɔn ba may nɛ wi ɛngɛ ka tɛa nɛ wal ngɔn .
46015049	Tuka ɔ baa tɛ nɛ wi ɛngɛ ka tɛa nɛ wal nu , ɔ beba fin tɛ nɛ wi ɛngɛ ka tɛa nɛ wal ngɔn gbesi .
46015050	Hio ya mi , mi tɔ ha ɛnɛ nde , wi lɛm mɛ le ha Kongakandɔ pɛ Sɔ nɛ multɛ nɛ tɔktɛ ɛngɛ na . Nɛ mɔ ka beyek lɛm kpa wal mɛ dung nɛ zutunɔ kpoo na .
46015051	Ɛnɛ zɔk , mi begbasi ma mɔ wuso ndang ha ɛnɛ : Ɔ lɛm fe fɛt na , ma , tɛ ɔ bekpali
46015052	nɛhasa tuka kpɛma li ha ngimɔ gɛl kpogio mbia . Hazu ka ɛ bedɔm mbia ɛngɛ , hio fiowi bekifiri ha tunɔ nɛ ma tɛ ka lɛm yek fin na , nɛ pɛ ɔ , tɛ ɔ bekpali .
46015053	Hazu , dea nde , tɛ ɛngɛ ka befe nɛ yek , akpali ha tɛ ka lɛm fe nɛ yek na .
46015054	Ka tɛ ɔ ka befe nɛ yek kpali ha tɛ ka lɛm fe nɛ yek na , ha ngimɔ ɛngi , mɔ behɔ tuka ɛ ngɛraka ha takarata pɛ Sɔ : « Fio bhonda fɛt mburr . Fio ha si nanga wan-gan zu wa .
46015055	Woo , fio ! Mɛ began fin zu wi mɛng ? Woo , fio ! Mɛ begbɛ fin wi mɛng ? »
46015056	Fio kpa ngatɛ mɛ gbɛ hio wi nɛ wal gdangamɔ ka mbwa de . Nɛ gdangamɔ kpa ngatɛ nɛ wal mbonga .
46015057	Ma , lukosomɔ ha Sɔ ka dea nde , ɔ adung nɛ̂ wan-gan zu mɔ nɛ wal Kongawan pɛ ɔ , Jésus-Christ .
46015058	Mɛgi , hio ya mi ka mi ngoya gdang , ɛnɛ adung nɛ nɔa nging nɛ gbɛngsi tɛ ɛnɛ swe fɛt ha tom pɛ Kongawan . Hazu ɛnɛ ingɔ nde , ngatom pɛ ɛnɛ hazu Kongawan bo nɛ gbelea na .
46016001	Sising , mi betɔ wen wesara mbɔli hazu tomsi ha hio wi pɛ Sɔ ha Jérusalem . Ɛnɛ fin , ɛnɛ ade mɔ gbesi tuka mi tɔa ha hio eglize ha kandɔnu Galasi .
46016002	Ha swe dimasi fɛt lɛma nde , ɛnɛ ndang ndang fɛt aku ma mbɔli ka lɛm nɛ kpaamɔ pɛ ɛnɛ , gde nɛtɛ hazu pam ha twa . Ɛnɛ ade mɛgi tuka nde , ka mi behɔ ha pɛ ɛnɛ , ɛnɛ awesiri fin ma mbɔli ha li mi na .
46016003	Ɛnɛ aweki hio ma wi hazu nɛ ha Jérusalem nɛ mbɔli ka ɛnɛ wesara . Ka mi hɔa ha pɛ ɛnɛ , mi betomsi mbwa nɛ hio ma takarata hazu gba nɛ tazu hio wi haki .
46016004	Nɛ ka lɛma nde , mi fin anɛ , ɔ benɛ gbesi .
46016005	Mi bepen nɛ wal kandɔnu Masedoane . Nɛ ka mi gɔna haki kari , mi behɔ ha pɛ ɛnɛ .
46016006	Mi nɛ hɛl mɛ dung hinɛ ɛnɛ ma ngimɔ , mana ngimɔ gangmɔ fɛt . Hapata , ɛnɛ lɛma gde mi ha wal ka mi ngoya nɛ ang .
46016007	Kpasawen , mi ngoy pen ha soko ɛnɛ nɛhasa na . Ma , mi ngoy bhɔn hinɛ ɛnɛ ma ngimɔ ing , ka Kongawan ngoya .
46016008	Mi bedung hakɛ ha Efeze gbo ha swe Pantekote .
46016009	Hazu hakɛ , Sɔ gbosasa dede wal ha mi tuka nde , mi ade tom pɛa nɛkpasa , ngase wi nɛdɔka ha sungoro mi .
46016010	Ka Timothée hɔa ha pɛ ɛnɛ , ɛnɛ aba wɛnɛ nɛ dede kɔ tuka nde , wɛnɛ adung nɛ totɛ . Hazu wɛnɛ ha dea tom pɛ Kongawan gbesi tuka mi .
46016011	Hazu ɛngi , ka ma wi ndang abhɛsiri wɛnɛ na . Hapata , ɛnɛ gde wɛnɛ ha wal nɛdedea tuka nde , wɛnɛ akifiri nɛ dede sila tɛ kpa mi . Hazu ɔ hinɛ hio ya ha Christ hakɛ ha kera wɛnɛ .
46016012	Ka bo nɛ̂ pɛ ya ɔ , Apolos , mi nɔsasa wɛnɛ ngimɔ nɛdɔka nde , wɛnɛ anɛ hinɛ hio olo ya ha pɛ ɛnɛ . Ma , a ngoy nɛa sising na . Ka wɛnɛ kpaa dede ngimɔ , a benɛ bin .
46016013	Ɛnɛ ayang la , nɛ dung nɛ nɔa nging ha mɛkara Christ . Ɛnɛ de mɔ fɛt tuka hio kpasa wei , nɛ ɛnɛ adung nɛ ngatɛ .
46016014	Ɛnɛ angoy may ha deamɔ pɛ ɛnɛ fɛt .
46016015	Hio ya mi , ɛnɛ ingɔ nde , Stefanas hinɛ hio wi mɛ twa pɛa fɛt nɛ̂ hio bosi wi ka mɛkara Christ ha kandɔnu Akai . Nɛ mbwa haa tɛ mbwa fɛt ha tom gbakara hio wi pɛ Sɔ . Mi mbo ɛnɛ nde ,
46016016	ɛnɛ aze nu hio wi tuka mbwa , nɛ nu wi fɛt ka gbɛngsi tɛ ha dea tom hinɛ mbwa .
46016017	Mi nɛ totɛ hazu tɛa pɛ Stefanas , Fortunatus nɛ Akaikus . Mbwa hapɛtɛ mi ha bhandi pɛ ɛnɛ .
46016018	Mbwa gasasa sila mi gbesi tuka mbwa bagasisi sila ɛnɛ . Ɛnɛ aba hio wi tuka mbwa nɛ zioa .
46016019	Hio giliwi mɔ hio eglize ha nu Azi fana ɛnɛ . Akilas nɛ Priscille hinɛ giliwi mɔ eglize ka wesiri may ha twa pɛ mbwa fana ɛnɛ nɛdedea nɛ ling Kongawan .
46016020	Hio ya ha Christ hakɛ fɛt fana ɛnɛ . Ɛnɛ fan may nɛ duyo mbuku tuka hio nzɔy wi pɛ Sɔ .
46016021	Yo nɛ̂ mi Paul , ka ngɛriki fani ɛngɛ nɛ tɛ kɔ mi .
46016022	Ka ma wi ngoy Kongawan na , fomi pɛ Sɔ aba wɛnɛ . Maranata ! Kongawan pɛ ɔ , mɛ tɛ !
46016023	Kongawan Jésus ade dede sila ha tɛ ɛnɛ .
46016024	Mi ngoya ɛnɛ fɛt ! Nɛ wal Jésus-Christ ɔ ha dea sɔy hinɛ may !
47001001	Yo nɛ̂ mi , Paul , hinɛ ya ɔ , Timothée ha ngɛriki takarata ɛngɛ . Sɔ saa mi gde wan-nɛtom pɛ Jésus-Christ tuka sila wa ngoya . Ɔ tomsi takarata ɛngɛ ha ɛnɛ , giliwi mɔ eglize pɛ Sɔ ha gasa le Korente , nɛ fin ha hio wi pɛ Sɔ ha kandɔnu Akai fɛt .
47001002	Sɔ , Bafa ɔ , hinɛ Kongawan Jésus-Christ ade dede sila ha tɛ ɛnɛ , nɛ aha ɛnɛ gaamɔ .
47001003	Mi lukisi Sɔ , Bafa mɛ Kongawan pɛ ɔ , Jésus-Christ . Wɛnɛ nɛ̂ Bafa ka de kobhe tɛ ɔ , nɛ wɛnɛ nɛ̂ Sɔ ka yɔkili ɔ ha zang mɔ fɛt .
47001004	Wɛnɛ ha yɔkala ɔ ha zang yeksamɔ pɛ ɔ fɛt tuka nde , ɔ adung nɛ ngatɛ hazu yɔkili nɛ hio olo wi ka dung ha zang tili yeksamɔ nɛtɛ-nɛtɛ gbesi tuka ka wɛnɛ yɔkala nɛ ɔ .
47001005	Christ kpaa yeksamɔ pentɛ , nɛ ɔ ha kpaa ndangtɛ yeksamɔ ɛngɛ nɛdɔka . Mɛgi , Sɔ ha yɔkala ɔ fin nɛdɔka nɛ wal Christ .
47001006	Ka ɔ kpa yeksamɔ , ɔ kpa yo hazu gbosisi wal ha ɛnɛ nde , Sɔ ayɔkili ɛnɛ nɛ kpasisi ɛnɛ . Ka Sɔ yɔkili ɔ , a de yo hazu yɔkili fin ɛnɛ tuka nde , ɛnɛ adung nɛ ngatɛ mɛ yɔng yini ha zang ndangtɛ yeksamɔ ka kpa ɔ fin .
47001007	Ɔ gde tazu ɔ fɛt ha tɛ ɛnɛ , hazu ɔ ingɔ nɛdedea nde , Sɔ ha yɔkala ɛnɛ nɛ ndangtɛ wal ka wɛnɛ yɔkili nɛ ɔ , hazu ɛnɛ ha kpaa ndangtɛ yeksamɔ ka kpa ɔ fin gbesi .
47001008	Hio ya , ɔ ngoya nde , ɛnɛ aing yeksamɔ ka kpaa ɔ ha nu Azi . Ɔ tɛ takiri nde , ɔ begbo haki nɛ zutunɔ na . Hazu yo dungɔ nɛ̂ gasa yeksamɔ ka wi lɛm mɛ kpasi ang na .
47001009	Ey , kpasawen , ɔ dungɔ ha takara ha sila ɔ nde , ɔ kpaa kita fio kari . Ma , mɔ hɔa mɛgi tuka nde , ɔ agde tazu ɔ ha ngatɛ pɛ ɔ na , ma , ha tɛ Sɔ ka gu hio wi ha fio yunɛ .
47001010	Yo nɛ̂ wɛnɛ ka kpasasa ɔ ha ngafio , nɛ ka bekpasisi ɔ ha yo fin . Ey , ɔ gde tazu ɔ ha wɛnɛ nde , a bekpasisi ɔ fin nɛ mbinga .
47001011	Sɔ bede mɛgi hazu ɛnɛ ha gbakara ɔ ha gɔa wɛnɛ hazu ɔ . A beze hio dɔka wi ka gɔ wɛnɛ hazu ɔ , nɛ a bede dede sila ha tɛ ɔ . Mɛgi hio wi nɛdɔka beha oeba ha wɛnɛ hazu ɔ .
47001012	Mɔ ka ɔ lɛma mɛ sutɛ hazua , yo nɛ̂ ɛngɛ : Ɔ ingɔ ha zang sila ɔ nde , ha bhandi fɛt ka ɔ yala ang ha nzan , nɛ pen mɔ fɛt ha soko ɛnɛ , ɔ dungɔ nɛ mɛndi nɛ saa sila ka tɛ nɛ wal Sɔ . Ɔ tɛ dung mɛgi nɛ wal mbaramɔ pɛ wi na , ma , nɛ wal dede sila pɛ Sɔ .
47001013	Ha zang hio takarata ndɔng ka ɔ ngɛriki tomsi ha ɛnɛ , ɔ ha ngɛraka mɔ nɛ saa . Ɛnɛ lɛma tɔl yo nɛ ze zanga nɛhasa . Mi ngoya nde , ɛnɛ aze zang ngɛrakamɔ pɔm fɛt .
47001014	Sising , ɛnɛ tɛ ze ka yo fɛt nɛdedea na . Ma , ha ngimɔ ka Kongawan Jésus bekifiri nɛ , ɛnɛ belukisi fin tɛ hazu ɔ , gbesi tuka ɔ ha lukoso tɛ hazu ɛnɛ .
47001015	Mi bagde tazu mi nde , ɛnɛ belukisi tɛ hazu mi . Mɛgi , mi bangoy mɛ hɔ ha pɛ ɛnɛ sɔngsi tuka nde , mi ade dede sila ha tɛ ɛnɛ ze bwa .
47001016	Mi bangoy mɛ hɔ ha pɛ ɛnɛ ha nɛa pɔm ha kandɔnu Masedoane , nɛ fin ha kiforoa ha Masedoane tuka nde , ɛnɛ agbakiri mi mɛ si ha Judée .
47001017	Ka mi babheki mɛ de mɔ mɛgi , mi zɔka yo tuka mɔ saka nde ? Mana ha bhɔngara mɔ mɛgi , mi dea mɔ tuka hio wi mɔ nzan , ka tɔ « ey » nɛ « way » ha ndangtɛ ngimɔ , nde ?
47001018	Sɔ nɛ mboazu , nɛ wɛnɛ ingɔ nde , wen ka mi tɔ ha ɛnɛ bo nɛ̂ « ey » nɛ « way » ha ndangtɛ ngimɔ na .
47001019	Mi , Silas nɛ Timothée , ɔ bulo wen hazu Jésus-Christ , Bewei pɛ Sɔ , ha soko ɛnɛ . Nɛ wɛnɛ tɛ hɔ hazu tɔ « ey » nɛ « way » na . Ma , wen pɛa ka nɛ̂ « ey » sɔna .
47001020	Nɛ wal wɛnɛ , Sɔ tɔa « ey » hazu lɛmsiri hio mɔ fɛt ka wɛnɛ gɔna nua . Mɛgi , yo nɛ wal wɛnɛ fin ka ɔ tɔ « Amen » hazu lukisi nɛ Sɔ .
47001021	Yo nɛ̂ Sɔ nɛ pɛa tɛ ka de nde , ɔ hinɛ ɛnɛ , ɔ adung nɛ nɔa nging ha dea sɔy hinɛ Christ . Yo nɛ̂ wɛnɛ fin ka weka ɔ gde nɛtɛ .
47001022	A gɔna dafu pɛa ha tɛ ɔ hazu osi nde , ɔ tɛ bo nɛ̂ hio wi pɛa . A donsa sila ɔ nɛ Nzɔy-Sɔtɛ hazu osi nde , a beha ɔ mɔ fɛt ka wɛnɛ gɔna nua .
47001023	Mi lɛm hɔ fin ha Korente na , hazu mi ngoy mɛ ha ngɔtɛ ha ɛnɛ na . Mi ani ha Sɔ mɛ kɛ wen pɔm . Ka yo bo nɛ̂ tɛwen na , ki wɛnɛ agbɛ mi .
47001024	Ɔ ngoy dung tuka kongawan hazu mɛkaramɔ pɛ ɛnɛ na , hazu ɛnɛ tɛ bo nɛ nɔa nging ha wal mɛkara Christ kari . Ma , ɔ ngoya dung nɛ̂ hio sɔy-tom pɛ ɛnɛ , ka ha totɛ ha ɛnɛ .
47002001	Mɛgi mi bhɔngara wen ha sila mi nde , ka nɛa pɔm ha pɛ ɛnɛ beha ngɔtɛ ha ɛnɛ nɛ mbinga , mi lɛm fin nɛ ha pɛ ɛnɛ na .
47002002	Ka mi haa ngɔtɛ ha ɛnɛ , ki mi kpa ma wi ka beha totɛ ha mi fin na . Wi ka mi ha ngɔtɛ ha wɛnɛ , beha fin totɛ ha mi mɛng ?
47002003	Yo nɛ̂ ɛngi ka mi ngɛraka ma takarata tomsi ha ɛnɛ . Mi tɛ ngoy mɛ nɛ ha pɛ ɛnɛ na , yu nde , hio wi ka lɛma mɛ ha totɛ ha mi , betɛ ha ngɔtɛ ha mi . Pɛ ɛnɛ , mi ingɔ nɛdedea nde , ka mi nɛ totɛ , ɛnɛ fɛt bedung nɛ totɛ fin .
47002004	Kpasawen , mi ngɛraka takarata ɛngi nɛ gasa ngɔtɛ nɛ ke ha sila mi , nɛ li mi dona nɛ milikwa . Mi ngɛraka yo bo hazu ha ngɔtɛ ha ɛnɛ na , ma , hazu osi ha ɛnɛ nde , mi ngoya ɛnɛ gdang .
47002005	Ma wi ndang ha soko ɛnɛ ka dea mɔ ngɔtɛ , a tɛ de yo ha mi na , ma , ha ɛnɛ fɛt . Nɛ mi lɛm ngbangsi wen pentɛ na . Yo bo nɛ̂ ha ɛnɛ fɛt gbi na , ma , ha hio ma wi ha soko ɛnɛ .
47002006	Sulo ɛnɛ ndulso wɛnɛ , nɛ ndulsomɔ ɛngɛ lɛma kari .
47002007	Sising , lɛma nde , ɛnɛ abisi sɛmbɔ pɛa , nɛ ɛnɛ ayɔkili wɛnɛ yu nde , gasa ngɔtɛ pentɛ betɛ dak wɛnɛ ha laka wal mɔ Sɔ gde .
47002008	Mɛgi , mi mbo ɛnɛ hazu gbasi ha wɛnɛ long nde , ɛnɛ bhɔna ha ngoya wɛnɛ .
47002009	Mi ngɛraka takarata ɛngi ha ɛnɛ hazu ing , mana ɛnɛ nɛ mboazu mɛ ze nu mi ha mɔ fɛt .
47002010	Nɛ ka ɛnɛ ha tiso ha ma wi , mi bede fin gbesi . Ka ma mɔ ang , ka mi lɛma mɛ ha tiso hazua , mi dea yo kari ha li Christ hazu wen pɛ ɛnɛ .
47002011	Mi dea mɛgi yu nde , Satan betɛ osili ɔ nɛ gan zu ɔ . Ey , mɔ ka wɛnɛ ngoya mɛ de , ɔ ingɔ yo nɛdedea pentɛ .
47002012	Ha ngimɔ ka mi hɔa ha le Troas hazu bul Dede Wen pɛ Christ , mi zɔka nde , Kongawan gbosasa wal ha mi long mɛ de tom pɛa .
47002013	Tangere , sila mi dungɔ ha gɔna hazu mi tɛ kpa ya ɔ , Tite , haki na . Yo nɛ̂ ɛngi , ka mi kɛatɛ nɛ hio wi mɛ Troas , nɛ mi pena nɛ ha kandɔnu Masedoane .
47002014	Ɔ ha oeba ha Sɔ hazu wɛnɛ ha ngbɔsa ɔ swe fɛt ha zang nzɔng ka nak pata Christ , wan-gan zu mɔ fɛt . Mɛgi , ha bhandi fɛt ka ɔ nɛ ang , ɔ ha gbasa ingɔmɔ hazu Christ tuka dede pɛl kulomɔ .
47002015	Ey , ɔ nɛ pɛ ɔ tɛ dung tuka dede pɛl kulomɔ ka Christ ha nɛ sadaka ha Sɔ . Pɛla ha lea zɔ hio wi ka Sɔ ngoya mɛ kpasisi mbwa , nɛ yo ha lea fin zɔ wi ndɔng ka yɔ mɔ .
47002016	Pɛlmɔ ɛngɛ beha fio ha wi ndɔng ka dung ha wal fio . Ma , yo beha tunɔ ha wi ndɔng ka Sɔ ngoy ha tunɔ . Mɛgi , yo nɛ̂ nge wi ka lɛma mɛ de tom bulo wen tɛ Christ , o nde ?
47002017	Dɔka wi ku Wen pɛ Sɔ de nɛ gɛnɛ , ma , pɛ ɔ , ɔ de mɛgi na . Yo nɛ̂ Sɔ ha tomsi ɔ , nɛ ɔ ha dea sɔy hinɛ Christ . Mɛgi ɔ bul wen nɛ saa sila ha li Sɔ .
47003001	Ɛnɛ takiri pɛ ɛnɛ nde , ɔ angara fin nɛ mbinga mɛ tɔ dede lingtɛ ɔ nɛ pɛ ɔ tɛ , nde ? Mana , lɛma nde , ɔ aosi ha ɛnɛ hio takarata ka tɔ dede lingtɛ ɔ , nde ? Mana , lɛma nde , ɛnɛ angɛriki takarata mɛgi hazu ɔ , nde ? Hio ma wi de mɛgi , ma , pɛ ɔ , ɔ de mɛgi na .
47003002	Yo nɛ̂ ɛnɛ nɛ tɛ ɛnɛ , ka dung tuka takarata pɛ ɔ . Christ ngɛraka yo ha zang sila ɔ tuka nde , wi fɛt atɔl nɛ ing yo .
47003003	Ey , yo gboa long ha li wi fɛt nde , ɛnɛ dung tuka takarata ka Christ ngɛraka nde , ɔ anɛ nɛ yo ha bhandi fɛt . A tɛ ngɛriki yo nɛ li takarata na , ma , nɛ Sɔtɛ pɛ tunɔ Sɔ . Nɛ a tɛ ngɛriki yo ha li papota na , ma , ha zang sila hio wi .
47003004	Ɔ tɔa wen ndɔng hazu ɔ gdea tazu ɔ fɛt ha tɛ Sɔ nɛ wal Christ .
47003005	Ɔ tɛ takiri nde , ɔ nɛ pɛ ɔ tɛ lɛma de tom ɛngɛ , ndang na . Yɔ nɛ̂ Sɔ ka ha ɔ ngatɛ mɛ de nɛ yo .
47003006	A haa ɔ ngatɛ mɛ dung nɛ̂ hio wan-tom ka bul wen mbombe nɔa mbon ha soko Sɔ nɛ wi . Nɔa mbon ɛngɛ tɛ tɛ nɛ wal mbonga na , ma , yo tɛa nɛ wal Nzɔy-Sɔtɛ . Hazu mbonga ka ɛ bangɛriki , gde wi ha fio , ma , Nzɔy-Sɔtɛ ha pɛa nɛ tunɔ .
47003007	Ɛ bangɛriki wen mbonga ha zu hio papota . Nɛ Moïse bade se tom ha si mbonga ɛngɛ , ka gde wi ha fio . Nɛ wal tom pɛa , wɛnɛ kpaa lɛkɛ-lɛkɛmɔ pentɛ , nɛ yoloa baa ha zang li wa . Yoloa dolsa hio wi mɔ kandɔ Israel mɛ zɔk zang li wa , ngase ka lɛkɛ-lɛkɛmɔ ɛngi tɛ bhɔn ngimɔ nɛzikoa na .
47003008	Mɛgi lɛkɛ-lɛkɛmɔ pɛ tom ka Nzɔy-Sɔtɛ ha dea , yoloa beba pen fɛt , na nde ?
47003009	Tom pɛ mbonga dungɔ nɛ lɛkɛ-lɛkɛmɔ , ngase ka yo gde wi ha kita fio . Mɛgi , tom gdea wi nzeng ha li Sɔ bedung nɛ lɛkɛ-lɛkɛmɔ pentɛ pet .
47003010	Mɔa lɛkɛ-lɛkɛmɔ tɛ bo nɛ̂ gbelemɔ , hazu mbombe lɛkɛ-lɛkɛmɔ nɛ gasaa pen fɛt .
47003011	Kpasawen , mɔ ka beyɛmili dungɔ nɛ lɛkɛ-lɛkɛmɔ , ma , mɔ ka bebhɔn kpoo bedung nɛ lɛkɛ-lɛkɛmɔ pentɛ pet .
47003012	Ɔ dona nɛ da , hazu ɔ gde tazu ɔ fɛt ha mɔ ndɔng .
47003013	Ɔ de mɔ tuka Moïse na . Wɛnɛ goka zang li wa nɛ la , yu nde hio kandɔ Israel betɛ ing nde , lɛkɛ-lɛkɛmɔ pɛa ha yɛmala .
47003014	Ma , takaramɔ pɛ mbwa tɛ bo nɛ ngaya . Hɔ ha swe mɛsɛ , la ɛngɛ ha goka takaramɔ pɛ mbwa ka mbwa tɔl takarata mɔ mɔa nɔa mbon . Yo sɔna nɛ wal dea sɔy hinɛ Christ , ka wi lɛma gu la ɛngɛ yunɛ .
47003015	Kanɛ swe mɛsɛ , ngimɔ fɛt ka mbwa tɔl hio takarata pɛ Moïse , la ɛngɛ ha gdɔka takaramɔ pɛ mbwa .
47003016	Ma , ka ma wi kiforo tɛ zɔk Kongawan , ha ndangtɛ ngimɔ ɛngi la ɛngɛ beyu ha takaramɔ pɛa .
47003017	Nɛ ka bo nɛ̂ pɛ Kongawan , wɛnɛ nɛ̂ Sɔtɛ . Nɛ ha bhandi fɛt ka Sɔtɛ pɛ Kongawan dung ang , wɛnɛ ha gdea hio wi sɛɛ .
47003018	Mɛgi , zang li ɔ fɛt tɛ bo nɛ kpɛa , nɛ yolo lɛkɛ-lɛkɛmɔ pɛ Kongawan ha baa ha zanga . Nɛ wal Sɔtɛ pɛa , Kongawan ha kpalsa ɔ tuka nde , ɔ aba tɛ hinɛ wɛnɛ . Nɛ ɔ ha kpaa lɛkɛ-lɛkɛmɔ pɛa nɛnɛ pen mɔ sɔngsi .
47004001	Sila ɔ kati na , hazu Sɔ dea kobhe tɛ ɔ , nɛ a gdea ɔ ha tom ɛngɛ .
47004002	Ɔ kafa dea mɔ foy nɛ mɔ wuso . Ɔ osili wi na , nɛ ɔ bul wen pɛ Sɔ nɛ dalo ha zanga na . Ma , ɔ gbasi nɛ tɛwen long ha hio wi . Mɛgi ingɔmɔ sila pɛ mbwa being nde , ɔ nɛ̂ hio mboazu wi ha li Sɔ .
47004003	Dede Wen ka ɔ bul , bhɔn nɛ gokaa ha li hio ma wi , ma , yo sɔna ha li hio wi ndɔng ka yɔa wal pɛ Sɔ .
47004004	Satan , gdanga sɔ mɔ nzan ɛngɛ , bhunzoko takaramɔ pɛ hio wan-kafi Sɔ . Mɛgi , mbwa lɛm zɔk yolo saamɔ pɛ Dede Wen na . Dede Wen ɛngɛ tɔ wen lɛkɛ-lɛkɛmɔ pɛ Christ , ka dung nɛ̂ kpasa zizi tɛ Sɔ .
47004005	Ey , ɔ bul wen tɛ ɔ ndang na , ma , ɔ bul wen tɛ Jésus-Christ , ka dung nɛ̂ Kongawan . Pɛ ɔ , ɔ nɛ̂ hio wan-tom pɛ ɛnɛ hazu Jésus .
47004006	Sɔ batɔ se : « Saamɔ aba ha zang tutum . » Nɛ yo nɛ̂ wɛnɛ fin , ka dea nde , saamɔ aba ha zang sila ɔ . Mɛgi , a gbosasa li ɔ tuka nde , ɔ aing lɛkɛ-lɛkɛmɔ pɛa , ka ba ha zang li Christ .
47004007	Ɔ gbesi tuka kpana ge , ka Sɔ kuo dedemɔ pɛa gde ha zanga . A dea mɛgi hazu gbasi long nde , gasa ngatɛ ka ɔ de nɛ tom , yo tɛ nɛ wal ɔ nɛ pɛ ɔ tɛ na , ma , nɛ wal wɛnɛ .
47004008	Ɔ ha kpaa tili yeksamɔ nɛtɛ-nɛtɛ fɛt , ma , yo gan zu ɔ na . Sila ɔ ha bhunzokoa , ma , ɔ bhɔna ka ha gdea tazu ɔ ha tɛ Sɔ .
47004009	Hio wi ha namala ɔ , ma , Sɔ lak ɔ gde na . Hio wi ha mɛla ɔ pi ha nu , ma , ɔ bhondi na .
47004010	Swe fɛt , tɛ ɔ ha kpaa ndangtɛ yimtɛ fio tuka Jésus bakpa , tuka nde , tunɔ pɛ Jésus agbasi fin tɛ ha tɛ ɔ .
47004011	Ha ngimɔ tunɔ pɛ ɔ fɛt , ɔ dung ha li fio hazu Jésus , tuka nde , tunɔ pɛa agbasi fin tɛ ha tɛ ɔ ka befe .
47004012	Mɛgi , fio ha dea tom ha tɛ ɔ , tuka nde , tunɔ ade tom ha tɛ ɛnɛ .
47004013	Takarata pɛ Sɔ tɔa nde : « Mi mɛkara Sɔ . Yo nɛ̂ ɛngi ka mi tɔ wen . » Ndangtɛ mɛkaramɔ ha dea tom ha tɛ ɔ , ɔ mɛkara Sɔ fin gbesi . Yo nɛ̂ ɛngi ka ɔ ha bulo Dede Wen .
47004014	Ey , ɔ ingɔ nɛdedea nde , Sɔ ka guo Kongawan Jésus ha soko hio fiowi , a begu fin ɔ hinɛ Jésus gbesi . Nɛ a begde ɔ hinɛ ɛnɛ fɛt ha li wa .
47004015	Mɔ ndɔng fɛt kpa may hinɛ ɔ hazu ɛnɛ , tuka nde , dɔka hio wi ka Sɔ de dede sila ha tɛ mbwa ayɛbhi pen mɔ sɔngsi . Mɛgi , hio dɔka wi nɛnɛ beha oeba nɛ lukosomɔ ha Sɔ .
47004016	Yo nɛ̂ ɛngi , ka sila ɔ lɛm kati na . Nɛ ngase ka tɛ ɔ ha yɛmala tikiring-tikiring , tunɔ pɛ ɔ ka dung ha sila ɔ , ha kpaa ngatɛ swe nɛ swe .
47004017	Bebe yeksamɔ ndɔng ka kpa ɔ sising , bepen . Ma , yo ha bhɔngara gasa lɛkɛ-lɛkɛmɔ hazu ɔ . Nɛ lɛkɛ-lɛkɛmɔ ɛngɛ pena mɔ fɛt nɛ yo bebhɔn kpoo .
47004018	Mɔ ka wi lɛma zɔk , ɔ gde li ɔ ha yo na , ma , ɔ ha gdea li ɔ ha mɔ ka wi lɛm zɔk yo na . Hazu mɔ ka wi lɛma zɔk , bebhɔn ngimɔ tikiring sɔna . Ma , mɔ ka wi zɔk na , bebhɔn kpoo nɛ kpoo .
47005001	Hakɛ ha zu nu tɛ ɔ dung tuka gbamsa ka beyangili . Kpasawen , ɔ ingɔ nde , ha ngɔn Sɔ beha ɔ ma mbing twa ka tɛ nɛ wal wi na , ma , ka bebhɔn kpoo nɛ kpoo .
47005002	Sising ɔ ha gɔfa hazu ɔ nɛ hɛl mɛ le ha zang mbombe twa mɔ ngɔn .
47005003	Ka bo nde , ɔ lɛm le ha zang mbombe twa ɛngɛ na , ki ɔ bedung nɛ sɔngɛrɛ hapata fio .
47005004	Ha ngimɔ fɛt ka ɔ ha zang gbamsa , ɔ ha gɔfa hazu yo ha yimtɛ nɛ yeksamɔ ha ɔ pentɛ . Yo bo nde , ɔ ngoya gbo ha zang gbamsa ɛngɛ na , ma , ɔ ngoya le ha zang mbombe twa mɔ ngɔn , tuka nde , mɔ ka befe akifiri ha mɔ ka bebhɔn nɛ zutunɔ .
47005005	Sɔ haa Nzɔy-Sɔtɛ ha ɔ hazu osi long nde , yo nɛ̂ wɛnɛ nɛ pɛa tɛ ka bhɔngara mɔ mɛgi hazu ɔ kari .
47005006	Ɔ ingɔ nde , ha bhɔna nɛ tɛ ɛngɛ , ɔ bhɔna ka nɛ yɛa nɛ Kongawan . Ma , ngase ɛngi , sila ɔ dona nɛ da ngimɔ fɛt .
47005007	Ey , ɔ ha dea mɔ fɛt nɛ wal mɛkaramɔ , ɔ tɛ hɔ ka ha ngimɔ zɔka mɔ na .
47005008	Sila ɔ dona nɛ da , nɛ ɔ nɛ hɛl mɛ lak tɛ ɛngɛ gde , hazu nɛ nɛ dung hapɛtɛ Kongawan .
47005009	Ma , ngase ka ɔ bhɔna ka nɛ tɛ ɛngɛ , ngase ka ɔ laka yo gde , ɔ ngoya sɔna nde , ɔ ade nɛ mɔ ka ha totɛ ha wɛnɛ .
47005010	Hazu , lɛma nde , ɔ hinɛ ɛnɛ fɛt ahɔ ha li Christ tuka nde , wɛnɛ agɔn kita ha zu ɔ . A bekɛ ɔ ndang ndang fɛt lɛm nɛ dedemɔ mana nɛ gdangamɔ ka ɔ dea ha ngimɔ ka ɔ dungɔ nɛ tɛ ɛngɛ .
47005011	Ɔ ingɔ wal mɛ yu ke Kongawan . Yo nɛ̂ ɛngi ka ɔ ki wal mɛ de mɔ fɛt tuka nde , hio wi amɛkiri wɛnɛ . Sɔ ingɔ ɔ nɛdedea , nɛ ɔ gdea tazu ɔ ha tɛ ɛnɛ nde , ha zang sila ɛnɛ , ɛnɛ ingɔ ɔ nɛdedea fin .
47005012	Ɔ tɔ fin dede lingtɛ ɔ ha ɛnɛ nɛ pɛ ɔ tɛ na . Ma , ɔ ngoya sɔna mɛ ha ɛnɛ wal mɛ sutɛ hazu ɔ . Mɛgi , ɛnɛ lɛma gdɔki nu wi ndɔng ka sutɛ hazu mɔ pɛ mbwa ka gbo long , ha bhandi mɔ ka dung ha zang sila mbwa .
47005013	Ka hio ma wi tɔ nde , ɔ bo nɛ zu fin na , yo nɛ̂ hazu Sɔ . Ma , ka ɔ nɛ dede zu , yo nɛ̂ hazu gbakiri nɛ ɛnɛ .
47005014	Ngoy ka Christ ngoya nɛ ɔ , ha ngbɔsa ɔ ha deamɔ pɛ ɔ fɛt . Ɔ ingɔ nɛdedea nde , ma wi ndang , yo nde Christ , fea gɔn zu wi fɛt . Ɛngi osi nde , wi fɛt fea .
47005015	A fea gɔn zu wi fɛt tuka nde , hio wi ka kpaa mbombe tunɔ , ade fin mɔ hazu mbwa nɛ pɛ mbwa tɛ na , ma , hazu wɛnɛ , ka fea gɔn zu mbwa , nɛ ka guotɛ ha soko hio fiowi .
47005016	Hazu ɛngi , ɔ lɛm ing fin wi nɛ wal ndɔkitɛ mɔ nzan na . Sɔngsi , ɔ ingɔ Christ mɛgi , ma , sising , ɔ ing wɛnɛ mɛgi fin na .
47005017	Mɛgi , wi ka de sɔy hinɛ Christ , tɛ bo nɛ̂ mbombe wi . Mɔa mɔ pena , nɛ mbombe mɔ hɔa kari .
47005018	Mɔ ndɔng fɛt tɛa nɛ wal Sɔ , ka bhɔngara mɔ ha soko wa hinɛ ɔ nɛ wal Christ . Sɔ gdea ɔ ha tom mɛ yɛbhisi dɔka hio wi ka wɛnɛ bhɔngara mɔ hinɛ mbwa .
47005019	Kpasawen , Sɔ bhɔngara mɔ ha soko wa hinɛ hio wi mɔ nzan nɛ wal Christ . A tɔl gdangamɔ pɛ mbwa na . Nɛ wɛnɛ tomsa ɔ mɛ bul wen bhɔngaramɔ ɛngɛ .
47005020	Hazu ɛngi , ɔ tɔ wen ha olo nu Christ . Sɔ nɛ pɛa tɛ mbo ɛnɛ nɛ wal wen nu ɔ . Mɛgi , nɛ ling Christ , ɔ ba nanga ɛnɛ nde , ɛnɛ agde Sɔ abhɔngiri mɔ ha soko wa hinɛ ɛnɛ .
47005021	Christ tɛ de ma gdangamɔ ndang na . Ma , ngase ɛngi , Sɔ kuo gdangamɔ pɛ ɔ gde ha zu Christ tuka nde , ɔ adung nzeng ha li wa nɛ wal wɛnɛ .
47006001	Mɛgi , ɔ ka de tom hinɛ Sɔ , ɔ mbo ɛnɛ nde , ka ɛnɛ azɔk dede sila ka Sɔ dea ha tɛ ɛnɛ tuka gbelemɔ na .
47006002	Kpasawen , Sɔ batɔ : « Mi zea mɛ ha dede ngimɔ , mi gbakara mɛ ha swe kpasisi wi . » Ɛnɛ zɔk , kpasa dede ngimɔ lɛma kari , swe kpasisi wi lɛma kari .
47006003	Ɔ ngoy nde , ma wi ndang afɛngsi tom pɛ ɔ na . Yo nɛ̂ ɛngi , ka ɔ de mɔ fɛt tuka nde , ma wi ndang akɔ nanga wa ha tɛ ɔ ha wal mɔ Sɔ na .
47006004	Ma , ha deamɔ pɛ ɔ fɛt , ɔ ha osa nde , ɔ nɛ̂ hio wan-tom pɛ Sɔ : Ɔ ha yɔnga yini ha zang hio yeksamɔ , ha zang ngamɔ , nɛ ha zang ngɔtɛ .
47006005	Hio wi ha mɛla ɔ , mbwa ha pio ɔ ha twa zɔbhɔ , nɛ mbwa ha dea woto-wotomɔ ha tɛ ɔ . Ɔ ha dea hio ngatom , ɔ kpa wal mɛ ɔ la na , nɛ yɔngamɔ ha kɔpa ɔ .
47006006	Ma , sila ɔ nɛ saa , ɔ ingɔ tɛwen pɛ Sɔ , ɔ ha baa sila nɛ kɔ , ɔ ha dea ngay , sila ɔ dona nɛ Nzɔy-Sɔtɛ , ɔ ha ngoya hio wi nɛ sila ndang ,
47006007	nɛ ɔ ha bulo tɛwen nɛ wal ngatɛ pɛ Sɔ . Dea mɔ nzeng dung tuka mɔ-bibulo ha kɔ ɔ hazu sungiri nɛ hio kɔmbɛ , nɛ hazu pam nɛ tɛ ɔ fin .
47006008	Hio ma wi ha baa ɔ nɛ zioa , nɛ hio ma ha pio foy ha li ɔ . Hio ma wi ha tɔa dede lingtɛ ɔ , nɛ hio ma ha tɔa gdanga lingtɛ ɔ . Hio ma wi ha zɔka ɔ tuka wan-tɔ dalo , ma , ɔ nɛ̂ hio wan-tɔ tɛwen .
47006009	Hio wi ha zɔka ɔ tuka wi ka mbwa ing na , ma , mbwa ingɔ ɔ nɛdedea . Hio wi ha zɔka ɔ tuka wi ka dung sanga nɛ fio , ma , ɔ bhɔna nɛ zutunɔ . Hio wi ha ndulso ɔ , ma , mbwa gbɛ ɔ na .
47006010	Hio wi ha haa ngɔtɛ ha ɔ , ma , ɔ ha dea totɛ swe fɛt . Ɔ dung tuka fabha wi , ma , ɔ ha yɛbhasa kpaamɔ pɛ hio dɔka wi . Ɔ dung tuka wi ka bo nɛ mɔ na , ma , ɔ kpaa mɔ fɛt kari .
47006011	Ɛnɛ , hio wi mɛ Korente , ɔ tɔa mɔ fɛt long ha ɛnɛ . Ɔ gbosasa sila ɔ ha ɛnɛ .
47006012	Pɛ ɔ , ɔ tɛ gdɔki sila ɔ ha ɛnɛ na , ma , ɛnɛ gdɔka sila ɛnɛ ha ɔ .
47006013	Mɛgi , mi wolmɔ ha ɛnɛ tuka ha hio bem pɔm nde , ɛnɛ agbosisi sila ɛnɛ ha ɔ , tuka ka ɔ gbosasa nɛ sila ɔ ha ɛnɛ kari .
47006014	Ka ɛnɛ adung ha ndanga litom ndang hinɛ hio wan-kafi Sɔ na . Nzengmɔ hinɛ gdangamɔ lɛma de sɔy hinɛ may mɛng ? Saamɔ hinɛ tutum lɛma dung ha ndanga bhandi ndang mɛng ?
47006015	Christ hinɛ Satan lɛma dung nɛ ndanga sila ndang mɛng ? Wan-mɛkiri Sɔ lɛma de sɔy hinɛ wan-kafi Sɔ mɛng ?
47006016	Hio gbele sɔ lɛma kpa bhandi ha gasa twa Sɔ mɛng ? Kpasawen , ɔ nɛ̂ twa pɛ tunɔ Sɔ , gbesi tuka wɛnɛ tɔa : « Mi bede le ha soko mbwa , nɛ mi beyal ha soko mbwa . Mi bedung nɛ̂ Sɔ pɛ mbwa , nɛ mbwa bedung nɛ̂ kandɔ pɔm . »
47006017	Kongawan tɔa fin : « Ɛnɛ akɛtini soko hinɛ hio wi ndɔng , ɛnɛ adung nɛtɛ . Ka ɛnɛ andɔ ma mɔ nzing ndang na , nɛ mi beba ɛnɛ nɛ dede kɔ .
47006018	Mi bedung nɛ̂ bafa ɛnɛ , nɛ ɛnɛ bedung nɛ̂ hio bem pɔm . Yo nɛ̂ Kongawan , wan-zu mɔ fɛt , ha tɔ wen mɛgi . »
47007001	Hio ndɔngsila mi , hio gɔnanu ndɔng pɛ Sɔ , yo nɛ̂ hazu ɔ . Mɛgi ɔ asasisi tɛ ɔ nɛ sila ɔ ha nzing mɔ fɛt . Ɔ ayu Sɔ nɛ gbɛngsi tɛ ɔ mɛ dung nɛ̂ hio nzɔy wi pɛa ka lɛma wɛɛ .
47007002	Ɛnɛ aha sila ɛnɛ ha ɔ . Ɔ tɛ de gdangamɔ sungiri nɛ ma wi ndang na , ɔ tɛ bhondisi ma wi na , nɛ ɔ tɛ yɔng ma wi nɛgbelea na .
47007003	Mi tɛ tɔ mɔ ndɔng hazu gɔn kita ba nɛ ɛnɛ na . Kpasawen , mi tɔ ha ɛnɛ tuka mɔ sɔngsi nde , ɔ ngoya ɛnɛ gdang , ngase ɔ bebhɔn nɛ zutunɔ , ngase ɔ befe .
47007004	Mi gdea tazu mi fɛt ha tɛ ɛnɛ , nɛ mi ha lukoso tɛ hazu ɛnɛ . Ha zang yeksamɔ fɛt ka kpa ɔ , sila mi nɛ gaa , nɛ sila mi dona nɛ totɛ hɛrr .
47007005	Nɛ fin , ka ɔ hɔa ha kandɔnu Masedoane , ɔ tɛ kpa ngimɔ ɔmatɛ na . Ɔ kpaa yeksamɔ nɛ wal nɛtɛ-nɛtɛ fɛt . Hio wi guotɛ sungiri nɛ ɔ , nɛ sila ɔ dungɔ nɛ ke .
47007006	Sɔ ka yɔkili hio wan-ngɔtɛ , yɔkala ɔ nɛ wal hɔa pɛ Tite .
47007007	Nɛ yo bo sɔna nɛ̂ hɔa pɛ Tite ka yɔkala ɔ na , ma , yo fin nɛ̂ yɔkalamɔ ka ɛnɛ yɔkala nɛ wɛnɛ . A tɔa ha ɔ nde , ɛnɛ ngoya mɛ zɔk mi pentɛ , ɛnɛ ha dea ngɔtɛ hazu mɔ ka hɔa ha soko ɔ hinɛ ɛnɛ , nɛ ɛnɛ nɛ da mɛ le gdong mi . Wen ndɔng fɛt haa totɛ ha mi pen mɔ sɔngsi .
47007008	Kpasawen , takarata ka mi batomsi ha ɛnɛ , haa ngɔtɛ ha ɛnɛ . Ma , mi takiri fin hazua na . Sɔngsi mi takara mɔ hazu mi zɔka nde , takarata ɛngɛ haa ngɔtɛ ha ɛnɛ ngimɔ tikiring .
47007009	Sising mi nɛ totɛ , bo hazu mi haa ngɔtɛ ha ɛnɛ na , ma , hazu ngɔtɛ ɛngɛ dea nde , ɛnɛ akifiri sila ɛnɛ . Yo nɛ̂ Sɔ ka mɛkara nde , ɛnɛ akpa ngɔtɛ ɛngɛ . Mɛgi , mi tɛ de gdangamɔ ha tɛ ɛnɛ ndang na .
47007010	Ngɔtɛ ɛngɛ ka Sɔ mɛkara ang , de nde , wi akifiri sila wa nɛ kpa wal mɛ kpasi . Mɛgi , wi ndang lɛm takiri mɔ hazu tili ngɔtɛ mɛgi na . Ma , ngɔtɛ ka wi kifiri sila wa hazua na , ku wɛnɛ nɛnɛ ha fio ha li Sɔ .
47007011	Sɔ dea gasa tom ha soko ɛnɛ nɛ wal ngɔtɛ ɛngɛ . Ɛnɛ azɔk dɔka mɔ , ka hɔa nɛ wal yo : Ɛnɛ ha gbɛngsa tɛ mɛ osi nde , ma wen bo ha zu ɛnɛ na , ɛnɛ ha dea yimsila sungiri nɛ gdangamɔ , ɛnɛ nɛ ke hazu de gdangamɔ , ɛnɛ nɛ hɛl mɛ zɔk mi fin , ɛnɛ nɛ da mɛ de tom ha Sɔ , nɛ ɛnɛ ha ndulso wan-de gdangamɔ . Nɛ wal mɔ ndɔng fɛt , ɛnɛ nɛ tɛ ɛnɛ osa nde , wen pɛ wan-de gdangamɔ ɛngɛ bo fin ha zu ɛnɛ na .
47007012	Mɛgi , gasa zuwen pɛ takarata ka mi batomsi ha ɛnɛ , bo hazu wi ka dea gdangamɔ na , nɛ yo bo fin hazu wi ka wɛnɛ dea gdangamɔ ha tɛ wa na . Ma , yo nɛ̂ hazu ha ɛnɛ wal mɛ gbasi ha li Sɔ nde , ɛnɛ ha zɔka mɔ hazu ɔ nɛhasa .
47007013	Mɔ ndɔng fɛt yɔkala ɔ nɛkpasa . Yo bo sɔna nɛ̂ ɛngi ka yɔkala ɔ na , ma , ɔ dea totɛ pen mɔ sɔngsi , ka ɔ zɔka nde , Tite nɛ totɛ ha kiforo pɛa , hazu ɛnɛ fɛt gasasa sila wa .
47007014	Sɔngsi nɛa pɛa ha pɛ ɛnɛ , mi lukoso ɛnɛ ha li wa . Nɛ ɛnɛ tɛ pi foy ha li mi hazua na . Ma , deamɔ pɛ ɛnɛ osa nde , mi tɔa tɛwen ka mi lukoso ɛnɛ ha li Tite , gbesi tuka ka mi tɔ nɛ tɛwen swe fɛt .
47007015	Sising , wɛnɛ gbosasa sila wa ha ɛnɛ nɛkpasa , hazu tazu wa gbaa nde , ɛnɛ zea nu wa ha mɔ fɛt , nɛ ɛnɛ baa wɛnɛ nɛ zioa nɛ tututu sila .
47007016	Ey , mi nɛ totɛ hazu mi lɛma gde tazu mi ha tɛ ɛnɛ ha mɔ fɛt .
47008001	Hio ya mi , ɔ ngoya nde , ɛnɛ aing mɔ ka Sɔ dea nɛ wal dede sila pɛa ha giliwi mɔ hio eglize ha Masedoane .
47008002	Dɔka yeksamɔ ka kpaa mbwa , wea sila mbwa nɛkpasa . Ma , mbwa dungɔ swe fɛt nɛ totɛ . Ngase mbwa nɛ̂ hio fabha wi nɛkpasa , mbwa haa mɔ nɛdɔka pen fɛt .
47008003	Mi tɔ ha ɛnɛ nde , mbwa haa mɔ nɛdɔka lɛm nɛ ngatɛ pɛ mbwa , nɛ fin pen zua . Ma wi ndang tɛ nɔsisi mbwa mɛ de mɛgi na .
47008004	Mbwa nɛ pɛ mbwa tɛ alanu ha ɔ tuka nde , ɔ aha wal ha mbwa mɛ ha kɔ ha tom gbakara hio wi pɛ Sɔ ha Jérusalem .
47008005	Mbwa tɛ ha sɔna nɛ mɔ ka ɔ batakiri hazua na , ma , sɔngsi mɔ fɛt mbwa haa tɛ mbwa ha Kongawan . Nɛ hapata , mbwa haa tɛ mbwa ha ɔ fin tuka Sɔ ngoya .
47008006	Tite angara tom wesara mbɔli ha pɛ ɛnɛ hazu hio wi pɛ Sɔ ha Jérusalem . Yo nɛ̂ ɛngi ka ɔ mboa wɛnɛ mɛ kifiri nɛ ha pɛ ɛnɛ hazu lɛmsiri dede tom ɛngɛ .
47008007	Ha pɛ ɛnɛ , mɔ fɛt ang nɛdɔka : Mɛkaramɔ , ngatɛ mɛ tɔ wen nɛdedea , hɛl mɛ gbɛngsi tɛ , ingɔmɔ , ngoy ka ɛnɛ ngoy nɛ ɔ . Mɛgi , ɔ ngoya nde , ɛnɛ ade fin dede tom ɛngɛ tuka hio wi ka mɔ fɛt ang nɛdɔka .
47008008	Mi tɛ ha nu ha ɛnɛ mɛ de mɛgi na . Ma , mi osi ha ɛnɛ hɛl ka hio mbinga de nɛ tom , hazu zɔk nde , mana ɛnɛ ngoya hio ya ɛnɛ nɛkpasa .
47008009	Ɛnɛ ingɔ nde , Kongawan pɛ ɔ , Jésus-Christ , ha dea dede sila pentɛ . Wɛnɛ ka badung nɛ̂ wan-kpamɔ , tɛ bo nɛ̂ fabha wi hazu ɛnɛ tuka nde , ɛnɛ atɛ hio wan-kpamɔ nɛ wal tɛa fabha wi pɛa .
47008010	Ha bɛlɛ ka pena , ɛnɛ dungɔ nɛ̂ hio bosi wi ka bheka mɛ ha mɔ , nɛ ka angara haa mɔ kari . Mɛgi , pɛ ɛnɛ , mi takiri nɛdedea nde ,
47008011	ɛnɛ alɛmsiri haa mɔ ɛngɛ sising lɛm nɛ kpaamɔ pɛ ɛnɛ . Ɛnɛ alɛmsiri yo nɛ ndangtɛ dede sila ɛngɛ , ka ɛnɛ bheka mɛ de nɛ yo .
47008012	Mana mɔ ha kɔ wi , mana mɔ bo ha kɔ wia na , ka wɛnɛ ha mɔ nɛ dede sila lɛm nɛ mɔa , Sɔ bezɔk haamɔ pɛa nɛ dede li .
47008013	Mi tɛ ngoy mɛ ɔksi ɛnɛ hazu ngbangsi hio mbinga na . Ma , mi ngoya nde , ɛnɛ fɛt adung gbesi .
47008014	Sising , ɛnɛ nɛ yɛbhɛ-yɛbhɛ kpaamɔ . Mɛgi ɛnɛ lɛma gbakiri hio wi ka mɔ kɔpi mbwa . Hapata , ka mbwa bedung bin nɛ yɛbhɛ-yɛbhɛ kpaamɔ , mbwa begbakiri ɛnɛ ha ngimɔ ka mɔ bekɔpi ɛnɛ . Tuka ɛngi , ɛnɛ fɛt bedung gbesi .
47008015	Yo nɛ̂ ɛngi , ka ɛ bangɛriki ha takarata pɛ Sɔ : « Wi ka kaya mɔ nɛdɔka , mɔ pɛa tɛ pen tɛ na , nɛ wi ka kaya tikiring , mɔ tɛ kɔpi wɛnɛ na . »
47008016	Ɔ lukisi Sɔ hazu wɛnɛ gdea hɛl ha sila Tite mɛ gbakiri ɛnɛ fin tuka ɔ ha dea .
47008017	Ka ɔ ana Tite mɛ nɛ ha pɛ ɛnɛ , a mɛkara . Pen fɛt , wɛnɛ nɛ pɛa tɛ ngoya mɛ nɛ ha pɛ ɛnɛ hazu sila wa dona nɛ hɛl mɛ gbakiri ɛnɛ .
47008018	Ɔ tomsa ma ya ɔ ndang hinɛ wɛnɛ fin . Giliwi mɔ hio eglize fɛt ha lukoso tom bulo Dede Wen ka wɛnɛ ha dea .
47008019	Yo bo sɔna nɛ̂ ɛngi na , ma , giliwi mɔ hio eglize weka wɛnɛ tuka sɔy-yali pɛ ɔ hazu nɛ nɛ kapini mbɔli ka mbwa wesara nɛ dede sila . Ɔ bede tom ɛngɛ hazu lukisi nɛ Kongawan , nɛ hazu osi fin nde , ɔ nɛ hɛl mɛ gbakiri hio ya ɔ .
47008020	Mbɔli ɛngɛ dɔka gdang , nɛ ɔ ngoya konzi yo nɛ mboazu , yu nde , hio wi betɛ fɛngsi tom pɛ ɔ .
47008021	Ɔ ha kio wal mɛ de mɔ ka dung nzeng bo sɔna ha li Kongawan na , ma , ha li hio wi fin .
47008022	Ɔ tomsa fin ma ya ɔ ndang hinɛ hio wi ndɔng bwa . Ɔ wea sila wa ngimɔ nɛdɔka , nɛ ɔ kpaa nde , wɛnɛ nɛ hɛl dea tom pɛ Sɔ swe fɛt . Sising wɛnɛ nɛ hɛla pen mɔ sɔngsi , hazu a gdea tazu wa fɛt ha tɛ ɛnɛ .
47008023	Pɛ Tite , ɛnɛ ingɔ fɛt nde , wɛnɛ nɛ̂ sɔy-tom pɔm ka de tom hinɛ mi hazu gbakiri nɛ ɛnɛ . Pɛ hio ya ndɔng bwa ka nɛ hinɛ wɛnɛ , yo nɛ̂ giliwi mɔ hio eglize ha tomsi mbwa . Deamɔ pɛ mbwa fɛt ha haa lukosomɔ ha Christ .
47008024	Ɛnɛ aosi ha hio ya ndɔng nde , ɛnɛ ngoya mbwa nɛkpasa . Mɛgi , giliwi mɔ hio eglize being nde , ɔ lukisi tɛ hazu ɛnɛ ha li mbwa nɛ wala .
47009001	Ha wen haa mɔ ha hio wi pɛ Sɔ ha Jérusalem , mi lɛm yeksi tɛ mi mɛ ngɛriki mɔ ha ɛnɛ hazua na .
47009002	Hazu mi ingɔ kari nde , ɛnɛ nɛ pɛ ɛnɛ tɛ ngoya gbakara mbwa fin . Swe fɛt mi ha lukoso tɛ hazu ɛnɛ ha li hio ya mɔ Masedoane nde , ɛnɛ , hio ya mɔ Akai , angara wesara mɔ ha bɛlɛ ka pena . Nɛ sulo mbwa angara haa mɔ fin , ka mbwa zea wen hɛl dea tom pɛ ɛnɛ .
47009003	Mi tomsi hio ya ɔ ndɔng ha pɛ ɛnɛ tuka nde , ɛnɛ abhɔngiri hio mɔ fɛt nɛkpasa tuka mi tɔa wena . Hazu mi ngoy nde , mi alukisi tɛ hazu ɛnɛ nɛgbelea na .
47009004	Ka hio ya mɔ Masedoane ka benɛ hinɛ mi ha pɛ ɛnɛ bezɔk nde , ɛnɛ tɛ wesiri mɔ na , ki foy bede ɔ ha li mbwa hazu ɔ tɔa nde , ɔ ingɔ ɛnɛ nɛdedea . Nɛ gasa foy ka beba ɛnɛ , mi lɛm tɔ wena na .
47009005	Mɛgi mi zɔka nɛdedea nde , mi ambo hio ya ɔ ndɔng tar mɛ pen sɔngsi nɛ mi . Mbwa bewesiri mɔ ka ɛnɛ gɔna nua mɛ ha nɛ dede sila . Mɛgi , ka mi behɔ , mi bekpa nɛ gɔni mɔ ka ɛnɛ wesara , nɛ yo beosi nde , ɛnɛ tɛ ha yo nɛ ngambi na , ma , ɛnɛ haa yo nɛ dede sila .
47009006	Tazu ɛnɛ agba nɛ zɛngwen ɛngɛ : « Wi ka gun mɔ tikiring , a bebhi tikiring fin . Nɛ wi ka gun mɔ nɛdɔka , a bebhi nɛdɔka fin . »
47009007	Mɛgi , dea nde , wi ndang ndang fɛt aha mɔ tuka mbwa bheka ha sila mbwa . Ka ɛnɛ aha mɔ nɛ ngɔtɛ na , nɛ ka wi anɔsisi ɛnɛ nɔsisi na , hazu Sɔ ngoya nɛ wi ka ha mɔ nɛ totɛ .
47009008	Sɔ lɛma ha ɛnɛ hio tili dedemɔ fɛt nɛdɔka tuka nde , mɔ pɛ ɛnɛ alɛm swe fɛt ha wal fɛt , nɛ mɔ pɛ ɛnɛ angbɔl hazu de nɛ ngay ha wal fɛt .
47009009	Tuka ɛ ngɛraka ha takarata pɛ Sɔ : « Wɛnɛ ha haa mɔ nɛdɔka ha hio fabha wi , nɛ dea ngay pɛa bebhɔn kpoo . »
47009010	Sɔ ka ha kpalmɔ ha wan-pɛ kpalmɔ nɛ fin mampa mɛ yɔng , wɛnɛ beha ɛnɛ fin hio kpalmɔ mɛ pɛ , nɛ wɛnɛ beyɛbhisi hio kpalmɔa . Mɛgi , dea ngay pɛ ɛnɛ beway nɛ dɔka wayaa .
47009011	Sɔ beha ɛnɛ kpaamɔ ka lɛm hazu ɛnɛ , tuka nde , ɛnɛ akpa wal mɛ de ngay swe fɛt . Mɛgi dɔka wi belukisi Sɔ hazu mɔ ka ɛnɛ gde ha kɔ ɔ mɛ ku nɛnɛ ha mbwa .
47009012	Hazu tom haa mɔ belɛmsiri mɔ bwa : Yo begbakiri hio wi pɛ Sɔ nɛ mɔ ka kɔpi mbwa , nɛ yo bede nde , dɔka wi betɔ oeba ha Sɔ hazua .
47009013	Tom haa mɔ ɛngɛ begbasi long nde , ɛnɛ nɛ mboazu ha li Sɔ . Hio wi pɛ Sɔ ha Jérusalem belukisi Sɔ hazu ɛnɛ zea nu wa nɛ de mɔ lɛm nɛ Dede Wen pɛ Christ . Mbwa belukisi wɛnɛ fin hazu ɛnɛ kapana mɔ nɛ dede sila hinɛ mbwa nɛ hinɛ hio olo wi pɛ Sɔ fɛt .
47009014	Mbwa bengoy ɛnɛ nɛkpasa , nɛ mbwa begɔ Sɔ hazu ɛnɛ , hazu Sɔ ha dea dede sila ha tɛ ɛnɛ pentɛ pet .
47009015	Ɔ aha oeba ha Sɔ hazu zengem dedemɔ pen fɛt ka wɛnɛ haa ha ɔ !
47010001	Mi , Paul , mi mbo ɛnɛ nɛ wal gaa sila nɛ dede sila pɛ Christ . Hio ma wi ha tɔa wen ha tɛ mi nde , ha ngimɔ ka mi dung hinɛ ɛnɛ haki , mi nɛ mɛndi , nɛ ka mi bo hinɛ ɛnɛ na , mi ha fuo da ha ɛnɛ .
47010002	Mɛgi , mi gɔ ɛnɛ nde , ka ɛnɛ anɔsisi mi mɛ fu da ka mi behɔ ha pɛ ɛnɛ na . Ma , mi being wal mɛ osi da pɔm ha hio wi ndɔng ka tɔ nde , deamɔ pɛ ɔ lɛma nɛ ndɔki deamɔ pɛ hio wi mɔ nzan .
47010003	Ey , kpasawen , ɔ fin , ɔ nɛ̂ wi , ma , bulo ka ɔ bi , yo lɛm nɛ ndɔkitɛ wi na .
47010004	Nɛ mɔ-bibulo pɛ ɔ tɛ nɛ wal wi na , ma , yo tɛ nɛ wal Sɔ . Mɔ-bibulo pɛ ɔ nɛ ngatɛ mɛ yangili hio gasa ngatɛ fɛt ka sungiri Sɔ . Ɔ ha yangala hio takaramɔ hazu Sɔ ka bo nɛ wala na .
47010005	Ɔ ha yangala hio wen fɛt ka hio wan-sutɛ tɔ hazu gdɔki wal mɛ ing Sɔ . Nɛ hio takaramɔ fɛt ka hio wi takiri ha sila mbwa , ɔ ha gana zua tuka nde , mbwa aze nu Christ .
47010006	Ha ngimɔ ka ɔ zɔka nde , ɛnɛ ha zea nu Christ nɛ wala , ɔ bedung gdungɛ-gdungɛ mɛ ndulsi ɛ ndɔng ka bhɔna ha kafa zea nu wa .
47010007	Pɛ ɛnɛ , ɛnɛ ingɔ kanɛ gbaa soko mɔ ka dung ha li wi long . Ka ma wi ha soko ɛnɛ zɔk tɛ wa tuka wi pɛ Christ nɛkpasa , lɛma nde , tazu wa agba nde , ɔ nɛ̂ hio wi pɛ Christ fin tuka wɛnɛ .
47010008	Christ gdea ɔ ha zu ɛnɛ bo hazu gdangsi mɛkaramɔ pɛ ɛnɛ na , ma , hazu ngasisi yo . Hio ma wi lɛma takiri mɔ nde , mi ha suotɛ hazua gdang , ma , mi bo nɛ foy hazua na .
47010009	Mi ngoy nde , ɛnɛ azɔk mi tuka wi ka gde ke ha sila ɛnɛ nɛ wal hio takarata pɛa na .
47010010	Hio ma wi ha tɔa nde , ha zang hio takarata pɛa , Paul ha tɔa wen nɛ ngaya nɛ zioa , ma , ka wɛnɛ dung ha soko ɔ , wɛnɛ nɛ̂ mɔka wi , nɛ hio wen nu wa dung tuka gbelemɔ .
47010011	Kpal wi mɛgi aing nde , mɔ ka ɔ ngɛriki ha zang takarata ha ngimɔ ka ɔ bo hinɛ ɛnɛ na , nɛ mɔ ka ɔ de ha ngimɔ ka ɔ dung hinɛ ɛnɛ , yo nɛ̂ ndangtɛ mɔ ndang .
47010012	Hio ma wi ha tɔa dede lingtɛ mbwa nɛ pɛ mbwa tɛ . Ɔ bo nɛ da mɛ weki tɛ ɔ hinɛ mbwa na . Ɔ lɛm zɔk tɛ ɔ tuka mbwa zɔk nɛ tɛ mbwa na . Mbwa nɛ̂ hio yerawi . Mbwa ku ndɔki deamɔ pɛ mbwa gde tuka mɔwekimɔ nde , hio wi aweki tɛ mbwa nɛ yo . Mbwa weki tɛ mbwa nɛ pɛ mbwa tɛ .
47010013	Pɛ ɔ , yo nɛ̂ Sɔ ha weki tom ha ɔ nde , ɔ anɛ nɛ bul wen ha pɛ ɛnɛ . Mɛgi ɔ sutɛ sɔna hazu tom ka Sɔ weka ha ɔ . Ɔ lɛm sutɛ pen ɛngi na .
47010014	Ha ngimɔ ka ɔ hɔa ha pɛ ɛnɛ , ɔ tɛ de ma tom pen tom ka Sɔ weka ha ɔ na . Kpasawen , yo nɛ̂ ɔ ka hɔa ha pɛ ɛnɛ nɛ bosia mɛ bul Dede Wen pɛ Christ .
47010015	Ɔ tɛ sutɛ pentɛ na . Yo nde , tom ka hio mbing wi dea , ɔ sutɛ hazua na . Ma , ɔ gdea tazu ɔ ha tɛ Sɔ nde , mɛkaramɔ pɛ ɛnɛ akpɔtɛ nɛ ha sɔngsi . Ɛngi beha ɔ wal mɛ de ma gasa tom pen mɔ sɔngsi ha soko ɛnɛ , tuka Sɔ weka ha ɔ mɛ de .
47010016	Hapata , ɔ benɛ nɛ bul Dede Wen ha hio wi ka le pɛ mbwa nɛ yɛa nɛ ɛnɛ . Hazu , tom ka Sɔ weka ha hio mbing wan-bul Dede Wen , ɔ ngoy de yo na . Nɛ tom ka hio mbinga dea , ɔ ngoy sutɛ hazua na .
47010017	Takarata pɛ Sɔ tɔa : « Wi ka ngoy mɛ sutɛ , wɛnɛ asutɛ hazu mɔ ka Kongawan dea . »
47010018	Kpasa dede wan-tom , yo bo nɛ̂ wi ɛngɛ ka tɔ dede lingtɛ wa nɛ pɛa tɛ na , ma , yo nɛ̂ wi ɛngɛ ka Kongawan tɔ dede lingtɛ wa .
47011001	Ɛnɛ aba sila ɛnɛ nɛ mi ka mi wolmɔ tikiring tuka wan-bili . Ey , ɛnɛ aba sila ɛnɛ nɛ mi wa !
47011002	Mi ha dea gula tɛ ɛnɛ , nɛ gula ɛngɛ tɛ nɛ wal Sɔ . Hazu ɛnɛ dung tuka bhinzi bhoko ka mi gɔna nu mɛ ha ha ma wei ndang , ka dung nɛ̂ Christ .
47011003	Mɛgi , mi ha yuo ke nde , hio ma wi betɛ gdangsi takaramɔ pɛ ɛnɛ nde , ka ɛnɛ alak mɛkara Christ nɛ saa sila nɛ mɛndi gde , gbesi tuka ka gɔk osala nɛ Eve nɛ wal likisi pɛa .
47011004	Hazu , ɛnɛ ha baa sila ɛnɛ nɛ hio wi ka tɛ tɛ bul wen pɛ ma Jésus nɛtɛ , ka ɔ tɛ bul wen pɛa na . Ɛnɛ mɛkara mɛ kpa ma sɔtɛ ka dung nɛtɛ nɛ Nzɔy-Sɔtɛ ka ɛnɛ kpaa kari . Ɛnɛ mɛkara mɛ ze ma dede wen nɛtɛ , ka ɛnɛ tɛ ze ha nu ɔ na .
47011005	Mi ingɔ nɛdedea nde , hio gasa wan-nɛtom pɛ ɛnɛ tɛ pen mi ha ma mɔ ndang na .
47011006	Ngase ka mi nɛ̂ gele wi ha wal tɔa wen , nɛ wal mbaramɔ mi bo nɛ̂ gele wi ndang na . Ɔ gbasa yo ha ɛnɛ long ngimɔ fɛt nɛ tili wal nɛtɛ-nɛtɛ .
47011007	Ɛnɛ tɛ kpe mi ha bulo Dede Wen pɛ Sɔ ha ɛnɛ na . Ɛngi osi nde , mi hilo nɛ mɛndi hazu gu ɛnɛ gde ha ngɔn . Mi ani ɛnɛ nde , mana nɛ wal dea mɛgi mi dea gdangamɔ nde ?
47011008	Hio ma giliwi mɔ eglize kpea mi , nɛ mi kuo mbɔlia de nɛ tom ha ɛnɛ .
47011009	Ka mi dungɔ ha pɛ ɛnɛ , mi tɛ dung nɛ̂ zio toy ha zu ma wi ndang na , ngase ka mɔ kɔpa mi . Yo nɛ̂ hio ya ha Christ mɔ Masedoane ka tɛa tɛ gbakiri mi nɛ mɔ ka kɔpa mi . Ha mɔ fɛt , mi pama tɛ mi tuka nde , mi adung nɛ̂ zio toy ha zu ɛnɛ na . Nɛ mi bepam tɛ mi mɛgi swe fɛt .
47011010	Ha kandɔnu Akai fɛt , ma wi ndang lɛm dolsi mi mɛ sutɛ hazua na . Mi tɔ mɛgi nɛ wal tɛwen pɛ Christ ka dung ha tɛ mi .
47011011	Hazu ge , mi tɔ mɛgi ge nde ? Mana hazu mi ngoy ɛnɛ na ? Way ! Sɔ ingɔ nde , mi ngoya ɛnɛ gdang .
47011012	Mi bebhɔn ha dea tom nɛ ndangtɛ wal ka mi ha dea nɛ sising . Mɛgi mi bedolsi hio wi ndɔng ka ki wal mɛ sutɛ nde , wal dea tom pɛ mbwa gbesi tuka pɛ ɔ .
47011013	Kpal hio wi ndɔng nɛ̂ hio gdanga wan-nɛtom . Mbwa nɛ̂ hio yambalazu wan-tom , ka osili wi nde , mbwa nɛ̂ hio wan-nɛtom pɛ Christ .
47011014	Wi ndang lɛm yaksi hazua na , hazu Satan nɛ pɛa tɛ lɛma osili hio wi nde , wɛnɛ nɛ̂ telenge pɛ saamɔ .
47011015	Mɛgi , ka hio wan-tom pɛ Satan osili hio wi nde , mbwa nɛ̂ hio wan-tom ka de tom pɛ mbwa nzeng , ɛ lɛm yaksi ha yo na . Ma , ha kpogio ngimɔ , Sɔ bendulsi mbwa lɛm nɛ deamɔ pɛ mbwa .
47011016	Mi tɔ fin ze ndang nde , ka ɛnɛ azɔk mi tuka wan-bili na . Ma , ka ɛnɛ zɔk mi tuka wan-bili , lɛma nde , ɛnɛ aba mi tuka ɛnɛ ba hio olo wan-bili fɛt , nɛ ɛnɛ aha wal ha mi mɛ lukisi tɛ mi tikiring .
47011017	Kpasawen , mɔ ka mi betɔ sising , yo tɛ nɛ wal Kongawan na . Mi betɔ yo tuka wan-bili . Mi ingɔ nɛdedea nde , mi nɛ mɔ ka mi lɛma lukisi tɛ mi hazua .
47011018	Dɔka wi ha lukoso tɛ hazu tom ka mbwa lɛmsara nɛ pɛ mbwa tɛ . Mɛgi , mi fin , mi belukisi tɛ .
47011019	Ɛnɛ ha zɔka tɛ ɛnɛ tuka wan-ingmɔ , ma , ɛnɛ nɛ sanga mɛ ba sila ɛnɛ nɛ hio wan-bili .
47011020	Kpasawen , ɛnɛ ha baa sila ɛnɛ ka mbwa ba ɛnɛ tuka bala , ka mbwa yɔng ɛnɛ , ka mbwa ba mɔ pɛ ɛnɛ nɛ nga mbanzi , ka mbwa bhɛsiri ɛnɛ , nɛ ka mbwa mɛl li ɛnɛ .
47011021	Mi nɛ foy mɛ tɔ yo nde , ɔ tɛ de mɔ nɛ ngasila tuka mbwa na , ma , ɔ dea mɔ nɛ mɔka sila . Mi bewol fin mɔ tuka wan-bili ndɔng . Mbwa nɛ da mɛ lukisi tɛ , ma , mi fin , mi nɛ da mɛ lukisi tɛ gbesi .
47011022	Mbwa nɛ̂ kandɔ Hebro nde ? Mi fin fɛt . Mbwa nɛ̂ bem pɛ Israel nde ? Mi fin fɛt . Mbwa nɛ̂ bezang pɛ Abraham nde ? Mi fin fɛt .
47011023	Mbwa nɛ̂ wan-tom pɛ Christ nde ? Mi nɛ̂ yo pen mbwa ! Mi wol mɔ tuka wan-bili na nde ? Mi dea tom pen mbwa , mi dungɔ ha twa zɔbhɔ pen mbwa , ɛ mɛla mi pen mbwa , nɛ mi kpɔya ha fio ze nɛdɔka pen mbwa .
47011024	Ze mɔrkɔ , hio nasara zuife zuro mi nɛ zambala ze bhukɔa tar zanga mɔrkɔ gbala nar .
47011025	Ze tar , hio nasara mɔ Rome zuro mi nɛ zambala . Ze ndang , hio wi loa mi nɛ ta hazu gbɛ mi gbɛ . Ze tar , mi gɔya ha li nɛ kuga , nɛ ma ngimɔ , mi ɔa ha zang li swe ndang nɛ zɛ ndang .
47011026	Ha hio dɔka yali pɔm , mi kpaa yeksamɔ ha mbeng li , mi kpɔya ha fio ha kɔ hio nagbɛwi , mi kpaa ngamɔ ha kɔ hio zuife , kandɔ pɔm , nɛ ha kɔ hio olo kandɔ , mi kpaa yeksamɔ ha hio gasa le , ha kpɛnu , ha li nana-litɔng , nɛ ha kɔ wi ndɔng ka tɔ nde , mbwa nɛ̂ hio ya mi .
47011027	Tɛ mi kata fɛt hazu ngatom pena tɛ mi . Ngimɔ nɛdɔka , mi tɛ kpa wal mɛ ɔ la na . Ngimɔ nɛdɔka mi fea wɔ , li nɛ yɔngamɔ kɔpa mi . Nɛ ngimɔ nɛdɔka la kɔpa mi , nɛ mi fea gangmɔ .
47011028	Mi lɛm tɔ wen hio olo yeksamɔ pɔm na . Ma , ma gasa mɔ ndang ang fin , yo nde , swe fɛt mi nɛ nɔzang hazu hio giliwi mɔ hio eglize fɛt .
47011029	Ka ma wi nɛ mɔkaa , mi fin dung tuka mɔka wi . Ka ma wi dak ma wa pi ha dea gdangamɔ , sila mi ha yimɔa pentɛ .
47011030	Ka mi lɛma mɛ lukisi tɛ mi , mi belukisi tɛ hazu mɔ fɛt ka osi nde , mi nɛ̂ mɔka wi .
47011031	Sɔ , Bafa mɛ Kongawan Jésus , ka lukosomɔ nɛ̂ pɛa kpoo nɛ kpoo , wɛnɛ ingɔ nde , mi tɔ dalo na .
47011032	Ha ngimɔ ka mi dungɔ ha gasa le Damas , gɔfɔrma pɛ kongapora Aretas gdea hio wan-bibulo ha nu kin lea hazu ba mi .
47011033	Ma , hio ma wi haki gdea mi ha zang gasa gɛsɛ . Mbwa kpoa pɛl ha nua , nɛ mbwa zilso yo ha ma tolo mɔ kin gde ha gdonga . Nɛ wal ɛngi , mi kpasa ha kɔ gɔfɔrma .
47012001	Lɛma nde , mi alukisi tɛ mi , ngase ka dea mɔ mɛgi lɛm gbakiri wi ndang na . Ma , mi betɔ wen hio gbasamɔ ka Kongawan gbasi nɛ lisɔ .
47012002	Mi ingɔ ma wi pɛ Christ ndang , ka Sɔ lesasa wɛnɛ ha zang kuso bhele-bhele ngɔn . Yo tɛ bo nɛ̂ bɛlɛ bhukɔ gbala nar mɛsɛ . Mana yo dungɔ nɛ̂ lisɔ ka wɛnɛ zɔka , mana a nɛa nɛ kilitɛ wa , mi ing sokoa na . Sɔ ndang ha ing yo .
47012003	Ey , mi ingɔ nde , Sɔ kuo wi ɛngɛ nɛnɛ ha dede le pɛa . Mana yo dungɔ nɛ̂ lisɔ ka wɛnɛ zɔka , mana a nɛa nɛ kilitɛ wa , mi ing sokoa na . Sɔ ndang ha ing yo . Haki , a zea hio mɔ ka wi lɛm ing mɛ tɔ yo na , nɛ ka Sɔ gdɔka fin wal ha wi mɛ tɔ yo .
47012004	
47012005	Mi belukisi tɛ mi hazu wi ɛngɛ . Ma , mi lɛm lukisi tɛ mi nɛ pɔm tɛ na . Mi lɛma lukisi tɛ sɔna hazu mɔ ka osi nde , mi nɛ̂ mɔka wi .
47012006	Ka bo se nde , mi ngoya mɛ lukisi tɛ mi , ki mi de mɔ tuka wan-bili na , hazu mi lɛma tɔ nɛ tɛwen sɔna . Ma , mi kara sɛm , hazu mi tɛ ngoy ngoy nde , hio wi aba mi tuka gasa wi pentɛ na . Mbwa aba mi lɛm nɛ mɔ ka mbwa zɔk mi ha dea , nɛ ka mbwa ze mi ha tɔa .
47012007	Kongawan gdea ma mɔ tuka tɛn ha tɛ mi yu nde , mi betɛ sutɛ hazu hio zengem mɔ ka wɛnɛ gbasa ha mi . Tɛn ɛngɛ dung tuka wan-nɛkasara pɛ Satan , ka sɔm mi tuka nde , mi asutɛ na .
47012008	Mi gɔa Kongawan zetar nde , wɛnɛ aku mɔ ɛngɛ ha tɛ mi yunɛ .
47012009	Ma , Kongawan kiforo wen ha mi : « Dede sila ka mi de ha tɛ mɛ , yo lɛma nɛ mɛ . Hazu , ha ngimɔ ka wi nɛ mɔkaa , ngatɛ pɔm lɛma de mɔ fɛt . » Mɛgi , mi belukisi tɛ mi sɔna hazu hio mɔ ka osi nde , mi nɛ̂ mɔka wi , tuka nde , ngatɛ pɛ Christ ade le ha tɛ mi .
47012010	Mi nɛ̂ mɔka wi , hio wi ha yaa mi , hio mɔ ha kɔpa mi , hio wi ha namala mi , nɛ hio yeksamɔ ha kpaa mi hazu mi nɛ̂ pɛ Christ . Ma , mi nɛ totɛ ha zang mɔ ndɔng fɛt , hazu ka mi nɛ mɔkaa , mi nɛ ngatɛ .
47012011	Ɛnɛ ha nɔsasa mi mɛ wolmɔ tuka wan-bili , hazu ɛnɛ ka lɛma mɛ tɔ dede lingtɛ mi , ɛnɛ tɛ de yo na . Ngase ka mi bo nɛ̂ ma wi na , hio gasa wan-nɛtom pɛ ɛnɛ tɛ pen mi ha ma mɔ ndang na .
47012012	Ha ngimɔ ka mi dungɔ ha soko ɛnɛ , mi dea tom nɛ yikosila fɛt , nɛ Sɔ dea hio mɔweka , mɔkifi nɛ mɔbhana nɛ wal mi . Mɔ ndɔng osa long nde , mi nɛ̂ wan-nɛtom .
47012013	Mi tɛ de ma mɔ ha hio olo giliwi mɔ eglize lak ɛnɛ gde na , sɔna nde , mi tɛ dung tuka zio toy ha zu ɛnɛ na . Ma , ka ɛnɛ zɔka yo tuka gdanga deamɔ , mi ani tiso ha kɔ ɛnɛ .
47012014	Sising , mi tɛ bo sanga mɛ nɛ ha zetar yali pɔm ha pɛ ɛnɛ . Nɛ mi lɛm dung tuka zio toy ha zu ɛnɛ na . Mi ngoy kpa mɔ ha kɔ ɛnɛ na , mɔ ka mi ngoy , yo nɛ̂ ɛnɛ . Kpasawen , yo bo nɛ̂ hio bem ka lɛma mɛ pam gdibafa nɛ gdinana na , ma , yo nɛ̂ hio gdibafa nɛ gdinana ka lɛma mɛ pam hio bem pɛ mbwa .
47012015	Pɔm , mi nɛ totɛ mɛ gdangsi hio mɔ pɔm fɛt hazu ɛnɛ , ngase tɛ mi . Mi ngoya ɛnɛ pentɛ . Hazu ge ɛnɛ ngoy mi tikiring sɔna , ge nde ?
47012016	Kpasawen , mi tɛ dung tuka zio toy ha zu ɛnɛ na . Ma , hio ma wi tɔa nde , mi nɛ̂ wan-likisi ka baa mɔ ha kɔ ɛnɛ nɛ wal dambari .
47012017	Mana mi yɔnga ɛnɛ nɛ wal ma wi ndang ka mi tomsa ha pɛ ɛnɛ nde ?
47012018	Mi nɔsasa Tite hazu nɛ ha pɛ ɛnɛ , nɛ mi batomsi wɛnɛ hinɛ ya ɔ ɛngɛ ka mi tɔa wen pɛa sɔngsi . Mana Tite yɔnga ɛnɛ nde ? Ɔ hinɛ Tite nɛ takaramɔ ndang gbesi , nɛ deamɔ pɛ ɔ fɛt gbesi .
47012019	Mana ngimɔ nɛzikoa , ɛnɛ ha takara nde , ɔ ha nganga tɛ ɔ ha li ɛnɛ nde ? Way ! Ɔ ha dea sɔy hinɛ Christ , nɛ ɔ ha wolamɔ ha li Sɔ . Ɔ ha tɔa mɔ ndɔng fɛt ha ɛnɛ , hio ndɔngsila ɔ , hazu gbakiri ɛnɛ ha wal mɔ Sɔ .
47012020	Mi yu nde , ha ngimɔ ka mi behɔ ha pɛ ɛnɛ , mi betɛ kpa nde , deamɔ pɛ ɛnɛ bo tuka mi ngoya na , nɛ ɛnɛ betɛ kpa nde , deamɔ pɔm bo tuka ɛnɛ ngoya na . Mi yu nde , mi betɛ kpa ɛnɛ mana ha mɔya , mana ha dea silamɔ , mana ha dea ngambi , mana ha dea kpakpay , mana ha fɛngsa may , mana ha tɔa gdanga lingtɛ may , mana ha suotɛ , mana ha dea woto-wotomɔ .
47012021	Mi yu fin nde , ha ngimɔ ka mi behɔ ha pɛ ɛnɛ , Sɔ pɔm betɛ pi foy ha li mi hazu ɛnɛ . Yo nde , mi yu mɛ kpa ngɔtɛ hazu hio dɔka wi ka bade gdangamɔ sɔngsi , nɛ ka tɛ kifiri sila mbwa lak dea mɔ nzing , dea wanza , nɛ dea mɔ tum gde na .
47013001	Yo bedung nɛ̂ zetar yali pɔm ha pɛ ɛnɛ . Tuka takarata pɛ Sɔ tɔa : « Wan-kɛwen adung bwa mana tar mɛ gɔn soko wen fɛt . »
47013002	Ha zebwa yali pɔm ha pɛ ɛnɛ , mi bagba tazu wi ndɔng ka dea gdangamɔ nɛ tazu hio olo wi fɛt . Nɛ sising ka mi tɛ hɔ ka ha soko ɛnɛ na , mi gba tazu mbwa bingiri ze ndang fin nde , ka mi hɔa nɛ mbinga , mi lɛm gde ma wi fin ndang na .
47013003	Ɛnɛ ngoya ing nde , mana Christ ha wolamɔ nɛ wal nu mi . Ɛnɛ bezɔk yo ha hɔa pɔm ! Christ bo nɛ̂ mɔka wi hazu de mɔ ha soko ɛnɛ na , ma , a de tom ha soko ɛnɛ nɛ ngatɛ .
47013004	Kpasawen , ha ngimɔ ka wɛnɛ fea ha getakate , a badung nɛ̂ mɔka wi . Ma , sising , wɛnɛ nɛ zutunɔ nɛ wal ngatɛ pɛ Sɔ . Ɔ fin ka de sɔy hinɛ Christ , ɔ nɛ̂ mɔka wi . Ma , ɔ bedung nɛ zutunɔ hinɛ wɛnɛ nɛ wal ngatɛ pɛ Sɔ hazu de tom ha soko ɛnɛ .
47013005	Ɛnɛ awe sila ɛnɛ nɛdedea hazu ing nde , mana ɛnɛ mɛkara Christ nɛkpasa . Bo nɛ̂ ɛnɛ ha zɔka tɛ ɛnɛ tuka hio wi ka Jésus-Christ ang ha tɛ mbwa , na nde ? Ma , ɛnɛ nɛ ma mɔ ka gbasi yo nde ?
47013006	Pɛ ɔ , ɔ nɛ yo . Mi ngoya nde , ɛnɛ aing yo nɛdedea .
47013007	Ɔ ha gɔa Sɔ nde , ɛnɛ ade ma gdangamɔ ndang na . Ɔ gɔa Sɔ mɛgi bo hazu osi nde , ɔ nɛ̂ hio kpasa wi pɛ Christ , na . Ɔ ngoya sɔna nde , ɛnɛ ade dedemɔ . Ka hio ma wi takiri ha wena nde , ɔ bo nɛ̂ hio kpasa wi pɛ Christ na , yo de mɔ na .
47013008	Ɔ bo nɛ ngatɛ mɛ sungiri tɛwen pɛ Sɔ na , ma , ɔ lɛma de sɔna nɛ tom pɛ tɛwen .
47013009	Ɔ nɛ totɛ ka ɔ dung nɛ mɔkaa , nɛ ka ɛnɛ dung nɛ ngaya . Mɛgi , ɔ gɔ Sɔ tuka nde , ɛnɛ alɛm fin wɛɛ nɛ mbinga .
47013010	Sising , mi bo ha soko ɛnɛ na . Mɛgi , mi ngɛriki takarata ɛngɛ tomsi ha ɛnɛ yu nde , ha ngimɔ ka mi hinɛ ɛnɛ , mi betɛ sɛn wen nɛngaya ha ɛnɛ . Hazu , ziomɔ ka Sɔ haa ha mi , bo hazu bhondisi ɛnɛ na , ma , hazu gbakiri ɛnɛ .
47013011	Hazu karsi nɛ wen pɔm , hio ya mi , ɛnɛ adung nɛ totɛ ! Ɛnɛ akpɔtɛ ha wal mɔ Sɔ , ɛnɛ ambo may , ɛnɛ adung nɛ ndanga takaramɔ ha soko may , nɛ ɛnɛ adung nɛ gaamɔ . Mɛgi , Sɔ ka gde ngoy nɛ gaamɔ ha sila ɔ , bedung hinɛ ɛnɛ .
47013012	Ɛnɛ fan may nɛ duyo mbuku tuka hio nzɔy wi pɛ Sɔ . Hio nzɔy wi pɛ Sɔ hakɛ fɛt fana ɛnɛ .
47013013	
47013014	Dede sila pɛ Kongawan Jésus-Christ , ngoy pɛ Sɔ , nɛ ngatɛ pɛ Nzɔy-Sɔtɛ ka wesiri ɔ , adung hinɛ ɛnɛ fɛt .
48001001	Yo nɛ̂ mi Paul ha ngɛriki takarata ɛngɛ . Yo bo nɛ̂ wi ha weki mi gde wan-nɛtom na , nɛ yo bo fin nɛ wal wi ka mi tɛa wan-nɛtom na . Ma , yo nɛ̂ Jésus-Christ , ka Sɔ guo ha soko hio fiowi , hinɛ Sɔ , Bafa wa , ha weki mi .
48001002	Mi hinɛ hio ya ha Christ hakɛ fɛt tomsi takarata ɛngɛ ha ɛnɛ , hio giliwi mɔ hio eglize ha kandɔnu Galasi .
48001003	Sɔ , Bafaɔ , hinɛ Kongawan Jésus-Christ ade dede sila ha tɛ ɛnɛ , nɛ aha ɛnɛ gaamɔ .
48001004	Tuka Sɔ , Bafaɔ , ngoya , Christ fea gɔn zu hio sɛmbɔ pɛɔ , hazu gbosisiɔ ha gdanga nzan ɛngɛ mɔ sising yunɛ .
48001005	Lɛkɛ-lɛkɛmɔ adung ha kɔ Sɔ kpoo nɛ kpoo . Amen .
48001006	Sɔ saa ɛnɛ nɛ wal dede sila pɛ Jésus-Christ . Mɛgi mi yaksa pentɛ ka mi zea nde , ɛnɛ gdea gdong ha wɛnɛ nɛhasa , hazu lɛngi zala ha ma mbing Dede Wen .
48001007	Yo nɛ̂ tɛwen nde , ma mbing Dede Wen ndang bona . Mi tɔ mɛgi hazu mi zɔka nde , hio ma wi ha bhunzoko sila ɛnɛ , nɛ mbwa ngoy mɛ bhabhi Dede Wen ka tɔ wen tɛ Christ .
48001008	Ka ma wi tɔ ma mbing Dede Wen ha ɛnɛ ka dung nɛtɛ nɛ ɛngɛ ka ɔ tɔa ha ɛnɛ , fomi aba wɛnɛ , ngase yo nɛ̂ ɔ nɛ pɛ ɔ tɛ mana ma telenge ka guotɛ ha ngɔn tɛnɛ .
48001009	Ɔ tɔa yo ha ɛnɛ kari , nɛ sising , mi ha putoro yo fin nde : Ka ma wi tɔ ma mbing Dede Wen ha ɛnɛ ka dung nɛtɛ nɛ ɛngɛ ka ɛnɛ zea ha nu ɔ , fomi aba wɛnɛ !
48001010	Mana mi ha tɔa wen mɛgi hazu kpa longo pɛ hio wi nde ? Way ! Mi ngoy nɛ longo pɛ Sɔ sɔna . Mana mi ha kio wal mɛ ha totɛ ha hio wi nde ? Way ! Ka bo se nde , mi ha kio fin wal mɛ ha totɛ ha hio wi , ki mi bo nɛ̂ wan-tom pɛ Christ na .
48001011	Hio ya mi , mi tɔ ha ɛnɛ nde , Dede Wen ka mi bul ha ɛnɛ , yo tɛ nɛ wal ndɔkitɛ wi na .
48001012	Ma wi ndang tɛ ha yo ha mi na , nɛ ma wi ndang tɛ osi yo ha mi na . Ma , yo nɛ̂ Jésus-Christ nɛ tɛ wa ha gbasi yo ha mi .
48001013	Ɛnɛ zea wen deamɔ pɔm ha ngimɔ ka mi bhɔna ka ha dea tom Sɔ nɛ wal ndɔki deamɔ pɛ hio zuife . Ɛnɛ ingɔ nde , mi dungɔ ha namala hio giliwi mɔ eglize pɛ Sɔ nɛngaya . Ey , mi dungɔ ha kio wal mɛ bhondisi mbwa .
48001014	Mi bayambi mɔ hazu hio ndɔki deamɔ pɛ hio zuife pen hio olo zuife mɔ tanga pɔm . Nɛ mi gdea sila mi ha hio ndɔki deamɔ pɛ ngbabafa ɔ nɛkpasa pen mbwa fɛt .
48001015	Ma , nɛ wal dede sila pɛa , Sɔ gdea mi nɛtɛ gde mi boka ha zang nana mi , nɛ a saa mi nde , mi ade tom pɛa .
48001016	A gbasa Bewei pɛa ha mi tuka nde , mi abul Dede Wen tɛ wa ha hio kandɔ ndɔng ka bo nɛ̂ zuife na . Ha ngimɔ ɛngi , mi tɛ nɛ ha pɛ ma wi nde , wɛnɛ ambo mi na .
48001017	Nɛ mi tɛ nɛ ha Jérusalem hazu zɔk nɛ hio wi ndɔng ka tɛa wan-nɛtom sɔngsi nɛ mi , na . Ma , mi guotɛ pen nɛ ha kandɔnu Arabi , hapata ing ki mi tɛ kifiri pe ha le Damas .
48001018	Mi dungɔ haki lɛm bɛlɛ tar ing ki mi tɛ nɛ ha Jérusalem ha zɔka Pierre . Mi dungɔ ha pɛa haki lɛm kili dimasi bwa .
48001019	Nɛ ha ngimɔ ɛngi mi tɛ zɔk ma mbing wan-nɛtom fin na , bhɔn kanɛ Jacques , bebe ya mɛ Kongawan .
48001020	Mi tɔ ha li Sɔ nde , mɔ ka mi ngɛriki ha ɛnɛ , yo bo nɛ̂ dalo na .
48001021	Hapata ɛngi , mi pena nɛ ha kandɔnu Siri nɛ kandɔnu Silisi .
48001022	Ha ngimɔ ɛngi fɛt , hio giliwi mɔ hio eglize pɛ Christ ha kandɔnu Judée tɛ ing ka mi na .
48001023	Ma , mbwa zea sɔna nɛ lingtɛ mi nde , wi kɛ ka badung ha namala ɔ , nɛ ka baki wal mɛ bhondisi Dede Wen mɛkara Christ , wɛnɛ tɛ bo ha bulo yo .
48001024	Mɛgi , mbwa lukoso Sɔ hazu mi .
48002001	Hapata bɛlɛ bhukɔ gbala nar , ɔ hinɛ Barnabas nɛa fin nɛ mbinga ha Jérusalem . Mi kuo Tite nɛnɛ hinɛ ɔ fin .
48002002	Mi nɛa haki hazu Sɔ gbasa ha mi nde , mi anɛ . Haki , ɔ wesara may gbatɛ hinɛ hio wi mɔ zu eglize . Mi osa ha mbwa goto Dede Wen ka mi bul ha hio kandɔ ndɔng ka bo nɛ̂ zuife na . Mi dea mɛgi hazu mi tɛ ngoy nde , tom ka mi dea sɔngsi , nɛ ka mi boka ha dea , yo apen nɛgbelea na .
48002003	Nɛ mbwa mɛkara tom pɔm . Kpasawen , sɔy-yali pɔm , Tite , ka dung nɛ̂ kandɔ greke , mbwa tɛ nɔsisi wɛnɛ mɛ gɔn sɔru wa na .
48002004	Ma , hio ma ya ha Christ , ka dung nɛ̂ wan-dambari , lea ha soko ɔ nɛ wuso . Ka mbwa zɔka nde , Jésus-Christ gbosasa ɔ ha si mbonga pɛ Moïse gde sɛɛ , mbwa ngoya mɛ gde ɔ ha si mbonga fin nɛ mbinga tuka hio bala .
48002005	Ɔ tɛ gde wal ha mbwa ngimɔ ndang na , hazu ɔ ngoya de mɔ fɛt tuka nde , Dede Wen ka dung nɛ̂ tɛwen , abhɔn hinɛ ɛnɛ .
48002006	Hio wi mɔ zu eglize , mbwa tɛ ha nu ha mi nde , mi akpalsi deamɔ pɔm , na . Ka bo nɛ̂ pɛ hio wi mɔ zu eglize , ɔ ingɔ nde , Sɔ gba soko hio wi na . Mɛgi , ngase mbwa badung mɛng , yo dung tuka gbelemɔ ha li mi .
48002007	Kpasawen , mbwa nɛ pɛ mbwa tɛ zɔka nde , tuka ka Sɔ baha nɛ tom ha Pierre mɛ bul Dede Wen ha kandɔ zuife , Sɔ haa tom ha mi mɛ bul yo ha hio olo kandɔ gbesi .
48002008	Hazu Sɔ ka batomsi Pierre tuka wan-nɛtom ha pɛ kandɔ zuife , a tomsa mi fin gbesi ha pɛ hio olo kandɔ .
48002009	Jacques , Pierre nɛ Jean , ka hio wi pɛ Christ mɛkara tuka hio wi mɔ zu eglize , mbwa zɔka nde , Sɔ haa tom ɛngɛ ha mi . Yo nɛ̂ ɛngi , ka mbwa fana mi hinɛ Barnabas nɛ kɔ hazu osi nde , ɔ hinɛ mbwa , ɔ tɛ bo nɛ̂ sɔy-tom ha bulo Dede Wen . Mbwa bebhɔn ha dea tom ha soko kandɔ zuife , nɛ ɔ benɛ nɛ de tom ha soko hio olo kandɔ .
48002010	Nɛ mbwa ngoya ka sɔna nde , ɔ agbakiri hio fabha wi mɔ eglize ha Jérusalem . Nɛ mi gdea tɛ mi fɛt ha dea mɛgi .
48002011	Ma , ka Pierre hɔa ha Antioshe , mi sɛna wen ha wɛnɛ ha li wi fɛt , hazu a bo ha dea mɔ nɛdedea na .
48002012	Hazu sɔngsi , Pierre dungɔ ha yɔngamɔ gbesi hinɛ hio wi pɛ Christ ka bo nɛ̂ zuife na . Ma , hapata hɔa pɛ hio wi ndɔng ka Jacques tomsa tɛnɛ , a daka tɛ wa , nɛ a yɔngmɔ hinɛ mbwa fin na , yu nɛ ke hio wi pɛ Christ mɔ kandɔ zuife ndɔng ka ngoy nde , hio olo wi pɛ Christ fɛt agɔn sɔru mbwa .
48002013	Nɛ hio olo wi pɛ Christ mɔ kandɔ zuife fɛt angara dea dambari gbesi tuka Pierre . Ngase Barnabas fin nɛ pɛa tɛ , a lesasa tɛ wa ha zang dambari ɛngɛ .
48002014	Mɛgi , ka mi zɔka nde , mbwa bo ha dea mɔ nzeng lɛm nɛ tɛwen pɛ Dede Wen na , mi tɔa ha Pierre ha li wi fɛt long : « Mɛ ka dung nɛ̂ zuife , mɛ tɛ de mɔ hakɛ tuka wi mɔ kandɔ zuife na , ma , mɛ dea mɔ tuka wi mɔ olo kandɔ . Ɛ dea mɛng , ka mɛ tɛ bo ha nɔsasa wi mɔ olo kandɔ nde , mbwa ade mɔ gbesi tuka hio zuife , ge nde ? »
48002015	Ɔ nɛ̂ hio zuife nɛ wal bhɛ . Ɔ bo nɛ̂ hio wan-de gdangamɔ tuka hio olo kandɔ na .
48002016	Tangere ɔ ingɔ nde , yo sɔna nɛ wal mɛkara Jésus-Christ ka Sɔ gde wi nzeng ha li wa , yo bo nɛ wal dea mɔ lɛm nɛ mbonga pɛ Moïse na . Mɛgi , ɔ fin , ɔ mɛkara Jésus-Christ tuka nde , Sɔ agde ɔ nzeng ha li wa bo hazu ɔ dea mɔ lɛm nɛ mbonga na , ma , hazu ɔ mɛkara Christ . Kpasawen , ma wi ndang lɛm dung nzeng ha li Sɔ nɛ wal dea mɔ lɛm nɛ mbonga na .
48002017	Ɔ ngoya mɛ dung nzeng ha li Sɔ nɛ wal dea sɔy hinɛ Christ . Nɛ wal deamɔ mɛgi , ɔ mɛkara nde , ɔ nɛ̂ hio wan-de gdangamɔ gbesi tuka hio olo kandɔ . Mɛgi , mi ani nde , ɔ tɛ bo nɛ̂ hio wan-de gdangamɔ nɛ wal Christ nde ? Way !
48002018	Mi laka mbonga gde kari . Ma , ka mi ngoy mɛ pam yo fin nɛ mbinga , mi de nɛ pɔm tɛ nde , mi atɛ wan-de gdangamɔ , hazu wi ndang lɛm pam yo wɛɛ na .
48002019	Ey , ha li mbonga mi dung tuka fiowi , yo zɔk fin mi na . Mbonga nɛ pɛa tɛ dea mɛgi tuka nde , mi adung nɛ zutunɔ hazu Sɔ . Mi fea gbesi hinɛ Christ ha getakate .
48002020	Sising , mi bo fin nɛ zutunɔ na , ma , yo tɛ bo nɛ̂ Christ ka dung nɛ zutunɔ ha tɛ mi . Ngimɔ fɛt ka mi bhɔn nɛ zutunɔ ha nzan ɛngɛ , mi ha mɛkara Bewei pɛ Sɔ , ka ngoya mi nɛ ka fea gɔn zu mi .
48002021	Mi lɛm kifiri dede sila pɛ Sɔ ha gbelemɔ na . Hazu , ka wi dung nzeng ha li Sɔ nɛ wal pama mbonga , ki Christ fea nɛgbelea .
48003001	Woo ! Ɛnɛ , hio wi mɔ Galasi , zu ɛnɛ bona ! Nge wi ha osili ɛnɛ , o nde ? Bo nɛ̂ mi gbasa wal ka Jésus-Christ fea nɛ ha getakate ha li ɛnɛ fɛt long , na nde ?
48003002	Mi ngoy sɔna nde , ɛnɛ akifiri wen ha anamɔ ɛngɛ : Sɔ haa ɛnɛ Nzɔy-Sɔtɛ hazu ge ? Yo nɛ̂ hazu ɛnɛ dea mɔ lɛm nɛ mbonga pɛ Moïse , mana hazu ɛnɛ zea Dede Wen nɛ mɛkara yo nde ?
48003003	Zu ɛnɛ bo fin na ! Ɛnɛ angara mbombe tunɔ pɛ ɛnɛ nɛ wal ngatɛ pɛ Nzɔy-Sɔtɛ , ma , sising ɛnɛ ngoya lɛmsiri yo nɛ wal ngatɛ pɛ ɛnɛ nɛ tɛ ɛnɛ .
48003004	Mana gasa mɔ ndɔng hɔa ha tɛ ɛnɛ nɛgbelea nde ? Way ! Yo bo nɛgbelea na .
48003005	Sɔ ha Nzɔy-Sɔtɛ pɛa ha ɛnɛ , nɛ wɛnɛ ha dea hio mɔkifi ha soko ɛnɛ . Mi ani ɛnɛ fin nde , Sɔ de mɛgi hazu ge ? Yo nɛ̂ hazu ɛnɛ dea mɔ lɛm nɛ mbonga , mana hazu ɛnɛ zea Dede Wen nɛ mɛkara yo nde ?
48003006	Takarata pɛ Sɔ tɔa : « Abraham mɛkara Sɔ , mɛgi Sɔ zɔka wɛnɛ tuka nzeng wi . »
48003007	Hazu ɛngi , ɛnɛ aing nde , hio ngbak bezang pɛ Abraham , yo nɛ̂ hio wi ndɔng ka mɛkiri Sɔ .
48003008	Takarata pɛ Sɔ tɔa bingiri nde , hio kandɔ ka bo nɛ̂ zuife na , bemɛkiri bin Sɔ , nɛ Sɔ bezɔk mbwa tuka nzeng wi ha wena . Yo nɛ̂ ɛngi , ka yo tɔa fin ha Abraham dede kasi ɛngɛ : « Nɛ wal mɛ , Sɔ bewol dede wen ha zu hio kandɔ fɛt . »
48003009	Abraham mɛkara Sɔ , nɛ Sɔ wola dede wen ha zu wa . Gbesi tuka ɛngi , Sɔ bewol fin dede wen ha zu hio wi fɛt ka mɛkiri wɛnɛ .
48003010	Ma , ka bo nɛ̂ pɛ wi ndɔng ka gde tazu mbwa ha dea mɔ lɛm nɛ mbonga , fomi pɛ Sɔ baa mbwa kari . Hazu takarata pɛ Sɔ tɔa : « Fomi aba wi ɛngɛ ka bo ha dea mɔ lɛm nɛ hio wen ha zang takarata mbonga pɛ Moïse wɛɛ na . »
48003011	Nɛ ɔ ingɔ fin nde , yo bo nɛ wal deamɔ lɛm nɛ mbonga ka Sɔ bezɔk wi tuka nzeng wi na . Hazu takarata pɛ Sɔ tɔa : « Wi ka dung nzeng ha li Sɔ hazu a mɛkara Sɔ , wɛnɛ bedung nɛ zutunɔ . »
48003012	Mɛgi , deamɔ lɛm nɛ mbonga , yo bo gbesi nɛ mɛkara Sɔ na . Ma , yo gbesi tuka takarata pɛ Sɔ tɔa : « Yo sɔna nɛ̂ wi ɛngɛ ka de mɔ wɛɛ lɛm nɛ hio wen mbonga , ka bedung nɛ zutunɔ ha wena . »
48003013	Christ gbosasa ɔ ha si fomi pɛ mbonga . A guo yo ha zu ɔ gde ha zu wa . Tuka takarata pɛ Sɔ tɔa : « Fomi baa wi ɛngɛ ka ɛ gɛsa ha te . »
48003014	Mɔ hɔa mɛgi tuka nde , nɛ wal Jésus-Christ , Sɔ awol dede wen ha zu hio kandɔ fɛt tuka wɛnɛ bagɔn se nua ha Abraham . Mɛgi , nɛ wal mɛkara Sɔ , ɔ lɛma kpa Nzɔy-Sɔtɛ ka Sɔ bagɔn nua .
48003015	Hio ya mi , mi beku ma ndɔkitɛ wi tɔ nɛ wen pɔm . Ka ma wi gɔna nu nɛ wala kari hazu likɔ pɛa , ma wi ndang lɛm tukili mana kpalsi gɔnanu ɛngɛ na .
48003016	Tuka ɛngi fin , Sɔ bagɔn nu ha Abraham nɛ ha bezang pɛa . Takarata pɛ Sɔ tɛ tɔ nde , hio bezang pɛa , na . Yo tɛ tɔ wen dɔka bezang na , ma , yo tɔ ka sɔna nɛ wen ndanga bezang ndang . Nɛ ndanga bezang ɛngɛ , yo nɛ̂ Christ .
48003017	Mɛgi , mɔ ka mi ngoya mɛ tɔ , yo nɛ̂ ɛngɛ : Sɔ gɔna nu ha Abraham nɛ wala . Kili bɛlɛ gɔmmay nar zu bhukɔa tar pena ing ki Sɔ tɛ ha mbonga ha Moïse . Mɛgi , mbonga lɛm mɛ tukili mana yangili gɔnanu ɛngɛ pɛ Sɔ na .
48003018	Ka bo se nde , hio wi akpa likɔ pɛ Sɔ nɛ wal deamɔ lɛm nɛ mbonga , ki gɔnanu ɛngɛ pɛ Sɔ tɛ bo nɛ̂ gbelemɔ . Ma , yo nɛ wal gɔnanu ka Sɔ dea dede sila ha tɛ Abraham .
48003019	Ka mɔ dung tuka ɛngi , tom pɛ mbonga dung mɛng ? Sɔ gdea mbonga ha zu gɔnanu pɛa tuka nde , ɔ aing deamɔ ka dung nɛ gdanga ha li wa . Sɔ haa mbonga keri nɛ hɔa pɛ bezang pɛ Abraham , ka Sɔ gɔna nua ha wɛnɛ . Hio telenge kuo mbonga tɛnɛ tɛ ha ha Moïse tuka nde , wɛnɛ adung ha soko Sɔ hinɛ hio wi .
48003020	Ma , ka bo nɛ̂ pɛ Sɔ hinɛ Abraham , ma wi ndang tɛ dung ha soko mbwa na . Yo nɛ̂ Sɔ gbatɛ ha gɔn nu ha Abraham .
48003021	Ɛngi ngoy tɔ nde , mbonga sungiri nɛ hio gɔnanu pɛ Sɔ nde ? Way , yo bo mɛgi na ! Ka bo se nde , mbonga ka Sɔ haa ha Moïse , nɛ ngatɛ mɛ ha tunɔ ha hio wi , ki mbwa lɛma dung nzeng ha li Sɔ nɛ wal dea mɔ lɛm nɛ yo .
48003022	Ma , takarata pɛ Sɔ tɔa nde , hio wi mɔ nzan fɛt nɛ̂ bala ha si gdangamɔ . Mɔ dung mɛgi tuka nde , hio wi ka mɛkiri Jésus-Christ , mbwa akpa dedemɔ ka Sɔ gɔna nua , nɛ wal mɛkaramɔ pɛ mbwa .
48003023	Sɔngsi ka ɔ tɛ kpa ka wal mɛ mɛkiri nɛ Christ na , ɔ dungɔ tuka hio bala ha si mbonga keri nɛ ngimɔ ka Sɔ begbasi wal ɛngɛ .
48003024	Mɛgi , hɔ ha ngimɔ tɛa pɛ Christ , mbonga dungɔ ha pama ɔ tuka nde , ɔ atɛ nzeng ha li Sɔ nɛ wal mɛkara Christ .
48003025	Nɛ sising ɔ bo fin ha si ngatɛ pɛ wan-pam wi ɛngɛ na , hazu ngimɔ mɛ mɛkiri Christ hɔa kari .
48003026	Kpasawen , ɛnɛ fɛt tɛ bo nɛ̂ hio bem pɛ Sɔ nɛ wal mɛkaramɔ ka ɛnɛ mɛkara nɛ Jésus-Christ .
48003027	Ɛ gdumso ɛnɛ ha li tuka nde , ɛnɛ ade sɔy hinɛ Christ . Nɛ sising , ɛnɛ tɛ bo ha baa may hinɛ Christ .
48003028	Mɛgi , gbaa soko kandɔ zuife nɛ olo kandɔ bo fin na . Gbaa soko bala nɛ bele bo fin na . Gbaa soko wei nɛ bhoko bo fin na . Ha dea sɔy hinɛ Jésus-Christ , ɛnɛ fɛt tɛ bo nɛ̂ wi ndang .
48003029	Ka ɛnɛ nɛ̂ hio wi pɛ Christ , ɛnɛ tɛ bo nɛ̂ hio bezang pɛ Abraham . Mɛgi , Sɔ beha ha ɛnɛ hio dedemɔ fɛt ka wɛnɛ bagɔn nua ha Abraham .
48004001	Mɛgi , mɔ ka mi ngoy mɛ tɔ , yo nɛ̂ ɛngɛ : Ha ngimɔ fɛt ka wan-ba likɔ bhɔn ka nɛ̂ bhobem , wɛnɛ gbesi tuka bala , ngase ka likɔ fɛt nɛ pɛa .
48004002	A behil nɛ mɛndi ha si wi ndɔng ka day wɛnɛ , nɛ ka pam toy pɛa , zengi nɛ ngimɔ ka bafa wa weka .
48004003	Yo gbesi nɛ ɔ . Ha ngimɔ ka ɔ badung tuka bhobem , ɔ badung se tuka bala ha si hio ziomɔ nzan .
48004004	Ma , ka ngimɔ ka Sɔ baweki lɛma kari , a tomsa Bewei pɛa . Bhoko bhɛa wɛnɛ , nɛ a dungɔ ha si mbonga pɛ Moïse .
48004005	A tɛa hazu yangi ɔ ka dung tuka bala ha si mbonga , tuka nde , Sɔ aba ɔ tuka hio bem pɛa .
48004006	Sɔ tomsa Sɔtɛ pɛ Bewei pɛa ha zang sila ɔ , hazu osi nde , ɔ nɛ̂ hio bem pɛa nɛkpasa . Nɛ Sɔtɛ ɛngɛ ha gdɔra : « Abba » ka tɔ nde , Bafa mi !
48004007	Ɛngi osi nde , mɛ bo fin nɛ̂ bala na , ma , mɛ tɛ bo nɛ̂ bem longo-longo . Nɛ mɔ fɛt ka Sɔ bhɔngara hazu hio bem pɛa , wɛnɛ beha yo ha mɛ , hazu mɛ tɛ bo nɛ̂ bem pɛa kari .
48004008	Sɔngsi , ha ngimɔ ka ɛnɛ tɛ ing ka Sɔ na , ɛnɛ dungɔ tuka bala pɛ hio tili mɔ nɛtɛ-nɛtɛ ka bo nɛ̂ kpasa sɔ na .
48004009	Sising ɛnɛ ingɔ Sɔ kari , mɛ tɔ tɛwen , yo nɛ̂ Sɔ ha ing ɛnɛ kari . Ma , ɛnɛ de mɛng mɛ kifiri fin tɛ tɛ dung ha si hio mɔka gbele sɔtɛ ndɔng , ge nde ? Hazu ge , ɛnɛ ngoy de tom tuka bala ha mbwa fin nɛ mbinga , ge nde ?
48004010	Ɛnɛ ha kuo hio ma swe , hio ma kilize , hio ma ngimɔ bɛlɛ , nɛ hio ma kili bɛlɛ gde tuka gasa mɔ pentɛ ha li ɛnɛ .
48004011	Mɛgi mi nɛ nɔzang hazu ɛnɛ yu nde , mana tom ka mi dea ha soko ɛnɛ betɛ dung tuka gbelemɔ .
48004012	Hio ya mi , mi lokitɛ ha ɛnɛ nde , ɛnɛ atɛ gbesi tuka mi , tuka mi fin tɛa sɔngsi gbesi tuka ɛnɛ . Sɔngsi , ɛnɛ tɛ de gdangamɔ ha tɛ mi na .
48004013	Ɛnɛ ingɔ nɛdedea nde , yo nɛ̂ zɛlɛ ha gbosisi wal ha mi mɛ bul Dede Wen ha ɛnɛ nɛ bosia .
48004014	Ngase ka zɛlɛ pɔm baha yeksamɔ ha ɛnɛ pentɛ , ɛnɛ tɛ bhɛsiri mi mana mul mi pi na . Ma , ɛnɛ baa mi nɛ dede kɔ tuka mi dungɔ nɛ̂ ma telenge pɛ Sɔ , mana Jésus-Christ nɛ pɛa tɛ .
48004015	Totɛ pɛ ɛnɛ ka badung ha ngimɔ ɛngi , nɛa ha ndo nde ? Mi kɛ wen pɛ ɛnɛ long nde , ka bo se nde , ɛnɛ akpa wal , ki ɛnɛ bakɔti tɛ gbali ɛnɛ ku ha mi !
48004016	Mana ɛnɛ tɛ bo ha zɔka mi tuka ngana pɛ ɛnɛ hazu mi ha tɔa tɛwen ha ɛnɛ nde ?
48004017	Hio ma wi nɛ gasa hɛl nde , ɛnɛ agbam may hinɛ mbwa . Ma , goto hɛl ɛngɛ bo nɛ dedea na . Mbwa ki nɛ wal mɛ kɛtini soko ɔ hinɛ ɛnɛ nde , ka ɛnɛ ade hɛl tɛ mbwa fɛt .
48004018	Ka hio wi nɛ hɛl hazu de nɛ dedemɔ , ɛngi dea pentɛ . Ma , mbwa ade mɛgi ngimɔ fɛt , bo sɔna ha ngimɔ ka mi dung hinɛ ɛnɛ na .
48004019	Hio bem pɔm , mi ha kpaa yimtɛ hazu ɛnɛ fin nɛ mbinga tuka bhoko ka bi bhɛ . Mi bebhɔn nɛ yimtɛ ɛngɛ tee hɔ ha ngimɔ ka ɛnɛ bedung nɛ̂ hio kpasa wi pɛ Christ .
48004020	Mi ing fin mɔ ka mi betɔ ha ɛnɛ na . Yo nɛ̂ ɛngi , ka mi nɛ tɛ hɛl mɛ dung ha soko ɛnɛ sising tuka nde , mi aing tɔa wen ka beba sila ɛnɛ .
48004021	Ɛnɛ ngoy mɛ bhɔn ha si mbonga na nde ? Mɛgi , ɛnɛ akifiri wen ha anamɔ ɛngɛ : Ɛnɛ zea mɔ ka mbonga tɔa nde ?
48004022	Yo tɔa nde , Abraham babhɛ bewei bwa , ndang hinɛ ma bhoko bala , ling wa nde , Agar , nɛ ndang hinɛ ma bhoko bele , ling wa nde , Sara .
48004023	Bhoko bala ɛngɛ bhɛa bem pɛa nɛ wal ndɔki bhɛ . Ma , bhoko bele , bhɛa bem pɛa nɛ wal gɔnanu pɛ Sɔ .
48004024	Kasi mɔ ɛngɛ dung tuka wekamɔ , ka tɔ nde , dungɔ pɛ hio bhoko ndɔng bwa osi tili nɔa mbon bwa . Nɔa mbon ka Sɔ banɔ hinɛ Moïse ha zu ngari Sinai dung tuka Agar , ka bhɛa nɛ bebala .
48004025	Agar dung tuka ngari Sinai ha kandɔnu Arabi . A dung fin tuka gasa le Jérusalem mɔ ngimɔ sising , hazu hio wi mɔ lea fɛt nɛ̂ hio bala .
48004026	Ma , Jérusalem mɔ ngɔn dung tuka bele , nɛ yo nɛ̂ wɛnɛ ka dung nɛ̂ nana ɔ .
48004027	Yo gbesi tuka takarata pɛ Sɔ tɔa : « Mɛ , nakomba , mɛ de totɛ ! Mɛ ka tɛ kpa yimtɛ bio bhɛ na , mɛ gdɔri nɛ totɛ ! Kpasawen , hio bem pɛ bhoko ka wei yangsa , bedɔk pen pɛ ɛngɛ ka dung nɛ wei . »
48004028	Ka bo nɛ̂ pɛ ɛnɛ , hio ya ɔ , ɛnɛ nɛ̂ hio bem pɛ Sɔ , ka wɛnɛ bhɛa lɛm nɛ gɔnanu pɛa gbesi tuka Isaac .
48004029	Sɔngsi bhee , bem ka Agar babhɛ nɛ wal ndɔki bhɛ , wɛnɛ banamili bem ka Sara babhɛ nɛ wal Nzɔy-Sɔtɛ . Nɛ sising , mɔ dung ka fin gbesi .
48004030	Ma , takarata pɛ Sɔ tɔa nde ge ? Yo tɔa : « Mɛ yin bhoko bala ɛngɛ hinɛ bem pɛa fɛt yunɛ . Hazu bem pɛ bala lɛm kpa likɔ hinɛ bem pɛ bhoko bele gbesi na . »
48004031	Mɛgi , hio ya ɔ , ɔ bo nɛ̂ hio bem pɛ bhoko bala na . Ɔ nɛ̂ hio bem pɛ bhoko bele .
48005001	Christ gbosasa ɔ ha tom bala yunɛ tuka nde , ɔ adung nɛ̂ tɛ kpasa bele . Mɛgi , ɛnɛ bhɔn nɛ̂ tɛ bele nɛ nɔa nging . Ka ma wi aba ɛnɛ tuka bala fin na .
48005002	Ɛnɛ ze nɛdedea . Mi , Paul , mi tɔ ha ɛnɛ long nde , ka ɛnɛ gɔn sɔru ɛnɛ , ki tom ka Christ dea hazu ɛnɛ , yo lɛm mɛ gbakiri ɛnɛ ndang na .
48005003	Mi putiri fin tɔ ha ɛnɛ long nde , wi ka gɔn sɔru wa , lɛma ka lɛm nde , wɛnɛ ade mɔ lɛm nɛ mbonga fɛt wɛɛ .
48005004	Ɛnɛ ka ngoy dung nzeng ha li Sɔ nɛ wal deamɔ lɛm nɛ mbonga , ɛnɛ gɔna soko hinɛ Christ kari . Mɛgi , Sɔ lɛm de dede sila ha tɛ ɛnɛ fin na .
48005005	Pɛ ɔ , ɔ gde tazu ɔ nɛ wal Nzɔy-Sɔtɛ ha tɛ Sɔ nde , wɛnɛ begde ɔ nzeng ha li wa hazu ɔ mɛkara Christ . Nɛ ɔ ha kera mɔ ɛngɛ nɛ sila ɔ fɛt .
48005006	Kpasawen , wi ka de sɔy hinɛ Jésus-Christ , mana wɛnɛ nɛ̂ wan-gɔn sɔru , mana wɛnɛ nɛ̂ wan-sɔru , yo de mɔ na . Gasa mɔ sɔna nde , wɛnɛ amɛkiri Christ nɛ gbasi yo nɛ wal ngoy ka wɛnɛ ngoya nɛ hio wi .
48005007	Sɔngsi , ɛnɛ ba-angiri nɛdedea . Ma , yo nɛ̂ nge wi ha dolsi ɛnɛ mɛ de mɔ lɛm nɛ tɛwen , o nde ?
48005008	Yo bo nɛ̂ Sɔ ha osili ɛnɛ mɛ de mɛgi na , hazu yo nɛ̂ wɛnɛ ha sa ɛnɛ .
48005009	Ɛnɛ ingɔ zɛngwen ka tɔ nde : « Yina hasisi mampa tikiring lɛma hasisi gasa mbɔrɔa fɛt . »
48005010	Ɔ hinɛ ɛnɛ fɛt ha dea sɔy hinɛ Kongawan . Mɛgi mi ha gdea tazu mi fɛt ha tɛ ɛnɛ nde , ɛnɛ bedung nɛ ndangtɛ takaramɔ gbesi tuka mi . Ma , wi ɛngɛ ka tukili mɔ ha soko ɛnɛ , ngase wia adung dung mɛng , Sɔ begɔn kita ba wɛnɛ .
48005011	Hio ya mi , hio zuife ha namala mi . Ɛngi osi long nde , mi bo ha osa wen gɔna sɔru na . Ka mi aosi se mɔ mɛgi , ki wen fio pɛ Christ ha getakate bo fin nɛ̂ mɔ-kɔ nanga ha li hio zuife na .
48005012	Hio wi ndɔng ka pi tukolomɔ ha soko ɛnɛ , nɛ dedea nde , ka mbwa agɔn sɔna nɛ sɔru mbwa na , ma , mbwa agba fin tɛ mbwa nɛ mala !
48005013	Ka bo nɛ̂ pɛ ɛnɛ , hio ya mi , Sɔ saa ɛnɛ mɛ dung nɛ̂ bele . Mɔ ndang sɔna , ɛnɛ ka dung nɛ̂ bele sising , ka ɛnɛ atakiri nde , ɛnɛ lɛma de mɔ fɛt tuka sila ɛnɛ ngoya na . Ma , lɛma nde , ɛnɛ angoy may , nɛ ɛnɛ agbakiri may .
48005014	Kpasawen , mbonga fɛt wesara may ha zang ndanga mbonga ɛngɛ ka tɔ nde , « Mɛ ngoy ma mɛ tuka tɛ mɛ . »
48005015	Nɛ ka ɛnɛ de mɔ ha soko may tuka hio ngɔnzu ka yɔng may vak-vak , nɛ ka kɔmbiri may zɛgbɛk , ɛnɛ pangay yu nde , ɛnɛ betɛ gdari may mburr .
48005016	Mi mbo ɛnɛ mɛ de mɔ fɛt nɛ wal ngatɛ pɛ Nzɔy-Sɔtɛ . Ka ɛnɛ de mɛgi , ɛnɛ lɛm de fin mɔ ka ndɔkitɛ ɛnɛ ngoya na .
48005017	Hazu hɛl ndɔkitɛ ɔ sungiri nɛ mɔ ka Nzɔy-Sɔtɛ ngoya . Nɛ mɔ ka Nzɔy-Sɔtɛ ngoya , yo sungiri nɛ hɛl ndɔkitɛ ɔ . Hio mɔ ndɔng bwa ha bio bulo sungiri nɛ may . Hazu ɛngi , dedemɔ ka ɛnɛ bheki mɛ de , ɛnɛ lɛm de yo na .
48005018	Ma , ka yo nɛ̂ Nzɔy-Sɔtɛ ha ngbɔsi ɛnɛ , ɛnɛ bo fin ha si mbonga na .
48005019	Hio tom mɔ ndɔkitɛ wi gboa fɛt long : Dea wanza , dea mɔ nyɛl , dea mɔ tum ,
48005020	dea tom gbele sɔ , dea yina , sungoro may , mɔya , dea silamɔ , dea ngambi , dea kul , gbaa soko , sio kafɛ ,
48005021	golamɔ , nɔa dɔkɔ nɛ ngurua , yɔngamɔ nɛ kang , nɛ fin hio ma tili mɔ mɛgi . Mi gbaa tazu ɛnɛ sɔngsi kari , nɛ mi putiri yo fin nde , hio wi ndɔng ka de hio tili mɔ mɛgi , mbwa lɛm kpa bhandi ha Kongakandɔ pɛ Sɔ na .
48005022	Ma , hio waya pɛ Nzɔy-Sɔtɛ , yo nɛ̂ ɛngɛ : ngoya may , totɛ , gaamɔ , yikosila , dea dede sila , dea dedemɔ , dea mɔ nɛ mboazu ,
48005023	dungɔa nɛ mɛndi , nɛ gana zu tɛ . Mbonga bo ha sungoro hio tili deamɔ mɛgi na .
48005024	Hio wi pɛ Jésus-Christ gbɛa hio gdanga hɛl ndɔkitɛ mbwa fɛt ha getakate .
48005025	Yo nɛ̂ Nzɔy-Sɔtɛ ka haa tunɔ ha ɔ . Mɛgi lɛma nde , ɔ ade kanɛ mɔ ka wɛnɛ osi ha ɔ .
48005026	Ka ɔ asutɛ na , ka ɔ aki wen ha soko may na , nɛ ka ɔ ade silamɔ tɛ may na .
48006001	Hio ya mi , Nzɔy-Sɔtɛ ang ha tɛ ɛnɛ . Mɛgi , ka ɛnɛ kpa ma wi ha dea gdangamɔ , ɛnɛ yolsi wɛnɛ nɛ gaa sila . Nɛ ɛnɛ pangay nɛ tɛ ɛnɛ fin yu nde , ɛnɛ betɛ tek ha zang gdangamɔ tuka wɛnɛ .
48006002	Ɛnɛ agbakiri may ha zang hio ngamɔ . Ka ɛnɛ de mɛgi , ɛnɛ belɛmsiri mbonga pɛ Christ .
48006003	Ka ma wi zɔk tɛ wa tuka zio wi , ma , wɛnɛ nɛ̂ gele wi sɔna , a osala tɛ wa nɛ pɛa tɛ .
48006004	Dea nde , wi ndang ndang azɔk deamɔ pɛa nɛ pɛa tɛ . Ka wɛnɛ aweki deamɔ pɛa nɛ pɛ ma wi na . Mɛgi , ka wɛnɛ kpaa nɛ tɛ wa nde , deamɔ pɛa nɛ dedea , wɛnɛ lɛma lukisi tɛ hazua .
48006005	Kpasawen , wen deamɔ pɛ wi ndang ndang ha zu wa nɛ pɛa tɛ .
48006006	Wan-yambi wen pɛ Sɔ , dea nde , wɛnɛ akapini soko kpaamɔ pɛa hinɛ wan-osi yo ha wɛnɛ .
48006007	Ka ɛnɛ aosili tɛ ɛnɛ na : Ma wi lɛm mam Sɔ na , wi bebhi nɛ waya mɔ ka wɛnɛ gunɔ .
48006008	Wi ka gun ka sɔna nɛ mɔ ka ndɔkitɛ wa ngoya , wɛnɛ bebhi fin waya ka tɛ nɛ ndɔkitɛ wa . Nɛ wayaa yo nɛ̂ fio . Ma , wi ka gun mɔ ka Nzɔy-Sɔtɛ ngoya , wɛnɛ bebhi fin waya ka tɛ nɛ Nzɔy-Sɔtɛ . Nɛ wayaa yo nɛ̂ tunɔ kpoo .
48006009	Hazu ɛngi , ɔ azati ha dea dedemɔ kpoo nɛ kpoo . Hazu , ka tɛ ɔ kati na , ɔ bebhi bin wayaa ha dede ngimɔ .
48006010	Mɛgi , ha ngimɔ pɛ ɔ fɛt , ɔ ade dedemɔ ha tɛ hio wi fɛt mburr , pen fɛt ha tɛ hio ya ɔ ha zang mɛkara Christ .
48006011	Hio ngbengele-ngbengele nanga takarata ndɔng , ka ɛnɛ zɔk sising , osi nde , mi ngɛriki yo nɛ tɛ kɔ mi .
48006012	Hio wi ndɔng fɛt ka nɔsisi ɛnɛ mɛ gɔn sɔru ɛnɛ , mbwa ngoya sɔna nde , hio wi alukisi nɛ mbwa . Mbwa de tuka ɛngi yu sɔna nde , hio wi betɛ namili mbwa hazu wen fio pɛ Christ ha getakate .
48006013	Hazu , ngase ka mbwa ha gɔna sɔru mbwa , mbwa bo ha dea mɔ lɛm nɛ mbonga na . Mbwa ngoy mɛ gɔn sɔru ɛnɛ tuka nde , mbwa aba salia tuka mɔ sutɛ .
48006014	Ma , pɔm , mi sutɛ sɔna hazu wen fio ka Kongawan pɛ ɔ , Jésus-Christ , fea nɛ ha getakate . Hazu , nɛ wal fio pɛa , hio mɔ nzan fɛt tɛ bo nɛ̂ fea mɔ ha li mi . Nɛ mi fin , mi tɛ bo nɛ̂ fiowi ha li nzan .
48006015	Mana ma wi nɛ̂ wan-gɔn sɔru , mana wɛnɛ nɛ̂ wan-sɔru , yo de mɔ na . Gasa mɔ sɔna nde , wɛnɛ tɛ bo nɛ̂ mbombe wi ha li Sɔ .
48006016	Hio wi ndɔng ka de mɔ lɛm nɛ osamɔ ɛngɛ , gaamɔ pɛ Sɔ nɛ dede sila pɛa adung hinɛ mbwa , nɛ fin hinɛ hio wi mɔ kandɔ pɛa fɛt .
48006017	Kpasawen , hio sali dalɛ ka dung ha tɛ mi osi long nde , mi nɛ̂ pɛ Jésus . Mɛgi , angiri sising , ka ma wi ayeksi fin mi na .
48006018	Hio ya mi , Kongawan pɛ ɔ , Jésus-Christ , ade dede sila ha tɛ ɛnɛ fɛt . Amen .
49001001	Yo nɛ̂ mi Paul ka Sɔ nɛ pɛa tɛ weka tuka wan-nɛtom pɛ Jésus-Christ , mi ngɛriki takarata ɛngɛ tomsi ha ɛnɛ , hio wi pɛ Sɔ mɔ le Efeze , ɛnɛ ka dung nɛ mboazu ha dea sɔy hinɛ Jésus-Christ .
49001002	Sɔ , Bafa ɔ , hinɛ Kongawan Jésus-Christ ade dede sila ha tɛ ɛnɛ , nɛ aha ɛnɛ gaamɔ .
49001003	Dea nde , ɔ alukisi Sɔ , Bafa mɛ Kongawan pɛ ɔ , Jésus-Christ ! Wɛnɛ wola dede wen ha zu ɔ nɛ wal sɔy ka ɔ de hinɛ Christ . A haa ɔ hio dedemɔ pɛ Nzɔy-Sɔtɛ fɛt ka gutɛ ha zang ngɔn .
49001004	Sɔngsi bhee gde ka Sɔ tɛ de ka nzan na , a weka ɔ nɛ wal ngoy pɛa tuka nde , ɔ adung nɛ̂ hio wi pɛa nɛ wal dea sɔy hinɛ Christ , nɛ fin nde , ɔ adung nɛ nzɔya nɛ ma wen bo ha zu ɔ ha li wa na .
49001005	Mɛgi a babhɔngiri bingiri nde , a beba ɔ tuka hio bem pɛa nɛ wal tom ka Jésus-Christ dea . A ngoya dea mɛgi hazu yo ha totɛ ha wɛnɛ pentɛ .
49001006	Dea nde , ɔ alukisi Sɔ hazu lɛkɛ-lɛkɛ dede sila ka wɛnɛ dea ha tɛ ɔ nɛ wal Bewei pɛa ka wɛnɛ ngoya pentɛ .
49001007	Sɔ yanga ɔ ha si gdangamɔ nɛ wal tɔktɛ Bewei pɛa , nɛ a biso gdangamɔ ka ɔ dea . Ɛngɛ osi nde , Sɔ nɛ dede sila pentɛ .
49001008	Ey , a dea dede sila ha tɛ ɔ nɛkpasa . A haa ɔ mbaramɔ , nɛ a haa ɔ fin wal mɛ ing mɔ ka wɛnɛ bheki mɛ de .
49001009	Mɔ ka wɛnɛ gbatɛ babhɔngiri nɛ wuso , nɛ ka wɛnɛ babheki sɔngsi mɛ de nɛ wal Christ , a gbasa yo ha ɔ .
49001010	Mɔ ɛngɛ ka Sɔ belɛmsiri ha dede ngimɔ , yo nde , a bewesiri hio mɔ ha zang ngɔn nɛ zu nu fɛt gde ha kɔ Christ nde , wɛnɛ adung wan hazua .
49001011	Tuka Sɔ babhɔngiri , a baweki ɔ sɔngsi bhee nde , ɔ atɛ hio wi pɛa nɛ wal dea sɔy hinɛ Christ . A de mɔ fɛt tuka sila wa ngoya , nɛ tuka wɛnɛ babheki yo .
49001012	Ɔ ka dung nɛ̂ hio bosi wi mɛ gde tazu ɔ ha tɛ Christ , lɛma nde , ɔ alukisi lɛkɛ-lɛkɛmɔ pɛ Sɔ !
49001013	Sising , ɛnɛ fin zea tɛwen . Yo nde , ɛnɛ zea Dede Wen ka tɔ nde , Sɔ ngoy kpasisi ɛnɛ . Nɛ ɛnɛ mɛkara Christ . Yo nɛ̂ ɛngi ka Sɔ gɔna dafu ha tɛ ɛnɛ kari . Ɛngi osi nde , ɛnɛ tɛ bo nɛ̂ hio wi pɛa . Dafu ɛngɛ nɛ̂ Nzɔy-Sɔtɛ ka Sɔ bagɔn nua mɛ ha ha ɔ .
49001014	Nzɔy-Sɔtɛ ɛngɛ nɛ̂ baa nanga mɔ ka osi ha ɔ nde , Sɔ beha ɔ dedemɔ fɛt ka wɛnɛ bagɔn nua , ha swe ka wɛnɛ beyangi ɔ ha si gdangamɔ fɛt . Mɛgi , ɔ alukisi lɛkɛ-lɛkɛmɔ pɛ Sɔ !
49001015	Mi zea nde , ɛnɛ bhɔna ka ha mɛkara Kongawan Jésus , nɛ nde , ɛnɛ ha ngoya hio wi pɛ Sɔ fɛt . Yo nɛ̂ ɛngi ,
49001016	ka mi bhɔna ngimɔ fɛt ha tɔa oeba ha Sɔ hazu ɛnɛ . Mi ha takara ha ɛnɛ ha zang gɔamɔ pɔm .
49001017	Sɔ pɛ Kongawan pɛ ɔ , Jésus-Christ , wɛnɛ nɛ̂ Bafa ɔ ka dung nɛ̂ lɛkɛ-lɛkɛmɔ fɛt . Mi ha gɔa wɛnɛ nde , wɛnɛ aha ɛnɛ mbaramɔ nɛ wal Nzɔy-Sɔtɛ . Nɛ Nzɔy-Sɔtɛ agbasi Sɔ ha ɛnɛ tuka nde , ɛnɛ aing wɛnɛ nɛkpasa .
49001018	Ey ! Sɔ agbosisi sila ɛnɛ long tuka nde , ɛnɛ atakiri mɔ nɛ saa , nɛ ɛnɛ aing mɔ ka wɛnɛ saa ɛnɛ mɛ gde tazu ang . Dea nde , ɛnɛ aing lɛkɛ-lɛkɛ mɔ likɔ ka wɛnɛ pam keri nɛ hio wi pɛa .
49001019	Mi gɔ Sɔ fin nde , ɛnɛ aing heang ziomɔ pɛa ka wɛnɛ gbakiri nɛ ɔ , ka mɛkara wɛnɛ . Ziomɔ ɛngɛ , yo nɛ̂ ndangtɛ ziomɔ ,
49001020	ka Sɔ dea nɛ tom ha ngimɔ ka wɛnɛ guo Christ ha soko hio fiowi . Yo fin nɛ wal ziomɔ ɛngɛ , ka Sɔ gdea Christ ha dede bhandi ha wekɔ wa ha zang ngɔn .
49001021	Ha bhandi ɛngi Christ nɛ̂ wan hazu hio ziomɔ , hio sɔtɛ gan zu mɔ , hio nga sɔtɛ , nɛ hio olo wan fɛt . Wɛnɛ nɛ̂ wan hazu mɔ fɛt , bo sɔna ha zu mɔ ha zang nzan ɛngɛ na , ma , fin ha zu mɔ fɛt ha zang nzan ka betɛ bin .
49001022	Sɔ gdea hio mɔ fɛt ha si ziomɔ pɛ Christ , nɛ a gdea wɛnɛ tuka wan hazu giliwi mɔ eglize fɛt .
49001023	Giliwi mɔ eglize nɛ̂ kilitɛ Christ . Wɛnɛ ang nɛ tɛ wa ha soko mbwa , wɛnɛ ka ang ha zang mɔ fɛt ha bhandi fɛt .
49002001	Sɔngsi , ɛnɛ badung tuka hio fiowi ha li Sɔ , hazu ɛnɛ dungɔ ha dea kpandele nɛ gdangamɔ .
49002002	Ɛnɛ dungɔ ha dea mɔ gbesi tuka wi mɔ nzan ɛngɛ . Ɛnɛ dungɔ ha zea nu Satan , wan hazu hio gdanga sɔtɛ ka dung ha soko ngɔn nɛ nu , sɔtɛ ɛngɛ ka de tom ha tɛ wi ndɔng ka ze nu Sɔ na .
49002003	Ɔ fɛt , ɔ badung fin gbesi tuka mbwa . Ɔ badung ka fin ha dea mɔ ka multɛ ɔ ngoya . Ɔ badung ha gdea tɛ ɔ ha hio mɔ ka multɛ nɛ sila ɔ gola . Hazu ndɔkitɛ ɔ dungɔ mɛgi , ɔ lɛma nɛ ngambi pɛ Sɔ tuka hio olo wi fɛt .
49002004	Ma , Sɔ nɛ̂ gasa wan-de kobhe tɛ wi , mɛgi a ngoya ɔ nɛ gasa ngoy pentɛ .
49002005	Yo nɛ̂ ɛngi , ka wɛnɛ tunso ɔ nɛ mbinga hinɛ Christ gbesi , ɔ ka badung tuka hio fiowi hazu gdangamɔ ka ɔ dea . Sɔ kpasasa ɛnɛ nɛ gangtɛ nɛ wal dede sila pɛa .
49002006	A tunso ɔ ha fio gbesi hinɛ Jésus-Christ . Nɛ a gdea ɔ ha zang ngɔn hinɛ Jésus-Christ , hazu ɔ ha dea sɔy hinɛ wɛnɛ .
49002007	Sɔ dea dedemɔ ha tɛ ɔ mɛgi nɛ wal Jésus-Christ hazu osi ha hio wi ha ngimɔ ka betɛ bin nde , wɛnɛ nɛ̂ gasa wan-de dede sila pentɛ pet .
49002008	A kpasasa ɛnɛ nɛ wal dede sila pɛa ha ngimɔ ka ɛnɛ mɛkara Christ . A kpasasa ɛnɛ , bo hazu ɛnɛ dea dedemɔ na , ma , a kpasasa ɛnɛ nɛ gangtɛ .
49002009	A dea mɛgi bo hazu dede tom pɛ ɛnɛ na , yu nde , ma wi betɛ sutɛ wa .
49002010	Hazu ɔ fɛt , ɔ nɛ̂ mɔ ka Sɔ dea . A dea ɔ nɛ wal Jésus-Christ tuka nde , ɔ ade hio dedemɔ , ka wɛnɛ babhɔngiri sɔngsi gde nde , ɔ ade yo .
49002011	Tazu ɛnɛ agba nɛ dungɔ ka ɛnɛ dungɔ nɛ sɔngsi . Ɛnɛ bo nɛ̂ hio zuife na . Ɛ bhɛa ɛnɛ ha zang hio mbing kandɔ . Hio zuife ha saa ɛnɛ nde , hio wan-sɔru . Mbwa zɔk tɛ mbwa tuka hio wan-gɔn sɔru , ma , gɔna sɔru pɛ mbwa yo ka nɛ̂ sali dalɛ ka mbwa gde ha tɛ mbwa .
49002012	Ha ngimɔ ɛngi , ɛnɛ tɛ ing ka Christ na . Ɛnɛ dungɔ tuka hio gɔn-gɛnɛ wi , ɛnɛ bo nɛ̂ hio wi mɛ kandɔ Israel , kandɔ pɛ Sɔ na . Hio mɔ ka Sɔ gɔna nua ha mbwa nɛ wal nɔa mbon hinɛ mbwa , mɔ ndɔng tɛ dung hazu ɛnɛ na . Ɛnɛ tɛ dung nɛ ma mɔ hazu gde tazu ɛnɛ ang na . Ɛnɛ dungɔ ha zang nzan , nɛ ɛnɛ tɛ ing Sɔ na .
49002013	Sɔngsi , ɛnɛ badung nɛ yɛa nɛ Sɔ . Ma , sising , ɛnɛ tɛ bo ha dea sɔy hinɛ Jésus-Christ . Tɔktɛ wa sɛa gɔn zu ɛnɛ , mɛgi , ɛnɛ tɛ bo sanga nɛ Sɔ .
49002014	Ɔ dung nɛ gaamɔ ha soko may hazu Christ . A wesara kandɔ zuife nɛ hio mbing kandɔ gde tuka ndanga kandɔ kari . Sɛna may dungɔ sɔngsi tuka ngeng ka kɛtana soko ɔ , ma , Christ gbinɔ yo yunɛ ha ngimɔ ka wɛnɛ gdea tɛ wa ha fio .
49002015	A tukolo hio haanu nɛ hio mbɔla pɛ mbonga pɛ hio zuife yunɛ . A dea mɛgi hazu wesiri hio zuife nɛ ɛ ndɔng ka bo nɛ̂ zuife na , gde tuka mbombe wi ndang , ka de sɔy hinɛ wɛnɛ . Nɛ wal dea mɛgi a gdea gaamɔ ha soko mbwa .
49002016	Nɛ wal fio pɛa ha getakate , Christ kuo sɛna may yunɛ , nɛ a dea nde , mbwa bwa tɛ bo kilitɛ ndang . A lɛmsara mɔ ha soko mbwa hinɛ Sɔ kari .
49002017	Christ tɛa ha nzan ha tɔa Dede Wen ha ɛnɛ ka badung nɛ yɛa nɛ Sɔ , nɛ ha hio zuife ka dung sanga nɛ Sɔ nde , a gdea gaamɔ ha soko ɔ kari .
49002018	Yo nɛ̂ hazu Christ ka ɔ fɛt , hio zuife nɛ hio olo kandɔ , lɛma mɛ tiki nɛ hapɛtɛ Sɔ , Bafa ɔ , nɛ wal ndanga Nzɔy-Sɔtɛ .
49002019	Hazu ɛngi , ɛnɛ bo fin nɛ̂ tombɔ mana gɔn-gɛnɛ wi na . Ɛnɛ tɛ bo nɛ̂ hio bele mɔ nzɔy kandɔ pɛ Sɔ . Nɛ ɛnɛ tɛ bo nɛ̂ hio wi mɛ zang twa pɛ Sɔ .
49002020	Ɛnɛ dung tuka ngeng twa . Hio wan-nɛtom nɛ hio wan-tɔkuliwen dung pɛ mbwa tuka nanga twa ɛngɛ . Nɛ Jésus-Christ dung pɛa tuka ta tɔn ngbili twaa .
49002021	Yo nɛ̂ wɛnɛ , ka tɔn twaa gde ha ngɔn nɛ nɔa ngi-ngi-ngi , mɛ tɔ nde , twaa atongiri si sɔngsi ka yo adung nɛ nzɔy twa ka Kongawan de le ang .
49002022	Ha dea sɔy hinɛ Jésus-Christ , ɛnɛ fin , ɛnɛ tɛ bo nɛ̂ ma bhalkɔ twa ɛngɛ ka Sɔ de le ang nɛ wal Nzɔy-Sɔtɛ pɛa .
49003001	Mi , Paul , dung ha twa zɔbhɔ hazu mi ha bulo Dede Wen hazu Jésus-Christ ha ɛnɛ , hio wi ka bo nɛ̂ zuife na .
49003002	Ɛnɛ zea kari nde , Sɔ haa mi tom mɛ tɔ ha ɛnɛ wen dede sila pɛa , ka wɛnɛ de ha tɛ ɛnɛ .
49003003	Sɔ gbasa ha mi hio mɔ ka wɛnɛ babhɔngiri nɛ wuso . Mi ngɛraka hio ma bebe wen hazua sɔngsi ha zang takarata ɛngɛ kari .
49003004	Ha tɔla wen ndɔng ki , tazu ɛnɛ begba nɛhasa nde , mi ingɔ goto mɔ ka Sɔ babhɔngiri nɛ wuso hazu Christ .
49003005	Ha hio ngimɔ sɔngsi , Sɔ tɛ gbasi mɔ ɛngɛ ha hio wi na . Ma , sising , a tomsa Nzɔy-Sɔtɛ pɛa hazu gbasi mɔ ɛngɛ fɛt long ha hio nzɔy wan-nɛtom nɛ hio wan-tɔkuliwen pɛa .
49003006	Mɔ ɛngɛ , yo nde : Nɛ wal Dede Wen , hio wi ndɔng ka bo nɛ̂ zuife na , Sɔ beha mbwa ndangtɛ likɔ hinɛ hio zuife gbesi . Mbwa tɛ bo nɛ̂ kilitɛ ndang hinɛ hio zuife gbesi . Mɛgi , mbwa bwa fɛt gbesi bekpa mɔ ka Sɔ gɔna nua nɛ wal Jésus-Christ .
49003007	Sɔ dea dede sila ha tɛ mi , nɛ a baa mi nɛ wal ziomɔ pɛa tuka wan-tom pɛa nde , mi abul Dede Wen ha hio wi .
49003008	Pɔm , mi nɛ̂ bebe wi pen fɛt ha soko hio olo wi pɛ Sɔ . Ma , ngase ɛngi Sɔ dea dede sila ha tɛ mi nde , mi abul Dede Wen ha hio wi ka bo nɛ̂ zuife na . Dede Wen ɛngɛ nde , mbwa lɛma kpa yɛbhɛ-yɛbhɛ kpaamɔ nɛ wal Christ .
49003009	Sɔ ka dea mɔ fɛt , babhɔngiri mɔ ka wɛnɛ bede , sɔngsi bhee gde nɛ wuso . Nɛ wɛnɛ haa mi tom nde , mi agbasi ha wi fɛt wal ka wɛnɛ belɛmsiri yo .
49003010	Mɛgi , angiri ha ngimɔ sising , hio sɔtɛ gan zu mɔ nɛ hio nga sɔtɛ ka dung ha ngɔn , lɛma ing dɔka mbaramɔ pɛ Sɔ nɛ wal giliwi mɔ eglize .
49003011	Sɔ dea mɛgi tuka wɛnɛ babheki sɔngsi bhee . A dea yo nɛ wal tom ka Jésus-Christ , Kongawan pɛ ɔ , dea .
49003012	Ɔ ha dea sɔy hinɛ Jésus-Christ , nɛ ɔ mɛkara wɛnɛ kari . Yo nɛ̂ ɛngi , ka ɔ dung sɛɛ , nɛ ka ɔ ba da mɛ tiki nɛ hapɛtɛ Sɔ .
49003013	Mɛgi mi mbo ɛnɛ nde , ngase ka mi ha kpaa yeksamɔ hazu ɛnɛ , ka ɛnɛ adung nɛ ngɔtɛ na . Hazu yeksamɔ ɛngɛ kpaa may hinɛ mi nde , ɛnɛ akpa lɛkɛ-lɛkɛ dedemɔ ha kɔ Sɔ .
49003014	Hazu ɛngi , mi ha ngbio zigolo ha nu ha li Sɔ , Bafa ɔ , nɛ mi gɔ wɛnɛ ha zu ɛnɛ .
49003015	Yo nɛ̂ wɛnɛ ka dea nɛ pam hio mɔ fɛt ka dung nɛ tunɔ ha zang ngɔn nɛ ha zu nu .
49003016	Mi gɔ wɛnɛ mɛ ku lɛkɛ-lɛkɛ kpaamɔ pɛa hazu ha nɛ ngatɛ ha sila ɛnɛ nɛ wal Nzɔy-Sɔtɛ pɛa .
49003017	Mi gɔ Sɔ nde , Christ ade le ha zang sila ɛnɛ hazu ɛnɛ mɛkara wɛnɛ . Mi gɔ fin nde , ɛnɛ adung nɛ nɔa ngi-ngi-ngi ha zang ngoy .
49003018	Mɛgi , ɛnɛ hinɛ hio olo wi pɛ Sɔ fɛt , ɛnɛ lɛma mɛ ing nde , ngoy ka Christ ngoya nɛ ɔ , nɛ pɛsaa , nɛ bɔyaa , nɛ kusoa , nɛ gdukoa pentɛ pet .
49003019	Ey , ɛnɛ aing ngoy pɛ Christ , ngase ka ma wi ndang lɛm ing yo hɛrr na . Mɛgi , tunɔ pɛ ɛnɛ bedon lɛtɛtɛ nɛ mɔ pɛ Sɔ fɛt mburr .
49003020	Sɔ lɛma mɛ de mɔ fɛt nɛ wal ngatɛ pɛa ka de tom ha tɛ ɔ . A lɛma de mɔ nɛdɔka pen ɛngɛ ka ɔ ani nɛ wɛnɛ , nɛ fin nɛdɔka pen ɛngɛ ka ɔ takiri mɔ hazua .
49003021	Ɔ , giliwi mɔ eglize , ka de sɔy hinɛ Jésus-Christ , ɔ alukisi Sɔ ha ngimɔ fɛt kpoo nɛ kpoo ! Amen .
49004001	Mi , ka dung ha twa zɔbhɔ hazu mi ha dea tom ha Kongawan , mi lokitɛ ha ɛnɛ nde , deamɔ pɛ ɛnɛ alɛm nɛ sala pɛ Sɔ ka wɛnɛ saa nɛ ɛnɛ mɛ dung hio wi pɛa .
49004002	Ɛnɛ dung ka swe fɛt nɛ mɛndi , nɛ gaa , nɛ yikosila ha soko may . Ɛnɛ aba sila nɛ may nɛ ngoy .
49004003	Nzɔy-Sɔtɛ wesara ɛnɛ gde ndang kari , mɛgi dea nde , ɛnɛ agbɛngsi tɛ ɛnɛ mɛ bhɔn nɛ sila ndang nɛ wal dea le ha soko ɛnɛ ha zang gaamɔ .
49004004	Ɔ ka nɛ̂ kilitɛ ndang . Nɛ Nzɔy-Sɔtɛ ka nɛ̂ ndang . Mɔ ka Sɔ saa nɛ ɔ mɛ gde tazu ang , yo ka fin ndang .
49004005	Kongawan pɛ ɔ ka nɛ̂ ndang . Ɔ mɛkiri nɛ ndanga mɔ ndang . Gotomɔ ka ɔ gdumsi nɛ wi ha li , yo ka fin ndang .
49004006	Sɔ ka nɛ̂ ndang . Wɛnɛ nɛ̂ Bafa mɛ hio wi fɛt . Wɛnɛ nɛ̂ wan hazu mbwa fɛt . Wɛnɛ ha kuo wi fɛt hazu de nɛ tom pɛa , nɛ wɛnɛ ang ha tɛ wi fɛt .
49004007	Ɔ ndang ndang fɛt kpaa tili ngatɛ nɛtɛ-nɛtɛ , ka Christ kapana ha ɔ nɛ wal dede sila pɛa .
49004008	Yo gbesi tuka ɛngɛ ka takarata pɛ Sɔ tɔa hazu Christ : « Ha ngimɔ ka wɛnɛ danga nɛ ha ngɔn , a kaya hio bala nɛnɛ hinɛ wɛnɛ . Nɛ a kapana dedemɔ ha hio wi . »
49004009	Goto tɔa nde , a danga nɛ ha ngɔn , tɔ nde ge ? Yo tɔ nde , a bazil tɛ ha nu sɔngsi .
49004010	Wi ɛngɛ ka zilo tɛ hakɛ ha nu , yo nɛ̂ ndangtɛ wi fin ka danga ha ngɔn nɛ kusoa pen liswe tuka nde , wɛnɛ adung wan hazu hio mɔ fɛt mburr .
49004011	Yo nɛ̂ wɛnɛ ka ha tili ngatɛ nɛtɛ-nɛtɛ ha hio wi . A haa ha hio ma mɛ dung wan-nɛtom , ha hio ma mbinga mɛ dung wan-tɔkuliwen , ha hio ma fin mɛ dung wan-bul Dede Wen , nɛ ha hio ma mbinga fin mɛ dung pasteur mana mɛ dung wan-osimɔ .
49004012	Yo nɛ̂ tom pɛ hio wi ndɔng mɛ gbakiri hio wi pɛ Sɔ nde , ka mbwa ade tom pɛ Sɔ , nɛ ka giliwi mɔ eglize ka dung nɛ̂ kilitɛ Christ angay pen mɔ sɔngsi .
49004013	Mɔ dung mɛgi tuka nde , ɔ fɛt adung nɛ mɛkaramɔ ndang , nɛ ɔ aing Bewei pɛ Sɔ nɛ ndangtɛ wal . Mɛgi , ɔ bekpɔtɛ nɛ dung nɛ̂ hio zɔma wi ka dungɔ pɛ mbwa tuka pɛ Christ .
49004014	Ha ngimɔ ɛngi ɔ lɛm dung fin tuka hio bhobem na . Hio wan-osimɔ nɛ likisi ka ngoy osili ɔ nde , ɔ alak dede wal gde , mbwa lɛm fesi ɔ tuka gbabok mana il ɔ tuka tongbasali fin na .
49004015	Ma , dea nde , ɔ ade mɔ lɛm nɛ tɛwen pɛ Sɔ , nɛ ɔ angoy may . Mɛgi ɔ , ka dung nɛ̂ kilitɛ Christ , bekpɔtɛ nɛ wal fɛt ha dea sɔy hinɛ Christ , ka dung nɛ̂ zu ɔ .
49004016	Yo nɛ̂ wɛnɛ ka wesiri hio gbakɔtɛ wa nɛtɛ-nɛtɛ gde ha may , nɛ ka gbari kilitɛ wa nɛ wal hio dɔka dokaratɛ wa . Mɛgi , ka hio gbakɔtɛ wa fɛt ha dea tom nɛdedea , kilitɛ wa fɛt bekpɔtɛ nɛ kpa ngatɛ nɛ wal ngoya may .
49004017	Ɛnɛ ze , nɛ ling Kongawan mi tɔ ha ɛnɛ nɛkpasa nde , ɛnɛ akarsi mɛ de mɔ tuka wi ndɔng ka ing Sɔ na . Hazu deamɔ pɛ mbwa tɛ nɛ wal tum takaramɔ .
49004018	Zang takaramɔ pɛ mbwa dung tuka tutum . Mbwa dung nɛ yɛa ha mbombe tunɔ ka Sɔ ha ha hio wi , hazu mbwa gdɔka sila mbwa . Mɛgi , mbwa ing hio mɔ pɛ Sɔ na .
49004019	Mbwa bo nɛ ma mbuli foy ha li mbwa fin na . Mbwa gdea tɛ mbwa ha dea tili mɔ tum nɛtɛ-nɛtɛ . Nɛ hɛl kpaamɔ baa sila mbwa nɛngaya .
49004020	Ma , pɛ ɛnɛ , wen pɛ Christ tɛ osi tili deamɔ mɛgi ha ɛnɛ na .
49004021	Ɛnɛ zea nɛ kasi tɛ Christ kpasawen , nɛ ɛnɛ yamba mɔ ha zu wa lɛm nɛ tɛwen ka dung ang ha tɛ Jésus .
49004022	Mɛgi , ɛnɛ lak mɔa ndɔki deamɔ pɛ ɛnɛ gde . Ey , ɛnɛ kpɔsi mɔa tɛ wi , ka de mɔ lɛm nɛ gdanga golamɔ . Golamɔ ndɔng ha osala ɛnɛ , nɛ yo bebhondisi ɛnɛ .
49004023	Lɛma nde , ɛnɛ agde Nzɔy-Sɔtɛ akpali takaramɔ pɛ ɛnɛ gde nɛ mbombea .
49004024	Ɛnɛ ayol mbombe tɛ wi ka Sɔ bhɔngara gde nde , yo aba may nɛ pɛa . Mbombe tɛ wi ɛngɛ de mɔ nzeng , nɛ nzɔya nɛ tɛwen .
49004025	Hazu ɛngi , ɛnɛ lak tɔa dalo gde . Ɛnɛ tɔ tɛwen ha may hazu ɔ fɛt nɛ̂ hio gbakɔtɛ mɔ kilitɛ ndang .
49004026	Ka ngambi dea ɛnɛ , ka ɛnɛ apengi nɛ yo de nɛ gdangamɔ na . Ka ɛnɛ ade ngambi tee kpa mbolo na .
49004027	Ka ɛnɛ agde nde , Satan agan zu ɛnɛ , na .
49004028	Hio wan-zu azu mɔ fin na . Ma , dea nde , mbwa ade dede tom nɛ kɔ mbwa hazu gbakiri fin nɛ wi ndɔng ka mɔ kɔpi mbwa .
49004029	Ka ma mbuli kalbho-kalbho wen ndang agbo ha nu ɛnɛ na . Ɛnɛ wol sɔna nɛ wen ka gbakiri hio wi , nɛ ka de dedemɔ ha tɛ wi ndɔng ka beze yo .
49004030	Nɛ ka ɛnɛ aha ngɔtɛ ha Nzɔy-Sɔtɛ pɛ Sɔ na . Hazu Nzɔy-Sɔtɛ dung tuka dafu ka Sɔ gɔna ha tɛ ɛnɛ hazu osi nde , ɛnɛ nɛ̂ pɛa , nɛ nde , ma swe ndang , a beyangi ɛnɛ ha si gdangamɔ fɛt .
49004031	Mɛgi , ka gdanga sila , yimsila nɛ ngambi adung ha soko ɛnɛ na . Ka ɛnɛ atubhi da ha soko may mana ya may fin na . Nɛ ɛnɛ alak hio tili gdangamɔ nɛtɛ-nɛtɛ fɛt gde .
49004032	Lɛma nde , ɛnɛ ade dedemɔ ha tɛ may nɛ de kobhe tɛ may fin . Ɛnɛ abisi sɛmbɔ ka hio wi de ha tɛ ɛnɛ , gbesi tuka ka Sɔ biso nɛ sɛmbɔ pɛ ɛnɛ nɛ wal tom ka Christ dea .
49005001	Sising ɛnɛ tɛ bo nɛ̂ hio bem pɛ Sɔ ka wɛnɛ ngoya pentɛ . Mɛgi , ɛnɛ zɔk pata deamɔ pɛa de nɛ pɛ ɛnɛ .
49005002	Ha zang deamɔ pɛ ɛnɛ fɛt , lɛma nde , ɛnɛ abhɔn ka ha ngoya hio ma ɛnɛ . Ɛnɛ de mɔ gbesi tuka Christ ka ngoya ɔ , nɛ ka fea gɔn zu ɔ . Fio pɛa dung tuka dede sadaka ka pɛla dung nɛ kuloa siing , nɛ ka ha totɛ ha Sɔ .
49005003	Ɛnɛ tɛ bo nɛ̂ hio wi pɛ Sɔ . Mɛgi , dea nde , ɛ aze ha soko ɛnɛ wen dea tili wanza , mana dea mɔ foy nɛtɛ-nɛtɛ , mana dea wɔ kpaamɔ fin na .
49005004	Ka ɛnɛ atɔ wen nɛ tum , mana wen foy , mana wen gɔnali na . Mɔ ndɔng lɛm fin nɛ ɛnɛ na . Ma , dea nde , wen nu ɛnɛ adak wi mɛ tɔ oeba ha Sɔ .
49005005	Ɛnɛ ing nɛdedea nde , hio wan-de wanza , hio wan-de mɔ nyɛl , hio wan-de wɔ kpaamɔ , mbwa fɛt lɛm kpa bhandi ha Kongakandɔ pɛ Christ nɛ pɛ Sɔ ndang na . Hazu dea wɔ kpaamɔ , yo nɛ̂ ndangtɛ mɔ tuka dea tom hio gbele sɔ .
49005006	Hio ma wi ha tɔa hio tum wen nde , ɛnɛ ade hio gdangamɔ ndɔng ki . Ka mbwa aosili ɛnɛ na ! Yo nɛ̂ hazu tili gdangamɔ ndɔng ka Sɔ de ngambi sungiri nɛ wi ndɔng ka ze nu wa na .
49005007	Mɛgi , ka ɛnɛ ade sɔy hinɛ hio tili wi ndɔng na .
49005008	Sɔngsi , ɛnɛ badung ha zang tutum . Ma , sising , nɛ wal dea sɔy hinɛ Kongawan , ɛnɛ dung ha zang saamɔ . Mɛgi , dea nde , ɛnɛ ade mɔ tuka wi ka dung ha zang saamɔ .
49005009	Hazu wi ka dung ha zang saamɔ beway nɛ tili dedemɔ fɛt , nɛ deamɔ nzeng , nɛ fin nɛ deamɔ lɛm nɛ tɛwen pɛ Sɔ .
49005010	Ɛnɛ agbɛngsi tɛ mɛ ing hio mɔ ka ha totɛ ha Kongawan .
49005011	Ka ɛnɛ ade pɛ ɛnɛ hio tum mɔ pɛ hio wi ka dung ha zang tutum , na . Ma , ɛnɛ agbasi long nde , mɔ ndɔng nɛ̂ gdanga deamɔ .
49005012	Wen mɔ ka hio wi ndɔng de nɛ wuso , ɛ lɛm gba gotoa na , hazu yo nɛ̂ mɔ foy .
49005013	Ma , ha ngimɔ ka hio mɔ ndɔng fɛt gboa ha saamɔ long , ɛ being nde , mɔ ndɔng nɛ̂ gdanga deamɔ nɛkpasa .
49005014	Hazu , mɔ fɛt ka ɛ gbasi long , yo tɛ bo nɛ̂ saamɔ . Yo nɛ̂ hazu ɛngi ka ɛ tɔa : « Mɛ ka dung ha ɔala , mɛ tun . Mɛ gutɛ ha soko hio fiowi , nɛ Christ beba tuka saamɔ ha zu mɛ . »
49005015	Hazu ɛngi , ɛnɛ pangay nɛ deamɔ pɛ ɛnɛ . Ka ɛnɛ ade mɔ tuka hio yerawi na , ma , ɛnɛ de mɔ tuka hio zɔma wi .
49005016	Ka ɛnɛ apensi ngimɔ pɛ ɛnɛ nɛgbelea na , ma , ɛnɛ de dedemɔ ang hazu ngimɔ ɛngɛ sising nɛ gdangaa .
49005017	Ka ɛnɛ adung tuka hio tamtum wi na . Ma , ɛnɛ ki wal hazu ing mɔ ka Kongawan ngoya nde , ɛnɛ ade .
49005018	Ka dɔkɔ ade ɛnɛ na , yu nde , ɛnɛ betɛ tɛ pofa wi ka de mɔ tum . Ma , ɛnɛ agde nde , Nzɔy-Sɔtɛ adon sila ɛnɛ hɛrr .
49005019	Ka ɛnɛ wesara may , ɛnɛ be hio gima pɛ David , hio gima lukisi Sɔ , nɛ hio gima ka tɛ nɛ wal Nzɔy-Sɔtɛ . Ɛnɛ be yo fɛt hazu lukisi nɛ Kongawan nɛ sila ɛnɛ fɛt .
49005020	Ɛnɛ tɔ oeba ha Sɔ , Bafa ɔ , hazu mɔ fɛt ha ngimɔ fɛt nɛ ling Kongawan pɛ ɔ , Jésus-Christ .
49005021	Hazu ɛnɛ ha yuo ke Christ , dea nde , ɛnɛ ahil nɛ mɛndi ha si may .
49005022	Ka bo nɛ̂ pɛ ɛnɛ hio bhoko , dea nde , ɛnɛ ahil nɛ mɛndi ha si hio wei pɛ ɛnɛ gbesi tuka ka ɛnɛ hil nɛ mɛndi ha si Kongawan .
49005023	Hazu wei nɛ̂ wan hazu ko pɛa gbesi tuka Christ nɛ̂ wan hazu giliwi mɔ eglize pɛa . Christ nɛ̂ wan-kpasisi giliwi mɔ eglize pɛa , ka dung nɛ̂ kilitɛ wa .
49005024	Mɛgi , dea nde , hio bhoko ahil nɛ mɛndi ha mɔ fɛt ha si hio wei pɛ mbwa gbesi tuka ɛngɛ ka giliwi mɔ eglize hil nɛ ha si Christ .
49005025	Nɛ ɛnɛ , hio wei , dea nde , ɛnɛ angoy hio ko pɛ ɛnɛ nɛ ndangtɛ ngoy ka Christ ngoya nɛ giliwi mɔ eglize pɛa . Wɛnɛ fea gɔn zu mbwa ,
49005026	tuka nde , mbwa adung nɛ nzɔya . A sasasa mbwa nɛ wal li , ka ɛ gdumso mbwa ang , nɛ fin nɛ wal wen nu wa .
49005027	A dea mɛgi hazu gde giliwi mɔ eglize pɛa nɛ lɔkaa , salimɔ bona , yigdokomɔ bona , gdangamɔ ndang bona . Ma , mbwa bedung ha li wa nɛ nzɔya , ma wen bo ha zu mbwa na .
49005028	Yo fin gbesi nɛ hio wei . Dea nde , mbwa angoy ko pɛ mbwa tuka tɛ mbwa . Wi ka ngoy ko pɛa , yo osi nde , a ngoya tɛ wa nɛ pɛa tɛ .
49005029	Kpasawen , ma wi tɛ sɛn tɛ wa nɛ pɛa tɛ ma swe ndang na . Ma , wɛnɛ ha pama yo , nɛ wɛnɛ ha daya yo nɛdedea . Christ ha dea gbesi nɛ ɔ , giliwi mɔ eglize pɛa ,
49005030	hazu ɔ nɛ̂ hio gbakɔtɛ wa .
49005031	Hazu ɛngi , takarata pɛ Sɔ tɔa : « Dea nde , wei alak bafa wa nɛ nana wa gde hazu ndari tɛ hinɛ ko pɛa . Mɛgi , mbwa bwa fɛt bedung nɛ̂ wi ndang sɔna . »
49005032	Ɛngɛ nɛ̂ ma gasa mbaramɔ ka wi lɛm ing gotoa nɛhasa na . Mi zɔk pɔm nde , wen ɛngɛ , yo ha zu Christ hinɛ giliwi mɔ eglize pɛa .
49005033	Ma , yo fin gbesi nɛ ɛnɛ . Dea nde , wei ndang ndang fɛt angoy ko pɛa tuka tɛ wa . Nɛ dea nde , bhoko ndang ndang fɛt aba wei pɛa nɛ zioa .
49006001	Ɛnɛ hio bhobem , mɔ ka Kongawan ngoya , yo nde , ɛnɛ aze nu gdibafa nɛ gdinana , hazu ɛngɛ nɛ nzeng .
49006002	Mbonga ka tɔ nde : « Mɛ ba bafa mɛ nɛ nana mɛ nɛ zioa » , yo nɛ̂ bosi mbonga ka Sɔ gɔna nɛ nu mɛ kɛ nɛ hio wi ka pam yo .
49006003	Gɔnanu ɛngɛ nde : « Tuka nde , mɛ akpa totɛ , nɛ nde , pata mɛ ayɛ ha zu nu . »
49006004	Nɛ ɛnɛ , hio gdibafa nɛ hio gdinana , ka ɛnɛ ayimsi sila hio bem pɛ ɛnɛ na . Ma , ɛnɛ day mbwa , ɛnɛ osi dede wal ha mbwa , nɛ ɛnɛ ha mbwa mbɔla ka lɛm nɛ wen pɛ Kongawan .
49006005	Ɛnɛ , hio bala , dea nde , ɛnɛ aze nu hio wan pɛ ɛnɛ mɔ nzan ɛngɛ . Ɛnɛ ayu ke mbwa , nɛ tɛ ɛnɛ ayak ha li mbwa . Ɛnɛ de tom ha mbwa nɛ sila ɛnɛ fɛt mɛ ze nde , ɛnɛ de yo ha Jésus-Christ .
49006006	Lɛma nde , ka ɛnɛ ade yo nɛ peali mana hazu ki longo pɛ wi na . Ma , ɛnɛ ade yo tuka hio bala pɛ Christ ka ha sila mbwa fɛt ha dea mɔ ka Sɔ ngoya .
49006007	Ka ɛnɛ ade tom ha mbwa nɛ takaramɔ nde , ɛnɛ de yo sɔna ha hio wi , na . Ma , ɛnɛ ade yo nɛ dede sila tuka ka ɛnɛ ha dea tom ɛngɛ ha Kongawan .
49006008	Tazu ɛnɛ agba nde , Kongawan bekɛ wi ndang ndang fɛt lɛm nɛ tom ka wia dea . Ngase ka wia nɛ̂ bala mana bele .
49006009	Yo fin gbesi nɛ ɛnɛ , hio wan-ba bala . Dea nde , ɛnɛ ade mɔ nɛ wala ha tɛ hio bala pɛ ɛnɛ . Ka ɛnɛ atubhi da ha zu mbwa na . Ɛnɛ ing nde , ɛnɛ hinɛ hio bala pɛ ɛnɛ fɛt , wan pɛ ɛnɛ ka nɛ̂ ndang sɔna , ka dung ha zang ngɔn . Wɛnɛ gba pɛa soko hio wi na .
49006010	Kpogio wen pɔm nɛ̂ ɛngɛ : Ɛnɛ ngasisi tɛ ɛnɛ ha zang dea sɔy hinɛ Kongawan , ka ɛnɛ akpa ngatɛ ha zang gasa ziomɔ pɛa .
49006011	Ɛnɛ kay hio mɔ-bibulo ka Sɔ ha ha ɛnɛ , tuka nde , ɛnɛ azati nɛ nɔa nging ha ngimɔ ka Satan besɛbhili ɛnɛ .
49006012	Hazu bulo ka ɔ bi , ɔ bi yo sungiri nɛ hio wi mɔ zu nu na . Ma , ɔ bi yo sungiri nɛ hio sɔtɛ gan zu mɔ nɛ hio nga sɔtɛ , sungiri nɛ hio gasa wan mɔ tutum ɛngɛ sising nɛ hio gdanga sɔtɛ .
49006013	Hazu ɛngi , ɛnɛ kay hio mɔ-bibulo fɛt ka Sɔ ha ha ɛnɛ . Mɛgi , ka nga ngimɔ behɔ , ɛnɛ bezati nanga ɛnɛ nging , ɛnɛ bebi tumbɔ kanɛ kpogio , nɛ ka yo kara kari , ɛnɛ bhɔna ka yola nɛ nɔa .
49006014	Mɛgi , ɛnɛ dung gdungɛ-gdungɛ : Ɛnɛ ku tɛwen libhiki nɛ guntini ɛnɛ tuka pɛrɛng . Ɛnɛ ku dea nzengmɔ yol tuka koko mɔ bibulo ha mbanzi ɛnɛ .
49006015	Tuka nakala , ɛnɛ ku hɛl mɛ bul Dede Wen gaamɔ pɛ Sɔ .
49006016	Ngimɔ fɛt , ha bhandi fɛt , ɛnɛ ku mɛkaramɔ ba ha kɔ ɛnɛ tuka kɛlɛ . Mɛgi , ka Satan bepi hio sɛ ka we ha nua , ɛnɛ beguy yo fɛt .
49006017	Tuka ndutu bolo , ɛnɛ yol mɔkpasi , ka Sɔ kpasasa nɛ ɛnɛ . Ɛnɛ ku fin Wen pɛ Sɔ tuka gbapa ka Nzɔy-Sɔtɛ ha ha ɛnɛ .
49006018	Ɛnɛ gɔ Sɔ ngimɔ fɛt , nɛ ɛnɛ lokitɛ ha wɛnɛ nɛ wal ngatɛ pɛ Nzɔy-Sɔtɛ . Ɛnɛ ayang la , nɛ ɛnɛ bhɔn ka ha gɔa Sɔ nɛ yikosila hazu hio wi pɛa fɛt .
49006019	Ɛnɛ gɔ Sɔ hazu mi fin tuka nde , Sɔ aha mi wen ka mi betɔ , nɛ nde , mi abul nɛ da goto Dede Wen , ka badung sɔngsi nɛ wuso ha li hio wi .
49006020	Mi nɛ̂ wan-nɛkasara hazu Dede Wen , ngase ka mi nɛ̂ wan-zɔbhɔ . Mɛgi , ɛnɛ gɔ Sɔ nde , mi abul Dede Wen pɛa nɛ da nɛ wala .
49006021	Tishike , ya ɔ ka ɔ ngoya pentɛ , wɛnɛ nɛ̂ kpasa sɔy-tom pɛ ɔ ha wal tom pɛ Kongawan . Yo nɛ̂ wɛnɛ nɛ pɛa tɛ ka betɔ ha ɛnɛ kasi tɛ mi tuka nde , ɛnɛ aing mɔ ka mi de .
49006022	Mɛgi mi tomsi wɛnɛ ha ɛnɛ tuka nde , ɛnɛ aing dungɔ pɛ ɔ , nɛ nde , wɛnɛ aha ngatɛ ha sila ɛnɛ .
49006023	Sɔ , Bafa ɔ , hinɛ Kongawan Jésus-Christ , mbwa aha gaamɔ , ngoy , nɛ mɛkaramɔ ha ɛnɛ , hio ya ɔ fɛt .
49006024	Sɔ ade dede sila ha tɛ wi ndɔng fɛt ka bhɔn ka ha ngoya Kongawan pɛ ɔ , Jésus-Christ , nɛ ngoy ka kpogioa bona .
50001001	Yo nɛ̂ ɔ , Paul nɛ Timothée , hio wan-tom pɛ Jésus-Christ , ka ngɛriki takarata ɛngɛ tomsi ha ɛnɛ , hio wi ndɔng mɔ le Filipe ka de sɔy hinɛ Jésus-Christ . Ɔ tomsi yo fin ha hio wi mɔ zu ɛnɛ nɛ ha hio diakre .
50001002	Sɔ , Bafa ɔ , hinɛ Kongawan Jésus-Christ ade dede sila ha tɛ ɛnɛ , nɛ ha gaamɔ ha ɛnɛ .
50001003	Swe fɛt ka mi takiri ha ɛnɛ , mi ha oeba ha Sɔ pɔm hazu ɛnɛ .
50001004	Nɛ swe fɛt ka mi gɔ Sɔ hazu ɛnɛ , mi de yo nɛ totɛ ,
50001005	hazu ɛnɛ nɛ̂ hio sɔy-tom pɔm ha yɛbhasa Dede Wen angiri ha yala ka ɛnɛ mɛkara yo , kanɛ sising .
50001006	Mi ingɔ nɛdedea fɛt nde , Sɔ ka angara dea dede tom ha tɛ ɛnɛ , a bhɔna ka ha dea yo nɛnɛ , kanɛ a lɛmsara yo ha swe ka Jésus-Christ bepe nɛ .
50001007	Yo nɛ̂ dedea nde , mi atakiri mɔ hazu ɛnɛ mɛgi , hazu ɛnɛ dung ha zang sila mi . Sising mi dung ha twa zɔbhɔ , sɔngsi mi lea gdong Dede Wen nɛ bulo yo nde , hio wi amɛkiri yo nɛkpasa . Ɛnɛ bhɔna ka ha dea sɔy hinɛ mi ha zang dede sila , ka Sɔ de ha tɛ mi ha zang mɔ ndɔng fɛt .
50001008	Sɔ nɛ̂ wan-kɛwen pɔm nde , mi ngoya ɛnɛ fɛt nɛ ndangtɛ kpasa ngoy ka Jésus-Christ ngoya nɛ ɛnɛ .
50001009	Mi gɔ Sɔ hazu ɛnɛ nde , ɛnɛ angoy may pen mɔ sɔngsi , nɛ nde , ɛnɛ akpɔtɛ ha zang ingɔmɔ nɛ mbaramɔ .
50001010	Hazu mi ngoy nde , ɛnɛ aing mɔ ndɔng , ka dung nɛdedea nɛkpasa , tuka nde , ɛnɛ adung nɛ saa , gdangamɔ bona , kanɛ swe ka Jésus-Christ bepe nɛ .
50001011	Ha swe ɛngi , tunɔ pɛ ɛnɛ bedon nɛ nzeng deamɔ ka Jésus-Christ dea nɛ wal ɛnɛ tuka nde , Sɔ akpa lɛkɛ-lɛkɛmɔ nɛ lukosomɔ ang .
50001012	Hio ya mi , mi ngoya ɛnɛ aing nde , ngase hio yeksamɔ ka kpaa mi hakɛ , yo dea nde , Dede Wen ayɛbhi .
50001013	Yo nɛ̂ ɛngi , ka hio nasara pam twa pɛ gɔfɔrma nɛ hio mbing wi fɛt ingɔ nde , mi ha twa zɔbhɔ hazu mi nɛ̂ wan-tom pɛ Christ .
50001014	Nɛ sulo ya ha Kongawan , ka zea nde mi ha zɔbhɔ , mbwa gdea tazu mbwa ha tɛ Kongawan pen mɔ sɔngsi , nɛ mbwa baa da mɛ bul wen pɛ Sɔ , ke bona .
50001015	Kpasawen , hio ma ha soko mbwa ha bulo wen tɛ Christ hazu mbwa ha dea silamɔ nɛ siokafɛ sungiri nɛ mi . Ma , hio ma bul pɛ mbwa nɛ dede sila .
50001016	Wi ndɔng de mɛgi hazu mbwa ngoya mi . Mbwa ingɔ nde , Sɔ gdea mi hakɛ hazu nde , mi ale gdong Dede Wen .
50001017	Ma , pɛ hio oloa , mbwa bul wen tɛ Christ nɛ gdanga takaramɔ ha zanga . Nɛ wal dea mɔ mɛgi , mbwa ngoy mɛ ngbangsi yeksamɔ pɔm hakɛ ha twa zɔbhɔ .
50001018	Ma , yo bede ge ? Mana takaramɔ pɛ mbwa nɛ gdangaa mana nɛ dedea , mbwa bulo wen tɛ Christ kari , nɛ mi de totɛ hazua . Nɛ mi bebhɔn ha dea totɛ .
50001019	Hazu mi ingɔ nde , mɔ ndɔng fɛt bede nde , Sɔ akpasisi mi . A bede mɛgi , hazu ɛnɛ ha gɔa wɛnɛ , nɛ hazu Sɔtɛ Jésus-Christ ha gbakara mi .
50001020	Mi gdea tazu mi fɛt ha tɛ Sɔ , nɛ mi ngoy nɛkpasa nde , mi ade ma mɔ foy ha li Sɔ ndang na . Sising nɛ swe fɛt , mi bhɔna nɛ da , nɛ mi bede mɔ fɛt nde , nɛ wal tunɔ pɔm mana nɛ wal fio pɔm , hio wi azɔk ha tɛ mi nde , Christ nɛ gasaa .
50001021	Hazu pɔm , tunɔ pɔm yo nɛ̂ Christ , nɛ fio pɔm yo nɛ̂ kpaamɔ pɔm .
50001022	Ma , ka mi bhɔna nɛ zutunɔ , mi lɛma de nɛ dede tom . Mɛgi mi ing mɔ ka mi beweki na .
50001023	Hazu , mi ha soko mɔ bwa : Mi nɛ hɛl mɛ fe nde , mi adung hinɛ Christ , ɛngi nɛ dedea pentɛ pet .
50001024	Ma , yo lɛma nde , mi abhɔn nɛ zutunɔ hazu ɛnɛ .
50001025	Tuka mi gdea tazu mi fɛt ha mɔ mɛgi , mi ingɔ nɛdedea nde , mi bebhɔn nɛ zutunɔ . Mi bebhɔn hinɛ ɛnɛ fɛt tuka nde , ɛnɛ akpɔtɛ ha wal mɔ Sɔ , nɛ nde , ɛnɛ ade totɛ ha zang mɛkaramɔ .
50001026	Ka mi bekifiri fin tɛ dung ha soko ɛnɛ , ɛnɛ besutɛ pen mɔ sɔngsi hazu mɔ ka Jésus-Christ dea ha tɛ mi .
50001027	Pen fɛt , ɛnɛ ade mɔ lɛm nɛ Dede Wen pɛ Christ , mana mi benɛ ha zɔka ɛnɛ , mana mi bhɔna nɛ yɛa . Lɛma nde , mi aze nde , ɛnɛ ha dea tom nɛ kɔ may nɛ ndangtɛ takaramɔ , nɛ nde , ɛnɛ ha bio bulo nɛ sila ndang tuka nde , mɛkaramɔ nɛ Dede Wen ayɛbhi .
50001028	Ka ɛnɛ ayu ke hio ngana pɛ ɛnɛ fin na . Ka ɛnɛ zati ha li mbwa , yo begba tazu mbwa nde , Sɔ begɔn kita ba mbwa , nɛ fin nde , Sɔ kpasasa ɛnɛ kari . Yo nɛ̂ Sɔ nɛ tɛ wa ka begbasi yo ha mbwa mɛgi .
50001029	Nɛ wal dede sila pɛa , Sɔ weka ɛnɛ bo sɔna hazu mɛkiri Christ na , ma , fin nde , ɛnɛ akpa yeksamɔ hazu ɛnɛ nɛ̂ pɛa .
50001030	Sising , ɛnɛ tɛ bo nɛ̂ hio sɔy-bibulo pɔm . Bulo ɛngɛ , yo nɛ̂ ndangtɛ bulo ka ɛnɛ zɔka mi ha bioa , nɛ ka ɛnɛ ze nde , mi bhɔna ha bioa sising .
50002001	Christ ha ngasasa ɛnɛ hazu ɛnɛ nɛ̂ hio wi pɛa . Ngoy ka wɛnɛ ngoya nɛ ɛnɛ ha yɔkala ɛnɛ . Ɛnɛ ha dea sɔy hinɛ Nzɔy-Sɔtɛ . Ɛnɛ ha dea ngay ha tɛ may . Nɛ ɛnɛ ha dea kobhe tɛ may . Kpasawen , na nde ?
50002002	Tuka mɔ dung mɛgi , ɛnɛ alɛmsiri totɛ pɔm wɛɛ : Ɛnɛ aze may nɛkpasa , ɛnɛ adung nɛ ndangtɛ ngoy ha soko may , ɛnɛ adung nɛ sila nɛ takaramɔ ndang .
50002003	Ka ɛnɛ ade mɔ nɛ wal ngɔrɔ mana suotɛ nɛ peali na . Ma , ɛnɛ hil nɛ mɛndi , nɛ ɛnɛ zɔk hio oloa ha soko ɛnɛ tuka wi ka dung nɛ gasaa pen ɛnɛ .
50002004	Ka ɛnɛ azɔk sɔna nɛ mɔ ka dung nɛ dedea hazu ɛnɛ nɛ tɛ ɛnɛ na . Ma , ɛnɛ ndang ndang fɛt , ɛnɛ de dedemɔ ha tɛ hio oloa fin .
50002005	Ɛnɛ ade mɔ ha soko may lɛm nɛ mɔ ka Jésus-Christ bade :
50002006	Wɛnɛ tuka Sɔ . Ngase ɛngi , a tɛ pam dungɔ pɛa tuka Sɔ ngi-ngi-ngi na .
50002007	Ma , a laka mɔ pɛa fɛt gde , nɛ a gdea tɛ wa tuka wan-tom . A tɛ bo gbesi tuka hio wi fɛt . Nɛ mbwa ingɔ nde , wɛnɛ nɛ̂ tɛ wi .
50002008	A hilo nɛ mɛndi , nɛ a zea nu Sɔ kanɛ fio pɛa , fio ha getakate .
50002009	Yo nɛ̂ ɛngi , ka Sɔ guo wɛnɛ gde ha kuso ngɔn . A gbala wɛnɛ nɛ ma ling ka pena ziomɔ pɛ hio mbing ling fɛt mburr .
50002010	Mɛgi , ɛ ndɔng ka dung ha zang ngɔn , ɛ ndɔng ha zu nu , nɛ ɛ ndɔng ha si nu , mbwa fɛt bengbi zigolo ka mbwa ze ling Jésus .
50002011	Nɛ mbwa fɛt begbasi nɛ nu mbwa long nde , Jésus-Christ nɛ̂ Kongawan . Nɛ wal tɔa mɛgi , mbwa beosi lɛkɛ-lɛkɛmɔ pɛ Sɔ , Bafa .
50002012	Hio ndɔngsila mi , ha ngimɔ ka mi dungɔ ha soko ɛnɛ haki , ɛnɛ dungɔ ha zea nu mi swe fɛt . Nɛ sising ka mi tɛ bo nɛ yɛa nɛ ɛnɛ , lɛma fin pentɛ pet nde , ɛnɛ aze nu mi . Ɛnɛ de mɔ fɛt ka lɛma nde , Sɔ abhɔn ha kpasasa ɛnɛ . Ɛnɛ de yo nɛ yuo ke wa nɛ tututu sila .
50002013	Hazu yo nɛ̂ Sɔ ka lɛmsiri mɔ ha tɛ ɛnɛ nde , ɛnɛ adung nɛ hɛl , nɛ ngatɛ mɛ lɛmsiri hio tom ka wɛnɛ weka hazu ɛnɛ .
50002014	Ɛnɛ de hio tom pɛ ɛnɛ fɛt bo nɛ tɔatɛ mana nɛ siokafɛ na ,
50002015	tuka nde , ɛnɛ adung nɛ̂ hio bem pɛ Sɔ ka bo nɛ ma wen hazu mbwa na . Lɛma nde , ɛnɛ adung nɛ saa , nɛ nzeng ha soko hio wi mɔ nzan ka de kalbho-kalbho mɔ nɛ mɔ tum . Ɛnɛ aba ha soko mbwa tuka hio sɔla ha ngɔn .
50002016	Nɛ ɛnɛ abul wen ka ha tunɔ ha mbwa . Ka ɛnɛ de mɛgi , mi besutɛ bin hazu ɛnɛ , ha swe ka Jésus-Christ bepe . Yo beosi nde , ngatom ka mi gbɛngsa tɛ ha dea , yo tɛ gɔy nɛ gbelea na .
50002017	Ɛnɛ mɛkara Jésus-Christ , nɛ mi haa mɛkaramɔ ɛngɛ tuka sadaka ha Sɔ . Ngase ka ɛ begbɛ mi nɛ gɔsi tɔktɛ mi ha zu sadaka ɛngɛ , mi bede totɛ , nɛ mi bekapini totɛ ɛngɛ hinɛ ɛnɛ fɛt .
50002018	Gbesi tuka ɛngi , ɛnɛ fin ade totɛ , nɛ ɛnɛ akapini totɛ ɛngɛ hinɛ mi .
50002019	Mi gde tazu ha Kongawan Jésus nde , mi bekpa wal nɛhasa mɛ tomsi Timothée nɛ ha pɛ ɛnɛ . Mɛgi , sila mi bega ha hio kasi tɛ ɛnɛ , ka wɛnɛ betɔ ha mi ha pea pɛa .
50002020	Yo nɛ̂ Timothée ndang sɔna , ka takiri mɔ hazu ɛnɛ nɛkpasa . Mi bo nɛ mbing wi tuka wɛnɛ na .
50002021	Hio olo wi fɛt ki sɔna nɛ mɔ ha zu mbwa nɛ pɛ mbwa tɛ . Mbwa ki mɔ ha zu Jésus-Christ na .
50002022	Ɛnɛ ingɔ nɛdedea nde , Timothée ha dea mɔ nɛ mboazu . A gbakara mi ha tom yɛbhasa Dede Wen gbesi tuka ka bem gbakiri nɛ bafa wa .
50002023	Ka mi ingɔ mɔ hazu wen pɔm nɛ saa kari , mi ngoy mɛ tomsi wɛnɛ nɛhasa ha pɛ ɛnɛ .
50002024	Nɛ mi gdea tazu mi ha tɛ Kongawan nde , mi nɛ tɛ mi benɛ ha pɛ ɛnɛ nɛhasa fin .
50002025	Mi zɔka yo nɛ dedea nde , mi akifiri ya mi , Epafrodite ha ɛnɛ . Ɛnɛ batomsi wɛnɛ ha mi nɛ mɔ-kɔ ɛnɛ ha ngimɔ ka mɔ kɔpa mi . Wɛnɛ tɛ bo nɛ̂ sɔy-tom nɛ sɔy-bibulo pɔm .
50002026	Wɛnɛ nɛ hɛl mɛ zɔk ɛnɛ fɛt nɛ mbinga , nɛ wɛnɛ nɛ nɔzang hazu ɛnɛ zea nde , a dungɔ nɛ zɛlɛ .
50002027	Kpasawen , a dungɔ nɛ zɛlɛ , sanga nɛ fio . Ma , Sɔ dea kobhe tɛ wa . Bo sɔna ha tɛ wa ndang na , ma , ha tɛ mi fin yu nde , mi betɛ kpa ma gasa ngɔtɛ pen mɔ sɔngsi .
50002028	Hazu ɛngi , mi tomsi wɛnɛ nɛ ha pɛ ɛnɛ mbalang tuka nde , ɛnɛ ade totɛ , ka ɛnɛ bezɔk wɛnɛ nɛ mbinga . Mɛgi , ma nu ngɔtɛ pɔm bekari fin .
50002029	Ka wɛnɛ hɔa ha pɛ ɛnɛ , ɛnɛ aba wɛnɛ nɛ dede kɔ nɛ totɛ fɛt , hazu wɛnɛ nɛ̂ ya ɔ ha Kongawan . Hio tili wi tuka wɛnɛ , lɛma nde , ɛnɛ alukisi mbwa .
50002030	Hazu yo ngbɔla tikiring sɔna nde , wɛnɛ afe ha li tom pɛ Jésus-Christ . A kpɔya mɛ fe ha gbakara mi nɛ mɔ-kɔ ɛnɛ , ka ɛnɛ lɛm ku tɛnɛ ha mi nɛ tɛ ɛnɛ na .
50003001	Olo wen pɔm , hio ya mi , yo nde , ɛnɛ ade totɛ hazu ɛnɛ ha dea sɔy hinɛ Kongawan . Mi putiri ndangtɛ wen ka mi ngɛraka ha ɛnɛ sɔngsi . Ɛngɛ bo nɛ̂ yeksamɔ hazu mi na , hazu yo bengasisi ɛnɛ .
50003002	Ɛnɛ pangay nɛ hio gdanga wan-tom ndɔng , ka dung tuka hio tolo . Mbwa ha nɔsasa hio wi mɛ gɔn sɔru .
50003003	Ma , yo nɛ̂ ɔ ka dung hio kpasa wan-gɔn sɔru , hazu ɔ ha dea tom Sɔ nɛ wal ngatɛ pɛ Nzɔy-Sɔtɛ . Ɔ takiri nde , deamɔ pɛ ɔ lɛm gde ɔ nzeng ha li Sɔ na , ma , ɔ sutɛ hazu mɔ ka Jésus-Christ dea ha tɛ ɔ .
50003004	Tangere , mi lɛma takiri fin nde , deamɔ pɔm gde mi nzeng ha li Sɔ . Hio ma wi ang ka sutɛ nde , mbwa nɛ nzeng ha li Sɔ hazu ndɔki deamɔ pɛ mbwa . Pɔm , mi lɛma de mɛgi pen pɛ mbwa .
50003005	Hazu , ɛ gɔna sɔru mi dimasi ndang hapata bhɛ pɔm . Mi nɛ̂ wi mɔ kandɔ Israel , wi mɔ nugala pɛ Benjamin . Mi nɛ̂ tɛ kpasa zuife , hio ngbabafa mi fɛt nɛ̂ zuife . Mi dungɔ ha soko zugili Farizien , zugili ndɔng ka pam mbonga pɛ hio zuife nɛngaya pen hio olo wi fɛt .
50003006	Mi namala giliwi mɔ eglize nɛ lululu sila . Deamɔ pɔm fɛt dungɔ nzeng ha li mbonga , nɛ ma wen bo ha zu mi na .
50003007	Sɔngsi , mi zɔka deamɔ pɔm ndɔng tuka kpaamɔ , ma , sising , mi tɛ bo ha zɔka yo tuka gbelemɔ , hazu mɔ ka Jésus-Christ dea ha tɛ mi .
50003008	Kpasa kpaamɔ pɔm , yo nde , mi ingɔ Jésus-Christ , Kongawan pɔm . Ha li kpaamɔ ɛngɛ , hio olo mɔ fɛt tɛ bo nɛ̂ gbelemɔ . Mi zɔka hio mɔ pɔm fɛt tuka ngbundu mɔ , nɛ mi laka yo gde tuka nde , mi ade sɔy hinɛ Christ ,
50003009	nɛ dung tɛ ndang hinɛ wɛnɛ . Mi bo nzeng ha li Sɔ hazu mi ha pama mbonga na , ma , mi tɛ bo nzeng hazu mi mɛkara Christ . Yo nɛ wal mɛkara Christ , ka Sɔ gde wi nzeng ha li wa .
50003010	Mɔ ka mi ngoy pentɛ , yo nde , mi aing Christ , nɛ nde , ngatɛ ka guo wɛnɛ ha soko hio fiowi ade tom ha tɛ mi fin . Yo tɔ nde , mi ngoy kpa ndangtɛ yimtɛ , ka wɛnɛ kpaa , nɛ fe tuka wɛnɛ fea .
50003011	Mɛgi , mi gde tazu mi ha tɛ Sɔ nde , wɛnɛ begu mi fin ha soko hio fiowi .
50003012	Mi tɛ lɛmsiri ka mɔ ndɔng soya na , nɛ mi tɛ lɛm ka wɛɛ na . Ma , mi bhɔna ha gbɛngsa tɛ mi mɛ lɛmsiri mɔ ndɔng , hazu Jésus-Christ lɛmsara mɔ fɛt nde , mi atɛ wi pɛa .
50003013	Hio ya mi , mi tɛ takiri nde , mi lɛmsara yo kari , na . Ma , mɔ ka mi de , yo nɛ̂ ɛngɛ : Mi takiri ha mɔ ha gdong mi fin na , nɛ mi ha gbɛngsa tɛ mi mɛ kpa mɔ ka dung ha li mi .
50003014	Mɛgi , mi ha gbɛngsa tɛ mi kanɛ kpogio hazu kpa kɛamɔ pɔm . Sɔ saa ɔ mɛ kpa kɛamɔ ɛngɛ ha ngɔn nɛ wal Jésus-Christ .
50003015	Ɔ fɛt , ka tɛ bo nɛ̂ zɔma wi ha wal mɔ Sɔ , dea nde , ɔ adung nɛ ndangtɛ takaramɔ mɛgi . Ka takaramɔ pɛ ɛnɛ nɛtɛ hazu ma mɔ , Sɔ begbasi yo fin ha ɛnɛ .
50003016	Ngase mɔ fɛt , ɔ bhɔn ha dede liwal ka ɔ ndara gbo sising .
50003017	Hio ya mi , ɛnɛ zɔk pata deamɔ pɔm de nɛ pɛ ɛnɛ . Ɛnɛ zɔk fin pata wi ka de mɔ tuka ɔ , de nɛ pɛ ɛnɛ .
50003018	Mɔ ka mi bagba tazu ɛnɛ ze nɛdɔka kari , mi putiri fin yo sising nɛ milikwa ha li mi nde , hio dɔka wi ang , ka deamɔ pɛ mbwa osi nde , mbwa nɛ̂ hio ngana pɛ getakate pɛ Christ .
50003019	Sɔ bebhondisi mbwa ha kpogio ngimɔ . Zang mbwa tɛ bo nɛ̂ sɔ pɛ mbwa , mbwa ha suotɛ hazu deamɔ foy pɛ mbwa , nɛ mbwa takiri mɔ sɔna ha zu hio mɔ nzan .
50003020	Ma , pɛ ɔ , le pɛ ɔ ha zang ngɔn . Nɛ ɔ ha kera nde , Wan-kpasisi ɔ , Kongawan Jésus-Christ , begutɛ haki tɛnɛ .
50003021	A bekifiri hio mɔka kilitɛ ɔ gde nɛ lɛkɛ-lɛkɛa tuka kilitɛ wa . A bede yo nɛ wal ndangtɛ ziomɔ ɛngɛ ka de nde , wɛnɛ agan zu mɔ fɛt .
50004001	Hio ya mi , ka mi ngoya gdang , mi nɛ hɛl mɛ zɔk ɛnɛ . Ɛnɛ nɛ̂ totɛ pɔm , nɛ ɛnɛ dung tuka kɛamɔ hazu tom pɔm . Hazu ɛngi , hio ndɔngsila mi , ɛnɛ bhɔn nɛ mboazu ha dea sɔy hinɛ Kongawan .
50004002	Evodie hinɛ Sentish , mi mbo ɛnɛ nɛkpasa nde , ɛnɛ aze nu may tuka hio ya ha Kongawan .
50004003	Pɛ mɛ , kpasa sɔy-tom pɔm , mi ani mɛ nde , mɛ agbakiri hio bhoko ndɔng bwa mɛ ze nu may . Hazu ɔ hinɛ mbwa , ɔ dea tom bulo Dede Wen nɛdɔka pentɛ , tɛ ba nɛ Klement nɛ hio olo sɔy-tom pɔm , ka Sɔ ngɛraka ling mbwa fɛt ha zang Takarata Tunɔ .
50004004	Ɛnɛ de totɛ ha Kongawan swe fɛt ! Mi putiri yo fin nde , ɛnɛ de totɛ !
50004005	Lɛma nde , hio wi fɛt aing nde , deamɔ pɛ ɛnɛ nɛ gaa . Kongawan tɛ bo sanga mɛ kifiri pe .
50004006	Ka ɛnɛ adung nɛ nɔzang hazu ma mɔ na . Ma , ha zang mɔ fɛt , ɛnɛ gɔ Sɔ , nɛ ɛnɛ ani mɔ ka kɔpi ɛnɛ ha kɔ wa . Ɛnɛ tɔ oeba ha wɛnɛ hazu mɔ fɛt ka wɛnɛ de .
50004007	Mɛgi , Sɔ beha ɛnɛ gaamɔ pɛa ka pena zu ingɔmɔ pɛ wi fɛt . Nɛ gaamɔ ɛngɛ bepam sila ɛnɛ nɛ takaramɔ pɛ ɛnɛ ha dea sɔy hinɛ Jésus-Christ .
50004008	Olo wen pɔm fin , hio ya mi , ɛnɛ gde sila ɛnɛ ha mɔ ndɔng fɛt ka dung nɛ kpasa , ka dung nɛ zioa ha li wi fɛt , ka dung nzeng , ka dung nɛ saa , ka ha totɛ , ka dung nɛ dede ling , ka dung nɛ̂ dede deamɔ , nɛ ka lɛm nɛ lukosomɔ .
50004009	Ɛnɛ de mɔ lɛm nɛ hio mɔ ndɔng ka mi osa ha ɛnɛ , ka ɛnɛ kpaa tuka mbɔla ha kɔ mi , ka ɛnɛ zea ha nu mi , nɛ ka ɛnɛ zɔka mi ha dea . Mɛgi Sɔ , wan-ha gaamɔ , bedung hinɛ ɛnɛ .
50004010	Mi nɛ totɛ pentɛ , nɛ mi ha lukoso Kongawan hazu , ha kpogio , ɛnɛ kpaa fin wal mɛ gbakiri mi nɛ mbinga . Ɛnɛ ngoya mɛ de yo swe fɛt , ma , sɔngsi ɛnɛ kio wal gan .
50004011	Mi tɛ tɔ mɛgi hazu mɔ kɔpa mi na . Hazu , mi yamba wal mɛ dung nɛ totɛ hazu mɔ ka dung ha kɔ mi .
50004012	Mi ingɔ dungɔa nɛ mɔ tikiring , nɛ mi ingɔ fin dungɔa nɛ mɔ hebhe . Ngase mɔ ahɔ mɛng , mi ingɔ wal mɛ ba sila mi ha ngimɔ dona zang nɛ ha ngimɔ wɔ , ha zang yɛbhɛ-yɛbhɛmɔ nɛ ha zang san .
50004013	Mi gan zu mɔ fɛt nɛ wal Christ ka ngasisi mi .
50004014	Ma , ngase ɛngi , ɛnɛ dea nɛdedea hazu ɛnɛ gbakara mi ha zang ngamɔ pɔm .
50004015	Ɛnɛ , hio wi pɛ Christ mɔ Filipe , ɛnɛ ingɔ nɛdedea nde , ha ngimɔ ka mi angara bulo Dede Wen ha kandɔnu Masedoane , nɛ ka mi guotɛ haki pen , yo ka nɛ̂ ɛnɛ sɔna ka gbakara mi nɛ mbɔli . Ma mbing eglize tɛ de mɛgi na .
50004016	Ha ngimɔ ka mi badung ha Tesalonike , ɛnɛ batomsi mɔ hazu gbakiri nɛ mi ha gdong may .
50004017	Mi ngoy kpa mɔ ha kɔ ɛnɛ na , ma , mi ngoya nde , Sɔ akɛ ɛnɛ hebhe hazu hio dedemɔ ka ɛnɛ de .
50004018	Mi kpaa hio mɔ-kɔ ɛnɛ fɛt ka ɛnɛ tomsa ha mi . Yo lɛma hazu mi pen zua . Mɔ ka ɛnɛ gdea ha kɔ Epafrodite tɛnɛ ha mi , yo lɛma mi nɛkpasa . Hio mɔ-kɔ ɛnɛ ndɔng dung tuka yefa sadaka ka dede pɛla siing danga nɛ ha pɛ Sɔ , nɛ ka ha totɛ ha wɛnɛ .
50004019	Sɔ pɔm nɛ hio kpaamɔ hebhe . Nɛ wal Jésus-Christ , a beha ɛnɛ hio mɔ fɛt ka kɔpi ɛnɛ .
50004020	Lɛkɛ-lɛkɛmɔ ha kɔ Sɔ , Bafa ɔ , kpoo nɛ kpoo . Amen .
50004021	Ɛnɛ fan hio wi pɛ Jésus-Christ fɛt . Hio ya ɔ ka dung hakɛ hinɛ mi fana fin ɛnɛ .
50004022	Hio olo wi pɛ Christ ka dung hakɛ , pen fɛt ɛ ndɔng mɔ zang kin pɛ kongapora Sezar , fana ɛnɛ .
50004023	Kongawan Jésus-Christ ade dede sila ha tɛ ɛnɛ fɛt .
51001001	Yo nɛ̂ mi , Paul , hinɛ ya ɔ , Timothée ha ngɛriki takarata ɛngɛ . Sɔ saa mi gde wan-nɛtom pɛ Jésus-Christ tuka sila wa ngoya .
51001002	Ɔ tomsi takarata ɛngɛ ha ɛnɛ , hio ya ɔ ha le Kolose . Ɛnɛ tɛ bo nɛ̂ hio nzɔy ya ɔ ha Christ nɛ wal mɛkara wɛnɛ . Sɔ , Bafa ɔ , ade dede sila ha tɛ ɛnɛ , nɛ aha ɛnɛ gaamɔ .
51001003	Swe fɛt ka ɔ ha gɔa Sɔ , Bafa mɛ Kongawan pɛ ɔ , Jésus-Christ , ɔ tɔ oeba ha wɛnɛ hazu ɛnɛ .
51001004	Hazu ɔ zea nde , ɛnɛ bhɔna ka ha mɛkara Jésus-Christ nɛ nde , ɛnɛ ha ngoya hio wi pɛ Sɔ fɛt .
51001005	Ɛnɛ de mɛgi hazu ɛnɛ bhɔna ka ha gdea tazu ɛnɛ ha hio dedemɔ ka Sɔ bhɔngara gde ha ɛnɛ ha zang ngɔn , tuka ɛnɛ baze yo ha zang Dede Wen ka dung nɛ̂ tɛwen .
51001006	Dede Wen ka hɔa ha pɛ ɛnɛ , ha yambala dam zu nzan fɛt , nɛ yo ha waya nɛ dede waya ha bhandi fɛt . Yo ha dea fin gbesi ha soko ɛnɛ , angiri ha bosi ngimɔ ka ɛnɛ zea wena , nɛ ka ɛnɛ ingɔ tɛwen nde , Sɔ ha dea dede sila ha tɛ hio wi .
51001007	Ɛnɛ bayambi Dede Wen ha nu Epafras , sɔy-tom pɛ ɔ , ka ɔ ngoya gdang . Wɛnɛ ha dea tom ha ɛnɛ tuka mboazu wan-tom pɛ Christ .
51001008	Yo nɛ̂ wɛnɛ ka tɔa ha ɔ nde , Nzɔy-Sɔtɛ haa ɛnɛ ngatɛ mɛ ngoy nɛ may .
51001009	Yo nɛ̂ ɛngi , angiri ha swe ka ɔ zea nɛ kasi tɛ ɛnɛ , ɔ bhɔna ka ha gɔa Sɔ hazu ɛnɛ ngimɔ fɛt . Ɔ ha gɔa wɛnɛ nde , Nzɔy-Sɔtɛ adonsi ɛnɛ nɛ ingɔmɔ nɛ mbaramɔ fɛt tuka nde , ɛnɛ aing mɔ ka Sɔ ngoya .
51001010	Mɛgi , ɛnɛ lɛma mɛ de mɔ ka Kongawan ngoya , nɛ ka ha totɛ fɛt ha wɛnɛ . Ɛnɛ bede nɛ hio tili dedemɔ fɛt , nɛ ɛnɛ being Sɔ nɛnɛ sɔngsi .
51001011	Sɔ beha ɛnɛ ngatɛ pentɛ nɛ wal lɛkɛ-lɛkɛ ziomɔ pɛa tuka nde , ɛnɛ ayɔng yini nɛ yikosila ha zang mɔ fɛt .
51001012	Ɛnɛ aha oeba nɛ totɛ ha Sɔ , Bafa ɔ , ka dea nde , ɛnɛ alɛm kpa mɔ likɔ ka wɛnɛ bhɔngara keri nɛ hio nzɔy wi pɛa ha zang saamɔ .
51001013	Sɔ gbosasa ɔ ha si ziomɔ tutum yunɛ , nɛ a lesasa ɔ ha Kongakandɔ pɛ Bewei pɛa ka wɛnɛ ngoya gdang .
51001014	Nɛ wal Bewei pɛa , a gbosasa ɔ ha si tom bala pɛ gdangamɔ , nɛ a biso sɛmbɔ pɛ ɔ fɛt .
51001015	Ma wi ndang tɛ zɔk Sɔ na . Ma , wi ka zɔka Christ , a zɔka Sɔ kari . Christ nɛ̂ kay bem pɛ Sɔ , nɛ wɛnɛ dung ha zu mɔ fɛt ka Sɔ dea .
51001016	Nɛ wal wɛnɛ , Sɔ dea hio mɔ fɛt ha zang ngɔn gbesi nɛ hio mɔ ha zu nu , hio mɔ ka wi zɔk gbesi nɛ hio mɔ ka wi zɔk na , hio konga sɔtɛ , hio zio sɔtɛ , hio sɔtɛ gan zu mɔ , nɛ hio nga sɔtɛ . Sɔ dea mɔ fɛt nɛ wal wɛnɛ tuka nde , mɔ ndɔng fɛt alukisi wɛnɛ .
51001017	Yo nɛ̂ Christ ka dung ang sɔngsi nɛ mɔ fɛt , nɛ ka pam yo fɛt tuka nde , yo abhɔn .
51001018	Giliwi mɔ eglize nɛ̂ kilitɛ Christ , nɛ wɛnɛ nɛ̂ wan hazu mbwa . Mɔ fɛt angara nɛ wal wɛnɛ , wɛnɛ nɛ̂ bosi wi ka guotɛ ha soko hio fiowi tuka nde , wɛnɛ adung ha bosi bhandi ha mɔ fɛt .
51001019	Hazu Sɔ bheka nde , wɛnɛ nɛ tɛ wa fɛt adung ang ha tɛ Bewei pɛa .
51001020	Nɛ wal Bewei pɛa , Sɔ bheka fin mɛ bhɔngiri hio wen fɛt ha soko wa nɛ nzan . Sɔ gdea gaamɔ ha soko wa nɛ hio wi nɛ wal tɔktɛ Bewei pɛa ka sɛa ha getakate . Nɛ wal dea mɛgi , Sɔ bhɔngara mɔ ha soko wa nɛ hio mɔ fɛt ka dung ha zu nu nɛ ha zang ngɔn .
51001021	Sɔngsi , ɛnɛ badung nɛ yɛa nɛ Sɔ , ɛnɛ badung nɛ̂ hio ngana pɛa hazu hio takaramɔ pɛ ɛnɛ nɛ hio deamɔ pɛ ɛnɛ dungɔ nɛ gdangaa .
51001022	Ma , sising nɛ wal Bewei pɛa ka yola tɛ wi nɛ ka fea , Sɔ bhɔngara soko ɛnɛ hinɛ wɛnɛ hazu gde ɛnɛ ha li wa nɛ nzɔya , nɛ saa , nɛ wen bo ha zu ɛnɛ na .
51001023	Tangere , dea nde , ɛnɛ abhɔn ka ha mɛkara Christ nɛ nɔa ngi-ngi-ngi , nɛ ɛnɛ azati ha gdea tazu ɛnɛ ha Dede Wen ka ɛnɛ zea yo . Ɛ bulo yo dam nzan fɛt , nɛ mi , Paul , tɛ bo nɛ̂ wan-tom pɛ Dede Wen ɛngɛ .
51001024	Sising mi ha kpaa yeksamɔ hazu ɛnɛ . Ma , yo nɛ̂ mɔ totɛ pɔm , hazu nɛ wal yeksamɔ ndɔng , mi ha lɛmsara hio olo yeksamɔ ka bakpa Christ hazu giliwi mɔ eglize ka dung nɛ̂ kilitɛ wa .
51001025	Mi tɛ bo nɛ̂ wan-tom pɛ giliwi mɔ eglize hazu de nɛ tom ka Sɔ gdea ha kɔ mi . Nɛ li toma nde , mi abul wen pɛa fɛt long ha ɛnɛ .
51001026	Sɔ bawusi wen ɛngɛ ha li hio wi sɔngsi bhee . Ma , sising , a gbasa yo long ha hio wi pɛa .
51001027	Sɔ ngoya nde , mbwa aing lɛkɛ-lɛkɛ kpaamɔ ka wɛnɛ bhɔngara nɛ wuso hazu hio kandɔ fɛt . Kpaamɔa , yo nde , Christ ha dea le ha zang sila ɛnɛ . Yo nɛ̂ ɛngi ka ɛnɛ lɛma gde tazu ɛnɛ ha tɛ wa nɛkpasa nde , wɛnɛ bekapini lɛkɛ-lɛkɛmɔ pɛa hinɛ ɛnɛ .
51001028	Mɛgi , ɔ ha bulo wen tɛ Christ ha hio wi ndang ndang fɛt . Ɔ ha gbaa tazu mbwa , nɛ ɔ ha osa mɔ ha mbwa nɛ wal mbaramɔ fɛt tuka nde , mbwa alɛm wɛɛ ha li Sɔ nɛ wal sɔy ka mbwa de hinɛ Christ .
51001029	Yo nɛ̂ ɛngi , mi ha gbɛngsa tɛ mi , nɛ mi ha bio bulo nɛ wal gasa ngatɛ ka Christ ngasisi nɛ mi .
51002001	Mi ngoya nde , ɛnɛ aing nga bulo ka mi ha bioa hazu ɛnɛ , hazu hio wi mɛ Laodise , nɛ hazu hio dɔka mbing wi ka tɛ zɔk ka li mi na .
51002002	Mi de mɛgi tuka nde , sila mbwa adon nɛ da , mbwa andari may ha zang ngoy , nɛ mbwa adon nɛ ingɔmɔ lɛtɛtɛ . Mɛgi , mbwa being mɔ ka Sɔ babhɔngiri nɛ wuso , yo nde , mbwa being Christ ,
51002003	ka Sɔ gdea mbaramɔ nɛ ingɔmɔ fɛt mburr ha tɛ wa .
51002004	Mi tɔ wen mɔ ndɔng ha ɛnɛ yu nde , ma wi betɛ osili ɛnɛ nɛ dede gɛl .
51002005	Ngase ka mi bo ha soko ɛnɛ na , mi ha soko ɛnɛ nɛ wal takaramɔ pɔm . Nɛ mi nɛ totɛ ha zɔka nde , ɛnɛ ha dea mɔ nɛ wala , nɛ ɛnɛ bhɔna ka nɛ nɔa nging ha mɛkara Christ .
51002006	Ɛnɛ mɛkara kari nde , Jésus-Christ nɛ̂ Kongawan pɛ ɛnɛ . Mɛgi dea nde , ɛnɛ ade mɔ tuka wi ka de sɔy hinɛ wɛnɛ .
51002007	Ɛnɛ abhɔn ka ha tɛ wa tuka gunkute ka lea nu ngi-ngi-ngi . Ɛnɛ azati ha mɛkara wɛnɛ nɛ nɔa nging tuka ɛ osa ha ɛnɛ . Nɛ ɛnɛ aha oeba ha wɛnɛ nɛdɔka .
51002008	Ɛnɛ pangay yu nde , hio wi betɛ osili ɛnɛ nɛ gombo mbaramɔ pɛ mbwa hazu ba ɛnɛ nɛ bala . Mbaramɔ ɛngɛ tɛ nɛ wal hio ngbabafa mbwa mana nɛ wal hio sɔtɛ mɔ nzan . Yo tɛ nɛ wal Christ na .
51002009	Hazu Sɔ nɛ pɛa tɛ fɛt mburr ha dea le ha tɛ Christ .
51002010	Nɛ ɛnɛ kpaa tɛ kpasa tunɔ nɛ wal sɔy ka ɛnɛ de hinɛ Christ , ka dung nɛ̂ wan hazu hio sɔtɛ gan zu mɔ nɛ hio nga sɔtɛ fɛt .
51002011	Nɛ wal dea sɔy hinɛ Christ , Sɔ gɔna sɔru ɛnɛ kari . Gɔna sɔru ɛngɛ tɛ nɛ wal wi na , ma , yo tɛ nɛ wal Christ , nɛ yo guo gdanga ndɔkitɛ ɛnɛ yunɛ .
51002012	Ha ngimɔ ka ɛ bagdumsi ɛnɛ ha li , ɛ gunɔ ɛnɛ hinɛ Christ gbesi . Nɛ ka ɛnɛ gboa ha si li , Sɔ guo ɛnɛ gbesi hinɛ wɛnɛ , hazu ɛnɛ gdea tazu ɛnɛ ha ngatɛ pɛ Sɔ ka guo Christ ha soko hio fiowi .
51002013	Ɛnɛ badung sɔngsi nɛ̂ hio fiowi ha li Sɔ hazu hio sɛmbɔ pɛ ɛnɛ , nɛ hazu Sɔ tɛ gɔn ka sɔru ɛnɛ na . Ma , sising Sɔ tunso ɛnɛ fin nɛ mbinga hinɛ Christ , nɛ a biso sɛmbɔ pɛ ɔ hinɛ ɛnɛ fɛt .
51002014	Takarata ka fundi ɔ hazu hio sɛmbɔ ka ɔ de sungiri nɛ mbonga , Sɔ ngbaa yo ha getakate . Mɛgi , wɛnɛ lɛm zɔk yo fin na .
51002015	Nɛ wal dea mɛgi , Sɔ guo mɔ-bibulo pɛ hio sɔtɛ gan zu mɔ nɛ hio nga sɔtɛ fɛt yunɛ . Nɛ a gdea mbwa tuka bala ha zang nzɔng ka nak pata Christ , wan-gan zu mbwa . Mɛgi , foy baa mbwa ha li hio wi fɛt .
51002016	Hazu ɛngi , ka ma wi ngoy gɔn kita ha zu ɛnɛ ha wen mɔ ka ɛnɛ yɔng nɛ ka ɛnɛ nɔ , mana ha wen hio ma yenga mɔ bɛlɛ , mana mɔ mbombe ze , mana mɔ swe ɔmtɛ , ka ɛnɛ agde wal ha wɛnɛ ndang na .
51002017	Mɔ ndɔng ki fɛt dung sɔna tuka zizi hio mɔ ka behɔ bin . Ma , ngbak mɔ , yo nɛ̂ Christ .
51002018	Hio ma wi ha dea tom Sɔ nɛ wal zimɔ hio ma mɔ . Mbwa lukisi hio telenge , nɛ mbwa ba hio lisɔ pɛ mbwa nɛ zioa . Ka ɛnɛ agde mbwa agɔn kita ha zu ɛnɛ na , hazu takaramɔ pɛ mbwa tɛ nɛ ndɔkitɛ mbwa , nɛ mbwa ha suotɛ nɛgbelea .
51002019	Mbwa dol fin tɛ ha Christ na , ngase wɛnɛ nɛ̂ zu giliwi mɔ eglize . Wɛnɛ wesiri hio gbakɔtɛ wa gde ha may nɛ wal hio dokaratɛ wa , nɛ wɛnɛ day kilitɛ wa fɛt tuka nde , yo akpɔtɛ nɛ wala tuka Sɔ ngoya .
51002020	Ɛnɛ fea hinɛ Christ gbesi . Ɛnɛ bo fin ha si ziomɔ pɛ hio sɔtɛ mɔ nzan ɛngɛ na . Ma , ɛ dea mɛng , ka ɛnɛ ha dea mɔ tuka wi mɔ nzan ɛngɛ , ge nde ? Hazu ge ɛnɛ mɛkara hio haanu tuka ɛngɛ , ka tɔ nde ,
51002021	ka mɛ aba na , ka mɛ atoti na , nɛ ka mɛ andɔ na , ge nde ?
51002022	Hio tili haanu ndɔng tɛ nɛ wal osamɔ pɛ wi , nɛ yo zɔk hio mɔ ka bepen hapata ngimɔ tom pɛ mbwa .
51002023	Kpasawen , dea tom Sɔ nɛ wal takaramɔ pɛ wi , zimɔ hio ma mɔ , yeksa tɛ nɛ pɛa tɛ , deamɔ mɛgi dung tuka mbaramɔ ha li hio wi . Ma , mɔ ndɔng fɛt nɛ̂ gbelemɔ . Yo lɛm gdɔki wal ha hio gdanga hɛl ndɔkitɛ wi na .
51003001	Sɔ guo ɛnɛ hinɛ Christ gbesi ha soko hio fiowi . Mɛgi , ɛnɛ ki wal mɛ kpa hio mɔ ka dung ha ngɔn , ha bhandi ka Christ dungnu ang ha wekɔ Sɔ .
51003002	Ɛnɛ agde sila ɛnɛ ha hio mɔ ngɔn , bo ha hio mɔ nu na .
51003003	Hazu ɛnɛ fea kari , nɛ tunɔ pɛ ɛnɛ ha wuso tɛ hinɛ Christ hapɛtɛ Sɔ .
51003004	Ey , tunɔ pɛ ɛnɛ , yo nɛ̂ Christ . Mɛgi , ha ngimɔ ka wɛnɛ begbasi nɛ tɛ wa , ɛnɛ fin bedung hinɛ wɛnɛ ha zang lɛkɛ-lɛkɛmɔ pɛa .
51003005	Hazu ɛngi , ɛnɛ aku mɔ nzan fɛt ka dung ha sila ɛnɛ gde ha fio . Mɔ nzan ndɔng nde : Dea wanza , dea mɔ nyɛl , golamɔ multɛ , dea wɔ gdangamɔ , nɛ dea hɛl kpaamɔ . Kpasawen , hɛl kpaamɔ , yo gbesi tuka dea tom gbele sɔ .
51003006	Yo nɛ̂ hazu mɔ nzan ndɔng , ka Sɔ bede bin ngambi [ sungiri nɛ wi ndɔng ka ze nu wa na ] .
51003007	Ɛnɛ fin , ɛnɛ badung se ha dea hio mɔ nzan ndɔng , ha ngimɔ ka mɔ ndɔng badon sila ɛnɛ .
51003008	Ma , sising , ɛnɛ alak dea mɔ ndɔng fɛt gde : Ngambi , yimsila , dea gdangamɔ ha tɛ wi , yaa dala . Nɛ ka ma wen gɔnali agbo ha nu ɛnɛ na .
51003009	Ka ɛnɛ atɔ dalo ha soko may na . Hazu ɛnɛ kpɔsa mɔa tɛ wi hinɛ ndɔki deamɔ pɛa gde kari .
51003010	Nɛ ɛnɛ yola mbombe tɛ wi . Sɔ ka dea mbombe wi ɛngɛ , wɛnɛ ha dea nde , yo aba may hinɛ wɛnɛ nɛnɛ sɔngsi tuka nde , ɛnɛ aing wɛnɛ nɛkpasa .
51003011	Mɛgi , kandɔ zuife , hio olo kandɔ , hio wan-gɔn sɔru , hio wan-sɔru , hio wi mɔ bebe le , hio tombɔ , hio bala nɛ hio bele , mbwa fɛt bo fin nɛtɛ-nɛtɛ na . Gasa mɔ , yo ka nɛ̂ Christ , ka dung ang ha tɛ mbwa fɛt .
51003012	Sɔ ngoya ɛnɛ nɛ wɛnɛ weka ɛnɛ tuka nzɔy kandɔ pɛa . Mɛgi , dea nde , ɛnɛ ayol mbombe tɛ wi , ka de kobhe tɛ wi , ka de dedemɔ , ka hil nɛ mɛndi , ka dung nɛ gaa sila nɛ yikosila .
51003013	Ɛnɛ aba sila nɛ may , nɛ ɛnɛ abisi sɛmbɔ pɛ may ngimɔ fɛt ka ɛnɛ nɛ ma wen sungiri nɛ may , gbesi tuka ka Kongawan biso nɛ sɛmbɔ pɛ ɛnɛ fin .
51003014	Nɛ gasa mɔ pen mɔ fɛt , yo nde , ɛnɛ angoy may . Hazu ngoy dung tuka pɛl ka hɛl wi fɛt gde ha may nɛkpasa .
51003015	Dea nde , gaamɔ pɛ Christ angbɔsi sila ɛnɛ . Hazu Sɔ saa ɛnɛ ha gaamɔ ɛngɛ tuka nde , ɛnɛ adung tɛ ndang . Ɛnɛ aha oeba ha Sɔ ha wena .
51003016	Wen pɛ Christ ade le ha soko ɛnɛ hebhe . Ɛnɛ aosi mɔ ha may , nɛ ɛnɛ ambo may nɛ mbaramɔ fɛt . Ɛnɛ abe hio gima pɛ David , hio gima lukisi Sɔ , hio gima ka tɛ nɛ wal Nzɔy-Sɔtɛ nɛ sila ɛnɛ fɛt hazu ha oeba ha Sɔ .
51003017	Nɛ mɔ fɛt ka ɛnɛ de , nɛ ka ɛnɛ wol , ɛnɛ ade yo nɛ ling Kongawan Jésus , nɛ ɛnɛ aha oeba ha Sɔ , Bafa , nɛ wal wɛnɛ .
51003018	Hio bhoko , ɛnɛ ahil nɛ mɛndi ha si wei pɛ ɛnɛ tuka yo lɛma ha li Kongawan .
51003019	Hio wei , ɛnɛ angoy ko pɛ ɛnɛ . Ka ɛnɛ adung nɛ yimsila sungiri nɛ mbwa na .
51003020	Hio bem , ɛnɛ aze nu bafa nɛ nana ɛnɛ ha mɔ fɛt . Hazu ɛngi ha totɛ ha Kongawan .
51003021	Hio gdibafa , ka ɛnɛ ayimsi sila hio bem pɛ ɛnɛ na , yu nde , ɛnɛ betɛ ku da ha sila mbwa yunɛ .
51003022	Hio bala , ɛnɛ aze nu hio wan pɛ ɛnɛ mɔ nzan ha mɔ fɛt . Ɛnɛ aki mɛ ha totɛ ha mbwa ngimɔ fɛt , bo sɔna ka ɛnɛ ha li mbwa na . Ma , ɛnɛ aze nu mbwa nɛ dede sila hazu ɛnɛ ha yuo ke Kongawan .
51003023	Ngase nge tom , ɛnɛ ade yo nɛ sila ɛnɛ fɛt tuka wi ka de tom ha Kongawan , bo ha hio wi na .
51003024	Ɛnɛ aing nde , Kongawan bekɛ ɛnɛ . A beha ɛnɛ mɔ ka wɛnɛ bhɔngara keri nɛ hio wi pɛa . Kpasa wan ka ɛnɛ de tom ha wɛnɛ , yo nɛ̂ Christ .
51003025	Ma , wi ka de kpandele , Sɔ bekɛ wɛnɛ lɛm nɛ kpandele ka wɛnɛ dea , hazu Sɔ gba soko wi na .
51004001	Hio wan-ba bala , ɛnɛ de mɔ ha tɛ hio bala pɛ ɛnɛ nɛdedea nzeng . Nɛ ɛnɛ aing nde , wan pɛ ɛnɛ fin ang ha zang ngɔn .
51004002	Ɛnɛ agɔ Sɔ nɛting . Ɛnɛ ayang la ha yo , nɛ ɛnɛ aha oeba ha Sɔ .
51004003	Ɛnɛ agɔ Sɔ hazu ɔ fin nde , ka wɛnɛ agbosisi wal ha ɔ mɛ bul wen pɛa , nɛ mɛ tɔ fin wen tɛ Christ ka badung se nɛ wuso . Yo nɛ̂ hazu wen ɛngɛ ka mi dung ha twa zɔbhɔ .
51004004	Mɛgi , ɛnɛ gɔ Sɔ nde , ka mi abul wena nɛ saa nɛ wala .
51004005	Ɛnɛ ade mɔ nɛ mbaramɔ ha soko wi ndɔng ka tɛ mɛkiri Christ na . Nɛ ka ɛnɛ kpa dede ngimɔ , ka ɛnɛ apensi yo nɛgbelea na .
51004006	Dea nde , wen nu ɛnɛ adung swe fɛt nɛ yefaa , nɛ fin nɛ baa tuka tɔng . Ɛnɛ aing wal mɛ kifiri wen nɛ wala ha wi ndang ndang fɛt .
51004007	Tishike , ya ɔ ka ɔ ngoya pentɛ , betɔ kasi tɛ mi ha ɛnɛ fɛt . Wɛnɛ nɛ̂ mboazu sɔy-tom pɔm ha tom pɛ Kongawan .
51004008	Gotowen ka mi betomsi nɛ wɛnɛ ha ɛnɛ , yo nde , wɛnɛ atɔ ha ɛnɛ wen dungɔ pɛ ɔ , nɛ wɛnɛ ayɔkili sila ɛnɛ .
51004009	Mi betomsi wɛnɛ hinɛ Onezime , wi pɛ ɛnɛ . Wɛnɛ nɛ̂ mboazu ya ɔ , ka ɔ ngoya pentɛ . Mbwa bwa fɛt benɛ nɛ ba ha ɛnɛ kasi mɔ ka dung hakɛ .
51004010	Aristarke ka dung hinɛ mi hakɛ ha twa zɔbhɔ fana ɛnɛ . Marc , beyang mɛ Barnabas , fana ɛnɛ fin . Ka wɛnɛ hɔa ha pɛ ɛnɛ , ɛnɛ aba wɛnɛ nɛ dede kɔ , tuka mi tɔa wena ha ɛnɛ kari .
51004011	Jésus ka ɛ sa fin nde , Yustus , fana ɛnɛ . Ha soko hio zuife fɛt ka mɛkara Christ , yo ka nɛ̂ wi ndɔng tar sɔna ka de tom hinɛ mi ha Kongakandɔ pɛ Sɔ . Mbwa tɛ bo ha yɔkala mi nɛkpasa .
51004012	Epafras , wi pɛ ɛnɛ , fana ɛnɛ . Wɛnɛ nɛ̂ wan-tom pɛ Jésus-Christ ka gbɛngsi tɛ swe fɛt ha gɔa Sɔ hazu ɛnɛ nde , sila ɛnɛ adon lɛtɛtɛ nɛ mɛkaramɔ ka lɛma wɛɛ , nɛ nde , ɛnɛ ade mɔ ka Sɔ ngoya ha mɔ fɛt .
51004013	Ey , mi ha kɛa wen tɛ wa nde , wɛnɛ ha dea ngatom pentɛ hazu ɛnɛ nɛ hazu hio wi pɛ Christ mɔ hio le Laodise nɛ Hierapolis .
51004014	Luc , wan-de yina zɛlɛ , ka ɔ ngoya pentɛ , wɛnɛ hinɛ Demas fana ɛnɛ .
51004015	Ɛnɛ fan hio ya ha Christ ha le Laodise . Nɛ ɛnɛ fan fin Nenfas hinɛ giliwi mɔ eglize ka dung mɛ wesiri may ha twa pɛa .
51004016	Ka ɛnɛ tɔla takarata ɛngɛ kari , ɛnɛ tomsi yo ha giliwi mɔ eglize ha le Laodise ka mbwa atɔl yo fin . Nɛ ɛnɛ atɔl fin takarata ka mi tomsa ha mbwa .
51004017	Ɛnɛ tɔ ha Arshipe nde , wɛnɛ agbɛngsi tɛ hazu lɛmsiri nɛdedea tom ka Kongawan gdea ha kɔ wa .
51004018	Yo nɛ̂ mi Paul ka ngɛriki fani ɛngɛ nɛ tɛ kɔ mi . Tazu ɛnɛ agba nɛ mi hakɛ ha twa zɔbhɔ . Sɔ ade dede sila ha tɛ ɛnɛ .
52001001	Yo nɛ̂ mi , Paul , hinɛ Silas nɛ Timothée ha ngɛriki takarata ɛngɛ tomsi ha ɛnɛ , giliwi mɔ eglize ha le Tesalonike . Ɛnɛ nɛ̂ hio wi pɛ Sɔ , Bafa , nɛ pɛ Kongawan Jésus-Christ . Mbwa ade dede sila ha tɛ ɛnɛ , nɛ mbwa aha gaamɔ ha ɛnɛ .
52001002	Ɔ ha oeba swe fɛt ha Sɔ hazu ɛnɛ fɛt . Ha gɔa Sɔ pɛ ɔ , ɔ ha saa ling ɛnɛ kpoo .
52001003	Ha li Sɔ , Bafa ɔ , tazu ɔ ha gbaa nɛ tom ka ɛnɛ de nɛ wal mɛkara Christ . Nɛ tazu ɔ ha gbaa nde , ɛnɛ ha gbɛngsa tɛ hazu ngoy may , nɛ nde , ɛnɛ ha gdea tazu ɛnɛ nɛ yikosila ha tɛ Kongawan pɛ ɔ , Jésus-Christ .
52001004	Hio ya ɔ , ɔ ingɔ nde , Sɔ ngoya ɛnɛ nɛ a weka ɛnɛ .
52001005	Hazu ɔ tɛ bul Dede Wen ha ɛnɛ sɔna nɛ nu na , ma , ɔ bulo yo nɛ ngatɛ nɛ wal Nzɔy-Sɔtɛ . Ɔ ingɔ nɛkpasa nde , Dede Wen ka ɔ bul , yo nɛ̂ tɛwen . Ey , ɛnɛ ingɔ nde , mɔ fɛt ka ɔ dea ha soko ɛnɛ , ɔ dea yo hazu gbakiri ɛnɛ .
52001006	Ɛnɛ zɔka deamɔ pɛ ɔ nɛ pɛ Kongawan de nɛ pɛ ɛnɛ . Ɛnɛ mɛkara wen pɛ Sɔ nɛ totɛ ka tɛ nɛ Nzɔy-Sɔtɛ , ngase ɛnɛ kpaa dɔka yeksamɔ ha wena .
52001007	Mɛgi , ɛnɛ tɛ bo nɛ̂ dede wekamɔ ha li wi fɛt ka mɛkiri Christ ha hio kandɔnu Masedoane nɛ Akai .
52001008	Kpasawen , wen pɛ Kongawan guotɛ ha pɛ ɛnɛ yambili , bo sɔna ha Akai nɛ Masedoane na , ma , kasi mɛkara Sɔ pɛ ɛnɛ dama bhandi fɛt . Mɛgi , ɔ lɛm tɔ fin ma wen hazua na .
52001009	Hazu hio wi fɛt ha tɔa wen pɛ ɛnɛ nde , ɛnɛ baa ɔ nɛ dede kɔ , nɛ nde , ɛnɛ laka hio gbele sɔ gde nɛ kifiri sila hazu de tom ha kpasa tunɔ Sɔ .
52001010	Nɛ mbwa ha tɔa fin nde , ɛnɛ ha kera Bewei pɛ Sɔ , ka begutɛ ha ngɔn pe nɛ . Bewei ɛngɛ nɛ̂ Jésus , wi ka Sɔ bagu se ha soko hio fiowi , nɛ ka kpasisi ɔ gbo ha ngambi pɛ Sɔ ka betɛ bin .
52002001	Hio ya ɔ , ɛnɛ nɛ tɛ ɛnɛ ingɔ nɛdedea nde , ɔ tɛ hɔ ha soko ɛnɛ nɛgbelea na .
52002002	Ɛnɛ ingɔ fin nde , sɔngsi mɛ hɔ ha pɛ ɛnɛ , hio wi ha le Filipe dea ngamɔ ha tɛ ɔ , nɛ mbwa yaa ɔ . Ma , ngase ka dɔka wi sungoro ɔ , Sɔ haa ɔ da mɛ bul Dede Wen pɛa ha ɛnɛ .
52002003	Kpasawen , ɔ bulo wen bo nɛ dalo mana gdanga sila mana likisi ha zanga na .
52002004	Hazu Sɔ wea ɔ nɛ a kpaa nde , ɔ lɛma ha li wa ka wɛnɛ agde tom bulo Dede Wen ha kɔ ɔ . Mɛgi ɔ ha wolamɔ bo hazu ha totɛ ha wi na , ma , hazu ha totɛ ha Sɔ ka we takaramɔ sila pɛ ɔ .
52002005	Ɛnɛ ingɔ nde , ɔ tɛ wolmɔ ha ɛnɛ nɛ mbɔlɛ na , nɛ ɔ tɛ ndɔmbili ɛnɛ hazu kpa ma mɔ ha kɔ ɛnɛ na . Sɔ nɛ̂ wan-kɛwen pɛ ɔ .
52002006	Ɔ tɛ ki lukosomɔ ngase ha kɔ ɛnɛ , ngase ha kɔ ma mbing wi na .
52002007	Tangere , ɔ nɛ ziomɔ mɛ nɔsisi ɛnɛ nde , ɛnɛ aha mɔ ha ɔ hazu ɔ nɛ̂ hio wan-nɛtom pɛ Christ . Ma , ɔ badung nɛ gaa sila ha soko ɛnɛ gbesi tuka gdinana ka pam nɛ hio bem pɛa .
52002008	Ey , ɔ ngoya ɛnɛ pentɛ . Mɛgi ɔ zɔka nɛ dedea nde , ɔ aha ɛnɛ bo sɔna nɛ Dede Wen na , ma , ɔ aha ɛnɛ tɛ ɔ nɛ pɛ ɔ tɛ hazu ɛnɛ tɛ bo nɛ̂ hio ndɔngsila ɔ .
52002009	Hio ya ɔ , tazu ɛnɛ gbaa nɛ ngatom pɛ ɔ nɛ kata tɛ pɛ ɔ . Ha ngimɔ ka ɔ bulo Dede Wen pɛ Sɔ ha ɛnɛ , ɔ dungɔ ha dea tom swe nɛ zɛ yu nde , ɔ betɛ dung nɛ̂ zio toy ha zu ma wi ha soko ɛnɛ .
52002010	Ɛnɛ hinɛ Sɔ fɛt lɛma kɛ wen pɛ ɔ nde , mɔ ka ɔ dea ha tɛ ɛnɛ , hio wan-mɛkiri Christ , yo dungɔ nɛ nzɔya , nzeng , ma wen bo na .
52002011	Ɛnɛ ingɔ fin nde , ɔ dea mɔ ha tɛ ɛnɛ ndang ndang fɛt gbesi tuka ka gdibafa de nɛ ha tɛ hio bem pɛa .
52002012	Ɔ dungɔ mɛ mbo ɛnɛ , mɛ ha da ha ɛnɛ , nɛ mɛ alnu ha ɛnɛ nde , ɛnɛ ade mɔ ka lɛma nɛ mɔ ka Sɔ ngoya . Wɛnɛ saa ɛnɛ mɛ le ha Kongakandɔ pɛa nɛ ha lɛkɛ-lɛkɛmɔ pɛa .
52002013	Ɔ bhɔna ha tɔa oeba ha Sɔ kpoo , hazu ha ngimɔ ka ɛnɛ zea wen ka ɔ bulo , ɛnɛ baa yo bo tuka wen pɛ wi na , ma , tuka wen pɛ Sɔ . Ey , wen ka ɔ bul , yo nɛ̂ tɛwen . Nɛ wen pɛ Sɔ ha dea tom ha sila ɛnɛ , hio wan-mɛkiri Christ .
52002014	Hio ya ɔ , ɛnɛ tɛ bo gbesi tuka hio giliwi mɔ eglize pɛ Sɔ ha Judée . Mbwa ha dea sɔy hinɛ Jésus-Christ , mɛgi mbwa kpaa yeksamɔ ha kɔ hio bele pɛ mbwa , hio zuife , gbesi tuka ka ɛnɛ kpaa nɛ yo ha kɔ hio bele pɛ ɛnɛ .
52002015	Hio zuife gbɛa Kongawan Jésus nɛ hio wan-tɔkuliwen , nɛ mbwa namala ɔ fin . Deamɔ pɛ mbwa ha totɛ ha Sɔ na , nɛ mbwa tɛ bo nɛ̂ ngana pɛ wi fɛt .
52002016	Ɔ ha bulo wen ha hio kandɔ ka bo nɛ̂ zuife na , tuka nde , mbwa akpasi . Nɛ hio zuife ngoy mɛ dol ɔ . Mɛgi , mbwa bhɔna ka swe fɛt ha yɛbhasa gdangamɔ pɛ mbwa . Ma , sising , Sɔ ha dea ngambi sungiri mbwa .
52002017	Ka bo nɛ̂ pɛ ɔ , hio ya ɔ , ɔ nɛ tɛ hɛl mɛ zɔk ɛnɛ fin nɛ mbinga , ngase yo nɛ̂ ma bengimɔ sɔna ka ɔ kɛatɛ hinɛ ɛnɛ . Ɔ nɛ yɛa hinɛ ɛnɛ nɛ wal tɛ , ma , bo nɛ wal sila na . Mɛgi , ɔ ha kio wal mɛ zɔk ɛnɛ fin nɛngaya pen mɔ sɔngsi .
52002018	Ɔ ngoya mɛ kifiri nɛ ha pɛ ɛnɛ . Mi , Paul , mi kimbolo ze nɛdɔka mɛ nɛ ha pɛ ɛnɛ . Ma , Satan gdɔka wal ha ɔ .
52002019	Kpasawen , yo nɛ̂ hazu ɛnɛ fin ka ɔ gde tazu ɔ ha tɛ Sɔ , nɛ ka ɔ de totɛ , nɛ ka Kongawan pɛ ɔ , Jésus , beha ɔ lɛkɛ-lɛkɛ kɛamɔ ha ngimɔ ka wɛnɛ bepe nɛ .
52002020	Ey , yo nɛ̂ hazu ɛnɛ ka ɔ sutɛ , nɛ ka ɔ dung nɛ totɛ .
52003001	Yo nɛ̂ ɛngi , ɔ lɛm ba sila ɔ fin na . Ɔ kpoa zuwen mɛ bhɔn gbatɛ hakɛ ha Athènes ,
52003002	nɛ mɛ tomsi ya ɔ , Timothée , nɛ ha pɛ ɛnɛ . Wɛnɛ ha dea tom ha Sɔ hinɛ ɔ ha bulo Dede Wen pɛ Christ . Ɔ tomsa wɛnɛ nde , wɛnɛ aha ngatɛ ha ɛnɛ nɛ mbo ɛnɛ ha wal mɛkara Christ .
52003003	Mɛgi , sila ɛnɛ lɛm bhunziki ha zang yeksamɔ ndɔng na . Ɛnɛ ingɔ nɛ pɛ ɛnɛ tɛ nde , yeksamɔ ha soko hio mɔ ka Sɔ bheka hazu ɔ .
52003004	Kpasawen , ha ngimɔ ka ɔ dungɔ haki ha soko ɛnɛ , ɔ gbaa tazu ɛnɛ bingiri nde , ɔ bekpa yeksamɔ . Nɛ mɔ hɔa mɛgi tuka ɛnɛ ingɔ yo fɛt .
52003005	Yo nɛ̂ hazu ɛngi , ka mi ba sila mi fin na , nɛ mi tomsa Timothée nɛ ha pɛ ɛnɛ mɛ ing nde , mana ɛnɛ bhɔna ka ha mɛkara Christ . Mi dungɔ nɛ nɔzang nde , mana Satan osala ɛnɛ kari , nɛ tom pɛ ɔ ha soko ɛnɛ gɔya nɛgbelea .
52003006	Ma , sising Timothée hɔa ha pɛ ɛnɛ pe nɛ . A tɔa dede kasi tɛ ɛnɛ ha ɔ nde , ɛnɛ bhɔna ka ha mɛkara Christ , nɛ ha ngoya may . A tɔa fin nde , tazu ɛnɛ ha gbaa nɛ ɔ swe fɛt nɛ totɛ , nɛ nde , hɛl zɔka ɔ ha dea ɛnɛ gbesi tuka ka hɛl zɔka ɛnɛ de nɛ ɔ .
52003007	Mɛgi , hio ya ɔ , kasi tɛ ɛnɛ yɔkala ɔ ha zang ngɔtɛ nɛ yeksamɔ pɛ ɔ fɛt , hazu ɛnɛ bhɔna ha mɛkara Christ .
52003008	Sising , ɔ dung fin nɛ zutunɔ nɛkpasa hazu ɛnɛ ha dea sɔy hinɛ Kongawan nɛ nɔa nging .
52003009	Ɛnɛ haa ɔ totɛ pentɛ ha li Sɔ . Mɛgi , ɔ ing wal ka ɔ bekifiri nɛ oeba ha Sɔ hazua na .
52003010	Ɔ ha gɔa Sɔ swe nɛ zɛ pentɛ pet nde , wɛnɛ aha ɔ wal mɛ nɛ nɛ zɔk ɛnɛ fin nɛ mbinga , nɛ mɛ lɛmsiri mɔ ka kɔpi ɛnɛ ha wal mɛkara Christ .
52003011	Ɔ ha gɔa nde , Sɔ , Bafa ɔ nɛ tɛ wa , hinɛ Kongawan pɛ ɔ , Jésus , abhɔngiri wal ha ɔ mɛ nɛ ha pɛ ɛnɛ .
52003012	Kongawan ayɛbhisi paang ngoy ka ɛnɛ ngoy nɛ may nɛ hio wi fɛt tuka nde , ngoy pɛ ɛnɛ adung gbesi tuka ngoy ka ɔ ngoy nɛ ɛnɛ .
52003013	Wɛnɛ aha ngatɛ ha sila ɛnɛ . Nɛ ha ngimɔ ka Kongawan pɛ ɔ , Jésus , bepe nɛ hinɛ hio nzɔy wi pɛa fɛt , wɛnɛ agde ɛnɛ nɛ nzɔya ha li Sɔ , Bafa ɔ , bo nɛ wen ha zu ɛnɛ na .
52004001	Hio ya ɔ , ma wen mɛ tɔ fin ang . Ɛnɛ bayambi ha kɔ ɔ wal deamɔ ka ha totɛ ha Sɔ . Nɛ ɛnɛ ndara yo nɛkpasa . Ma , sising , ɔ ani ha ɛnɛ nɛ ɔ mbo ɛnɛ nɛ ling Kongawan Jésus nde , ɛnɛ andari wal deamɔ ɛngɛ pen mɔ sɔngsi .
52004002	Ey , ɛnɛ ingɔ hio haanu ka ɔ baha ha ɛnɛ ha olo nu Kongawan Jésus .
52004003	Mɔ ka sila Sɔ ngoya , yo nde , ɛnɛ adung nɛ̂ nzɔy wi , nɛ ka ɛnɛ ade wanza na .
52004004	Lɛma nde , ɛnɛ ndang ndang fɛt adung hinɛ ko pɛ ɛnɛ nɛ nzɔya ha li Sɔ , nɛ fin nɛ zioa ha li hio wi .
52004005	Hio bhilo ka ing Sɔ na , mbwa gde tɛ mbwa ha hɛl multɛ . Ka ɛnɛ ade mɛgi na .
52004006	Ka ma ya ha Christ ade gdangamɔ ha tɛ ya wa na , nɛ ka wɛnɛ aosili wɛnɛ na . Kpasawen , ɔ tɔa ha ɛnɛ , nɛ ɔ gbaa tazu ɛnɛ kari nde , Kongawan bekundiki deamɔ ndɔng fɛt .
52004007	Hazu Sɔ tɛ sa ɔ nde , ka ɔ ade hio mɔ nzing na . Ma , a saa ɔ nde , ka ɔ ade mɔ nɛ nzɔya .
52004008	Mɛgi , wi ka kafi mɛ ze wen ndɔng , a kafi nɛ wen pɛ hio wi na , ma , a kafi nɛ Sɔ ka ha Nzɔy-Sɔtɛ pɛa ha ɛnɛ .
52004009	Ɔ lɛm ngɛriki fin ha ɛnɛ ma wen hazu ngoy ha soko hio ya ha Christ na . Hazu ɛnɛ nɛ pɛ ɛnɛ tɛ yamba ha kɔ Sɔ wal mɛ ngoy may kari .
52004010	Ey , ɛnɛ ha ngoya hio ya ha Christ mɔ kandɔnu Masedoane fɛt . Ma , ɔ mbo ɛnɛ , hio ya ɔ , nde , ɛnɛ angoy may pen mɔ sɔngsi .
52004011	Nɛ ɛnɛ agbɛngsi tɛ ɛnɛ mɛ de hio mɔ mɛgɛ : Dea le ha zang gaamɔ , gdea li ɛnɛ ha tom pɛ ɛnɛ , nɛ dea tom nɛ kɔ ɛnɛ tuka ɔ haa nu ha ɛnɛ kari .
52004012	Ka ɛnɛ de mɔ mɛgi , hio wi ndɔng ka tɛ mɛkiri Christ na , beba ɛnɛ nɛ zioa , nɛ ɛnɛ lɛm dung zio toy ha zu ma wi na .
52004013	Hio ya ɔ , ɔ ngoya nde , ɛnɛ aing mɔ ka behɔ bin ha wen pɛ hio fiowi . Yu nde , ngɔtɛ betɛ de ɛnɛ gbesi tuka ka yo de nɛ wi ndɔng ka gde tazu mbwa ha tɛ Jésus na .
52004014	Ɔ mɛkara nde , Jésus fea , nɛ Sɔ guo wɛnɛ ha soko hio fiowi yunɛ . Gbesi tuka ɛngi ɔ mɛkara fin nde , Sɔ begu bin hio wi ndɔng ka fea ha mɛkara Jésus , hinɛ wɛnɛ gbesi .
52004015	Mɔ ka ɔ beosi ha ɛnɛ sising tɛ nɛ wal nu Kongawan , yo nde , ɔ ka bebhɔn nɛ zutunɔ kanɛ Kongawan pea , ɔ lɛm dung hinɛ wɛnɛ sɔngsi nɛ hio fiowi na .
52004016	Ha swe ɛngi , Sɔ beha nu nɛ ngagɛl , hio wi beze gɛl kagama pɛ hio telenge , nɛ gɛl dɔma mbia pɛ Sɔ . Nɛ Kongawan begutɛ nɛ tɛ wa ha ngɔn zil tɛ . Hio wi ndɔng ka fea ha mɛkara Christ , mbwa begutɛ ha soko hio fiowi sɔngsi .
52004017	Hapata , Sɔ bekay ɔ ka bhɔna nɛ zutunɔ , hinɛ mbwa gbesi gde ha zang buswe dang nɛ . Haki ha zang bok , ɔ hinɛ mbwa fɛt bekpa may hinɛ Kongawan . Mɛgi , ɔ bedung hinɛ wɛnɛ ngimɔ fɛt .
52004018	Ey , dea nde , ɛnɛ ayɔkili may nɛ wen ndɔng ki .
52005001	Hio ya ɔ , ɔ lɛm fin ngɛriki ma mɔ hazu osi ha ɛnɛ yala mana ngimɔ ka mɔ ndɔng behɔ nɛ , na .
52005002	Hazu ɛnɛ nɛ pɛ ɛnɛ tɛ ingɔ nɛdedea nde , ma wi ndang ing swe ka Kongawan bepe nɛ na , hazu a behɔ tuka wanzu ka hɔ nɛ zɛ .
52005003	Ha ngimɔ ka hio wi betɔ nde , hoo , mɔ fɛt nɛ gaa , yeksamɔ bo na , yo nɛ̂ ha ndangtɛ ngimɔ ɛngi ka gasa yeksamɔ bewang mbwa . Nɛ mbwa lɛm kpɔy ang na . Yo bedung tuka yimtɛ bio bhɛ ka kpa nazang .
52005004	Ma , pɛ ɛnɛ hio ya ɔ , ɛnɛ bo ha zang tutum na . Mɛgi , swe ɛngɛ lɛm wang ɛnɛ wang tuka wanzu na .
52005005	Hazu , ɛnɛ fɛt nɛ̂ hio wi pɛ saamɔ , ɛnɛ nɛ̂ hio wi mɔ gasa swe . Ɔ hinɛ ɛnɛ fɛt , ɔ bo nɛ̂ pɛ zɛ mana pɛ tutum na .
52005006	Mɛgi , ka ɔ aɔla tuka hio mbing wi na . Ma , ɔ adung nɛ zɔma ngɛlɛlɛ .
52005007	Hazu hio wi dung mɛ ɔla nɛ zɛ . Nɛ mbwa dung fin mɛ fe dɔkɔ nɛ zɛ .
52005008	Ma , ka bo nɛ̂ pɛ ɔ hinɛ ɛnɛ , ɔ nɛ̂ hio wi mɔ gasa swe . Mɛgi , lɛma nde , ɔ adung ngɛlɛlɛ . Ɔ ayol mɛkaramɔ nɛ ngoy tuka koko mɔ bibulo ha mbanzi ɔ . Nɛ tuka ndutu bolo , ɔ ayol mɔgdetazu ɔ nde , Sɔ bekpasisi ɔ .
52005009	Sɔ weka ɔ bo hazu de ngambi sungiri ɔ na , ma , a weka ɔ hazu kpasisi ɔ nɛ wal Kongawan pɛ ɔ , Jésus-Christ .
52005010	Hazu Christ fea gɔn zu ɔ tuka nde , ɔ adung nɛ zutunɔ hinɛ wɛnɛ gbesi , ngase ka ɔ fea , ngase ka ɔ bhɔna nɛ zutunɔ ha pea pɛa .
52005011	Hazu ɛngi , ɛnɛ ayɔkili may nɛ ɛnɛ agbakiri may , gbesi tuka ka ɛnɛ ha dea nɛ sising .
52005012	Hio ya ɔ , ɔ ani ha ɛnɛ nde , ɛnɛ aba nɛ zioa hio wi ndɔng ka de ngatom ha soko ɛnɛ , ka Kongawan gdea ha zu ɛnɛ , nɛ ka ha mbɔla ha ɛnɛ .
52005013	Ɛnɛ atusisi tɛ mbwa , nɛ ɛnɛ angoy mbwa nɛkpasa hazu tom pɛ mbwa . Ɛnɛ ade le nɛ gaamɔ ha soko may .
52005014	Hio ya ɔ , ɔ mbo ɛnɛ nde , ɛnɛ aha mbɔla ha hio pɔsa wi , ɛnɛ aha da ha hio wan-ke , ɛnɛ agbakiri hio mɔka wi , nɛ ɛnɛ aba sila ɛnɛ nɛ hio wi fɛt .
52005015	Ɛnɛ pangay nde , ka ɛnɛ akifiri gdangamɔ ha wi ka dea gdangamɔ ha tɛ ɛnɛ , na . Ma , swe fɛt , ɛnɛ aki wal mɛ de dedemɔ ha soko may nɛ ha tɛ wi fɛt .
52005016	Ɛnɛ adung nɛ totɛ swe fɛt .
52005017	Ɛnɛ abhɔn ha gɔa Sɔ kpoo .
52005018	Ɛnɛ aha oeba ha Sɔ ha zang mɔ fɛt . Hazu Sɔ ngoya nde , ɛnɛ ka de sɔy hinɛ Jésus-Christ , ɛnɛ ade mɛgi .
52005019	Ka ɛnɛ agdɔki wal ha Nzɔy-Sɔtɛ na .
52005020	Ka ɛnɛ abhɛsiri hio kuliwen na .
52005021	Ma , ɛnɛ ambari soko hio kuliwen fɛt , nɛ ɛnɛ apam ɛ ndɔng ka dung nɛ dedea .
52005022	Ɛnɛ alak tili gdangamɔ fɛt gde .
52005023	Sɔ , wan-ha gaamɔ , alɛmsiri ɛnɛ nɛ nzɔya wɛɛ . Wɛnɛ apam sɔtɛ ɛnɛ , tunɔ pɛ ɛnɛ , nɛ kilitɛ ɛnɛ nɛdedea fɛt yu nde , ma wen betɛ dung ha zu ɛnɛ ha swe ka Kongawan pɛ ɔ , Jésus-Christ , bepe nɛ .
52005024	Sɔ ka saa ɛnɛ , belɛmsiri mɔ ndɔng , hazu wɛnɛ nɛ mboazu .
52005025	Hio ya ɔ , ɛnɛ agɔ Sɔ hazu ɔ fin .
52005026	Ɛnɛ fan hio ya ha Christ fɛt nɛ nzɔy duyo mbuku .
52005027	Mi alnu ha ɛnɛ nɛ ling Kongawan nde , ɛnɛ atɔl takarata ɛngɛ ha li hio ya ha Christ fɛt .
52005028	Kongawan pɛ ɔ , Jésus-Christ , ade dede sila ha tɛ ɛnɛ .
53001001	Yo nɛ̂ mi , Paul , hinɛ Silas nɛ Timothée ha ngɛriki takarata ɛngɛ tomsi ha ɛnɛ , giliwi mɔ eglize ha le Tesalonike . Ɛnɛ nɛ̂ hio wi pɛ Sɔ , Bafa ɔ , nɛ pɛ Kongawan Jésus-Christ .
53001002	Sɔ , Bafa , hinɛ Kongawan Jésus-Christ ade dede sila ha tɛ ɛnɛ , nɛ mbwa aha gaamɔ ha ɛnɛ .
53001003	Hio ya ɔ , lɛma nde , ɔ aha oeba ha Sɔ swe fɛt hazu ɛnɛ . Dea mɛgi , yo nɛ wala hazu mɛkaramɔ pɛ ɛnɛ ha kpɔatɛ nɛnɛ sɔngsi , nɛ ngoy ka ɛnɛ ndang ndang fɛt ngoy nɛ may ha yɛbha fin .
53001004	Yo nɛ̂ ɛngi , ɔ ha lukoso tɛ hazu ɛnɛ ha soko hio giliwi mɔ eglize pɛ Sɔ . Ɔ ha dea mɛgi hazu ha zang hio namalamɔ nɛ yeksamɔ fɛt ka ɛnɛ zɔk , ɛnɛ bhɔna ka ha yɔnga yini nɛ ha mɛkara Christ .
53001005	Hio mɔ ndɔng gbasa nde , Sɔ begɔn kita nzeng , hazu wɛnɛ begde ɛnɛ nɛ zioa ha li wa mɛ le Kongakandɔ pɛa , ka ɛnɛ kpa yeksamɔ ha wena .
53001006	Sɔ bede mɔ ka dung nzeng ha li wa : Hio wi ka yeksi ɛnɛ , a bekɛ mbwa nɛ yeksamɔ fin ,
53001007	nɛ a beha ɛnɛ ka kpa yeksamɔ sising , ngimɔ ɔmtɛ gbesi hinɛ ɔ . A bede mɛgi ha ngimɔ ka Kongawan Jésus begu nɛ tɛ ha ngɔn mɛ pe nɛ hinɛ hio nga telenge pɛa .
53001008	A bepe ha zang gasa lembe we hazu ndulsi wi ndɔng ka ing Sɔ na , nɛ ka kafi mɛ de mɔ lɛm nɛ Dede Wen tɛ Kongawan pɛ ɔ , Jésus .
53001009	Tuka ndulsomɔ pɛ mbwa , mbwa bedung ha zang bhondasa mɔ kpoo nɛ kpoo . Mbwa bedung nɛ yɛa ha li Kongawan nɛ ha lɛkɛ-lɛkɛ ngatɛ pɛa .
53001010	Mɔ ndɔng behɔ ha swe ka wɛnɛ bepe nɛ hazu nde , hio nzɔy wi pɛa alukisi wɛnɛ , nɛ hio wan-mɛkiri wɛnɛ fɛt awolsi wɛnɛ . Ɛnɛ fin bedung ha soko wi ndɔng , hazu ɛnɛ mɛkara wen ka ɔ bulo ha ɛnɛ .
53001011	Yo nɛ̂ ɛngi , ka ɔ gɔ Sɔ swe fɛt hazu ɛnɛ tuka nde , wɛnɛ agde ɛnɛ nɛ zioa ha li wa mɛ kpa tunɔ kpoo ka wɛnɛ saa ɛnɛ ang . Ɔ gɔ Sɔ fin nde , wɛnɛ alɛmsiri nɛ wal ngatɛ pɛa hio tili dedemɔ fɛt ka ɛnɛ ngoy mɛ de , nɛ hio mɔ ka ɛnɛ de nɛ wal mɛkaramɔ .
53001012	Mɛgi ling Kongawan pɛ ɔ Jésus bekpa lukosomɔ ha wen zu ɛnɛ , nɛ ɛnɛ bekpa fin lukosomɔ ha wen zu wa . Yo nɛ̂ Sɔ pɛ ɔ hinɛ Kongawan Jésus-Christ ka bede mɔ mɛgi nɛ wal dede sila pɛ mbwa .
53002001	Hio ya ɔ , Kongawan pɛ ɔ , Jésus-Christ , bepe , nɛ ɔ bewesiri may ha pɛa . Ɔ ani ha ɛnɛ nde ,
53002002	ka takaramɔ pɛ ɛnɛ abhunziki nɛhasa na , nɛ ka ɛnɛ ayaksi na . Hazu hio ma wi ha tɔa wen nde , swe ka Kongawan bepe nɛ hɔa kari . Mbwa ha tɔa nde , wen ɛngɛ tɛ nɛ wal Nzɔy-Sɔtɛ , mana nɛ wal ma wen nu ɔ , mana nɛ wal ma takarata ka ɔ tomsa .
53002003	Ka ma wi aosili ɛnɛ ndang na . Hazu , sɔngsi nde , swe ɛngɛ ahɔ , dɔka wi belak wal mɛkara Christ gde , nɛ Wan-kafi mbonga begbasi tɛ ing . Ma , wɛnɛ bebhondi bin .
53002004	Wan-kafi mbonga ɛngɛ begutɛ hazu sungiri hio mɔ Sɔ nɛ hio mɔ fɛt ka lɛm nɛ lukosomɔ . Nɛ wɛnɛ bele ha gasa twa Sɔ , a bedungnu ang , nɛ a betɔ nde , wɛnɛ nɛ̂ sɔ .
53002005	Mi batɔ wen mɔ ndɔng ha ɛnɛ ha ngimɔ ka mi boka fin hinɛ ɛnɛ . Tazu ɛnɛ gba fin nɛ yo na nde ?
53002006	Mɔ ka dolsi wi ɛngɛ sising , ɛnɛ ingɔ yo . Wɛnɛ lɛma gbasi tɛ sɔna ka ngimɔ pɛa hɔa .
53002007	Ngatɛ pɛ Wan-kafi mbonga tɛ bo ha dea tom nɛ wuso kari . Nɛ yo bebhɔn ha wuso hɔ ha ngimɔ ka Sɔ kuso wi ka dolsi wɛnɛ .
53002008	Ha ngimɔ ɛngi Wan-kafi mbonga begbasi tɛ . Nɛ Kongawan Jésus begbɛ wɛnɛ nɛ bubu nu wa , nɛ a beyangili wɛnɛ nɛ yolo lɛkɛ-lɛkɛ gbasa tɛ pɛa .
53002009	Wan-kafi mbonga ɛngɛ begbasi tɛ nɛ ziomɔ pɛ Satan . A bede hio tili mɔbhana , mɔweka , nɛ mɔkifi nɛtɛ-nɛtɛ hazu osili nɛ hio wi .
53002010	A bede tili gdanga likisi nɛtɛ-nɛtɛ hazu sɛbhili nɛ hio wi ka bebhondi . Mbwa bebhondi hazu mbwa kafa mɛ ngoy tɛwen ka lɛma se mɛ kpasisi mbwa .
53002011	Yo nɛ̂ ɛngi ka Sɔ gdea mbwa ha si ngatɛ pɛ dalo tuka nde , mbwa amɛkiri hio wen dalo .
53002012	Mɛgi , Sɔ begɔn kita ba nɛ wi ndɔng ka tɛ mɛkiri tɛwen na , nɛ ka kpaa totɛ ha dea gdangamɔ .
53002013	Pɛ ɔ , lɛma nde , ɔ aha oeba ha Sɔ swe fɛt hazu ɛnɛ , hio ya ɔ , ka Kongawan ngoya pentɛ . Hazu , sɔngsi bhee gde ka Sɔ tɛ de ka nzan na , a weka ɛnɛ hazu kpasisi ɛnɛ . A kpasasa ɛnɛ nɛ wal Nzɔy-Sɔtɛ ka gde ɛnɛ nɛ nzɔya ha li wa , nɛ fin nɛ wal mɛkaramɔ ka ɛnɛ mɛkiri nɛ tɛwen .
53002014	Sɔ saa ɛnɛ nɛ wal Dede Wen ka ɔ bulo ha ɛnɛ , tuka nde , ɛnɛ fin akpa lɛkɛ-lɛkɛmɔ pɛ Kongawan pɛ ɔ , Jésus-Christ .
53002015	Hazu ɛngi , hio ya ɔ , ɛnɛ ayol nɛ nɔa nging , nɛ ɛnɛ apam hio osamɔ ndɔng ka ɔ osa ha ɛnɛ mana nɛ wen nu ɔ , mana nɛ takarata pɛ ɔ .
53002016	Sɔ , Bafa ɔ ngoya ɔ , mɛgi nɛ wal dede sila pɛa , wɛnɛ ha yɔkala ɔ kpoo , nɛ a haa dede mɔgdetazu ha ɔ . Wɛnɛ hinɛ Kongawan pɛ ɔ , Jésus-Christ ,
53002017	mbwa adonsi sila ɛnɛ nɛ da nɛ ngatɛ hazu de nɛ wol hio tili dede mɔ fɛt .
53003001	Hazu karsi nɛ wen pɛ ɔ , hio ya ɔ , ɛnɛ agɔ Sɔ hazu ɔ tuka nde , wen pɛ Kongawan andɛndi nɛhasa , nɛ nde , hio wi aba yo nɛ zioa tuka ka ɛnɛ dea nɛ .
53003002	Ɛnɛ agɔ Sɔ fin nde , wɛnɛ akpasisi ɔ ha kɔ hio gdanga nɛ nzara-nziri wi . Hazu yo bo nɛ̂ hio wi fɛt ka mɛkara Christ na .
53003003	Ey , Kongawan nɛ mboazu . A beha ɛnɛ ngatɛ , nɛ a bepam ɛnɛ sungiri nɛ gdangamɔ .
53003004	Nɛ wal Kongawan , ɔ gdea tazu ɔ ha tɛ ɛnɛ nde , ɛnɛ ade mɔ ka ɔ haa nu ha ɛnɛ mɛ de , sising nɛ ha ngimɔ ka betɛ .
53003005	Kongawan angbɔsi sila ɛnɛ ha ngoy ka tɛ nɛ Sɔ , nɛ ha yikosila ka tɛ nɛ Christ .
53003006	Hio ya ɔ , ɔ ha nu ha ɛnɛ nɛ ling Kongawan pɛ ɔ , Jésus-Christ nde , ɛnɛ adak tɛ ha tɛ hio ya ha Christ ndɔng , ka dung nɛ pɔsaa , nɛ ka pam osamɔ ka mbwa zea ha nu ɔ , na .
53003007	Ɛnɛ nɛ tɛ ɛnɛ ingɔ dede wal mɛ nak pata deamɔ pɛ ɔ . Hazu , ha ngimɔ ka ɔ badung ha soko ɛnɛ , ɔ bade tom nɛ kɔ ɔ nɛkpasa .
53003008	Ɔ tɛ kpa yɔngamɔ ha kɔ ma wi nɛ gangtɛ na , ma , ɔ bade tom nɛ gbɛngamɔ nɛ katatɛ swe nɛ zɛ yu nde , ɔ betɛ dung nɛ̂ zio toy ha zu ma wi ha soko ɛnɛ .
53003009	Kpasawen , ɔ lɛma mɛ nɔsisi ɛnɛ mɛ kpa mɔ ha kɔ ɛnɛ . Ma , ɔ tɛ de mɛgi na , hazu ɔ ngoya nde , ɛnɛ azɔk deamɔ pɛ ɔ de nɛ pɛ ɛnɛ .
53003010	Ey , ha ngimɔ ka ɔ badung ha soko ɛnɛ , ɔ baha nu ha ɛnɛ nde , wi ka ngoy dea tom na , ka wɛnɛ ayɔng mɔ na .
53003011	Ɔ tɔa wen mɛgi , hazu ɔ zea nde , hio pɔsa wi ang ha soko ɛnɛ ka de tom ndang na , nɛ ka pi nu ha wen pɛ hio wi nɛnɛ .
53003012	Pɛ hio tili wi ndɔng , ɔ ha nu ha mbwa , nɛ ɔ mbo mbwa nɛ ling Kongawan Jésus-Christ nde , mbwa ade tom nɛ kɔ sɛm hazu kpa yɔngamɔ pɛ mbwa .
53003013	Ka bo nɛ̂ pɛ ɛnɛ , hio ya ɔ , ka tɛ ɛnɛ akati ha dea dedemɔ na .
53003014	Ka ma wi kafi mɛ ze wen nu ɔ ha zang takarata ɛngɛ , tazu ɛnɛ agba nɛ wɛnɛ , nɛ ɛnɛ ade fin sɔy hinɛ wɛnɛ na . Mɛgi foy bede wɛnɛ .
53003015	Tangere , ka ɛnɛ azɔk wɛnɛ tuka ngana pɛ ɛnɛ na . Ma , ɛnɛ mbo wɛnɛ tuka ya ɛnɛ .
53003016	Kongawan , wan-ha gaamɔ , aha ɛnɛ gaamɔ nɛ pɛa tɛ ha ngimɔ fɛt , ha zang mɔ fɛt . Kongawan adung hinɛ ɛnɛ fɛt .
53003017	Yo nɛ̂ mi Paul , ka ngɛriki fani ɛngɛ nɛ tɛ kɔ mi . Mi dung mɛ ngɛriki fani mɛgi ha hio takarata pɔm ndang ndang fɛt . Ɛngɛ nɛ̂ tɛ ngɛraka mɔ kɔ mi .
53003018	Kongawan pɛ ɔ , Jésus-Christ , ade dede sila ha tɛ ɛnɛ fɛt .
54001001	Yo nɛ̂ mi , Paul , ha ngɛriki takarata ɛngɛ . Sɔ , Wan-kpasisi ɔ , hinɛ Jésus-Christ , ka ɔ gde tazuɔ ha tɛ wa , mbwa gdea mi wan-nɛtom pɛ Jésus-Christ .
54001002	Mi ngɛriki yo ha mɛ , Timothée , ka dung kpasa bem pɔm nɛ wal mɛkara Christ . Sɔ , Bafa ɔ , hinɛ Jésus-Christ , Kongawan pɛ ɔ , mbwa ade dede sila ha tɛ mɛ , mbwa ade kobhe tɛ mɛ , nɛ mbwa aha mɛ gaamɔ .
54001003	Mɛ abhɔn ka haki ha le Efeze , tuka mi mboa mɛ ha ngimɔ ka mi guotɛ mɛ nɛ ha kandɔnu Masedoane . Hazu , lɛma nde , mɛ agdɔki nu hio ma wi ka osi hio mɔ dalo hazu wal mɛkaramɔ .
54001004	Mɛ tɔ ha mbwa nde , mbwa akafi mɛ ze hio to ndɔng nɛ hio wen bɔya pɛl nam pɛ hio gasa ngbabafa . Hio mɔ ndɔng dak nɛ siokafɛ pi ha nu nɛgbelea . Ma , dede wal ka Sɔ bhɔngara mɛ kpasisi nɛ wi , mbwa being yo sɔna nɛ wal mɛkaramɔ .
54001005	Goto mɔ ka mi haa nu ha mɛ mɛgi , yo nde , hio wi pɛ Christ angoy hio ma mbwa nɛ ngoy ka tɛ nɛ wal saa sila , nɛ wal dede ingɔmɔ sila , nɛ wal mɛkaramɔ ka bo nɛ dambari na .
54001006	Hio ma wi kiforo gdong ha deamɔ mɛgi , nɛ mbwa gdea li mbwa ha wola nɛ hio tum wen .
54001007	Mbwa nɛ hɛl mɛ dung wan-osi mbonga pɛ Moïse , ma , mbwa nɛ tɛ mbwa tɛ ing ngase goto wolamɔ pɛ mbwa , ngase goto hio wen ka mbwa mɛkiri ha yo nɛ da , na .
54001008	Ɔ ingɔ nde , mbonga pɛ Moïse nɛ dedea , ka wi de mɔ lɛm nɛ yo .
54001009	Ɔ aing nde , Sɔ tɛ bhɔngiri mbonga hazu nzeng wi na . Ma , a bhɔngara yo hazu hio wan-de kpandele , wan-ngazu , wan-kafi Sɔ , wan-de gdangamɔ , wan-sɛn Sɔ nɛ nzɔy mɔ , nagbɛ gdibafa nɛ gdinana , nagbɛwi ,
54001010	wan-de wanza , wei ka ɔnu hinɛ ma wa wei , wan-gdongi bala , wan-tɔ dalo , wan-kan wen dalo , nɛ wi ndɔng ka sungiri kpasa osamɔ .
54001011	Kpasa osamɔ ɛngɛ , yo tɛ nɛ wal lɛkɛ-lɛkɛ Dede Wen , ka Sɔ ka dung nɛ totɛ fɛt , gdea ha kɔ mi .
54001012	Mi ha oeba ha Jésus-Christ , Kongawan pɛ ɔ , ka haa mi ngatɛ hazu de nɛ tom pɛa . Mi ha oeba ha wɛnɛ hazu a zɔka mi tuka mboazu wi , nɛ a weka mi tuka wan-tom pɛa .
54001013	Sɔngsi , mi dungɔ ha fɛngsa wɛnɛ , ha namala wɛnɛ , nɛ ha yaa wɛnɛ . Ma , a kpala tɛ de kobhe tɛ mi hazu mi tɛ ing mɔ ka mi dea na , nɛ mi tɛ mɛkiri ka wɛnɛ na .
54001014	Kongawan pɛ ɔ , Jésus-Christ , dea dede sila ha tɛ mi pentɛ : A haa mi mɛkaramɔ nɛ ngoy ka tɛ nɛ wal dea sɔy hinɛ wɛnɛ .
54001015	Lɛma nde , hio wi fɛt amɛkiri kpasa wen mɛgɛ : Jésus-Christ tɛa ha nzan hazu kpasisi hio wan-de gdangamɔ . Nɛ mi nɛ̂ gasa wan-de gdangamɔ pen hio mbinga fɛt .
54001016	Ma , yo nɛ̂ ɛngi , ka Jésus-Christ dea kobhe tɛ mi hazu osi long nde , wɛnɛ baa sila wa nɛ mi , gasa wan-de gdangamɔ pen fɛt . Mɛgi , nɛ wal mi , hio wi being nde , mbwa fɛt lɛma mɛkiri wɛnɛ , nɛ mbwa fɛt lɛma kpa tunɔ kpoo .
54001017	Lukosomɔ nɛ lɛkɛ-lɛkɛmɔ nɛ̂ pɛ Kongapora , ndanga Sɔ , kpoo nɛ kpoo . Wi lɛm zɔk wɛnɛ na , wɛnɛ lɛm fe na , nɛ wɛnɛ nɛ̂ Kongapora kpoo . Amen .
54001018	Timothée , bem pɔm , mi gde osamɔ ɛngɛ ha kɔ mɛ lɛm nɛ hio kuliwen ka ɛ batɔ sɔngsi hazu mɛ . Tazu mɛ agba nɛ wen ndɔng tuka nde , mɛ aku yo bi nɛ dede bulo .
54001019	Mɛ bhɔn ka ha mɛkara Christ , nɛ mɛ pam ingɔmɔ sila pɛ mɛ nɛ saa . Hio ma wi kafa mɛ de mɛgi , nɛ mɛkaramɔ pɛ mbwa bhonda .
54001020	Himene hinɛ Alexandre ha soko wi ndɔng . Mi gdea mbwa ha kɔ Satan hazu ndulsi mbwa . Mɛgi mbwa beyambi nde , ka mbwa afɛngsi Sɔ fin na .
54002001	Sɔngsi mɔ fɛt , mi ha mbɔla nde , ɔ a-ani mɔ ha kɔ Sɔ , ɔ agɔ wɛnɛ , ɔ agɔ fin wɛnɛ hazu hio wi fɛt , nɛ ɔ aha oeba ha wɛnɛ hazu mbwa .
54002002	Ɔ agɔ Sɔ hazu hio kongapora nɛ hio wan-le fɛt tuka nde , ɔ akpa wal mɛ de le nɛ gaa sɛɛ , nɛ mboazu fɛt ha li Sɔ , nɛ fin nɛ zioa ha li hio wi .
54002003	Deamɔ mɛgi nɛ dedea , nɛ yo ha totɛ ha Sɔ , Wan-kpasisi ɔ ,
54002004	ka ngoya nde , hio wi fɛt akpasi nɛ ahɔ ha ingɔ tɛwen .
54002005	Kpasawen , Sɔ ka nɛ̂ ndang sɔna . Nɛ wi ka dung ha soko hio wi hinɛ Sɔ , ka fin nɛ̂ ndang sɔna . Wi ɛngɛ nɛ̂ Jésus-Christ .
54002006	Wɛnɛ gdonga tɛ wa nɛ pɛa tɛ hazu yangi hio wi fɛt . A dea mɔ mɛgi ha ngimɔ ka Sɔ baweki hazu osi long nde , Sɔ ngoya kpasisi hio wi fɛt .
54002007	Yo nɛ̂ hazu ɛngi , ka Jésus-Christ gdea mi wan-bul wen nɛ wan-nɛtom pɛa . Mi ha tɔa nɛ tɛwen , yo bo nɛ̂ dalo na . A gdea mi fin wan-osimɔ ka mi aosi goto mɛkaramɔ nɛ tɛwen ha hio wi ka bo nɛ̂ zuife na .
54002008	Mɛgi , mi ngoya nde , hio wei agɔ Sɔ ha bhandi fɛt nɛ yafafa kɔ ha ngɔn nɛ saa sila , bo nɛ ngambi mana siokafɛ ha sila mbwa na .
54002009	Mi ngoya fin nde , hio bhoko ayol la nɛ wala , nɛ zioa , nɛ mɛndi . Ka mbwa ade zu mbwa nɛ wal suotɛ na . Ka mbwa ayol mɔ gbɛbolo , mana mɛtɛtɛ , mana la mɔ nga gɛnɛ na .
54002010	Ma , mbwa ade hio dede tom , ka lɛma nɛ hio bhoko ka tɔ nde , mbwa ha yuo ke Sɔ .
54002011	Ha ngimɔ yambamɔ Sɔ , lɛma nde , hio bhoko akari sɛm nɛ mbwa ahil nɛ mɛndi fɛt .
54002012	Mi gdɔki wal ha hio bhoko mɛ osimɔ Sɔ mana mɛ gan zu wei . Mbwa akari sɛm .
54002013	Hazu Sɔ bade nɛ Adam sɔngsi ing , ki a tɛ de Eve .
54002014	Nɛ fin , Satan tɛ osili nɛ Adam na , ma , a baosili nɛ bhoko pi ha dea kpandele .
54002015	Tangere , ka hio bhoko bhɔn ha mɛkara Sɔ , ha ngoya hio ma mbwa , nɛ ha pama tɛ mbwa nɛ nzɔya nɛ mɛndi , Sɔ bekpasisi mbwa nɛ wal bhɛa bem .
54003001	Hio wi fɛt amɛkiri wen mɛgɛ : Wi ka ngoy mɛ dung wi mɔ zu eglize , a weka dede tom .
54003002	Mɛgi yo lɛm nde , wi mɔ zu eglize adung nɛ ma wen ha zu wa na . Wɛnɛ adung nɛ̂ wan-bhoko ndang sɔna . Wɛnɛ agan zu tɛ wa , wɛnɛ aba zu ha deamɔ pɛa , wɛnɛ aba tɛ wa nɛ zioa , wɛnɛ apam hio gɛnɛ nɛdedea , nɛ wɛnɛ aing osa mɔ ha hio wi nɛdedea .
54003003	Ka wɛnɛ adung nɛ̂ wan-fe dɔkɔ mana wan-bi tumbɔ na . Ma , wɛnɛ adung nɛ gaa nɛ mɛndi , nɛ ka wɛnɛ agde sila wa ha tɛ mbɔli na .
54003004	Wɛnɛ adung nɛ̂ wan-zu nam pɛa nɛ wala , wɛnɛ adung nɛ̂ wi ka hio bem pɛa hil nɛ mɛndi ha si wa nɛ ke fɛt .
54003005	Hazu , ka ma wi tɛ ing mɛ dung wan-zu nam pɛa na , wɛnɛ lɛma pam giliwi mɔ eglize pɛ Sɔ mɛng ?
54003006	Ka wi mɔ zu eglize adung nɛ̂ mbombe wi pɛ Christ na , yu nde , a betɛ sutɛ wa , nɛ Sɔ betɛ gɔn kita ba nɛ wia , gbesi tuka ka wɛnɛ gɔna nɛ kita ba nɛ Satan .
54003007	Lɛma fin nde , lingtɛ wi mɔ zu eglize adung nɛ dedea ha zala hio wi mɔ nzan yu nde , mbwa betɛ bhɛsiri wɛnɛ , nɛ Satan betɛ ba wɛnɛ ha pɔndɔ pɛa .
54003008	Lɛma nde , hio diakre adung nɛ̂ hio zio wi , ka bo nɛ nu bwa na . Ka mbwa anɔ dɔkɔ nɛ ngurua na , nɛ ka mbwa aki mbɔli nɛ gdanga wal na .
54003009	Mbwa apam tɛwen hazu mɛkaramɔ ka Sɔ gbasa yo , nɛ saa ingɔmɔ sila .
54003010	Hio wi ndɔng ka weki wi tuka diakre , lɛma nde , mbwa awe wia sɔngsi ing . Nɛ ka ma wen bo ha zu wa na , wia lɛma de tom tuka diakre .
54003011	Hio ko pɛ hio diakre fin , lɛma nde , mbwa adung nɛ̂ hio zio wi , ka ba lingtɛ hio wi na . Mbwa agan zu tɛ mbwa , nɛ mbwa adung nɛ mboazu ha mɔ fɛt .
54003012	Diakre adung nɛ̂ wan-sibhoko ndang sɔna , nɛ wɛnɛ adung nɛ̂ wan-zu hio bem pɛa nɛ hio nam pɛa nɛ wala .
54003013	Hazu , hio diakre ndɔng ka de tom pɛ mbwa nɛdedea , hio wi beba mbwa nɛ zioa , nɛ mbwa bedung nɛ da pentɛ ha zang mɛkaramɔ ka mbwa mɛkiri nɛ Jésus-Christ .
54003014	Mi ngɛriki takarata ɛngɛ ha mɛ , ngase mi gde tazu mi ha tɛ Sɔ nde , mi behɔ ha pɛ mɛ nɛhasa .
54003015	Ma , ka mi ziko ha hɔa , takarata ɛngɛ beosi ha mɛ dede ndɔki deamɔ ha soko hio nam pɛ Sɔ , yo nde , ha soko giliwi mɔ eglize pɛ tunɔ Sɔ , giliwi ndɔng ka dung tuka mbing nɛ nanga twa ka tɔn nɛ pam tɛwen .
54003016	Wen mɛkaramɔ ka Sɔ gbasa , yo nɛ̂ gasa mɔ pentɛ , siokafɛ bona . Wen ɛngɛ nde : Christ yola tɛ wi , nɛ Nzɔy-Sɔtɛ gbasa nde , wɛnɛ nɛ̂ nzeng wi . Hio telenge zɔka wɛnɛ , nɛ ɛ bulo wen tɛ wa ha hio kandɔ . Hio wi mɔ nzan mɛkara wɛnɛ , nɛ Sɔ guo wɛnɛ ha ngɔn gde ha lɛkɛ-lɛkɛ bhandi .
54004001	Nzɔy-Sɔtɛ gbasa long nde , ha kpogio ngimɔ hio ma wi belak mɛkaramɔ gde , mbwa beze nu hio sɔtɛ ndɔng ka osili wi , nɛ mbwa bendari pata osamɔ ka tɛ nɛ wal hio gdanga sɔtɛ .
54004002	Mbwa bede mɛgi hazu dambari pɛ hio wan-tɔ dalo beosili mbwa . Ingɔmɔ sila pɛ hio wan-tɔ dalo ndɔng fea kari tuka mɔ ka bea we .
54004003	Mbwa beha nu ha hio wi nde , mbwa asi may na , nɛ nde , mbwa azim hio ma yɔngamɔ . Ma , hio wi ka mɛkiri Christ , nɛ ka ingɔ tɛwen , mbwa lɛma yɔng yɔngamɔ ndɔng , hazu Sɔ dea yo nde , mbwa ayɔng yo nɛ tɔa oeba ha wɛnɛ .
54004004	Hio mɔ fɛt ka Sɔ dea , yo nɛ dedea . Ka ɔ abhɛsiri ma mɔ na . Lɛma sɔna nde , ɔ aba yo nɛ tɔa oeba ha Sɔ .
54004005	Hazu yo tɛ bo nɛ nzɔya nɛ wal wen pɛ Sɔ , nɛ fin nɛ wal gɔa wɛnɛ .
54004006	Ka mɛ osi mɔ ndɔng ki ha hio ya ha Jésus-Christ , mɛ bedung nɛ̂ dede wan-tom pɛa . Deamɔ mɛgi beosi nde , mɛ ha daya tɛ mɛ nɛ wen mɛkaramɔ , nɛ fin nɛ dede osamɔ ka mɛ ndari .
54004007	Hio ngbundu to ka lɛm nɛ mɛkaramɔ na , mɛ mul yo pi . Ma , mɛ de nɛ ngatom hazu dung nɛ mboazu ha wal mɔ Sɔ .
54004008	Dea ngatom hazu ngasisi tɛ mɛ begbakiri mɛ tikiring . Ma , dungɔa nɛ mboazu ha wal mɔ Sɔ begbakiri mɛ ha mɔ fɛt , hazu Sɔ gɔna nu nde , wi ka de mɛgi , bedung nɛ zutunɔ ha ngimɔ ɛngɛ sising nɛ ha ngimɔ ka betɛ bin .
54004009	Lɛma nde , hio wi fɛt amɛkiri kpasa wen ɛngɛ .
54004010	Ey , ɔ ha gbɛngsa tɛ nɛ ɔ ha bio bulo , hazuɔ gdea tazu ɔ ha tɛ tunɔ Sɔ , ka dung nɛ̂ wan-kpasisi hio wi fɛt , pen mɔ fɛt , wan-kpasisi hio wi ndɔng ka mɛkara wɛnɛ .
54004011	Mɛ ambo hio wi nɛ wen mɔ ndɔng , nɛ mɛ aosi yo ha mbwa .
54004012	Ka ma wi abhɛsiri mɛ hazu mɛ bhɔna ka nɛ̂ pɔlɔmbɔ wi na . Ma , dea nde , wolamɔ pɛ mɛ , deamɔ pɛ mɛ , ngoy pɛ mɛ , mɛkaramɔ pɛ mɛ , nɛ saa sila pɛ mɛ , adung nɛ̂ wekamɔ hazu hio wi fɛt ka mɛkiri Christ .
54004013	Hɔ ha tɛa pɔm , mɛ gde tɛ mɛ ha tɔla wen pɛ Sɔ ha hio wi , ha mboa mbwa , nɛ ha osamɔ ha mbwa .
54004014	Ka mɛ alak dea tom nɛ ngatɛ ka Nzɔy-Sɔtɛ haa ha mɛ gde na . A haa ngatɛ ɛngɛ ha mɛ nɛ wal kuliwen ha ngimɔ ka gili kotowi gdea kɔ ha zu mɛ .
54004015	Mɛ agbɛngsi tɛ ha tom pɛ Sɔ , nɛ mɛ agde sila mɛ fɛt ha yo tuka nde , hio wi fɛt azɔk nde , mɛ ha kpɔatɛ nɛnɛ sɔngsi ha tom ɛngɛ .
54004016	Mɛ pangay nɛ dungɔ pɛ mɛ , nɛ fin nɛ osamɔ pɛ mɛ . Mɛ azati ha yo nɛ nɔa nging . Hazu ka mɛ de mɛgi , mɛ bekpasisi tɛ mɛ , nɛ mɛ bekpasisi fin hio wi ndɔng ka ze mɛ .
54005001	Ka mɛ atubhi da tubhi ha zu gbɛl wei na . Ma , mɛ mbo wɛnɛ nɛhɔn tuka bafa mɛ . Mɛ mbo hio pɔlɔmbɔ wi tuka hio ya mɛ ,
54005002	nɛ hio gbɛl bhoko tuka hio nana mɛ . Mɛ mbo hio bezunga nɛ saa sila fɛt tuka hio ya mɛ mɔ bebhoko .
54005003	Mɛ tusisi tɛ hio nagula ndɔng ka bo nɛ wi mɛ gbakiri mbwa na .
54005004	Ma , ka hio bem mana hio benday pɛ ma nagula ang , mbwa aing nde , tom Sɔ pɛ mbwa sɔngsi mɔ fɛt , yo nɛ̂ pama hio nam pɛ mbwa . Mɛgi , mbwa bekifiri dedemɔ ka gdibafa nɛ gdinana bade ha tɛ mbwa . Ɛngi nɛ̂ mɔ ka ha totɛ ha Sɔ .
54005005	Kpasa nagula ka bo nɛ wi mɛ gbakiri wɛnɛ na , gdea tazu wa fɛt ha tɛ Sɔ kari . Nɛ wɛnɛ bhɔna ka ha ana mɔ ha kɔ Sɔ nɛ ha gɔa wɛnɛ swe nɛ zɛ .
54005006	Ma , nagula ɛngɛ ka de le ha zang tandamɔ , fea kari , ngase ka wɛnɛ boka nɛ zutunɔ .
54005007	Mɛ aha nu mɛgi ha hio nagula tuka nde , ma wen adung ha zu mbwa na .
54005008	Ka ma wi pam hio nam pɛa nɛdedea na , pen fɛt , ka wɛnɛ pam hio wi mɔ twa pɛa nɛdedea na , wɛnɛ kafa mɛkara Christ kari . Nɛ wɛnɛ tɛ bo nɛ gdangaa pen wi ɛngɛ ka tɛ mɛkiri Christ swe ndang na .
54005009	Sɔngsi ka mɛ bengɛriki ling ma nagula ha zang takarata ling pɛ hio nagula , lɛma nde , wɛnɛ akpa bɛlɛ bhukɔa mɔrkɔ zu bhukɔa ndang ing , nɛ wɛnɛ adung nɛ̂ wan-si wei ndang .
54005010	Nɛ lɛma fin nde , hio wi akɛ wen dede tom pɛa mɛgɛ : A dungɔ ha pama hio bem pɛa nɛdedea , ha baa hio gɛnɛ nɛ dede kɔ , ha fala nanga hio wi pɛ Sɔ , ha gbakara hio wan-ngɔtɛ , nɛ ha gdea tɛ wa fɛt ha dea dedemɔ .
54005011	Ma , ka mɛ angɛriki ling hio pɔlɔmbɔ nagula ha zang takarata ling pɛ hio nagula na . Hazu ka wɔ multɛ gan zu mbwa , mbwa bengoy sio wei . Ɛngi beyɔsisi mbwa ha wal pɛ Christ ,
54005012	nɛ kita beba mbwa , hazu mbwa tukolo gɔnanu pɛ mbwa nde , mbwa bebhɔn nɛ̂ nagula hazu tom pɛ Christ .
54005013	Ey , hio pɔlɔmbɔ nagula beangiri pensa ngimɔ nɛgbelea nɛ ndɛnda nɛ hio nutwa nɛnɛ . Nɛ yo bo sɔna nɛ̂ ɛngi na , ma , mbwa bepi nu ha wen pɛ hio wi , nɛ mbwa bewolmɔ nɛtum .
54005014	Mɛgi , mi ngoya nde , mbwa asi ma mbing wei , mbwa abhɛ bem , nɛ mbwa apam twa nɛdedea . Yu nde , hio ngana pɛ ɔ betɛ kpa wal mɛ tɔ nɛ gdanga lingtɛ ɔ .
54005015	Mi tɔ mɛgi , hazu hio ma nagula toa gdong gde ha gɔnanu pɛ mbwa kari , nɛ mbwa tɛ bo ha ndara Satan .
54005016	Ka hio nagula ha zang nam pɛ ma bhoko pɛ Christ , lɛma nde , wɛnɛ agbakiri mbwa . Ka wɛnɛ alak mbwa gde ha kɔ giliwi mɔ eglize na . Mɛgi giliwi ndɔng bekpa wal mɛ gbakiri hio nagula ndɔng ka bo nɛ wi na .
54005017	Hio kotowi ka pam giliwi mɔ eglize nɛ wala , lɛma nɛ kɛamɔ tom pɛ mbwa zebwa . Pen fɛt , ɛ ndɔng ka gbɛngsi tɛ mbwa ha bulo wen pɛ Sɔ nɛ ha osamɔ Sɔ .
54005018	Hazu wen pɛ Sɔ tɔa : « Nday ka um zik kpalmɔ hazu gbosisi gbalaa , ka mɛ ahɛl nu wa na . » Nɛ yo tɔa fin : « Wan-de tom lɛma nɛ mbɔli tom pɛa . »
54005019	Ka ma wi fundo ma kotowi mɔ eglize , mɛ amɛkiri yo sɔna ka wan-kɛwen bwa mana tar ang .
54005020	Mɛ sɛn wen ha hio wan-de gdangamɔ ha li wi fɛt , tuka nde , ke ade hio mbinga .
54005021	Mi mbo mɛ ha li Sɔ , ha li Jésus-Christ nɛ ha li hio nzɔy telenge nde , mɛ apam hio wen ndɔng . Ka mɛ agba soko wi na , nɛ ka mɛ ale gdong zu ma wi sungiri nɛ mbinga na .
54005022	Ka mɛ agde kɔ ha zu ma wi nɛhasa hazu gde wɛnɛ ha ma tom ha soko giliwi mɔ eglize na . Ka mɛ ade sɔy hinɛ ma wi ha gdangamɔ pɛa na . Mɛ pam tɛ mɛ nɛ saa .
54005023	Ka mɛ abhɔn ka sɔna ha nɔa nɛ gbele li na . Ma , mɛ nɔ li vigne tikiring ha wen zang mɛ , nɛ ha wen zɛlɛ ka yukiti mɛ swe fɛt .
54005024	Hio ma wi ang ka sɛmbɔ pɛ mbwa gbo long sɔngsi gɔna kita ha zu mbwa . Ma , pɛ hio ma , sɛmbɔ pɛ mbwa begbo nɛ pata sɔna .
54005025	Yo fin gbesi nɛ hio dede tom . Pɛ hio ma wi , dede tom pɛ mbwa gboa long . Nɛ pɛ hio ma , dede tom pɛ mbwa tɛ gbo ka na . Ma , yo lɛm bhɔn nɛ wuso kpoo na .
54006001	Hio wi fɛt ka dung nɛ̂ bala , lɛma nde , mbwa azɔk hio wan pɛ mbwa tuka wi ka lɛma nɛ ke nɛkpasa . Yu nde , hio wi betɛ fɛngsi ling Sɔ nɛ fin hio osamɔ pɛ ɔ .
54006002	Ka bala hinɛ wan pɛa fɛt mɛkara Christ , mbwa tɛ bo nɛ̂ ya ha Christ . Ngase ɛngi , ka bala abhɛsiri wan pɛa na . Ma , wɛnɛ ade tom nɛdedea pen mɔ sɔngsi , hazu wan pɛa ka kpa dedemɔ ha toma , wɛnɛ mɛkara Christ , nɛ Sɔ ngoya wɛnɛ fin . Mɛ osi mɔ ndɔng ha hio wi , nɛ mɛ mbo mbwa mɛ de yo .
54006003	Hio ma wi ang ka osi ma mɔ nɛtɛ , ka lɛm may ngase nɛ hio kpasa wen pɛ Kongawan pɛ ɔ , Jésus-Christ , ngase nɛ osamɔ hazu dea tom Sɔ na .
54006004	Hio wi ndɔng , mbwa nɛ̂ wan-sutɛ , ka ing mɔ ndang na . Mbwa nɛ hɛl ka dung tuka zɛlɛ mɔya nɛ siokafɛ hazu hio ma zuwen . Deamɔ mɛgi ha daka tili wi tuka mbwa pi ha dea silamɔ , ha mɔya , ha yaa dala , ha sumɔ gdangamɔ ha tɛ ma mbwa ,
54006005	ha zanga wen ndɛng-ndɛng hinɛ hio wi ka takiri mɔ nɛ gdanga , nɛ ka ing fin tɛwen na . Mbwa takiri pɛ mbwa nde , dea tom Sɔ , yo nɛ̂ wal mɛ tɛ wan-kpamɔ .
54006006	Kpasawen , dea tom Sɔ , yo nɛ̂ gasa kpaamɔ hazu wi ka bo nɛ hɛl kpaamɔ na .
54006007	Hazu , ɔ tɛa ha nzan nɛ gbele kɔ , nɛ ɔ besi fin nɛ gbele kɔ .
54006008	Mɛgi , ka ɔ kpaa yɔngamɔ nɛ latɛ ɔ kari , yo alɛm nɛ ɔ .
54006009	Ma , wi ndɔng ka ngoy kpaamɔ nɛdɔka , kpaamɔ ɛngɛ besɛbhili mbwa , nɛ mbwa betek ha wal mɔ Sɔ . Hɛl dɔka tum mɔ nɛ gdangamɔ baa mbwa tuka pɔndɔ . Hio mɔ ndɔng ha gdangsa wi gde ha bhonda .
54006010	Yo nɛ̂ hɛl mbɔli ha bhɛ tili gdangamɔ fɛt . Hio ma wi yɔsasa wal pɛ Sɔ hazu mbwa ngoya mbɔli nɛdɔka , nɛ mɛgi , mbwa pio tɛ mbwa ha zang dɔka ngɔtɛ .
54006011	Ma , mɛ ka dung nɛ̂ wi pɛ Sɔ , mɛ sɔsi mɔ ndɔng ki fɛt . Mɛ ki wal mɛ dung nzeng nɛ mboazu ha li Sɔ . Mɛ bhɔn ka ha mɛkara Christ , mɛ ngoy ma mɛ , mɛ dung nɛ yikosila , nɛ fin nɛ gaa sila .
54006012	Mɛ bi dede bulo ha wal mɔ Sɔ tuka nde , mɛ akpa tunɔ kpoo tuka kɛamɔ . Sɔ saa mɛ hazu kpa yo ha ngimɔ ka mɛ kɛa wen mɛkaramɔ pɛ mɛ ha li hio dɔka wi .
54006013	Ha li Sɔ , ka ha tunɔ ha mɔ fɛt , nɛ ha li Jésus-Christ ka kɛa wen pɛa nɛdedea ha li gɔfɔrma Ponse-Pilate , mi mbo mɛ nde ,
54006014	mɛ apam haanu pɔm . Mɛ pam yo nɛ saa , bo nɛ wen hazua na , hɔ ha ngimɔ ka Kongawan pɛ ɔ , Jésus-Christ , bepe nɛ .
54006015	A bepe ha ngimɔ ka Sɔ beosi . Sɔ ndang nɛ̂ wan hazu mɔ fɛt , wɛnɛ nɛ totɛ fɛt , wɛnɛ nɛ̂ Kongapora ha zu hio kongapora fɛt , wɛnɛ nɛ̂ Kongawan ha zu hio kongawan fɛt .
54006016	Wɛnɛ ndang sɔna lɛm fe na , nɛ wɛnɛ de le ha bhandi saamɔ ka wi lɛm nɛ ang na . Ma wi ndang tɛ zɔk wɛnɛ na , nɛ ma wi ndang lɛm zɔk wɛnɛ na . Lukosomɔ nɛ ziomɔ kpoo ha kɔ wa ! Amen .
54006017	Mɛ ha nu ha hio wan-kpamɔ ha zang nzan ɛngɛ nde , ka mbwa asutɛ na , nɛ ka mbwa agde tazu mbwa ha kpaamɔ ɛngɛ ka bepen na . Ma , lɛma nde , mbwa agde tazu mbwa ha tɛ Sɔ ka ha ɔ yɛbhɛ-yɛbhɛ mɔ fɛt nde , ka ɔ adung nɛ totɛ .
54006018	Mɛ ha nu ha mbwa nde , mbwa ade dedemɔ , mbwa ade hio dɔka dede tom , mbwa ade ngay nɛ dede sila , nɛ mbwa akapini kpaamɔ pɛ mbwa .
54006019	Ka mbwa de mɛgi , mbwa bewesiri dede kpaamɔ hazu ngimɔ ka betɛ bin , tuka nde , mbwa akpa kpasa tunɔ tuka kɛamɔ .
54006020	Timothée , mɛ pam mɔ ka Sɔ gdea ha kɔ mɛ , nɛdedea . Mɛ kafi hio ngbundu wolamɔ ka sungiri Sɔ , nɛ hio zanga wen ka ɛ sa nɛ tum nde , ingɔmɔ .
54006021	Hio ma wi ka mɛkara ingɔmɔ ɛngɛ , yɔa wal mɛkara Christ . Sɔ ade dede sila ha tɛ ɛnɛ .
55001001	Yo nɛ̂ mi Paul ha ngɛriki takarata ɛngɛ . Sɔ saa mi gde wan-nɛtom pɛ Jésus-Christ tuka sila wa ngoya . A gdea mi ha tom bulo wen tunɔ kpoo , ka wɛnɛ gɔna nua ha ɔ ka de sɔy hinɛ Jésus-Christ .
55001002	Mi tomsi takarata ɛngɛ ha mɛ , Timothée , bem pɔm ka mi ngoya pentɛ . Sɔ , Bafa ɔ , hinɛ Jésus-Christ , Kongawan pɛ ɔ , ade dede sila ha tɛ mɛ , mbwa ade kobhe tɛ mɛ , nɛ mbwa aha mɛ gaamɔ .
55001003	Mi ha oeba ha Sɔ ka mi de tom pɛa nɛ saa sila gbesi tuka hio ngbabafa mi bade se . Swe nɛ zɛ , tazu mi gba nɛ mɛ kpoo ha zang gɔamɔ pɔm .
55001004	Tazu mi ha gbaa nɛ milikwa pɛ mɛ , mɛgi mi nɛ hɛl mɛ zɔk mɛ nde , ka sila mi ade totɛ .
55001005	Tazu mi ha gbaa nɛ kpasa mɛkaramɔ ka mɛ mɛkara nɛ Christ . Yo nɛ̂ ndangtɛ mɛkaramɔ ɛngɛ , ka ngbanana mɛ , Lois , nɛ nana mɛ , Enis , mɛkara nɛ Christ sɔngsi . Ey , mi ingɔ nɛdedea nde , mɛ fin nɛ ndangtɛ mɛkaramɔ .
55001006	Yo nɛ̂ hazu ɛngi , mi gba tazu mɛ nde , ngatɛ ka Sɔ haa ha mɛ nɛ wal gdea kɔ mi ha zu mɛ , mɛ tunsi yo nɛ mbinga fin .
55001007	Hazu , Sɔtɛ ka Sɔ haa ha ɔ , bo nɛ̂ mɔ ke na , ma , mɔ ngatɛ , mɔ ngoy , nɛ mɔ mbaramɔ .
55001008	Mɛgi , ka mɛ ade foy hazu kɛ wen pɛ Kongawan pɛ ɔ na . Nɛ fin , ka mɛ ade foy hazu mi na , mi ka dung nɛ̂ wan-zɔbhɔ hazu wen pɛa . Ma , nɛ ngatɛ pɛ Sɔ , mɛ ayɔng yini hinɛ mi ha zang yeksamɔ ka kpa ɔ hazu Dede Wen .
55001009	Yo nɛ̂ Sɔ ka kpasasa ɔ , nɛ ka saa ɔ mɛ dung nɛ̂ kandɔ pɛa . A dea mɛgi , bo hazu dede deamɔ pɛ ɔ na , ma , hazu a bheka yo nɛ dede sila pɛa . A bheka mɛ de dede sila ha tɛ ɔ nɛ wal Jésus-Christ sɔngsi bhee gde ka wɛnɛ tɛ de ka nzan na .
55001010	Sising , Sɔ osa dede sila pɛa nɛ wal tɛa pɛ Jésus-Christ , wan-kpasisi ɔ . Wɛnɛ yangala ziomɔ pɛ fio yunɛ , nɛ a bulo Dede Wen hazu gbasi tunɔ ka bebhɔn kpoo .
55001011	Sɔ gdea mi tuka wan-nɛtom nɛ wan-osimɔ ha tom bulo Dede Wen ɛngɛ .
55001012	Yo nɛ̂ hazu ɛngi , ka mi ha kpaa nɛ yeksamɔ ndɔng . Ma , mi de foy na , hazu mi ingɔ wi kɛ ka mi gde tazu mi ha tɛ wa . Nɛ mi ingɔ nɛdedea nde , wɛnɛ nɛ ngatɛ mɛ pam mɔ ka wɛnɛ gdea ha kɔ mi , kanɛ swe ka wɛnɛ bepe nɛ .
55001013	Dea nde , mɛ ade mɔ lɛm nɛ hio kpasa wen ka mɛ zea ha nu mi . Ha dea mɛgi , mɛ abhɔn ha zang mɛkaramɔ nɛ ngoy ka tɛ nɛ wal dea sɔy hinɛ Jésus-Christ .
55001014	Mɛ apam dede osamɔ ɛngɛ ka Sɔ gdea ha kɔ mɛ , nɛ wal ngatɛ pɛ Nzɔy-Sɔtɛ ka de le ha sila ɔ .
55001015	Mɛ ingɔ nde , hio wi pɛ Sɔ mɔ nu Azi fɛt laka mi gde . Fizele hinɛ Hermozene ha soko mbwa .
55001016	Ka bo nɛ̂ pɛ Onezifore , Sɔ ade kobhe tɛ nam pɛa , hazu wɛnɛ dungɔ ha yɔkala mi hapata may . Nɛ wɛnɛ tɛ de foy hazu mi ha twa zɔbhɔ na .
55001017	Ma , ha hɔa pɛa ha Rome , a kio mi nɛkpasa kanɛ wɛnɛ kpaa mi .
55001018	Kongawan ade kobhe tɛ wa ha swe ka wɛnɛ bepe nɛ . Mɛ ingɔ nɛdedea nde , a dea dɔka tom ha mi ha le Efeze .
55002001	Mɛ ka dung tuka bem pɔm , mɛ gde Jésus-Christ aha mɛ ngatɛ nɛ wal dede sila pɛa .
55002002	Mɔ ka mɛ zea ha nu mi ha li hio dɔka wi , lɛma nde , mɛ aosi yo ha hio mboazu wi ka lɛma osi yo fin ha hio mbinga .
55002003	Mɛ ayɔng yini ha zang yeksamɔ tuka dede wan-bibulo pɛ Jésus-Christ .
55002004	Wan-bibulo ka ngoy ha totɛ ha kagama pɛa , a lɛm gde sila wa ha tom pɛ hio gbele wi na .
55002005	Wan-de kpakpay ka sɔwi lɛm nɛ mbonga na , lɛm kpa kɛamɔ pɛa na .
55002006	Wan-gɔm fɔ ka de ngatom , lɛma nde , wɛnɛ adung nɛ̂ bosi wi ha kpaa nu kpalmɔa .
55002007	Mɛ aba zu mɛ ha wen ndɔng ka mi tɔ ha mɛ . Kongawan beha mɛ mbaramɔ hazu ing goto mɔ fɛt .
55002008	Tazu mɛ agba nɛ Jésus-Christ , bezang pɛ kongapora David . A fea , nɛ a guotɛ ha soko hio fiowi . Ɛngi nɛ̂ goto Dede Wen ka mi bul ha hio wi .
55002009	Mi ha kpaa yeksamɔ , nɛ mi nɛ gbazɔbhɔ tuka gdanga wi , hazu mi ha bulo Dede Wen ɛngɛ . Ma , ɛ lɛm hɛl wen pɛ Sɔ na .
55002010	Hazu ɛngi , mi ha yɔnga yini ha mɔ fɛt tuka nde , hio wi ndɔng ka Sɔ weka , akpa mɔkpasi ka Jésus-Christ bekpasisi nɛ mbwa . Mɛgi , mbwa fin bekpa lɛkɛ-lɛkɛmɔ kpoo .
55002011	Hio wi fɛt amɛkiri wen mɛgɛ : Ka ɔ fea hinɛ Christ gbesi , ɔ bedung fin nɛ zutunɔ hinɛ wɛnɛ gbesi .
55002012	Kaɔ ba sila ɔ ha zang yeksamɔ , ɔ bedung nɛ̂ kongapora hinɛ wɛnɛ fin . Ka ɔ kafa wɛnɛ , a bekafiɔ fin .
55002013	Ka ɔ nɛ̂ yambala zu wi , a bhɔn pɛa nɛ mboazu , hazu a lɛm kafi wen pɛa nɛ pɛa tɛ na .
55002014	Mɛ gba tazu hio wi fɛt nɛ wen ndɔng ki . Mɛ ha nu ha mbwa ha li Sɔ nde , ka mbwa amɔy hazu hio tum wen na . Mɔya mɛgi lɛm gbakiri wi na , ma , yo bebhondisi nɛ wi ndɔng ka ze yo .
55002015	Mɛ gbɛngsi tɛ mɛ nde , Sɔ aba mɛ nɛ zioa tuka wan-tom ka bo nɛ foy tom pɛa na , nɛ ka bul tɛwen nzeng .
55002016	Ka mɛ api nu mɛ ha zanga hio tum wen ka sungiri Sɔ , na . Hazu hio wi ndɔng ka zang wen mɛgi , mbwa bekafi Sɔ nɛnɛ sɔngsi .
55002017	Mɛgi , osamɔ pɛ mbwa dung tuka gbadalɛ ka begdangsi tɛ wi . Himene hinɛ Filete ha soko wi ndɔng ki .
55002018	Mbwa laka tɛwen gde , hazu mbwa ha tɔa nde , Sɔ guo hio fiowi kari . Mɛgi , mbwa gdangsa mɛkaramɔ pɛ hio dɔka wi .
55002019	Ma , tɛwen pɛ Sɔ dung tuka nga nanga twa ka ɛ gɔna ha tɛa nde , « Kongawan ingɔ hio wi pɛa » , nɛ nde , « Hio wi fɛt ka sa ling Kongawan hazu dung nɛ̂ pɛa , mbwa alak dea gdangamɔ gde . »
55002020	Ha zang gasa twa hio tili kpana nɛtɛ-nɛtɛ ang . Hio ma mɔ gbɛbolo mana mɔ bubolo ang , nɛ hio ma mɔ ge mana mɔ te ang fin . Hio ma de tom ha swe yenga , nɛ hio ma ha gbele swe .
55002021	Wi ka lak gdanga osamɔ ndɔng ki fɛt gde , bedung tuka kpana mɔ swe yenga . A bedung nɛ nzɔya , nɛ a begbakiri wan pɛa ha dea hio dede tom fɛt .
55002022	Mɛ ayu hio hɛl ka ba sila pɔlɔmbɔ wi . Mɛ ki wal mɛ de mɔ nzeng , mɛ mɛkiri Christ nɛkpasa , mɛ ngoy ma mɛ , nɛ mɛ dung nɛ gaamɔ hinɛ wi ndɔng ka gɔ Kongawan nɛ saa sila .
55002023	Ka mɛ api nu mɛ ha zanga hio yera tum wen na , hazu mɛ ingɔ nde , zanga wen mɛgi bedak wi pi ha mɔya .
55002024	Yo lɛm nde , wan-tom pɛ Kongawan adung nɛ̂ wan-mɔy mɔya na . Ma , wɛnɛ adung nɛ̂ wan-ga sila ha tɛ wi fɛt , dede wan-osimɔ , nɛ fin wan-ba sila ha zang ngɔtɛ .
55002025	Lɛma nde , wɛnɛ aosimɔ nɛ gaa sila ha hio wan-lunsiri wen ha nu wa . Mana Sɔ beha mbwa wal mɛ kifiri sila hazu ing nɛ tɛwen .
55002026	Mɛgi , li mbwa bebha fin nɛ mbinga ngɛlɛlɛ , nɛ mbwa bekpɔy ha pɔndɔ pɛ Satan , ka baa mbwa hazu nde , mbwa ade mɔ ka sila wa ngoya .
55003001	Mɛ aing nɛdedea nde , hio nga ngimɔ behɔ ha hio kpogio yala .
55003002	Hio wi bedung nɛ̂ wan-kul , wan-ngoy mbɔli , wan-lukisi tɛ , wan-sutɛ , wan-fɛngsi Sɔ , wan-de kpandele sungiri nɛ gdibafa nɛ gdinana , wan-ing tɔa oeba na , wan-bhɛsiri nzɔy mɔ ,
55003003	wan-nga sila , wan-tukili mɔ , wan-tɔ lingtɛ , wan-de ngamɔ , wan-nyalɔ , wan-sungiri dedemɔ ,
55003004	wan-ha kasatɛ , wan-de ngambi , nɛ fin wan-ngbangsi tɛ . Ha bhandi ngoya Sɔ , mbwa bengoy nɛ mɔ ka ha totɛ ha mbwa .
55003005	Mbwa beosi tɛ tuka wan-lukisi Sɔ , ma , mbwa bemul pi ngatɛ ka tɛ nɛ wal mɛkara Sɔ . Mɛ ato gdong ha hio tili wi tuka ɛngi .
55003006	Hio ma ha soko mbwa ha lea twa nɛnɛ , nɛ mbwa ha baa ha pɔndɔ pɛ mbwa hio mɔka bhoko ndɔng ka dona nɛ dɔka gdangamɔ , nɛ ka hio tili hɛl mɔ gana zu mbwa .
55003007	Hio bhoko ndɔng ha yamba mɔ ngimɔ fɛt , ma , mbwa lɛm hɔ ha ingɔ tɛwen ndang na .
55003008	Hio wi ndɔng ha sungoro tɛwen pɛ Sɔ gbesi tuka ka Yanes hinɛ Yambres basungiri nɛ Moïse . Takaramɔ pɛ mbwa nɛ gdangaa , nɛ mɛkaramɔ pɛ mbwa bo nɛ̂ kpasamɔ na .
55003009	Ma , mbwa lɛm kpɔtɛ nɛnɛ na , hazu hio wi fɛt being nɛdedea nde , mbwa nɛ̂ yerawi gbesi tuka Yanes nɛ Yambres .
55003010	Ma , pɛ mɛ , mɛ naka pata osamɔ pɔm , deamɔ pɔm , bhekamɔ pɔm , mɛkaramɔ pɔm , baa sila pɔm , ngoy pɔm , nɛ yikosila pɔm .
55003011	Mɛ ingɔ hio namalamɔ ka hio wi namala nɛ mi , nɛ hio ngamɔ ka mbwa dea ha tɛ mi ha le Antioshe , ha le Ikoniom nɛ ha le Listre . Mbwa namala mi pentɛ , ma , Kongawan gbosasa mi ha zang mɔ ndɔng fɛt yunɛ .
55003012	Ey , hio wi benamili ɛ ndɔng fɛt ka ngoy dung nɛ mboazu ha li Sɔ nɛ wal dea sɔy hinɛ Jésus-Christ .
55003013	Ma , hio gdanga wi nɛ hio wan-osili wi , mbwa bebhɔn ha dea gdangamɔ nɛnɛ pen mɔ sɔngsi . Mbwa beosili hio wi , nɛ hio wi beosili mbwa fin .
55003014	Ka bo nɛ̂ pɛ mɛ , mɛ bhɔn nɛ nɔa nging ha mɔ ka mɛ yamba , nɛ ka mɛ mɛkara nde , yo nɛ̂ tɛwen . Hazu mɛ ingɔ wi ndɔng ka osa yo ha mɛ .
55003015	Mɛ ingɔ takarata pɛ Sɔ nisi ha ngimɔ bhobem . Takarata ɛngɛ lɛma ha mɛ mbaramɔ hazu kpasi nɛ wal mɛkara Jésus-Christ .
55003016	Hio wen zang takarata pɛ Sɔ fɛt gbo ha nu Sɔ . Nɛ hio wen ndɔng ndang ndang fɛt lɛma hazu osi mɔ , hazu gbasi ha wi gdanga deamɔ pɛa , hazu yolsi wi , nɛ hazu ngbɔsi wi ha dea nzengmɔ .
55003017	Mɛgi takarata pɛ Sɔ de nde , wi pɛ Sɔ alɛm wɛɛ , nɛ akpa ngatɛ hazu de nɛ hio tili dede tom fɛt .
55004001	Ha ngimɔ ka Jésus-Christ bepe nɛ tuka kongapora , a begɔn kita ha zu hio fiowi nɛ hio tunɔwi . Mɛgi , mi ha nu ha mɛ ha li Sɔ nɛ ha li Jésus-Christ nde ,
55004002	mɛ abul wen pɛ Sɔ , nɛ mɛ abhɔn ha yo nɛ nɔa nging ha dede ngimɔ nɛ ha gdanga ngimɔ fin . Mɛ agbasi ha hio wi gdanga deamɔ pɛ mbwa , mɛ asɛn wen ha mbwa , nɛ mɛ ambo mbwa . Mɛ ade mɛgi nɛ wal osa mɔ Sɔ ha mbwa nɛ yikosila fɛt .
55004003	Hazu ma ngimɔ behɔ ka hio wi ngoy ze fin kpasa osamɔ na . Mbwa bede sɔna nɛ mɔ ka sila mbwa ngoya , nɛ mbwa bewesiri hio dɔka wan-osimɔ , ka beosi mɔ ka dung nɛ yefaa ha zala mbwa .
55004004	Mbwa begdɔki zala ha tɛwen , nɛ mbwa bezifili tɛ hazu lɛngi zala ha hio yera towen .
55004005	Ma , pɛ mɛ , mɛ abhɔn ngɛlɛlɛ ha mɔ fɛt . Mɛ yɔng yini ha zang yeksamɔ , mɛ de tom bulo Dede Wen , nɛ mɛ lɛmsiri tom ka Sɔ gdea ha kɔ mɛ .
55004006	Pɔm , ngimɔ ka ɛ beha mi tuka sadaka ha Sɔ hɔa kari . Mi tɛ bo sanga mɛ fe .
55004007	Mi bio dede bulo , mi lɛmsara sɔawi ha kpakpay kari , mi pama mɛkara Christ nɛ nɔa .
55004008	Mɔ sising , kɛamɔ pɛ wan-gan bulo ha kera mi hazu mi dea mɔ nzeng . Kongawan , nzeng wan-gɔn kita , beha mi kɛamɔ ɛngɛ ha swe ka wɛnɛ bepe nɛ . A lɛm ha yo sɔna ha mi gbatɛ na , ma , a beha yo fin ha hio wi ndɔng fɛt ka keri kiforo pɛa nɛ totɛ .
55004009	Mɛ ki wal mɛ tɛ nɛhasa ha pɔm .
55004010	Hazu Demas laka mi gde hazu a gdea sila wa ha mɔ nzan ɛngɛ . A pena si ha le Tesalonike . Kresan nɛa pɛa ha kandɔnu Galasi , nɛ Tite pena pɛa nɛ ha kandɔnu Dalmasi .
55004011	Yo sɔna nɛ̂ Luc ha bhɔn hakɛ hinɛ mi . Ka mɛ ha tɛa , mɛ ku Marc tɛnɛ ka wɛnɛ agbakiri mi ha tom .
55004012	Mi tomsa Tishike ha le Efeze .
55004013	Ka mɛ ha tɛa , mɛ ku gasa latɛ pɔm ka mi gdea ha le Troas ha twa pɛ Karpus tɛnɛ ha mi . Mɛ ku fin hio takarata pɔm tɛnɛ ha mi , pen mɔ fɛt , ɛ ndɔng ka ɛ dea nɛ kotu .
55004014	Alexandre , wan-dɔla , dea gdangamɔ sungiri nɛ mi pentɛ . Kongawan bekɛ wɛnɛ lɛm nɛ deamɔ pɛa .
55004015	Mɛ fin , mɛ pangay nɛ wɛnɛ . Hazu a sungoro hio wen nu ɔ nɛngaya .
55004016	Ha bosi ngimɔ ka mi kɛa wen tɛ mi ha li kita , ma wi ndang tɛ le gdong mi na . Wi fɛt laka mi gde . Ka Sɔ atɔl yo tuka gdangamɔ ha zu mbwa na .
55004017	Ma , Kongawan lea gdong mi , nɛ a haa mi ngatɛ . Mɛgi , mi kpaa wal mɛ bul Dede Wen lɛm fɛt , nɛ hio kandɔ fɛt zea yo . Ey , Kongawan gbosasa mi ha nu gbabio yunɛ .
55004018	Kongawan begbosisi mi ha gdangamɔ fɛt yunɛ , nɛ a bekpasisi mi hazu le ha Kongakandɔ Ngɔn pɛa . Lukosomɔ nɛ̂ pɛa kpoo nɛ kpoo ! Amen .
55004019	Mɛ fan Priscille hinɛ Akilas ha mi . Mɛ fan fin hio nam pɛ Onezifore .
55004020	Eraste bhɔna pɛa ha Korente , nɛ mi gdea Trofime ha Milet hazu tɛ wa nɛ yimɔa .
55004021	Mɛ hasi tɛ mɛ hazu hɔ hakɛ sɔngsi nɛ ngimɔ gangmɔ . Ebule , Pudan , Linus , Claudia hinɛ hio ya ha Christ hakɛ fɛt fana mɛ .
55004022	Kongawan adung hinɛ mɛ . Nɛ wɛnɛ ade dede sila ha tɛɛnɛ .
56001001	Yo nɛ̂ mi , Paul , wan-tom pɛ Sɔ nɛ wan-nɛtom pɛ Jésus-Christ , ka ngɛriki takarata ɛngɛ . Sɔ tomsa mi mɛ bul wen pɛa ha wi ndɔng ka wɛnɛ weka bingiri , tuka nde , mbwa amɛkiri wɛnɛ , nɛ nde , mbwa aing tɛwen ka osi wal mɛ ndari Sɔ .
56001002	Mɛgi hio wi ndɔng begde tazu mbwa ha tɛ Sɔ nde , a beha mbwa tunɔ kpoo . Gde ka Sɔ tɛ de ka nzan na , a bagɔn nu mɛ ha ɔ tunɔ kpoo . Nɛ Sɔ bo nɛ̂ wan-tɔ dalo na .
56001003	Ka ngimɔ ka wɛnɛ baweki lɛma , a gbasa wen pɛa long . Nɛ Sɔ , Wan-kpasisi ɔ , haa mi tom bul wen ɛngɛ .
56001004	Mi ngɛriki takarata ɛngɛ ha mɛ Tite , ka tɛa ngbak bem pɔm nɛ wal Jésus-Christ ka ɔ hinɛ mɛ mɛkara gbesi . Sɔ , Bafa ɔ , nɛ Jésus-Christ , Wan-kpasisi ɔ , mbwa ade dede sila ha tɛ mɛ , nɛ mbwa aha gaamɔ ha mɛ .
56001005	Mi gdea mɛ haki ha kisi Krete hazu nde , mɛ alɛmsiri hio olo tom ka mi tɛ karsi na , nɛ nde , mɛ aweki hio ma kotowi mɔ eglize ha hio le ndang ndang fɛt gbesi tuka mi baosi yo ha mɛ .
56001006	Lɛma nde , kotowi mɔ eglize adung nɛ ma wen ndang ha zu wa na . Wɛnɛ adung nɛ̂ wan-si bhoko ndang sɔna . Hio bem pɛa adung nɛ̂ hio wi pɛ Christ , nɛ fin , ka mbwa adung ngase pofa wi , ngase wan-de kpandele na .
56001007	Lɛma nde , wan-pam giliwi mɔ eglize adung nɛ ma wen ndang ha zu wa na , hazu wɛnɛ nɛ̂ wan-pam mɔ pɛ Sɔ . Ka wɛnɛ adung nɛ̂ wan-sutɛ na , wan-de ngambi na , wan-nguru dɔkɔ na , wan-bi tumbɔ na , nɛ fin , ka wɛnɛ aki mbɔli nɛ gdanga wal na .
56001008	Ma , wɛnɛ adung nɛ̂ dede wan-pam gɛnɛwi , wan-de dedemɔ , wan-mbarimɔ , nzeng wi , mboazu wi ha wal mɔ Sɔ , nɛ fin , wɛnɛ agan zu tɛ wa fɛt .
56001009	Wɛnɛ apam osamɔ ka wɛnɛ yamba hazu wen mɛkaramɔ . Mɛgi , a lɛma mbo hio wi nɛ wal dede osamɔ ɛngɛ , nɛ a lɛma gan zu hio wan-sungiri osamɔ pɛa .
56001010	Hazu hio wi ang nɛdɔka ka sungiri dede osamɔ ɛngɛ . Mbwa ha osala hio wi nɛ wal tumbulu wen pɛ mbwa . Sulo wi ndɔng nɛ̂ hio zuife ka mɛkara Christ .
56001011	Lɛma nde , ɛ agdɔki nu mbwa , hazu mbwa ha dea nde , hio ma nam zɛm agde gdong ha dede osamɔ . Mbwa ha osa mɔ ka lɛm na , hazu kpa nɛ mbɔli nɛ gdanga wal .
56001012	Yo nɛ̂ ma wi pɛ mbwa , ma wan-tɔkuliwen mɔ kisi Krete , ka batɔ se : « Hio wi mɔ Krete nɛ̂ hio wan-tɔ dalo , hio gdanga sari bɛlɛ , hio wan-pɔsa ka zɔk sɔna nɛ zang mbwa . »
56001013	Wen ka wɛnɛ gbasa mɛgi , yo nɛ̂ tɛwen . Hazu ɛngi , mɛ sɛn wen ha mbwa nɛkpasa tuka nde , mbwa akifiri tɛ ndari nzeng wal mɛ mɛkiri Sɔ .
56001014	Lɛma nde , ka mbwa alɛngi fin zala mbwa ha hio to pɛ hio zuife na , nɛ nde , mbwa akarsi mɛ ndari hio mbonga pɛ wi ndɔng ka gdea gdong ha tɛwen .
56001015	Ka sila hio ma wi nɛ saa ha li Sɔ , mɔ fɛt nɛ saa ha wal pɛ mbwa . Ma , pɛ wi ndɔng ka sila mbwa nɛ nzing , nɛ ka tɛ mɛkiri Sɔ na , ma mɔ ndang bo nɛ saa ha wal pɛ mbwa na . Hazu , takaramɔ pɛ mbwa nɛ ingɔmɔ sila pɛ mbwa nɛ nzing ha li Sɔ .
56001016	Mbwa ha tɔa nde , mbwa ingɔ Sɔ . Ma , deamɔ pɛ mbwa osi nde , mbwa kafa Sɔ kari . Mbwa dung tuka mɔ nyɛl , mbwa nɛ̂ wan-nga zala , nɛ mbwa lɛm de ma dedemɔ ndang na .
56002001	Ma , pɛ mɛ , mɛ osi mɔ ka lɛm nɛ kpasa osamɔ ha wal mɔ Sɔ .
56002002	Mɛ tɔ ha hio koto wei nde , mbwa adung ngɛlɛlɛ , mbwa adung zio wi ha li wi fɛt , mbwa aba zu ha deamɔ pɛ mbwa , mbwa aba nɛ nɔa ha wal mɔ Sɔ , sila mbwa adon nɛ ngoy , nɛ mbwa adung nɛ yikosila .
56002003	Gbesi tuka ɛngi , mɛ tɔ ha hio koto bhoko nde , mbwa ade mɔ tuka nzɔy wi ha li Sɔ . Ka mbwa atɔ gdanga lingtɛ dan mbwa na . Ka mbwa adung bala ha si dɔkɔ na . Ma , mbwa adung hio wan-osi dede deamɔ .
56002004	Mbwa aosi ha hio pɔlɔmbɔ bhoko wal mɛ ngoy wei pɛ mbwa nɛ hio bem pɛ mbwa ,
56002005	wal mɛ ba zu ha deamɔ pɛ mbwa , wal mɛ dung nɛ mboazu , wal mɛ de dede tom zang twa , wal mɛ ze nu wei pɛ mbwa . Mbwa ade mɛgi yu nde , hio wi betɛ fɛngsi Wen pɛ Sɔ .
56002006	Gbesi , mɛ osi ha hio pɔlɔmbɔ wei nde , mbwa aba zu
56002007	ha deamɔ pɛ mbwa fɛt . Pɛ mɛ , lɛma nde , ha zang mɔ fɛt , hio olo wi azɔk hio dede deamɔ pɛ mɛ hazu de nɛ pɛ mbwa . Wal ka mɛ osi nɛ mɔ adung nɛ zioa nɛ kpasa ha li wi .
56002008	Mɛ osi mɔ nzeng ka ɛ lɛm sungiri yo na , tuka nde , foy ade hio ngana pɛ ɔ hazu mbwa lɛm tɔ ma gdanga wen ha tɛ ɔ na .
56002009	Mɛ mbo hio bala nde , mbwa aze nu hio wan pɛ mbwa ha zang mɔ fɛt . Mbwa ade mɔ ka sila wan pɛ mbwa ngoya . Ka mbwa alunsiri wen ha nu hio wan pɛ mbwa na .
56002010	Ka mbwa azu mɔ na . Ma , mbwa agbasi tɛ mbwa nɛ dedea nɛ mboazu tuka nde , hio wi alukisi osamɔ hazu Sɔ , wan-kpasisi ɔ .
56002011	Ey , Sɔ gbasa long nde , wɛnɛ de dede sila ha tɛ hio wi hazu wɛnɛ ngoy kpasisi mbwa fɛt .
56002012	Nɛ wal dede sila pɛa , Sɔ osi mɔ ha ɔ nde , ɔ alak gdanga deamɔ nɛ hio wɔ mɔ nzan gde . Ha nzan ɛngɛ sising , lɛma nde , ɔ aba zu ha deamɔ pɛ ɔ , nɛ ɔ ade mɔ nzeng nɛ mboazu ha li Sɔ .
56002013	Ɔ ade mɛgi keri nɛ swe totɛ ka ɔ gde tazu ɔ ang . Ha swea , Jésus-Christ , gasa Sɔ pɛ ɔ nɛ Wan-kpasisi ɔ , begbasi tɛ nɛ lɛkɛ-lɛkɛmɔ pɛa .
56002014	Jésus-Christ fea gɔn zu ɔ hazu yangi ɔ ha dea tili kpandele fɛt , nɛ hazu sasisi ɔ tuka nde , ɔ adung nɛ̂ kandɔ pɛa , ka gbɛngsi tɛ swe fɛt ha dea dedemɔ .
56002015	Mɛ osi mɔ ndɔng ki ha hio wi , mɛ mbo mbwa , nɛ mɛ gay mbwa nɛ ziomɔ fɛt ka Sɔ haa ha mɛ . Ka ma wi ndang abhɛsiri mɛ na .
56003001	Mɛ gba tazu hio wi pɛ Christ nde , mbwa agde tɛ mbwa ha si hio wan-le nɛ hio nasara . Lɛma nde , mbwa aze nu mbwa , nɛ mbwa adung sanga ha dea dedemɔ kpoo .
56003002	Ka mbwa afɛngsi wi na . Ka mbwa amɔy hinɛ wi na . Ma , mbwa adung nɛ gaa , nɛ mbwa ade mɔka sila ha tɛ wi fɛt .
56003003	Hazu , ɔ fin , ɔ badung sɔngsi nɛ̂ hio wi ka zu mbwa bona , nɛ wan-de kpandele , nɛ ɔ bayɔ nzeng wal pɛ Sɔ . Ɔ badung nɛ̂ bala ha si tili golamɔ nɛ wɔ mɔ nzan . Ɔ bapensi tunɔ pɛ ɔ ha dea gdangamɔ nɛ silamɔ . Ɔ basɛn hio wi , nɛ mbwa basɛn fin ɔ .
56003004	Ma , Sɔ , Wan-kpasisi ɔ , gbasa mɔ long nde , wɛnɛ ngoya hio wi , nɛ wɛnɛ ngoy de dedemɔ ha tɛ mbwa .
56003005	Sɔ kpasasa ɔ bo hazu ɔ dea mɔ nzeng na , ma , a kpasasa ɔ hazu a dea kobhe tɛ ɔ . A bhɛa ɔ nɛ mbinga nɛ wal li ka ɛ gdumso ɔ ang , nɛ a haa ɔ mbombe tunɔ nɛ wal Nzɔy-Sɔtɛ .
56003006	Sɔ donsa ɔ lɛtɛtɛ nɛ Nzɔy-Sɔtɛ nɛ wal Jésus-Christ , Wan-kpasisi ɔ ,
56003007	tuka nde , Sɔ aha ɔ likɔ ka ɔ gde tazu ɔ ang . Yo nde , a beha ɔ tunɔ kpoo hazu a gdea ɔ nzeng ha li wa nɛ wal dede sila pɛa .
56003008	Wen ndɔng ka mi tɔa , yo nɛ̂ tɛwen . Mi ngoya nde , mɛ aputiri yo swe fɛt ha wi ndɔng ka mɛkara Sɔ , tuka nde , mbwa agbɛngsi tɛ nɛkpasa ha dea dedemɔ . Ɛngi nɛ dedea , nɛ yo ha gbakara hio wi .
56003009	Ka hio wi ha zanga yera wen hazu pɛl nam pɛ hio gasa ngbabafa ɔ , mana mbwa ha mɔya hazu wen mbonga pɛ Moïse , ka mɛ api nu mɛ ang na . Ɛ ndɔng ki nɛ̂ hio gombo wen ka lɛm gbakiri wi na .
56003010	Ka ma wi de nde , giliwi mɔ eglize agba soko , mɛ sɛn wen ha wia nɛ bosia . Nɛ ka wɛnɛ bhɔna ka ha dea , mɛ sɛn wen ha wɛnɛ zebwa fin . Nɛ ka wɛnɛ ze mɛ na , mɛ mul wɛnɛ pi .
56003011	Mɛ ingɔ nde , hio tili wi mɛgi gdea gdong ha nzeng wal pɛ Sɔ kari . Gdangamɔ ka mbwa de , gɔna kita ba mbwa kari .
56003012	Mi betomsi Artemas mana Tishike nɛ ha pɛ mɛ . Ka ma ha soko mbwa hɔa haki , mɛ kimbili mɛ tɛ , tɛ kpa mi ha le Nikopolis . Mi bhɔngara nde , mi bedung haki kanɛ ngimɔ gangmɔ kara .
56003013	Ka Zenas , wan-le gdong wen , hinɛ Apolos begutɛ ha pɛ mɛ hazu nɛ gɛnɛ , mɛ gbakiri mbwa tuka nde , ma mɔ akɔpi mbwa na .
56003014	Lɛma nde , hio wi pɛ ɔ fin ayambi mɛ gbɛngsi tɛ ha dea dedemɔ hazu gbakiri wi ndɔng ka mɔ kɔpi mbwa nɛkpasa . Mɛgi , hio wi pɛ ɔ beway nɛ dede waya .
56003015	Hio wi ka dung hinɛ mi hakɛ , fana mɛ . Mɛ fan fin hio ndɔngsila ɔ , ka mɛkara Christ . Sɔ ade dede sila ha tɛ ɛnɛ fɛt .
57001001	Yo nɛ̂ ɔ Paul , wan-zɔbhɔ hazu Jésus-Christ , hinɛ ya ɔ Timothée ka ngɛriki takarata ɛngɛ ha mɛ Philémon , ndɔngsila ɔ nɛ sɔy-tom pɛ ɔ .
57001002	Ɔ ngɛriki yo fin ha Apia , ya ɔ bebhoko , ha Arshipe , sɔy-bibulo pɛ ɔ ha wal mɔ Sɔ , nɛ fin ha giliwi mɔ eglize fɛt ka dung mɛ wesiri may ha twa pɛ mɛ .
57001003	Sɔ , Bafa ɔ hinɛ Kongawan Jésus-Christ ade dede sila ha tɛ ɛnɛ , nɛ mbwa aha gaamɔ ha ɛnɛ .
57001004	Swe fɛt ka mi gɔ Sɔ , mi takiri ha mɛ , nɛ mi tɔ oeba ha wɛnɛ hazu mɛ .
57001005	Hazu mi zea nde , mɛ ngoya hio wi pɛ Sɔ fɛt gdang , nɛ mɛ mɛkara Kongawan Jésus nɛkpasa .
57001006	Ɔ hinɛ mɛ ha dea sɔy hinɛ may hazu ɔ fɛt mɛkara Sɔ gbesi . Mi gɔ Sɔ nde , mɛkaramɔ pɛ mɛ ade nde , mɛ aing pen mɔ sɔngsi hio dedemɔ ka ɔ lɛma de mɛ lukisi nɛ Christ .
57001007	Ya mi , mi zea nde , mɛ haa totɛ ha sila hio wi pɛ Sɔ nɛ wal ngoy pɛ mɛ . Ɛngi haa mi gasa totɛ nɛ yo yɔkala mi fin .
57001008	Christ haa mi ziomɔ mɛ ha nu ha mɛ nde , mɛ ade mɔ ka lɛma . Tangere , mi ngoy de mɛgi na .
57001009	Ma , mi lokitɛ ha mɛ nɛ wal ngoy . Yo nɛ̂ mi , Paul , kotowi ka dung ha twa zɔbhɔ sising hazu Jésus-Christ ,
57001010	ka lokitɛ ha mɛ hazu wen pɛ Onezime , bem pɔm ka mi bhɛa ha wal mɔ Sɔ hakɛ ha zang twa zɔbhɔ .
57001011	Sɔngsi , wɛnɛ tɛ gbakiri mɛ na . Ma , sising , wɛnɛ ha gbakara ɔ hinɛ mɛ .
57001012	Nɛ mi tomsi wɛnɛ kifiri si ha pɛ mɛ , wɛnɛ ka dung nɛ̂ tɛ sila mi .
57001013	Sising mi dung ha twa zɔbhɔ , hazu mi bulo Dede Wen . Yo nɛ̂ ɛngi , ka mi ngoya nde , wɛnɛ abhɔn hapɛtɛ mi mɛ de tom ha mi , hazu mɛ nɛ pɛ mɛ tɛ lɛm gbakiri mi hakɛ na .
57001014	Ma , mi ngoy de ma mɔ ndang na , hazu lɛma nde , mɛ amɛkiri yo sɔngsi . Mi ngoy nɔsisi mɛ hazu de dedemɔ na , ma , lɛma nde , mɛ ade yo nɛ wal dede sila pɛ mɛ .
57001015	Onezime laka mɛ gde hazu ma ngimɔ . Mana mɔ hɔa mɛgi tuka nde , wɛnɛ akifiri tɛ bhɔn hinɛ mɛ kpoo .
57001016	Ma , a bekifiri bo sɔna tuka bala na , ma , a tɛ bo nɛ zioa pen bala , a tɛ bo nɛ̂ ya ɔ ka ɔ ngoya . Pɔm , mi ngoya wɛnɛ gdang , lɛma nde , mɛ angoy wɛnɛ pen zua , bo sɔna tuka bala na , ma , fin tuka ya mɛ ha Kongawan .
57001017	Ka mɛ zɔk mi tuka sɔy-tom pɛ mɛ nɛkpasa , mɛ aba wɛnɛ gbesi tuka mɛ beba mi .
57001018	Ka wɛnɛ dea ma mɔ nɛ gdanga ha tɛ mɛ , mana yamando pɛ mɛ ha kɔ wa , mɛ tɔl yo gde ha zu mi .
57001019	Mi , Paul , mi ngɛriki wen mɛgɛ nɛ tɛ kɔ mi nde , mi bekpe yo fɛt ha mɛ . Ma , mi nɛ̂ bafa mɛ ha wal mɔ Sɔ . Mɛgi , bo nɛ̂ tunɔ pɛ mɛ fɛt dung tuka yamando pɔm ha kɔ mɛ , na nde ?
57001020	Ey , ya mi , mɛ de dedemɔ ɛngɛ ha mi hazu mɛ ngoya Kongawan . Mɛ ha totɛ ha sila mi , hazu ɔ hinɛ mɛ fɛt , ɔ nɛ̂ hio wi pɛ Christ .
57001021	Mi gde tazu mi ha mɛ nde , mɛ aze nu mi . Hazu ɛngi , mi ngɛriki takarata ɛngɛ ha mɛ . Nɛ mi ingɔ fin nde , mɛ bede mɔ pen mɔ ka mi ana .
57001022	Mi ani mɛ fin hazu bhɔngiri ma bhandi gde ha mi . Hazu mi gde tazu mi ha tɛ Sɔ nde , wɛnɛ aze gɔamɔ pɛ ɛnɛ , nɛ wɛnɛ agbosisi liwal ha mi mɛ nɛ ha pɛ ɛnɛ .
57001023	Epafras , sɔy-de zɔbhɔ pɔm hazu Jésus-Christ fana mɛ .
57001024	Hio sɔy-tom pɔm , Marc , Aristarke , Demas nɛ Luc fana mɛ fin .
57001025	Kongawan Jésus-Christ ade dede sila ha tɛ ɛnɛ fɛt .
58001001	Sɔngsi bhee , Sɔ dungɔ ha wolamɔ ha hio ngbabafa ɔ nɛ pata may nɛ tili wal nɛtɛ-nɛtɛ . A dea mɛgi nɛ wal hio wan-tɔkuliwen .
58001002	Ma , ha hio kpogio yala sising , Sɔ wolamɔ ha ɔ nɛ wal Bewei pɛa . Sɔ bade nzan fɛt nɛ wal wɛnɛ , nɛ a gdea wɛnɛ wan hazu mɔ fɛt .
58001003	Wɛnɛ ha gbasa lɛkɛ-lɛkɛmɔ pɛ Sɔ ha hio wi , dungɔ pɛa fɛt tuka pɛ Sɔ , nɛ wɛnɛ tɔn nzan fɛt nɛ wal ngatɛ mɔ wen nu wa . Hapata ka wɛnɛ zosa sɛmbɔ pɛ hio wi kari , a dungɔnu ha ngɔn ha wekɔ Sɔ , ka dung nɛ ziomɔ pen fɛt .
58001004	Bewei pɛ Sɔ tɛ bo nɛ zioa pen hio telenge , hazu Sɔ haa wɛnɛ ma zio ling pen pɛ hio telenge .
58001005	Sɔ tɛ tɔ ha ma telenge ma swe ndang na , nde : « Mɛ nɛ̂ Bewei pɔm , mɛsɛ mi tɛ bo nɛ̂ Bafa mɛ . » Nɛ a tɛ tɔ hazu ma telenge fin na , nde : « Mi bedung nɛ̂ Bafa wa , nɛ wɛnɛ bedung nɛ̂ Bewei pɔm . »
58001006	Ma , ha ngimɔ ka Sɔ tɛ bo sanga mɛ tomsi kay Bewei pɛa nɛ ha nzan , a batɔ nde : « Hio telenge pɛ Sɔ fɛt alukisi wɛnɛ . »
58001007	Pɛ hio telenge , Sɔ tɔa hazu mbwa nde : « Sɔ gdea hio telenge pɛa tuka gbabok , nɛ a gdea hio wan-tom pɛa tuka lembe we . »
58001008	Ma , ka bo nɛ̂ pɛ Bewei pɛa , Sɔ tɔa hazu wa nde : « Ey , Sɔ , solowan pɛ mɛ bhɔna kpoo nɛ kpoo . Mɛ nɛ̂ nzeng kongapora ha zu kongakandɔ pɛ mɛ .
58001009	Mɛ ngoy nɛ nzengmɔ , nɛ mɛ sɛn kpandele . Yo nɛ̂ hazu ɛngi ka Sɔ , Sɔ pɛ mɛ , hɔnga mɛ nɛ nɔ yenga ha soko hio sɔy pɛ mɛ . »
58001010	Sɔ tɔa fin : « Kongawan , yo nɛ̂ mɛ ka babhɔngiri nu ha kudoma , nɛ ka bade ngɔn nɛ tɛ kɔ mɛ .
58001011	Hio mɔ ndɔng fɛt beyɛmili , ma , mɛ bebhɔn . Ngɔn nɛ nu begbɛl tuka la .
58001012	Mɛ bekalki yo tuka gbambusa , mɛ bekpɔsi yo tuka mɔa latɛ mɛ yol mbombea . Ma , mɛ lɛm kpali na , hio bɛlɛ tunɔ pɛ mɛ lɛm kari na . »
58001013	Sɔ tɛ tɔ ha ma telenge pɛa ma swe ndang na , nde : « Mɛ dungnu ha wekɔ mi , mi begde hio ngana pɛ mɛ adung nɛ̂ mɔ-gde nanga mɛ . »
58001014	Mɛgi , hio telenge nɛ̂ o ? Mbwa sɔna nɛ̂ hio sɔtɛ ka de tom ha Sɔ , nɛ ka Sɔ tomsi nɛ nɛ gbakiri wi ndɔng ka wɛnɛ ngoy mɛ kpasisi mbwa .
58002001	Tuka ɛngi , lɛma nde , ɔ akonzi wen ka ɔ zea nɛkpasa yu nde , ɔ betɛ yɔsisi wal .
58002002	Wen mbonga pɛ Moïse ka hio telenge baku tɛnɛ , yo nɛ̂ tɛwen . Mɛgi , hio wi ndɔng ka kafa zea yo , nɛ ka dea kpandele sungiri nɛ yo , Sɔ ndulso mbwa lɛm nɛ deamɔ pɛ mbwa .
58002003	Mɛgi , ka ɔ bhɛsiri gasa mɔkpasi ka Sɔ ngoy kpasisi nɛ ɔ , ɔ bekpɔy ha ndulsomɔ mɛng ? Yo nɛ̂ Kongawan nɛ pɛa tɛ ka angara bulo wen mɔkpasi ɛngɛ , nɛ hio wi ndɔng ka zea wena , mbwa tɔa ha ɔ nde , yo nɛ̂ tɛwen .
58002004	Ha ndangtɛ ngimɔ , Sɔ fin osa nde , wen ɛngɛ nɛ̂ tɛwen , nɛ wal hio mɔweka , hio mɔkifi , hio tili mɔbhana nɛtɛ-nɛtɛ , nɛ fin nɛ wal hio ngatɛ pɛ Nzɔy-Sɔtɛ , ka wɛnɛ haa ha hio wi tuka sila wa ngoya .
58002005	Kpasawen , mbombe nzan ka behɔ bin nɛ ka ɔ ha tɔa wena , Sɔ tɛ gde yo ha si hio telenge na .
58002006	Ma , ha zang takarata pɛ Sɔ , ma wi tɔa ha Sɔ : « Wi nɛ̂ nge tɛ mɔ ka mɛ ha takara mɔ hazu wa , ge nde ? Bewei pɛ wi nɛ̂ nge tɛ mɔ ka mɛ ha pama wɛnɛ , ge nde ?
58002007	Mɛ gdea wɛnɛ ha si hio telenge ma bengimɔ , Hapata , mɛ haa wɛnɛ lɛkɛ-lɛkɛmɔ nɛ lukosomɔ .
58002008	Mɛ gdea hio mɔ fɛt ha si nanga wa . » Ka ɛ tɔ nde , Sɔ gdea mɔ fɛt ha si wa , ɛngɛ tɔ nde , ma mɔ ndang ka bo ha si wa na , bona . Tangere , ha ngimɔ ɛngɛ sising , ɔ tɛ zɔk ka nde , mɔ fɛt ha si wa , na .
58002009	Ma , mɔ ka ɔ zɔka , yo nɛ̂ ɛngɛ : Sɔ bagde Jésus ha si hio telenge ma bengimɔ , nɛ a haa wɛnɛ lɛkɛ-lɛkɛmɔ nɛ lukosomɔ , hazu wɛnɛ kpaa yimtɛ fio . Ey , Sɔ ngoya nɛ wal dede sila pɛa nde , wɛnɛ afe gɔn nɛ zu hio wi fɛt .
58002010	Sɔ ka dea mɔ nzan fɛt nɛ ka mɔ nzan fɛt ha wen zu wa , ngoya mɛ lesisi hio dɔka wi ha lɛkɛ-lɛkɛ bhandi pɛa . Hazu ɛngi , yo nɛ wala ha li Sɔ nde , Jésus akpa yimtɛ hazu nde , wɛnɛ atɛ wi ɛngɛ ka lɛma wɛɛ mɛ kpasisi mbwa .
58002011	Jésus ka gde wi nɛ nzɔya , hinɛ hio wi ka wɛnɛ gdea nɛ nzɔya kari , mbwa fɛt nɛ ndangtɛ gdibafa sɔna . Mɛgi Jésus bo nɛ foy hazu sa mbwa nde , hio ya wa , na .
58002012	A tɔa ha Sɔ : « Mi betɔ wen ling mɛ ha hio ya mi , Mi bebe gima lukisi mɛ ha soko giliwi pɛ mɛ . »
58002013	A tɔa fin : « Pɔm , mi begde tazu mi ha tɛ Sɔ . » Nɛ a tɔa fin : « Zɔk , mi ga , ɔ hinɛ hio bem ka Sɔ haa ha mi . »
58002014	Wɛnɛ yola tɛ wi ka ba may nɛ pɛ hio bem ndɔng , hazu mbwa fɛt nɛ̂ wi nɛ multɛ nɛ tɔktɛ . A dea mɛgi tuka nde , nɛ wal fio pɛa , wɛnɛ ayangili Satan ka dung nɛ ngatɛ hazu gde wi ha fio .
58002015	A fea hazu yangi hio wi ka dung nɛ̂ bala ha si ke fio ha ngimɔ tunɔ pɛ mbwa fɛt .
58002016	Kpasawen , Jésus tɛa bo hazu gbakiri hio telenge na , ma , a tɛa hazu gbakiri nɛ hio bezang pɛ Abraham .
58002017	Hazu ɛngi , lɛma ka se nde , wɛnɛ atɛ gbesi tuka hio ya wa ha hio mɔ fɛt . Mɛgi wɛnɛ tɛ bo nɛ̂ gasa wan-hasadaka ka dung nɛ mboazu ha tomSɔ , ka de kobhe tɛ hio wi , nɛ ka bisi sɛmbɔ pɛ mbwa yunɛ .
58002018	Sising , wɛnɛ lɛma mɛ gbakiri hio wi ka ma mɔ we sila mbwa , hazu wɛnɛ fin bakpa yimtɛ nɛ mɔ bawe sila wa gbesi .
58003001	Hio ya mi , Sɔ saa ɛnɛ mɛ dung nɛ̂ hio nzɔy wi pɛa . Hazu ɛngi , ɛnɛ azɔk Jésus ka Sɔ tomsa ha ɔ hazu dung nɛ̂ gasa wan-hasadaka mɔ mɛkaramɔ ka ɔ kɛ wena .
58003002	Sɔ gdea wɛnɛ ha litom ɛngɛ , nɛ Jésus dea yo nɛ mboazu , gbesi tuka ka Moïse badung nɛ mboazu ha tom , ka wɛnɛ bade ha twa pɛ Sɔ fɛt .
58003003	Lɛma nde , Jésus akpa lukosomɔ pen Moïse , gbesi tuka ka ɛ lukisi nɛ wan-bɛ twa pen twa ka wɛnɛ bɛa .
58003004	Twa ndang ndang fɛt nɛ wan-bɛ nɛ . Ma , Sɔ nɛ̂ wan-bɛ mɔ fɛt .
58003005	Moïse badung nɛ mboazu wan-tom ha twa pɛ Sɔ fɛt . A bulo wen hio mɔ ka Sɔ betɔ bin .
58003006	Ma , Christ nɛ̂ Bewei pɛ Sɔ , ka dung nɛ̂ wan hazu twa pɛ Sɔ . Ka ɔ bhɔna nɛ da ha kera mɔ ka ɔ gde tazuɔ ang , ɔ bedung nɛ̂ twa pɛa .
58003007	Hazu ɛngi , Nzɔy-Sɔtɛ tɔa : « Swe mɛsɛ ka ɛnɛ ha zea gɛl Sɔ ,
58003008	ka ɛnɛ angasisi sila ɛnɛ tuka hio ngbabafa ɛnɛ na . Mbwa ngasasa sila mbwa ha ngimɔ ka mbwa guotɛ sungiri nɛ mi . Mbwa wea sila mi ha kpɛnu .
58003009	Mbwa kio nu mi , nɛ mbwa wea sila mi , ngase ka mbwa zɔka hio deamɔ pɔm ha zang bɛlɛ bhukɔa nar .
58003010	Yo nɛ̂ hazu ɛngi , sila mi yimɔ sungiri nɛ mbwa , nɛ mi tɔa nde , sila mbwa ha yɔa wal swe fɛt , nɛ mbwa tɛ ing hio wal pɔm na .
58003011	Mɛgi , mi kana mɔ nɛ ngambi nde , mbwa lɛm le ha bhandi ɔmtɛ ka mi bhɔngara gde ha mbwa , na . »
58003012	Hio ya mi , ɛnɛ pangay yu nde , ma wi ha soko ɛnɛ betɛ dung nɛ gdanga sila ka kafi Sɔ , nɛ wɛnɛ betɛ lak tunɔ Sɔ gde .
58003013	Ma , hɔ ha kpogio yala ha soko hio yala ndɔng , ka Sɔ sa nde , swe mɛsɛ , ɛnɛ ambo may swe ndang ndang fɛt yu nde , gdangamɔ betɛ sɛbhili ɛnɛ hazu dung nɛ̂ hio wan-ngazala .
58003014	Lɛma nde , ɔ abhɔn ha gdea tazu ɔ ha tɛ Christ tuka ka ɔ dea nɛ ha angara mɛkara wɛnɛ . Hazu , ɔ nɛ̂ hio sɔy pɛa sɔna ka ɔ de mɛgi tee hɔ ha kpogio ngimɔ .
58003015	Yo nɛ̂ ɛngi , ka Nzɔy-Sɔtɛ tɔa : « Swe mɛsɛ ka ɛnɛ ha zea gɛl Sɔ , ka ɛnɛ angasisi sila ɛnɛ tuka hio ngbabafa ɛnɛ na . Mbwa ngasasa sila mbwa ha ngimɔ ka mbwa guotɛ sungiri nɛ mi . »
58003016	Hio wi ndɔng ka zea gɛl Sɔ , nɛ ka guotɛ sungiri nɛ wɛnɛ , yo nɛ̂ hio nge wi ge ? Yo nɛ̂ hio wi ndɔng fɛt ka Moïse gbosasa ha kandɔnu Ezipte .
58003017	Hio wi ndɔng ka Sɔ dea ngambi sungiri nɛ mbwa ha zang bɛlɛ bhukɔa nar , yo nɛ̂ hio nge wi ge ? Yo nɛ̂ hio wi ndɔng ka dea gdangamɔ , nɛ ka fea bhɔn ha kpɛnu .
58003018	Nɛ hio wi ndɔng ka Sɔ kana mɔ ha mbwa nde , mbwa lɛm le ha bhandi ɔmtɛ ka wɛnɛ bhɔngara gde ha mbwa na , yo nɛ̂ hio nge wi ge ? Yo nɛ̂ hio wi ndɔng ka dea kpandele .
58003019	Mɛgi , ɔ zɔka nde , mbwa tɛ kpa wal mɛ le ha bhandi ɔmtɛ ɛngi na , hazu mbwa tɛ mɛkiri Sɔ na .
58004001	Sɔ bagɔn nu ha ɔ nde , a beha ɔ wal mɛ le ha bhandi ɔmtɛ ka wɛnɛ bhɔngara gde ha ɔ . Nɛ gɔnanu ɛngɛ bhɔna ka . Mɛgi , ɔ pangay yu nde , ma wi ha soko ɛnɛ betɛ kɔpi lea ha bhandi ɔmtɛ ɛngɛ .
58004002	Hazu ɔ zea Dede Wen gbesi tuka hio ngbabafa ɔ baze . Ma , ngase mbwa zea wen ɛngi , yo tɛ gbakiri mbwa na , hazu mbwa zea ze sɔna , mbwa tɛ mɛkiri yo na .
58004003	Pɛ ɔ , ka mɛkara Dede Wen , ɔ bele ha bhandi ɔmtɛ ɛngɛ , ka Sɔ tɔa wena : « Mi kana mɔ nɛ ngambi nde , mbwa lɛm le ha bhandi ɔmtɛ ka mi bhɔngara gde ha mbwa , na . » A tɔa mɛgi , ngase ka tom pɛa bakari ha ngimɔ ka wɛnɛ karsa nɛ dea nzan .
58004004	Kpasawen , ha ma bhandi , takarata pɛ Sɔ tɔa wen hazu zemɔrkɔ zanga bwa yala nde : « Sɔ ɔmatɛ mɔ tom pɛa fɛt ha zemɔrkɔ zanga bwa yala . »
58004005	Nɛ yo tɔa fin nde : « Mbwa lɛm le ha bhandi ɔmtɛ ka mi bhɔngara gde ha mbwa , na . »
58004006	Hio bosi wi ka zea Dede Wen , mbwa tɛ le ha bhandi ɔmtɛ ɛngɛ na , hazu mbwa tɛ mɛkiri yo na . Mɛgi , hio mbing wi bekpa wal mɛ le ang .
58004007	Hazu ɛngi , Sɔ weka fin ma mbing ngimɔ , nɛ a saa ngimɔa nde , swe mɛsɛ . A tɔa wena nɛ tɛ pata ha ngimɔ ka wɛnɛ wola nɛ mɔ nɛ wal David gbesi tuka ka ɔ tɔa nɛ wena kari nde : « Swe mɛsɛ ka ɛnɛ ha zea gɛl Sɔ , ka ɛnɛ angasisi sila ɛnɛ na . »
58004008	Hazu ka bo nde , Josué ngbɔsa hio ngbabafa ɔ hɔ nɛ ha bhandi ɔmtɛ ɛngɛ , ki Sɔ tɛ tɔ fin wen ma mbing swe na .
58004009	Mɛgi , ma mbing swe ɔmtɛ bhɔna ka ha kera kandɔ pɛ Sɔ .
58004010	Hazu wi ka lea ha bhandi ɔmtɛ ka Sɔ bhɔngara , wia ha ɔmatɛ mɔ tom pɛa gbesi tuka ka Sɔ ha ɔma nɛ tɛ mɔ tom pɛa .
58004011	Hazu ɛngi , ɔ agbɛngsi tɛ hazu le ha bhandi ɔmtɛ ɛngɛ . Nɛ ɔ pangay yu nde , ma wi ha soko ɔ betɛ kɔpi lea ha bhandi ɔmtɛ ɛngɛ nɛ wal dea kpandele gbesi tuka hio ngbabafa ɔ .
58004012	Kpasawen , wen pɛ Sɔ nɛ tunɔa , nɛ yo nɛ ngatɛ mɛ de tom pɛa . Yo nɛ sɔa pen gbapa ka ɛ bɛnga nua bwa bwa fɛt . Ka yo toka ma wi , yo begɔn soko tunɔ pɛ wia nɛ sɔtɛ wa , yo begɔn soko dokaratɛ wa nɛ mbɔ zang gbalatɛ wa , nɛ yo begɔn kita hazu takaramɔ nɛ hɛl mɔ sila wia .
58004013	Sɔ dea hio mɔ fɛt , nɛ ma ndang lɛm wusi tɛ ha li wa na . Yo dung fɛt nɛ sɔngɛrɛ nɛ ha kpɛmɔ ha li wa , nɛ ɔ betɔ pata deamɔ pɛ ɔ fɛt ha wɛnɛ long .
58004014	Gasa wan-hasadaka pɛ ɔ nɛ gasaa pen hio oloa fɛt , a danga si ha ngɔn hapɛtɛ Sɔ . Yo nɛ̂ Jésus , Bewei pɛ Sɔ . Mɛgi , lɛma nde , ɔ aba nɛ nɔa nging mɛkaramɔ ka ɔ bul wena .
58004015	Gasa wan-hasadaka pɛ ɔ ingɔ pɔsa pɛ ɔ , nɛ wɛnɛ ha dea kobhe tɛ ɔ , hazu Satan wea sila wa tuka pɛ ɔ . Ma , pɛa , a tɛ de gdangamɔ ndang na .
58004016	Ɔ aba da nɛ tiki tɛ hapɛtɛ solowan pɛ Sɔ , wan-de dede sila . Haki , a bede kobhe nɛ dede sila ha tɛ ɔ , hazu gbakiri nɛ ɔ ha dede ngimɔ .
58005001	Ɛ weki hio gasa wan-hasadaka ndang ndang fɛt ha soko hio wi hazu gde mbwa ha tom lɛmsiri mɔ ha soko Sɔ nɛ hio wi ndɔng . Mbwa ha hio haamɔ nɛ hio sadaka ha Sɔ hazu gdangamɔ ka hio wi dea .
58005002	Gasa wan-hasadaka ingɔ dea kobhe tɛ hio tam-tum wi ka yɔa wal , hazu wɛnɛ fin nɛ mɔkaa gbesi tuka mbwa .
58005003	Mɛgi , lɛma nde , gasa wan-hasadaka aha sadaka ha Sɔ bo sɔna hazu sɛmbɔ pɛ hio mbing wi na , ma , fin hazu sɛmbɔ pɛa nɛ pɛa tɛ .
58005004	Ma wi ndang lɛm ba tɛ wa nɛ zioa mɛ tɛ gasa wan-hasadaka na . Yo nɛ̂ Sɔ ha sa wi hazu dung nɛ̂ gasa wan-hasadaka tuka ka wɛnɛ basa nɛ Aaron .
58005005	Yo fin gbesi nɛ Christ . Pɛa , a tɛ ba tɛ wa nɛ zioa mɛ tɛ gasa wan-hasadaka na . Ma , yo nɛ̂ Sɔ ka baweki wɛnɛ , a batɔ : « Mɛ nɛ̂ Bewei pɔm . Mɛsɛ , mi tɛ bo nɛ̂ Bafa mɛ . »
58005006	Nɛ a tɔa fin ha ma bhandi : « Mɛ bedung nɛ̂ wan-hasadaka kpoo nɛ kpoo , gbesi tuka ka Melkisedeke badung nɛ̂ . »
58005007	Ha zang ngimɔ ka Christ bayol tɛ wi , a gɔa Sɔ nɛ a alanu ha wɛnɛ nɛ ngagɛl nɛ milikwa . Nɛ Sɔ ka lɛma mɛ kpasisi wɛnɛ gbo ha fio , zea wɛnɛ hazu wɛnɛ yuo ke Sɔ .
58005008	Ngase ka wɛnɛ nɛ̂ Bewei pɛ Sɔ , a yamba zea nu Sɔ nɛ wal kpaa yimtɛ .
58005009	Ka wɛnɛ tɛa wi ka lɛma wɛɛ kari , a tɛ bo fin nɛ̂ wan-ha mɔkpasi kpoo ha hio wi ndɔng ka ze nu wa .
58005010	Nɛ Sɔ gdea wɛnɛ gasa wan-hasadaka tuka ka Melkisedeke badung nɛ̂ .
58005011	Ɔ nɛ hio mɔ nɛdɔka mɛ tɔ ha ɛnɛ hazu mɔ ndɔng . Ma , yo nɛ ngaya mɛ tɔ gotoa ha ɛnɛ , hazu ɛnɛ ze mɔ nɛhasa na .
58005012	Yo tɛ bo nɛ̂ ngimɔ nde , ɛnɛ nɛ pɛ ɛnɛ tɛ adung nɛ̂ hio wan-osimɔ . Ma , ɛnɛ kpala tɛ dung nɛ̂ wi ka ɛ lɛma fin osi hio bosi osamɔ hazu Christ ha mbwa . Ɛnɛ dung tuka hio nzɔri bem ka bhɔna ha nɔa li bele , nɛ ɛnɛ tɛ lɛm ka yɔnga nga yɔngamɔ na .
58005013	Wi ka bhɔn ha nɔa li bele , wɛnɛ ka nɛ̂ bhobem , a tɛ ing gbaa soko mɔ ka dung nzeng na .
58005014	Ma , nga yɔngamɔ lɛma nɛ zɔma wi ka yamba wal mɛ de mɔ ka lɛma , nɛ ka li wa bhaa hazu ing wal mɛ gba soko dedemɔ nɛ gdangamɔ .
58006001	Mɛgi , lɛma nde , ɔ ayambi hio osamɔ hazu Christ pen mɔ bosia , ɔ ayambi hio osamɔ ka lɛma nɛ zɔma wi . Bosi osamɔ hazu Christ dung tuka nanga mɛkaramɔ , nɛ ɔ ngoy fin bhɔn ka ha bɛa nanga ɛngɛ na . Hio zuwen mɔ bosi osamɔ ɛngɛ tɔ nde , lɛma nde , ɔ alak dea tum mɔ gde , nɛ ɔ amɛkiri Sɔ .
58006002	Yo osi fin mɔ hazu wen tili gdumso wi ha li , hazu wen gdea kɔ ha zu wi , hazu wen guotɛ ha soko hio fiowi , nɛ hazu wen kita pɛ Sɔ .
58006003	Sising , ka Sɔ ngoya , ɔ beyambi mɔ pen mɔ sɔngsi .
58006004	Hio ma wi ang ka Sɔ donsa sila mbwa nɛ saamɔ pɛa , ka tota hio dedemɔ ngɔn , ka kpaa Nzɔy-Sɔtɛ ,
58006005	ka tota dede wen pɛ Sɔ , nɛ ka zɔka ngatɛ mɔ nzan ka betɛ bin .
58006006	Ngase ɛngi , mbwa laka Sɔ gde . Mɛgi , ɛ lɛm fin ngbɔsi mbwa ha kiforo sila nɛ mbinga na . Hazu , mbwa nɛ tɛ mbwa ngbaa Bewei pɛ Sɔ ha getakate nɛ mbinga , nɛ mbwa pio foy ha li wa ha li wi fɛt .
58006007	Ɛnɛ zɔk hio fɔ . Ka koloɔl ha ma fɔ hapata may , nɛ ka hio wan-gɔm fɔ bhi dede kpalmɔ ang , ɛngi osi nde , Sɔ wola dede wen ha zu fɔ ɛngɛ .
58006008	Ma , ka bo nɛ̂ yak ngombia nɛ gdanga pala ha kpɔtɛ ang , yo osi nde , fɔ ɛngɛ bo nɛ̂ mɔ ndang na . Sɔ tɛ bo sanga mɛ fom yo , nɛ a bebesisi yo .
58006009	Ma , pɛ ɛnɛ , hio ndɔngsila ɔ , ngase ka ɔ tɔ wen mɛgi ha ɛnɛ , ɔ ingɔ nde , ɛnɛ ha ndara dede wal ka Sɔ bekpasisi nɛ ɛnɛ ang .
58006010	Sɔ bo nɛ̂ wan-de kalbho-kalbho mɔ na . Mɛgi , tazu wa lɛm bisi nɛ tom nɛ ngoy pɛ ɛnɛ na . Ɛnɛ gbakara hio nzɔy wi pɛ Sɔ , nɛ ɛnɛ bhɔna ka ang . Ɛngi osi nde , ɛnɛ ha ngoya Sɔ .
58006011	Gasa mɔ ka ɔ ngoya mɛ tɔ ha ɛnɛ , yo nde , ɛnɛ abhɔn ka ha gbɛngsa tɛ mɛgi hɔ ha kpogio , ka de , Sɔ aha ɛnɛ hio mɔ ndɔng ka ɛnɛ gde tazu ɛnɛ ang .
58006012	Ka ɛnɛ atɛ pɔsa wi na . Ma , ɛnɛ ade mɔ gbesi tuka hio wi ndɔng ka mɛkara Sɔ , nɛ ka dung nɛ yikosila , hazu mbwa bekpa mɔ ndɔng ka Sɔ gɔna nua .
58006013	Ha ngimɔ ka Sɔ bagɔn nɛ nu ha Abraham , a bakan tɛ wa nɛ pɛa tɛ , hazu ma wi ka dung nɛ gasaa pen Sɔ , ka Sɔ akan mɔ nɛ ling wa , ndang bo na .
58006014	Mɛgi Sɔ kanamɔ ha Abraham : « Mi bewol dede wen ha zu mɛ nɛkpasa , mi beha mɛ hio dɔka bezang hebhe . »
58006015	Abraham kera mɔ nɛ yikosila , nɛ a kpaa hio mɔ ka Sɔ bagɔn nua ha wɛnɛ .
58006016	Ka hio wi dung mɛ kan nɛ mɔ , mbwa kan mɔ nɛ ling wi ka dung nɛ gasaa pen mbwa . Mbwa kan mɔ mɛgi tuka nde , siokafɛ fɛt akari ha soko mbwa .
58006017	Sɔ ngoya osi ha hio wi ka bekpa mɔ ka wɛnɛ gɔna nua , long nde , ka wɛnɛ bheka ma mɔ kari , a lɛm mɛ kpali nu wa ang fin na . Yo nɛ̂ ɛngi ka wɛnɛ kana nɛ mɔ .
58006018	Hio mɔ ndɔng bwa , gɔnanu nɛ kanamɔ pɛ Sɔ , lɛm mɛ kpali na , hazu Sɔ lɛm tɔ dalo na . Mɛgi , ɔ ka nɛa ha si goka kɔ pɛ Sɔ , ɔ baa da pentɛ mɛ bhɔn nɛ nɔa ha mɔgdetazu pɛ ɔ nde , Sɔ belɛmsiri gɔnanu pɛa .
58006019	Mɔgdetazu ɛngɛ ha yolsa tunɔ pɛ ɔ ha li Sɔ nging . Hazu , yo lea gasa twa Sɔ ha ngɔn , yo pena ha gasa la ka gɛ ang , nɛ yo nɔa ha nzɔy bhandi fɛt .
58006020	Jésus lea haki sɔngsi nɛ ɔ hazu gbosisi wal ha ɔ . Mɛgi , a tɛ bo nɛ̂ gasa wan-hasadaka kpoo nɛ kpoo tuka ka Melkisedeke badung nɛ̂ .
58007001	Melkisedeke ɛngɛ badung nɛ̂ kongapora mɔ gasa le Salem , nɛ fin wan-hasadaka ha Sɔ ka dung ha kuso ngɔn . A nɛa ha wea si Abraham ha ngimɔ ka wɛnɛ pea tuka wan-gan zu bulo sungiri hio ma kongapora . Nɛ Melkisedeke wola dede wen ha zu wa .
58007002	Abraham haa ha Melkisedeke zu hio toy fɛt ka wɛnɛ kpaa ha bulo . Nɛ bosia , goto ling Melkisedeke tɔ nde , kongapora pɛ nzengmɔ . Nɛ zebwaa , wɛnɛ badung fin nɛ̂ kongapora mɔ Salem , ka tɔ nde , kongapora pɛ gaamɔ .
58007003	Takarata pɛ Sɔ tɛ tɔ wen pɛ bafa wa na , nana wa na , hio ngbabafa wa na , bhɛ pɛa na , fio pɛa na . Wɛnɛ gbesi tuka Bewei pɛ Sɔ , wɛnɛ bhɔna nɛ̂ wan-hasadaka ngimɔ fɛt .
58007004	Ɛnɛ zɔk , Melkisedeke gasa gdang ! Ngase gasa ngbabafa ɔ , Abraham , haa wɛnɛ zu hio toy fɛt ka wɛnɛ kpaa ha bulo .
58007005	Hio bezang pɛ Lévi ndɔng ka dung nɛ̂ hio wan-hasadaka , lɛma tɛ lɛm mɛ ku zu hio mɔ pɛ hio wi mɔ Israel fɛt , hazu mbonga pɛ Moïse haa nu mɛgi . Nɛ mbwa kpa yo ha kɔ hio ya mbwa , ngase ka mbwa fɛt nɛ̂ bezang pɛ Abraham .
58007006	Ma , Melkisedeke , ka bo nɛ̂ bezang pɛ Lévi na , wɛnɛ kpaa zu hio mɔ pɛ Abraham . Nɛ wɛnɛ wola dede wen ha zu Abraham , wi ka Sɔ bagɔn nu ha wɛnɛ .
58007007	Kafɛ bo na , yo nɛ̂ gasa wi ha wol dede wen ha zu bebe wi .
58007008	Hio bezang pɛ Lévi ndɔng ka kpa zu mɔ ha kɔ hio ya mbwa , mbwa fɛt nɛ̂ hio wi ka befe . Ma , ka bo nɛ̂ pɛ Melkisedeke , takarata pɛ Sɔ tɔa nde , a bhɔn pɛa nɛ zutunɔ .
58007009	Hio bezang pɛ Lévi ha kpaa zu mɔ . Ma , ɔ lɛma mɛ tɔ nde , nɛ wal Abraham , Lévi nɛ pɛa tɛ haa zu hio mɔ pɛa ha Melkisedeke .
58007010	Hazu , ha ngimɔ ka Abraham kpaa may hinɛ Melkisedeke , Lévi badung ang ha tɛ Abraham , ngase ka ɛ tɛ bhɛ ka wɛnɛ na .
58007011	Hio bezang pɛ Lévi ha dea tom haa sadaka lɛm nɛ mbonga pɛ Moïse . Mbwa nɛ̂ hio wan-hasadaka gbesi tuka ka Aaron badung nɛ . Ma , tom pɛ mbwa tɛ lɛmsiri mɔ tuka ka Sɔ ngoya na . Yo nɛ̂ ɛngi , ka Sɔ tomsa fin ma wi ka bo nɛ̂ bezang pɛ Aaron na , tuka nde , wia adung nɛ̂ wan-hasadaka tuka Melkisedeke . A bo se mɛgi na , ki Sɔ tomsa wɛnɛ mɛng ?
58007012	Ka wal tom haa sadaka kpala , lɛma nde , mbonga akpali fin .
58007013	Kongawan pɛ ɔ , ka ɔ tɔ wena hakɛ , wɛnɛ nɛ̂ wi mɛ ma mbing nugala nɛtɛ . Nɛ ma wi mɛ nugala pɛa tɛ de tom haa sadaka ha Sɔ ndang na .
58007014	Ɔ ingɔ nɛdedea nde , ɛ bhɛa Kongawan pɛ ɔ ha nugala pɛ Juda . Nɛ ka Moïse tɔa wen pɛ hio wan-hasadaka , a tɛ sa ling nugala ɛngɛ na .
58007015	Nɛ mɔ ka gbasi wen ɛngɛ long pen mɔ sɔngsi , yo nɛ̂ ɛngɛ : Ma mbing wan-hasadaka tuka Melkisedeke hɔa .
58007016	Wɛnɛ tɛ bo nɛ̂ wan-hasadaka bo nɛ wal wen mbonga pɛ wi na , ma , nɛ wal ngatɛ pɛa mɛ dung nɛ zutunɔ kpoo .
58007017	Hazu takarata pɛ Sɔ tɔa wen hazu wa nde : « Mɛ bedung nɛ̂ wan-hasadaka kpoo nɛ kpoo , gbesi tuka ka Melkisedeke badung nɛ . »
58007018	Mɛgi Sɔ tukolo mɔa wen mbonga , hazu yo tɛ bo nɛ mɔkaa nɛ gomboa .
58007019	Kpasawen , mbonga pɛ Moïse tɛ lɛmsiri ma mɔ ndang na . Ma , sising , ma mɔ hɔa ka dung nɛ dedea pen mɔ sɔngsi . Ɔ lɛma gde tazu ɔ ang hazu yo gbosasa wal mɛ tiki nɛ sanga-sanga hapɛtɛ Sɔ .
58007020	Ma mɔ ang fin nde , Sɔ kana mɔ . Ka Sɔ gdea hio bezang pɛ Lévi ha tom haa sadaka , wɛnɛ tɛ kan mɔ na .
58007021	Ma , ka bo nɛ̂ pɛ Jésus , Sɔ kana mɔ , a tɔa : « Kongawan Sɔ kana mɔ , nɛ wɛnɛ lɛm kpali nu wa na : Mɛ bedung nɛ̂ wan-hasadaka kpoo nɛ kpoo . »
58007022	Mɛgi Jésus tɛ bo fin nɛ̂ wi ɛngɛ ka lɛmsara mɔ tuka nde , Sɔ anɔ ma mbing mbon ha soko wa hinɛ hio wi . Nɛ mbon ɛngɛ nɛ dedea pen mɔa mbon .
58007023	Nɛ ma mɔ ang fin . Hio mbing wan-hasadaka dungɔ nɛdɔka hazu mbwa dungɔ ha fea lak tom pɛ mbwa gde ha kɔ hio ma wi .
58007024	Ma , Jésus nɛ zutunɔ kpoo . Mɛgi wɛnɛ bebhɔn nɛ̂ wan-hasadaka kpoo fin .
58007025	Yo nɛ̂ ɛngi , ka wɛnɛ lɛma mɛ kpasisi hireng hio wi ndɔng ka tiki nɛ sanga-sanga hapɛtɛ Sɔ nɛ wal wɛnɛ . Hazu wɛnɛ nɛ zutunɔ kpoo mɛ gɔ Sɔ hazu mbwa .
58007026	Mɛgi , Jésus nɛ̂ gasa wan-hasadaka ka lɛma nɛ ɔ . Wɛnɛ nɛ nzɔya , ma gdangamɔ mana ma wen bo ha zu wa na . Sɔ kuo wɛnɛ ha soko hio wan-de gdangamɔ gde ha kuso ngɔn .
58007027	Lɛma nde , hio mbing gasa wan-hasadaka aha sadaka ha Sɔ swe fɛt . Mbwa ha sadaka sɔngsi ha wen sɛmbɔ pɛ mbwa , nɛ ha pata ha wen sɛmbɔ pɛ hio olo wi . Ma , pɛ Jésus bo mɛgi na . A haa kanɛ sadaka ze ndang hireng ha ngimɔ ka wɛnɛ gdea tɛ wa ha fio .
58007028	Hio wi ka tɛ bo nɛ̂ gasa wan-hasadaka nɛ wal mbonga pɛ Moïse , mbwa nɛ̂ hio mɔka wi . Ma , ha pata haa mbonga ha Moïse , Sɔ gdea Bewei pɛa nɛ wal kanamɔ tuka gasa wan-hasadaka ka lɛma wɛɛ kpoo nɛ kpoo .
58008001	Gasa mɔ ka ɔ tɔ wena , yo nde , ma gasa wan-hasadaka pɛ ɔ ndang ang . Wɛnɛ ha dungɔnu ha zang ngɔn ha wekɔ Sɔ ka dung tuka kongapora ha zu solowan pɛa .
58008002	Haki , a de tom pɛa ha nzɔy bhandi fɛt ha zang kpasa twa ka Kongawan Sɔ bɛa , bo ha zang twa ɛngɛ ka kandɔ Israel bɛa nɛ la ha kpɛnu na .
58008003	Sɔ gdea hio gasa wan-hasadaka fɛt ha tom haa hio haamɔ nɛ hio sadaka ha wɛnɛ . Mɛgi lɛma nde , gasa wan-hasadaka pɛ ɔ fin akpa ma mɔ mɛ ha ha Sɔ .
58008004	Ka bo se nde , Jésus adung ka hakɛ ha zu nu , ki a bo nɛ̂ wan-hasadaka na , hazu hakɛ hio wan-hasadaka ang ka ha mɔ ha Sɔ lɛm nɛ mbonga pɛ Moïse .
58008005	Hio wan-hasadaka ndɔng de tom pɛ mbwa ha zang ma twa , ka dung ka nɛ̂ zizi kpasa twa Sɔ mɔ ngɔn . Yo gbesi nɛ mɔ ka hɔa ha Moïse . Ha ngimɔ ka wɛnɛ bangoy mɛ bɛ nɛ twa Sɔ nɛ la , Sɔ batɔ ha wɛnɛ : « Zɔk , mɛ abɛ mɔ fɛt lɛm nɛ mɔ ka mi osa ha mɛ ha zu ngari . »
58008006	Kpasawen , Sɔ gdea Jésus ha ma dede tom pen pɛ hio wan-hasadaka ndɔng . Hazu , wɛnɛ nɛ̂ wan-bhɔngiri mbombe mbon ha soko Sɔ hinɛ hio wi . Mbon ɛngɛ nɛ dedea pen mɔa mbon hazu hio gɔnanu pɛ Sɔ mɔ mbon ɛngɛ nɛ dedea pen hio gɔnanu mɔ mɔa mbon .
58008007	Ka bo se nde , bosi nɔa mbon alɛm wɛɛ , ki Sɔ tɛ bhɔngiri fin ma mbinga na .
58008008	Mɛgi , Sɔ sɛna wen ha kandɔ pɛa nɛ tɔa : « Kongawan tɔa : Ɛnɛ ze , ma yala betɛ ka mi benɔ ma mbombe mbon ha soko mi hinɛ hio wi mɔ Israel nɛ mɔ Juda .
58008009	Sɔngsi bhee ha ngimɔ ka mi baba kɔ hio ngbabafa mbwa gbosisi ha Ezipte , mi banɔ bosi mbon ha soko mi hinɛ mbwa . Ma , mbombe nɔa mbon lɛm dung tuka bosia na , hazu mbwa gdangsa bosi mbon ɛngɛ ka mi nɔa hinɛ mbwa . Mɛgi , mi tɛ pam fin mbwa na . Yo nɛ̂ mi Kongawan ha tɔ mɛgi .
58008010	Mbombe mbon ka mi benɔ ha soko mi hinɛ hio wi mɔ Israel ha ngimɔ ɛngi , yo bedung tuka ɛngɛ : Mi begɔn mbonga pɔm ha takaramɔ pɛ mbwa , nɛ mi begde yo fin ha zang sila mbwa . Mi bedung nɛ̂ Sɔ pɛ mbwa , nɛ mbwa bedung nɛ̂ kandɔ pɔm . Yo nɛ̂ mi Kongawan ha tɔ mɛgi .
58008011	Ma wi ndang ha soko mbwa lɛm mɛ osi mɔ ha ma wa mana ha ya wa nde , wɛnɛ aing Kongawan , na . Hazu , mbwa fɛt being mi , angiri ha bebe wi hɔ ha gasaa .
58008012	Kpasawen , mi bebisi kpandele pɛ mbwa yunɛ , nɛ tazu mi lɛm fin gba nɛ hio sɛmbɔ pɛ mbwa na . »
58008013	Ka Sɔ tɔa wen mbombe mbon , yo osi nde , bosia tɛ bo nɛ̂ mɔa mɔ . Mɛgi , mɔ ka tɛ bo nɛ̂ mɔa nɛ ka gbɛla kari , yo tɛ bo sanga-sanga mɛ yɛmili .
58009001	Hio wi mɔ bosi mbon dungɔ nɛ mbonga ka osi wal mɛ de tom Sɔ , nɛ mbwa dungɔ fin nɛ ma twa Sɔ hakɛ ha nu .
58009002	Mbwa bɛa twa ɛngɛ nɛ la . Bosi gdɔku twa ɛngɛ , ɛ sa linga nde , nzɔy bhandi . Haki , mbwa gdea solo lamba nɛ tabolo ang , tabolo ka hio nzɔy mampa pɛ Sɔ ha lia .
58009003	Ha gdong zebwa gasa la ka gɛ ha zang twa Sɔ ɛngɛ , ma bhandi ang , ka ɛ sa linga nde , nzɔy bhandi fɛt .
58009004	Haki , mɔ ka ɛ dɔ kulo pɛlmɔ ha zua , nɛ kubha mbon dungɔ ang . Ɛ sɔa tɛ hio mɔ ndɔng bwa fɛt nɛ gbɛbolo . Ha zang kubha mbon hio mɔ ndɔng tar ang : Kpana mɔ gbɛbolo ka mane dung ang , tongolo pɛ Aaron ka hio dote bagbo ang , nɛ hio papota bwa ka ɛ gɔna mbonga ha lia .
58009005	Ha zu kubha ɛngɛ , ɛ gdea zizi hio lɛkɛ-lɛkɛ sheruben bwa . Hio bhaka mbwa goka nu kubha , bhandi ka ɛ zosi sɛmbɔ ang . Ma , sising bo nɛ̂ ngimɔ ka mi betɔ nɛ wen mɔ ndɔng fɛt ndɛr-ndɛr na .
58009006	Ka ɛ bhɔngara mɔ fɛt mɛgi kari , hio wan-hasadaka lea ha bosi gdɔkua yala fɛt hazu de tom pɛ mbwa ang .
58009007	Ma , ka bo nɛ̂ pɛ zebwa gdɔkua , yo nɛ̂ gasa wan-hasadaka ndang sɔna ha dung mɛ le . Ha zang bɛlɛ ndang ndang fɛt , a le ka ze ndang sɔna . Lɛma ka lɛm nde , wɛnɛ ale haki nɛ tɔk sari hazu ha nɛ sadaka ha Sɔ nde , ka Sɔ abisi hio gdangamɔ ka wɛnɛ nɛ hio wi dea bo nɛ nyalɔ na .
58009008	Nɛ wal mɔ ndɔng Nzɔy-Sɔtɛ osi nde , ha ngimɔ ka bosi gdɔku ɛngɛ boka ang , liwal mɛ le ha nzɔy bhandi fɛt tɛ gbo ka sising na .
58009009	Hio mɔ ndɔng osi fin ma mɔ hazu ngimɔ ɛngɛ sising . Yo osi nde , ngase ka hio wi ha hio mɔ nɛ hio sari tuka sadaka ha Sɔ nde , ka yo asasisi ingɔmɔ sila pɛ mbwa nɛ saa wɛɛ , yo lɛm de mɛgi na .
58009010	Hio mɔ ndɔng , yo sɔna nɛ̂ hio mbonga pɛ wi hazu hio yɔnga nɛ nɔa mɔ , nɛ hazu hio tili wal mɛ sasisi tɛ ha li Sɔ . Nɛ tom pɛ hio mbonga ndɔng kara ha ngimɔ ka Sɔ gdea kpasa mɔ ha bhandia .
58009011	Sising Christ hɔa kari . Wɛnɛ nɛ̂ gasa wan-hasadaka ka kuo hio dedemɔ tɛnɛ ha ɔ . Nzɔy bhandi fɛt ɛngɛ ka wɛnɛ lea ang , yo nɛ gasaa pen fɛt , nɛ yo lɛma wɛɛ fɛt . Yo bo nɛ̂ hio wi ha de bhandi ɛngɛ na , hazu bhandi ɛngɛ bo nɛ̂ pɛ nzan ɛngɛ na .
58009012	Ha ngimɔ ka Christ lea ha nzɔy bhandi fɛt ɛngɛ ze ndang hireng , a tɛ ku nɛ tɔk sami mana tɔk benday le nɛ na , ma , a kuo tɛ kpasa tɔktɛ wa ha nɛ sadaka ha Sɔ . Mɛgi , a yanga ɔ ha si ngatɛ pɛ gdangamɔ kpoo .
58009013	Hio wan-hasadaka dungɔ ha kuo tɔk bafa sami , tɔk bafa nday , nɛ bok benday ka dɔa hɛrr , ngbanzili ha tɛ hio wi ndɔng ka dung nɛ nzing ha li Sɔ . Nɛ wal dea mɛgi , hio wi tɛ bo nɛ saa ha li Sɔ fin nɛ mbinga .
58009014	Tuka mɔ dung mɛgi , bo nɛ̂ tɔktɛ Christ nɛ ngaya pen tɔk sari na nde ? Nɛ wal Nzɔy-Sɔtɛ ka dung kpoo , Christ kuo tɛ wa ha ha Sɔ tuka sadaka ka lɛma wɛɛ . Tɔktɛ wa besasisi ingɔmɔ sila pɛ ɔ tuka nde , ɔ ade hio tum mɔ fin na , ma , ɔ ade tom ha tunɔ Sɔ .
58009015	Hazu ɛngi , Christ nɛ̂ wan-bhɔngiri mbombe mbon ha soko Sɔ hinɛ hio wi . Mɛgi , hio wi ndɔng ka Sɔ besa , mbwa bekpa hio dedemɔ , ka Sɔ gɔna nua mɛ ha tuka likɔ ka bebhɔn kpoo . Mɔ dung mɛgi , hazu Christ fea hazu yangi hio wi ha gdangamɔ ka mbwa dea ha si bosi mbon .
58009016	Lɛma nde , wi ka ngɛraka takarata kapini likɔ pɛa afe ing ki , ɛ tɛ kapini likɔ pɛa lɛm nɛ takarataa .
58009017	Hazu , takarata ɛngɛ lɛma de tom pɛa sɔna hapata fio . Ha ngimɔ tunɔ pɛ wan-ngɛriki yo , yo bo nɛ̂ mɔ na .
58009018	Yo ka fin gbesi nɛ bosi mbon . Yo angara dea tom pɛa sɔna ha ngimɔ ka tɔk sari sɛa kari .
58009019	Sɔngsi bhee , Moïse tɔla hio wen mbonga pɛ Sɔ ndang ndang fɛt ha hio wi mɔ Israel . Hapata a kuo gbakɔte hizope , a wesara yo hinɛ gbɛ bumɔ tɛ sami de nɛ mbunzɔ , nɛ a aa yo ha zang tɔk benday , ka ɛ sɔkara yo nɛ li . A ngbanzala yo ha tɛ takarata mbonga pɛ Sɔ , nɛ fin ha tɛ hio wi fɛt .
58009020	A tɔa : « Ɛngɛ nɛ̂ tɔk mbon ka Sɔ nɔa ha soko wa hinɛ ɛnɛ . A haa nu ha ɛnɛ nde , ɛnɛ apam yo . »
58009021	Moïse ngbanzala tɔk ɛngɛ ha tɛ twa Sɔ , nɛ a ngbanzala fin ha tɛ hio toy fɛt ka ɛ de nɛ tom Sɔ .
58009022	Mbonga pɛ Sɔ tɔ nde , sulo hio mɔ ka tɛ bo nɛ nzing ha li Sɔ , lɛma nde , ɛ asasisi yo nɛ tɔk . Sɔ bebisi sɛmbɔ pɛ wi sɔna nɛ wal tɔk ka sɛa .
58009023	Lɛma nde , ɛ asasisi hio mɔ ndɔng ki nɛ wal tɔk sari , hazu hio mɔ ndɔng nɛ̂ zizi hio kpasa mɔ ha ngɔn . Ma , hio kpasa mɔ ha ngɔn lɛma nɛ ma sadaka ka pena mbinga fɛt .
58009024	Christ tɛ le ha nzɔy bhandi ɛngɛ ka hio wi dea na , hazu nzɔy bhandi ɛngɛ sɔna nɛ̂ zizi kpasa nzɔy bhandi ha ngɔn . Ma , a lea ha ngɔn , haki wɛnɛ dung ha li Sɔ ha lea gdong ɔ .
58009025	Ha bɛlɛ ndang ndang fɛt gasa wan-hasadaka dung mɛ ku tɔk sari le nɛ ha nzɔy bhandi fɛt . Ma , Christ , lea ha ngɔn bo hazu ha tɛ wa nɛ sadaka ze nɛdɔka na .
58009026	Ka bo se mɛgi , ki lɛma nde , wɛnɛ akpa yimtɛ hapata may nisi ha ngimɔ dea nzan . Ma , a gbasa tɛ wa sising , sanga nɛ kpogio ngimɔ , hazu bisi nɛ sɛmbɔ pɛ wi hireng nɛ wal haa tɛ wa nɛ sadaka .
58009027	Wi ndang ndang fɛt befe hireng , nɛ hapata Sɔ begɔn kita ha zu mbwa .
58009028	Yo fin gbesi nɛ Christ . A fea ze ndang hireng tuka sadaka , hazu bisi nɛ sɛmbɔ pɛ hio dɔka wi . Ha zebwa tɛa pɛa , a begbasi tɛ bo hazu bisi sɛmbɔ pɛ wi na , ma , hazu kpasisi nɛ wi ndɔng ka keri wɛnɛ .
58010001	Mbonga pɛ Moïse bo nɛ̂ kpasa mɔ na , yo sɔna nɛ̂ zizi hio dedemɔ ndɔng ka behɔ nɛ pata . Ha bɛlɛ ndang ndang fɛt hio wi dungɔ mɛ ha nɛ hio ndangtɛ tili sadaka ha Sɔ tuka nde , mbwa alɛm wɛɛ mɛ tiki nɛ hapɛtɛ wa . Ma , tili hio sadaka ndɔng lɛm mɛ de mɛgi na .
58010002	Ka bo se nde , hio sadaka ndɔng alɛm mɛ bisi sɛmbɔ pɛ wi ze ndang bhɔn , ki mbwa tɛ zɔk tɛ mbwa tuka hio wan-de gdangamɔ fin na , nɛ ki mbwa laka haa sadaka gde .
58010003	Ma , hio sadaka ndɔng tɛ bo ha gbaa tazu mbwa nɛ sɛmbɔ pɛ mbwa ha zang bɛlɛ ndang ndang fɛt .
58010004	Hazu tɔk bafa nday nɛ tɔk bafa sami lɛm mɛ bisi sɛmbɔ pɛ wi yunɛ ndang na .
58010005	Yo nɛ̂ hazu ɛngi , ha ngimɔ tɛa pɛa ha nzan , Christ batɔ nɛ ha Sɔ : « Hio haamɔ nɛ hio sari ka ɛ ha nɛ sadaka ha mɛ , mɛ ngoy yo na . Ma , mɛ yolsa tɛ wi ha mi .
58010006	Hio sari sadaka ka ɛ dɔ ha we , nɛ hio sadaka zosi nɛ hio sɛmbɔ , mɛ de totɛa na .
58010007	Mɛgi , mi tɔa : Sɔ , mi ga ! Mi tɛ ha dea mɔ ka sila mɛ ngoya gbesi tuka ka ɛ ngɛraka nɛ wen tɛ mi ha zang takarata pɛ mɛ . »
58010008	Christ tɔa sɔngsi : « Hio haamɔ nɛ hio sari ka ɛ ha nɛ sadaka ha mɛ , hio sari sadaka ka ɛ dɔ ha we , nɛ hio sadaka zosi nɛ hio sɛmbɔ , mɛ ngoy yo na , mɛ de totɛa na . » A tɔa mɛgi , ngase hio sadaka ndɔng lɛma nɛ mbonga pɛ Moïse .
58010009	Hapata , a tɔa : « Sɔ , mi ga ! Mi tɛ ha dea mɔ ka sila mɛ ngoya . » Ɛngi osi nde , Sɔ tukolo hio mɔa sadaka , nɛ a gdea sadaka pɛ Christ ha bhandia .
58010010	Ɔ tɛ bo nɛ nzɔya ha li Sɔ , hazu Jésus-Christ haa tɛ wa nɛ sadaka ze ndang hireng tuka Sɔ ngoya .
58010011	Hio wan-hasadaka fɛt dung mɛ yol ha ngɔn yala fɛt hazu de nɛ tom pɛ mbwa . Mbwa dung mɛ ha hio ndangtɛ tili sadaka hapata may . Nɛ hio sadaka ndɔng lɛm bisi sɛmbɔ pɛ hio wi ndang na .
58010012	Ma , Christ haa ma sadaka ndang hazu bisi nɛ sɛmbɔ pɛ hio wi bhɔn . Hapata , a dungɔnu ha wekɔ Sɔ .
58010013	Sising , wɛnɛ haki ha zenga ngimɔ ka Sɔ begde nɛ hio ngana pɛa adung nɛ̂ mɔ-gde nanga wa .
58010014	Kpasawen , nɛ wal ndanga sadaka ndang , a dea nde , hio wi ndɔng ka tɛ bo nɛ nzɔya , alɛm wɛɛ bhɔn .
58010015	Nɛ Nzɔy-Sɔtɛ kɛa fin ndangtɛ wen gbesi ha ɔ , a tɔa sɔngsi :
58010016	« Kongawan Sɔ tɔa : Mbombe mbon ka mi benɔ ha soko mi hinɛ hio wi mɔ Israel ha ngimɔ ɛngi , yo bedung tuka ɛngɛ : Mi begde mbonga pɔm ha zang sila mbwa , nɛ mi begɔn yo fin ha takaramɔ pɛ mbwa . »
58010017	Hapata , a tɔa fin : « Tazu mi lɛm fin gba nɛ hio sɛmbɔ nɛ hio kpandele pɛ mbwa na . »
58010018	Mɛgi , ka Sɔ biso sɛmbɔ kari , a ngoy fin ma sadaka hazu sɛmbɔ ɛngɛ na .
58010019	Mɛgi , hio ya mi , ɔ lɛma tɛ lɛm mɛ le ha nzɔy bhandi fɛt , hazu Jésus haa tɔktɛ wa tuka sadaka .
58010020	Nɛ wal haa tɛ wa tuka sadaka , Jésus gbaa gasa la ka gɛ ha li nzɔy bhandi fɛt . Mɛgi a gbosasa ha ɔ ma mbombe wal ang , wal ka ha tunɔ ha ɔ .
58010021	Ey , ɔ nɛ ma gasa wan-hasadaka ndang ka dung ha zu hio wi mɛ twa pɛ Sɔ .
58010022	Wɛnɛ sasasa sila ɔ kari , ingɔmɔ sila pɛ ɔ bo fin nɛ nzing na , nɛ a zosa tɛ ɔ nɛ ngɛnza li . Hazu ɛngi , ɔ tiki nɛ hapɛtɛ Sɔ nɛ kpasa sila , ka dona don nɛ mɛkaramɔ .
58010023	Mɔ ka ɔ gde tazu ɔ ang , nɛ ka ɔ kɛ wena ha li wi fɛt , ɔ apam yo nɛ nɔa . Ey , Sɔ nɛ mboazu , a bede mɔ ka wɛnɛ gɔna nua mɛ de .
58010024	Ɔ azɔk wal pɛ may , nɛ ɔ aha da ha may mɛ ngoy may nɛ mɛ de dedemɔ .
58010025	Hio ma laka wesara may gde , ka ɔ ade gbesi tuka mbwa na . Ma , ɔ mbo may pen mɔ sɔngsi , hazu ɛnɛ ingɔ nde , swe ka Jésus-Christ bepe nɛ , tɛ bo sanga-sanga .
58010026	Hazu ka ɔ ingɔ tɛwen kari , nɛ ka ɔ bhɔn ka ha dea gdangamɔ nɛ nyalɔ , ma mbing sadaka ka lɛma mɛ bisi nɛ sɛmbɔ pɛ ɔ , bo fin na .
58010027	Wi ka de gdangamɔ mɛgi , lɛma nde , wɛnɛ akeri kita pɛ Sɔ nɛ ke , hazu kita ɛngɛ bedung tuka gasa we ka bebesisi hio ngana pɛ Sɔ .
58010028	Sɔngsi ha ngimɔ mbonga pɛ Moïse , ka ma wi tukolo mbonga ɛngɛ , nɛ ka wi bwa mana tar kɛa wena , ɛ gbɛa wia , ɛ tɛ de kobhe tɛ wia fin na .
58010029	Kpasawen , hio ma wi bhɛsiri Bewei pɛ Sɔ . Mbwa zɔk tɔk mbon ka gdea mbwa nɛ nzɔya ha li Sɔ , tuka ngbundumɔ . Nɛ mbwa ya Nzɔy-Sɔtɛ ka gbasa dede sila pɛ Sɔ ha mbwa . Pɛ mbwa , bo nɛ̂ Sɔ bendulsi mbwa pen pɛ hio wi ka tukolo mbonga , na nde ?
58010030	Hazu ɔ ingɔ Sɔ ka tɔa : « Mi bekundiki mɔ , mi bekpe mɔ . » A tɔa fin : « Kongawan begɔn kita ha zu kandɔ pɛa . »
58010031	Yo nɛ̂ gasa mɔ ke mɛ tek ha kɔ tunɔ Sɔ .
58010032	Tazu ɛnɛ agba nɛ mɔ ka bakpa may hinɛ ɛnɛ , ha pata ngimɔ ka Sɔ badonsi sila ɛnɛ nɛ saamɔ pɛa . Ha ngimɔ ɛngi , ɛnɛ bazati nging ha zang bulo ka ɛnɛ bakpa dɔka yeksamɔ ang .
58010033	Ma swe , ɛ baya ɛnɛ nɛ ɛ bade gdangamɔ ha tɛ ɛnɛ ha li wi fɛt . Ma swe fin , ɛnɛ tɛ bo nɛ̂ sɔy pɛ hio wi ndɔng ka bakpa yeksamɔ mɛgi .
58010034	Ɛnɛ bade sɔy ha ngɔtɛ pɛ hio wan-zɔbhɔ . Nɛ ka ɛ bakay toy pɛ ɛnɛ pen nɛnɛ , ɛnɛ badung nɛ totɛ hapata , hazu ɛnɛ ingɔ nde , ɛnɛ nɛ ma kpaamɔ ka dung nɛdedea pentɛ , nɛ ka bebhɔn kpoo .
58010035	Mɛgi , ɛnɛ bhɔn ka ha gdea tazu ɛnɛ ha tɛ Sɔ , hazu Sɔ bekɛ ɛnɛ nɛ gasa mɔ .
58010036	Lɛma nde , ɛnɛ aba sila ɛnɛ nɛ kɔ hazu de nɛ mɔ ka Sɔ ngoya . Ka ɛnɛ de mɛgi , ɛnɛ bekpa mɔ ka wɛnɛ gɔna nua .
58010037	Ha zang takarata pɛa , Sɔ tɔa : « Ngbɔla kanɛ bebe ngimɔ tikiring sɔna , nɛ wi ɛngɛ ka dung ha tɛa , behɔ . A lɛm zik na .
58010038	Nɛ wi ka dung nzeng ha li mi , bebhɔn nɛ zutunɔ nɛ wal mɛkara mi . Ma , ka wɛnɛ laka wala gde , mi lɛm de totɛ tɛ wa na . »
58010039	Pɛ ɔ , ɔ bo nɛ̂ wi ka lak wal mɛkara Sɔ gde na , ɔ lɛm bhondi na . Ma , ɔ bhɔna ka ha mɛkara Sɔ , nɛ a bekpasisi tunɔ pɛ ɔ .
58011001	Ka ma wi mɛkara Sɔ , wɛnɛ ingɔ nɛdedea nde , Sɔ beha wɛnɛ hio mɔ ndɔng ka wɛnɛ gde tazu wa ang . Ngase ka wɛnɛ tɛ zɔk ka mɔa nɛ li wa na , a ingɔ nɛdedea ngbak nde , mɔa ang .
58011002	Hio gasa ngbabafa ɔ bamɛkiri Sɔ . Yo nɛ hazu ɛngi ka Sɔ tɔa dede lingtɛ mbwa .
58011003	Nɛ wal mɛkara Sɔ , ɔ ingɔ long nde , Sɔ dea hio mɔ nzan fɛt nɛ wal wen nu wa . A kuo hio mɔ ka wi zɔk na , de nɛ hio mɔ ka wi zɔk .
58011004	Nɛ wal mɛkara Sɔ , Abel haa dede sadaka ha Sɔ ka pena pɛ Kain . Nɛ ha wen zu mɛkaramɔ pɛa , Sɔ zɔka wɛnɛ tuka nzeng wi , nɛ a mɛkara sadaka pɛa . Ngase ka Abel fea , a bhɔna ka ha wolamɔ ha ɔ nɛ wal mɛkaramɔ pɛa .
58011005	Nɛ wal mɛkara Sɔ , Henok tɛ fe na , nɛ Sɔ kuo wɛnɛ gde ha ngɔn . Ma wi tɛ zɔk wɛnɛ fin na , hazu Sɔ kuo wɛnɛ gde ha ngɔn . Takarata pɛ Sɔ tɔa nde , sɔngsi kuo Henok gde ha ngɔn , Sɔ bade totɛ tɛ wa .
58011006	Ka ma wi tɛ mɛkiri ka Sɔ na , Sɔ lɛm de totɛ tɛ wa na . Hazu wi ka tiki nɛ hapɛtɛ Sɔ hazu gɔ wɛnɛ , dea ka de nde , wia amɛkiri nde , Sɔ ang . Nɛ dea fin nde , wia aing nde , Sɔ bekɛ wi ndɔng ka ki wal mɛ ing wɛnɛ .
58011007	Nɛ wal mɛkara Sɔ , Noe zea nu Sɔ , ka gbaa tazu wa nɛ mbengli ka behɔ . Ngase ka wɛnɛ tɛ zɔk ka mbenglia na , a dea gasa kuga . Nɛ wɛnɛ hinɛ hio nam pɛa kpasa ang . Nɛ wal dea mɛgi , a gɔna kita ha zu hio wi mɔ nzan , nɛ a tɛ bo nzeng ha li Sɔ nɛ wal mɛkara wɛnɛ .
58011008	Nɛ wal mɛkara Sɔ , Abraham zea nu Sɔ , ka saa wɛnɛ mɛ nɛ ha ma mbing kandɔnu . Hazu Sɔ gɔna nu ha wɛnɛ nde , wɛnɛ bekpa kandɔnu ɛngɛ tuka likɔ , Abraham pena nɛ ang , ngase ka wɛnɛ tɛ ing ka bhandia sɔngsi na .
58011009	Nɛ wal mɛkara Sɔ , Abraham dea le tuka tombɔ ha kandɔnu ka Sɔ gɔna nua mɛ ha ha wɛnɛ hinɛ Isaac nɛ Jacob gbesi . Mbwa fɛt dungɔ ha ɔa haki ha zang hio twa ka ɛ dea nɛ la , ndoti nɛ nɛnɛ ngɔn .
58011010	Abraham dea mɛgi hazu a dungɔ ha kera le ɛngɛ ka Sɔ bede , nɛ ka nangaa bedung nɛ nɔa ngi-ngi-ngi .
58011011	Nɛ wal mɛkara Sɔ , Abraham kpaa ngatɛ mɛ gde zang ha Sara , ngase ka mbwa gbɛla fɛt kari , nɛ ngase ka Sara badung nɛ̂ nakomba . Hazu a ingɔ nɛdedea nde , Sɔ nɛ mboazu mɛ lɛmsiri gɔnanu pɛa .
58011012	Yo nɛ̂ ɛngi , hio bem zang ma wi ndang , ngase a gbɛla kuyɛɛ , yɛbha tuka sɔla ha zang ngɔn , nɛ tuka gbala lembe ha nukolo nana-litɔng , ka ɛ lɛm tɔl fɛt na .
58011013	Hio wi ndɔng fɛt badung ka ha mɛkara Sɔ tee kanɛ mbwa fea . Pɛ mbwa , mbwa tɛ kpa hio mɔ ka Sɔ bagɔn nua na . Ma , mbwa zɔka yo nɛ yɛa , nɛ mbwa dea totɛa . Mbwa batɔ se long nde , mbwa ka nɛ̂ hio gɔn-gɛnɛ wi nɛ hio tombɔ ha zu nu ɛngɛ .
58011014	Ka hio wi wolmɔ mɛgi , mbwa osa long nde , mbwa ha kio kpasa le pɛ mbwa .
58011015	Ka bo se nde , mbwa atakiri le ka mbwa guotɛ ang tɛnɛ , ki mbwa bakifiri si nɛ zupata , hazu wal mɛ kifiri badung ang .
58011016	Ma , mbwa dea hɛl mɛ de le ha ma dede le ka pena kotoa . Dede lea , yo nɛ̂ zang ngɔn . Hazu ɛngi , foy tɛ de Sɔ na , ka mbwa saa wɛnɛ nde , Sɔ pɛ mbwa . Kpasawen , a bhɔngara ma gasa le hazu mbwa .
58011017	Nɛ wal mɛkara Sɔ , Abraham bhɔngara mɔ fɛt hazu ha Isaac nɛ sadaka , ha ngimɔ ka Sɔ wea sila wa . Abraham , mɛkara mɛ ha ndanga bewei pɛa nɛ sadaka ha Sɔ , ngase ka Sɔ gɔna nu
58011018	ha wɛnɛ nde : « Mɛ bekpa bin hio bezang nɛ wal Isaac . »
58011019	Abraham ingɔ nde , Sɔ nɛ ngatɛ mɛ tunsi Isaac ha fio . Mɛgi , yo dungɔ tuka nde , Isaac fea fe nɛ a guotɛ fin .
58011020	Nɛ wal mɛkara Sɔ , Isaac wola dede wen ha zu Jacob nɛ Ezau ha wen mɔ ka behɔ ha tɛ mbwa bin .
58011021	Nɛ wal mɛkara Sɔ , Jacob wola dede wen ha zu hio bem pɛ Joseph bwa , ha ngimɔ ka wɛnɛ dungɔ sanga-sanga nɛ fio . A guotɛ tɔn tɛ wa ha zu tongolo pɛa , nɛ a lukoso Sɔ .
58011022	Nɛ wal mɛkara Sɔ , Joseph tɔa ha ngimɔ ka wɛnɛ dungɔ sanga-sanga nɛ fio , nde , hio wi mɔ Israel begbo bin ha kandɔnu Ezipte . Nɛ a haa nu nde , mbwa aku hio gbalatɛ wa gbonɛ ha ngimɔ ɛngi .
58011023	Nɛ wal mɛkara Sɔ , bafa mɛ Moïse nɛ nana wa wuso wɛnɛ ha zang twa lɛm kilize tar hapata bhɛ pɛa . Mbwa zɔka nde , bem ɛngɛ nɛ lɔkaa , nɛ mbwa tɛ yu ke mbonga pɛ kongapora mɔ Ezipte na .
58011024	Nɛ wal mɛkara Sɔ , Moïse ka wɛnɛ gasa kari , a kafa nde , hio wi asa wɛnɛ nde , bekoko pɛ kongapora mɔ Ezipte .
58011025	A mɛkara mɛ kpa yeksamɔ gbesi hinɛ kandɔ pɛ Sɔ , pen nde , wɛnɛ akpa totɛ ma bengimɔ nɛ wal dea gdangamɔ .
58011026	A ingɔ ha zang sila wa nde , ka hio wi bhɛsiri wɛnɛ tuka mbwa bhɛsiri nɛ Mesi , ɛngi nɛ dedea pen nde , wɛnɛ akpa hio dedemɔ mɔ kandɔnu Ezipte . Moïse dea mɛgi , hazu wɛnɛ gdea li wa ha kɛamɔ , ka Sɔ bekɛ bin nɛ wɛnɛ .
58011027	Nɛ wal mɛkara Sɔ , Moïse guotɛ ha kandɔnu Ezipte pen , a tɛ yu ke ngambi pɛ kongapora na . A baa da hazu yo dungɔ tuka nde , wɛnɛ ha zɔka Sɔ ka ɛ lɛm zɔk na .
58011028	Nɛ wal mɛkara Sɔ , Moïse osa wal dea yenga Pake , nɛ a haa nu mɛ ngbanzili tɔk sami ha hio te nutwa yu nde , telenge pɛ fio betɛ gbɛ hio kay bem mɔ kandɔ Israel .
58011029	Nɛ wal mɛkara Sɔ , hio wi mɔ Israel kuo gbɛ nana-litɔng tuka ha kota nu . Ma , ka hio wi mɔ Ezipte kimbolo mɛ ku yo , yo gulo mbwa fɛt mburr .
58011030	Nɛ wal mɛkara Sɔ , hio wi mɔ Israel nɛa nɔ zikiri nɛ le Jéricho ha zang yala mɔrkɔ zanga bwa , nɛ ngeng kin lea gbinɔ fɛt mburr a ha nu .
58011031	Nɛ wal mɛkara Sɔ , Rahab , bhoko-de wanza , baa nɛ dede kɔ hio wi ndɔng ka tɛa nɛ wuso tɛ mbari le Jéricho . Mɛgi , a tɛ fe hinɛ hio wan-de kpandele sungiri nɛ Sɔ na .
58011032	Mi betɔ fin nɛ nge wen ge ? Ngimɔ kɔpa mi mɛ tɔ wen hazu Gedeon , Barak , Samson , Yefte , David , Samuel , nɛ hio wan-tɔkuliwen .
58011033	Nɛ wal mɛkara Sɔ , mbwa gana zu hio mbing kandɔ ha bulo , mbwa dea nzengmɔ , nɛ mbwa kpaa nde , Sɔ dea mɔ ka wɛnɛ bagɔn nu mɛ de . Mbwa gdɔka nu hio dila ,
58011034	mbwa biso hio nga we , mbwa kpɔya ha fio gbapa , mbwa kpaa ngatɛ ha pata mɔka tɛ , mbwa dungɔ nɛ̂ hio ngaya wan-bibulo ka gana zu hio gɔn-gɛnɛ zugili bulo .
58011035	Nɛ wal mɛkara Sɔ , hio ma bhoko kpaa hio ma nam pɛ mbwa nɛ mbinga hazu Sɔ guo mbwa ha fio . Pɛ hio ma , ɛ dea mbwa nɛ buu hɔ ha fio . Ma , ngase ɛngi , mbwa kafa kpɔya ha buu ɛngɛ , hazu mbwa ngoya nde , Sɔ agu mbwa ha fio gde ha ma dede tunɔ ka pena mɔa .
58011036	Pɛ hio ma , ɛ yaa mbwa nɛ ɛ zuro mbwa nɛ zambala . Ɛ sanga hio ma nɛ pɛl bolo pi ha twa zɔbhɔ .
58011037	Ɛ loa hio ma nɛ ta gbɛ . Ɛ gɔna soko hio ma ha binsila bwa , nɛ ɛ gbɛa hio ma nɛ gbapa . Hio ma mbinga dungɔ ha ndota nɛ ngɔn nɛnɛ tuka hio fabha wi . Mbwa yola kotu sami nɛ kotu gbele mbori tuka la . Hio wi yukoto mbwa , nɛ ɛ dea buu nɛ mbwa .
58011038	Mbwa dungɔ ha ndota nɛ zang kpɛnu nɛ hio zu ngari nɛnɛ . Nɛ mbwa dungɔ ha ɔa ha zang hio ngu nɛ ha zang hio lok . Mbwa badung nɛ̂ hio dede wi ka gdanga nzan ɛngɛ tɛ lɛm nɛ mbwa na .
58011039	Sɔ tɔa dede lingtɛ hio wi ndɔng fɛt hazu mbwa mɛkara wɛnɛ . Ma , ngase ɛngi , mbwa tɛ kpa ka mɔ ɛngɛ ka Sɔ bagɔn nua , na .
58011040	Hazu mɔ ka Sɔ bheka , yo nɛ dedea pentɛ hazu ɔ . A bheka nde , mbwa akeri nɛ ɔ tuka nde , wɛnɛ alɛmsiri mɔ fɛt wɛɛ hazu ɔ hinɛ mbwa fɛt gbesi .
58012001	Ka bo nɛ̂ pɛ ɔ , dɔka giliwi ha zikoro ɔ . Yo nɛ̂ ɛ ndɔng fɛt ka bade mɔ nɛ wal mɛkara Sɔ . Hazu ɛngi , ɔ ail hio zio toy fɛt ka dolsi ɔ ha wal mɔ Sɔ pi ha nu , ɔ alak fin gdangamɔ ka hɛl sila ɔ nɛhasa gde , nɛ ɔ asɔwi nɛ nɔa ha kpakpay ka Sɔ gdea ɔ ang , hɔ ha kpogioa .
58012002	Ɔ azɔk kanɛ Jésus , wɛnɛ ka dung nɛ̂ nanga mɛkaramɔ pɛ ɔ , nɛ fin wi ka lɛmsiri yo wɛɛ . A baa sila wa nɛ kɔ ha zang fio ha getakate . A zɔka foy mɔ fio ɛngɛ tuka gbelemɔ , hazu a gdea li wa ha totɛ ka wɛnɛ bekpa nɛ pata . Nɛ sising , wɛnɛ ha dungɔnu ha wekɔ Sɔ , hapɛtɛ solowan pɛ Sɔ .
58012003	Ɛnɛ takiri mɔ hazu Jésus , ha wal ka wɛnɛ kpaa yimtɛ ha kɔ hio wan-de gdangamɔ ka kafa wɛnɛ . Mɛgi , tɛ ɛnɛ akati na , nɛ sila ɛnɛ amɔk na .
58012004	Hazu , ha bio bulo pɛ ɛnɛ sungiri nɛ gdangamɔ , ɛnɛ tɛ zati ka hɔ ha fio na .
58012005	Sɔ mboa ɛnɛ tuka hio bewei , tazu ɛnɛ biso nɛ mbɔla ɛngɛ kari nde ? A batɔ : « Bewei pɔm , ka Kongawan ndulsi mɛ , ka mɛ azɔk yo tuka gbelemɔ na . Nɛ ka wɛnɛ sɛn wen ha mɛ , ka sila mɛ anɔ tɔk na .
58012006	Hazu Kongawan ndulsi nɛ wi ka wɛnɛ ngoy . A zuri nɛ wi ndang ndang fɛt ka wɛnɛ baa tuka bewei pɛa . »
58012007	Mɛgi , ɛnɛ aba sila ɛnɛ ha zang ngamɔ ndɔng , hazu yo dung tuka ndulsomɔ ka bafa ndulsi nɛ bewei pɛa . Ndulsomɔ ndɔng osi nde , ɛnɛ tɛ bo nɛ̂ hio bewei pɛ Sɔ . Hazu , yo nɛ̂ nge bewei ka bafa wa ndulsi na , ge nde ?
58012008	Sɔ ha ndulso hio bewei pɛa fɛt mɛgi . Nɛ ka wɛnɛ ndulsi ɛnɛ na , ki ɛnɛ bo nɛ̂ hio ngbak bewei pɛa na , ma , ɛnɛ nɛ̂ bekɔ sɔna .
58012009	Tazu ɔ agba nɛ hio bafa ɔ mɔ multɛ . Mbwa bandulsi ɔ , nɛ ɔ baa mbwa nɛ zioa . Tuka mɔ dung mɛgi , lɛma ka lɛm nde , ɔ ahil nɛ mɛndi ha si Bafa ɔ mɔ sɔtɛ tuka nde , ɔ adung nɛ zutunɔ .
58012010	Hio bafa ɔ mɔ multɛ dungɔ ha ndulso ɔ ha ma bebe ngimɔ tuka yo lɛma ha li mbwa . Ma , pɛ Bafa ɔ mɔ sɔtɛ , a ndulsi ɔ hazu gbakiri nɛ ɔ nde , ka ɔ adung nɛ nzɔya tuka wɛnɛ .
58012011	Ha ngimɔ ka ɛ ha ndulso ɔ , yo nɛ̂ mɔ ngɔtɛ ha li ɔ , yo bo nɛ̂ mɔ totɛ ha li ɔ na . Ma , ha pataa , wi ɛngɛ ka yamba mɔ ha zang ndulsomɔ , wɛnɛ bekpa hio dede waya ang , yo nde , wɛnɛ bedung nɛ̂ wi ka de nzengmɔ ha zang gaamɔ .
58012012	Hazu ɛngi , ɛnɛ angasisi hio kata kɔ ɛnɛ , ɛnɛ angasisi hio mɔka zigolo ɛnɛ .
58012013	Ɛnɛ ayolsi mbango ka ɛnɛ nɛ nɔ ang tuka nde , wi ka nanga wa sɛkara , alunsiri yo na , ma , a bekpasi .
58012014	Ɛnɛ aki wal mɛ dung nɛ gaa hinɛ hio wi fɛt , nɛ ɛnɛ aki wal mɛ dung nɛ nzɔya ha li Sɔ . Hazu , wi ka de mɛgi na , lɛm zɔk Kongawan na .
58012015	Ɛnɛ pangay yu nde , ma wi betɛ kɔpi dede sila ka Sɔ de ha tɛ hio wi . Nɛ ɛnɛ pangay fin yu nde , ma wi ha soko ɛnɛ betɛ dung tuka panga te , ka kpɔtɛ nɛ bhunziki sila hio dɔka wi nɛ wal gdanga yina pɛa .
58012016	Ɛnɛ pangay yu nde , ma wi ha soko ɛnɛ betɛ tɛ wan-de wanza mana wan-bhɛsiri mɔ Sɔ tuka Ezau . A bagdongi bhandi kay wi pɛa ha bebe ya wa hazu tasi yɔngamɔ ndang .
58012017	Ɛnɛ ingɔ nde , ha pataa , wɛnɛ ngoya nde , bafa wa awol dede wen ha zu wa . Ma , bafa wa kafa , hazu wal mɛ kifiri sila wa bo fin na , ngase ka Ezau kio yo nɛ hea kwa .
58012018	Ha ngimɔ ka ɛnɛ tiko hapɛtɛ Sɔ , ɛnɛ tɛ de mɔ tuka kandɔ Israel na . Mbwa tiko nɛ hapɛtɛ ngari Sinai , ka mbwa lɛma ndɔ nɛ kɔ . Mbwa zɔka gasa we , ngɛ-ngɛ-ngɛ tutum , nɛ gbabok .
58012019	Mbwa zea gɛl dɔma mbia nɛ ma ngagɛl ha gdɔra . Ka mbwa zea gɛl Sɔ mɛgi , ke baa mbwa nɛ mbwa gɔa nde , ka wɛnɛ atɔ fin ma wen ndang ha mbwa na .
58012020	Hazu mbwa tɛ lɛm ba sila nɛ haanu pɛa na . A haa nu nde : « Wi fɛt ngase ma sari ka ndɔ ngari ɛngɛ , ɛ alo wɛnɛ nɛ ta gbɛ . »
58012021	Hio mɔ ka mbwa zɔka haki , yo dungɔ nɛ̂ gasa mɔ ke . Ngase Moïse nɛ pɛa tɛ tɔa : « Ke ha dea mi , nɛ tɛ mi ha yaka tututu . »
58012022	Ma , pɛ ɛnɛ , yo nɛtɛ . Ɛnɛ tiko nɛ hapɛtɛ ngari Sion , ha Jérusalem mɔ ngɔn , le pɛ tunɔ Sɔ , ka hio telenge zemyeke dung ang .
58012023	Ɛnɛ tiko nɛ hapɛtɛ wesara may yenga pɛ hio kay bem pɛ Sɔ , ka ling mbwa ha zang takarata ha ngɔn . Ɛnɛ tiko nɛ hapɛtɛ Sɔ ka gɔn kita ha zu hio wi fɛt , nɛ fin hapɛtɛ sɔtɛ hio nzeng wi ka Sɔ lɛmsara mbwa wɛɛ kari .
58012024	Ɛnɛ tiko nɛ hapɛtɛ Jésus , wan-bhɔngiri mbombe mbon ha soko Sɔ hinɛ hio wi . Ɛnɛ tiko nɛ hapɛtɛ tɔktɛ Jésus ka sɛa hazu sasisi wi . Mɛgi tɔktɛ Jésus kuo ma dede kasi tɛnɛ , bo tuka pɛ Abel na .
58012025	Ɛnɛ pangay yu nde , ɛnɛ betɛ kafi zea wi ɛngɛ ka tɔ wen ha ɛnɛ . Hio wi mɔ Israel bakafi zea wi ka gbaa tazu mbwa nɛ wen pɛ Sɔ hakɛ ha zu nu , nɛ mbwa tɛ kpɔy ha ndulsomɔ na . Mɛgi , ka ɔ kafi zea wi ka guotɛ ha ngɔn tɛnɛ , ɔ lɛm kpɔy ha ndulsomɔ ndang na .
58012026	Sɔngsi bhee gɛl Sɔ bafesi nu , nɛ sising , Sɔ gɔna nu ha ɔ nde : « Ze ndang fin , mi befesi nu , nɛ bo sɔna nɛ̂ nu na , ma , ngɔn nɛ nu fɛt . »
58012027	Hio wen ndɔng , ka tɔ « Ze ndang fin » , yo gbasa long nde , hio mɔ fɛt ka Sɔ dea , beyak nɛ yo beyɛmili . Mɛgi , hio mɔ ka bebhɔn , yo bedung sɔna nɛ̂ hio mɔ ka ɛ lɛm mɛ fesi yo na .
58012028	Nɛ Sɔ haa ɔ wal mɛ le ha kongakandɔ ɛngɛ ka ɛ lɛm mɛ fesi na . Mɛgi , ɔ aha oeba ha wɛnɛ nɛ wal dea dede tom ha wɛnɛ nɛ mɛndi nɛ ke .
58012029	Hazu Sɔ pɛ ɔ dung tuka we ka besisi mɔ fɛt .
58013001	Ɛnɛ abhɔn ka ha ngoya may tuka hio ya ha Christ .
58013002	Ka tazu ɛnɛ abisi nɛ baa hio gɛnɛ nɛ dede kɔ ha soko ɛnɛ na . Hazu nɛ wal baa hio gɛnɛ mɛgi , hio ma wi baba hio telenge , ngase ka mbwa ing yo na .
58013003	Tazu ɛnɛ agba nɛ hio wan-zɔbhɔ tuka ɛnɛ ha twa zɔbhɔ hinɛ mbwa gbesi . Hio wi ndɔng ka kpa yukotomɔ , tazu ɛnɛ agba nɛ mbwa tuka ɛnɛ ha kpaa yukotomɔ hinɛ mbwa gbesi .
58013004	Ɛnɛ aba wen sio may nɛ zioa . Ngase wei , ngase ko pɛa ade wanza na . Hazu Sɔ begɔn kita ba nɛ wi ndɔng ka de mɔ nɛtum-nɛtum , nɛ ka de wanza .
58013005	Ka wɔ mbɔli agan zu deamɔ pɛ ɛnɛ na , ma , ɛnɛ ade totɛ hazu mɔ ka dung ha kɔ ɛnɛ . Hazu Sɔ tɔa : « Mi lɛm mɛ ndekiri mɛ ndang na . Nɛ mi lɛm lak mɛ gde ndang na . »
58013006	Hazu ɛngi , ɔ fɛt beba da nɛ tɔ : « Kongawan nɛ̂ wan-gbakiri mi , mi lɛm yu ke ma mɔ ndang na . Yo nɛ̂ nge gdangamɔ ka ma wi bede ha tɛ mi , ge nde ? »
58013007	Tazu ɛnɛ agba nɛ wi ndɔng ka bangbɔsi ɛnɛ nɛ bosia ha wal mɔ Sɔ , nɛ ka batɔ wen pɛ Sɔ ha ɛnɛ . Tazu ɛnɛ agba nɛ wal ka mbwa bade nɛ mɔ hɔ ha fio . Ɛnɛ amɛkiri Sɔ tuka ka mbwa bamɛkiri nɛ .
58013008	Jésus-Christ ka nɛ̂ ndang tɛ wa , mɛmbalasɔ , swe mɛsɛ , kpoo nɛ kpoo .
58013009	Hio ma wi tɛ bo ha osa hio gɔn-gɛnɛ osamɔ nɛtɛ-nɛtɛ . Ka mbwa ayɔsisi ɛnɛ na . Nɛ dedea nde , sila ɛnɛ akpa ngatɛ nɛ wal dede sila pɛ Sɔ , bo nɛ wal hio haanu hazu yɔngamɔ na . Hio wi ka de mɔ lɛm nɛ hio haanu ndɔng , tɛ kpa ma dedemɔ ndang ang na .
58013010	Hio wan-hasadaka ka de tom ha twa Sɔ hakɛ ha nu , mbwa tɛ kpa wal mɛ yɔng mɔ ha bhandi ha sadaka pɛ ɔ , na .
58013011	Gasa wan-hasadaka pɛ hio zuife dung mɛ ku tɔk sari le nɛ ha nzɔy bhandi fɛt hazu ha yo ha Sɔ tuka sadaka zosi nɛ hio sɛmbɔ . Nɛ wɔl saria , ɛ dung mɛ ku yo nɛnɛ besisi ha gdong kin .
58013012	Yo nɛ̂ hazu ɛngi , ka Jésus fea ha gdong kin le tuka nde , wɛnɛ agde kandɔ pɛa nɛ nzɔya nɛ wal tɔktɛ wa .
58013013	Mɛgi , ɔ agbo nɛ ha gdong kin nde , ka hio wi abhɛsiri ɔ hinɛ wɛnɛ gbesi .
58013014	Hazu , hakɛ ha zu nu , ɔ bo nɛ ma kpasa le ka bebhɔn na . Ma , ɔ nɛ hɛl mɔ le ɛngɛ ka betɛ bin .
58013015	Mɛgi , ɔ aha sadaka lukosomɔ ha Sɔ ngimɔ fɛt nɛ wal Jésus . Yo nde , ɔ abhɔn ka ha lukoso ling Sɔ nɛ wal hio wen nu ɔ .
58013016	Ka tazu ɛnɛ abisi nɛ dea dedemɔ nɛ dea ngay ha tɛ may na , hazu yo nɛ̂ tili sadaka mɛgi ka ha totɛ ha Sɔ .
58013017	Ɛnɛ aze nu hio wi mɔ zu ɛnɛ , nɛ ɛnɛ ahil nɛ mɛndi ha si mbwa . Hazu mbwa ha pama tunɔ pɛ ɛnɛ , nɛ mbwa betɔ bin pata tom pɛ mbwa ha Sɔ . Ka ɛnɛ ze nu mbwa , mbwa bede tom pɛ mbwa nɛ totɛ . Hazu , ka mbwa de tom pɛ mbwa nɛ tɔatɛ , ki yo lɛm mɛ gbakiri ɛnɛ ndang na .
58013018	Ɛnɛ gɔ Sɔ hazu ɔ . Ɔ ingɔ nɛdedea nde , ingɔmɔ sila pɛ ɔ nɛ saa , hazu ɔ ngoya de dedemɔ ha zang mɔ fɛt .
58013019	Mi mbo ɛnɛ nɛkpasa nde , ɛnɛ agɔ Sɔ ka mi akifiri si ha pɛ ɛnɛ nɛhasa .
58013020	Sɔ , wan-ha gaamɔ , guo Kongawan pɛ ɔ , Jésus , ha soko hio fio wi yunɛ . Wɛnɛ nɛ̂ gasa zaoro sami , ka tɔktɛ wa bhɔngara mbon ɛngɛ ka bebhɔn kpoo .
58013021	Sɔ alɛmsiri ɛnɛ mɛ de hio dedemɔ fɛt , ka sila wa ngoya nde , ɛnɛ ade . Nɛ wal Jésus-Christ , wɛnɛ aha ɛnɛ ngatɛ mɛ de mɔ ka ha totɛ ha wɛnɛ . Lɛkɛ-lɛkɛmɔ ha kɔ Jésus-Christ kpoo nɛ kpoo . Amen .
58013022	Hio ya mi , mi alnu ha ɛnɛ nde , ɛnɛ akonzi hio wen mbɔla ndɔng ha zang sila ɛnɛ . Hazu mi ngɛraka kanɛ dɔ wen ha ɛnɛ .
58013023	Ɛnɛ aing nde , ɛ gbosasa ya ɔ , Timothée , ha twa zɔbhɔ kari . Ka wɛnɛ hɔa ha pɔm nɛhasa , mi beku wɛnɛ nɛnɛ haki ha zɔka ɛnɛ .
58013024	Ɛnɛ afan hio wi mɔ zu ɛnɛ fɛt , nɛ fin hio wi pɛ Sɔ fɛt . Hio ya ha Christ mɛ kandɔnu Itali fana ɛnɛ .
58013025	Sɔ ade dede sila ha tɛ ɛnɛ fɛt .
59001001	Yo nɛ̂ mi , Jacques , wan-tom pɛ Sɔ nɛ pɛ Kongawan Jésus-Christ , ha ngɛriki takarata ɛngɛ ha ɛnɛ , hio kandɔ Israel ka yambala nɛ ha zu nzan fɛt . Mi fana ɛnɛ fɛt nɛdedea .
59001002	Hio ya mi , ka tili yeksamɔ nɛtɛ-nɛtɛ ha wea sila ɛnɛ , ɛnɛ azɔk yo tuka gasa totɛ .
59001003	Hazu ɛnɛ ingɔ nde , ka ɛnɛ bhɔn ha mɛkara Sɔ ha zang yeksamɔ ndɔng , yo bede nde , ɛnɛ adung nɛ yikosila ngi-ngi-ngi .
59001004	Nɛ yo lɛma nde , ɛnɛ adung nɛ yikosila kanɛ kpogio . Ka ɛnɛ de mɛgi , ɛnɛ belɛm wɛɛ , nɛ ma mɔ ndang lɛm kɔpi ɛnɛ na .
59001005	Ka ma wi ha soko ɛnɛ bo nɛ mbaramɔ na , dea nde , wɛnɛ agɔ yo ha kɔ Sɔ ka beha yo ha wɛnɛ . Hazu Sɔ ha mɔ ha wi fɛt nɛ dede sila . Wi ka gɔ mɔ ha kɔ wa , Sɔ sɛn wen ha wɛnɛ na .
59001006	Ma , ka wɛnɛ gɔ ma mɔ ha kɔ Sɔ , lɛma nde , wɛnɛ agde tazu wa fɛt ha tɛ Sɔ . Ka wɛnɛ adung nɛ siokafɛ ha sila wa ndang na . Hazu , wi ka sikafɛ , dung tuka tongbasali , ka bok il fesi nɛtum .
59001007	Ka ma wi tuka ɛngi atakiri nde , a bekpa ma mɔ ha kɔ Kongawan , ndang na .
59001008	Hazu wɛnɛ nɛ sila bwa , nɛ a nɛ nɔ zelem-zelem ha wal pɛa fɛt .
59001009	Ya ha Christ , ka dung nɛ̂ fabha wi , lɛma nde , wɛnɛ ade totɛ hazu Sɔ guo wɛnɛ gde ha ngɔn .
59001010	Nɛ ya ha Christ , ka dung nɛ̂ wan-kpamɔ , lɛma nde , wɛnɛ ade totɛ hazu Sɔ hilso wɛnɛ kari . Ey , wan-kpamɔ bepen tuka do bɛlɛ .
59001011	Ka swe baa nɛ nga gbɛngamɔ , bɛlɛ bekoti , doa betek , nɛ lɔkatɛ pɛa bekari . Yo gbesi nɛ wan-kpamɔ , a bebhondi ha kio kpaamɔ pɛa .
59001012	Totɛ ha wi ka dung nɛ yikosila ha zang sɛbhalamɔ . Hazu ka Sɔ zɔka nde , sɛbhalamɔ tɛ gan zu wa na , a beha wɛnɛ tunɔ kpoo . Ɛngɛ nɛ̂ kɛamɔ ka Sɔ gɔna nu mɛ ha ha wi fɛt , ka ngoya wɛnɛ .
59001013	Ka mɔ sɛbhala ma wi , ka wɛnɛ atɔ nde , yo nɛ̂ Sɔ ha sɛbhili wɛnɛ , na . Hazu ma mɔ lɛm sɛbhili Sɔ mɛ de gdangamɔ na . Nɛ Sɔ nɛ tɛ wa sɛbhili wi ndang na .
59001014	Yo nɛ̂ gdanga golamɔ pɛ wi ndang ndang ka sɛbhili wɛnɛ hazu mbɔmbili wɛnɛ pi ha li sak .
59001015	Hapata gdanga golamɔ beba zang , nɛ yo bebhɛ sɛmbɔ . Nɛ ka sɛmbɔ kpɔatɛ kari , yo bebhɛ fio .
59001016	Hio ya mi ka mi ngoya gdang , ka ɛnɛ aosili ɛnɛ nɛ tɛ ɛnɛ na .
59001017	Dedemɔ nɛ mɔ fɛt , ka lɛma wɛɛ , gutɛ ha ngɔn . Yo nɛ̂ Sɔ ha tomsi yo tɛnɛ . Wɛnɛ dea swe nɛ ze nɛ hio sɔla fɛt , ka yoloa bekpali nɛ tu . Ma , pɛa yo bo mɛgi ndang na .
59001018	Yo nɛ̂ wɛnɛ nɛ tɛ wa ha ngoy mɛ ha ɔ tunɔ kpoo . A haa yo ha ɔ nɛ wal wen pɛa ka dung nɛ̂ tɛwen , tuka nde , ɔ adung hio bosi wi ha soko mɔ fɛt ka wɛnɛ dea .
59001019	Hio ya mi ka mi ngoya gdang , tazu ɛnɛ agba nde , lɛma nde , ɛnɛ adung gdungɛ-gdungɛ mɛ lɛngi zala . Ka ɛnɛ awolmɔ nɛhasa na , nɛ ka ɛnɛ ade yimsila mbalang na .
59001020	Hazu , ha ngimɔ yimsila , wi lɛm de mɔ ka dung nzeng ha li Sɔ na .
59001021	Mɛgi , ɛnɛ lak mɔ nzing nɛ gdangamɔ fɛt gde . Ɛnɛ ze nɛ mɛndi wen ka Sɔ lesisi ha zang sila ɛnɛ . Hazu wen ɛngɛ lɛma kpasisi tunɔ pɛ ɛnɛ .
59001022	Ɛnɛ de mɔ lɛm nɛ wen pɛ Sɔ , ka ɛnɛ aze yo sɔna nɛ zala na ! Ka ɛnɛ ze ze sɔna , ki ɛnɛ osala tɛ ɛnɛ nɛ pɛ ɛnɛ tɛ .
59001023	Hazu wi ka ze wen pɛ Sɔ ze sɔna , nɛ ka de toma na , wɛnɛ gbesi tuka wi ka zɔk li wa ha mɔ-zɔk li .
59001024	Ka wɛnɛ zɔka li wa kari , a pena , nɛ tazu wa biso nɛhasa nɛ zizi zang li wa .
59001025	Ma , totɛ ha wi ka gɛri mbonga pɛ Sɔ gdoo , nɛ ka de tom lɛm nɛ yo . Wɛnɛ tɛ ze yo sɔna nɛ zala na , nɛ tazu wa tɛ bisi nɛ yo na . Ma , wɛnɛ ha pama mbonga pɛ Sɔ , ka lɛma wɛɛ , nɛ ka gde ɔ sɛɛ . Mɛgi wɛnɛ bedung nɛ totɛ ha deamɔ pɛa .
59001026	Wi ka ba nu wa na , ma , ka takiri nde , tom Sɔ pɛa nɛdedea , wɛnɛ osala tɛ wa , nɛ tom Sɔ pɛa nɛgbelea .
59001027	Wi ka ngoy de kpasa nɛ nzeng tom ha li Sɔ , Bafa ɔ , lɛma nde , wɛnɛ apam hio begula nɛ hio nagula ha zang yeksamɔ , nɛ wɛnɛ akafi mɛ de hio gdangamɔ pɛ nzan .
59002001	Hio ya mi , ɛnɛ mɛkara lɛkɛ-lɛkɛ Kongawan pɛɔ , Jésus-Christ . Mɛgi , ka ɛnɛ agba soko hio wi na .
59002002	Ɛnɛ zɔk mɔ tuka ɛngɛ : Hio wi bwa hɔa tɛ le ha soko wesara may pɛ ɛnɛ , ndang yola hio dede la nɛ konga gbɛbolo ha bhanza kɔ wa , ndang nɛ̂ fabha wi , a yola pɛa nɛ hio gba la .
59002003	Mɛgi , ɛnɛ baa wi ɛngɛ ka yola dede la nɛ zioa , nɛ tɔa : « Ɛnɛ tɛ tɛ dungnu hakɛ ha dede kiti . » Nɛ ɛnɛ tɔa ha fabha wi : « Mɛ yol pɛ mɛ hakɛ ha ngɔn , mana mɛ dung haki ha nu . »
59002004	Ka ɛnɛ de mɔ mɛgi , ɛnɛ gbaa soko wi kari . Ɛnɛ tɛ bo nɛ̂ wi ka gɔn kita nɛ wal gdanga takaramɔ , na nde ?
59002005	Hio ya mi ka mi ngoya gdang , ɛnɛ ze nɛdedea : Sɔ weka hio fabha wi mɔ nzan nde , mbwa adung nɛ̂ wan-kpamɔ nɛ wal mɛkara Jésus-Christ , nɛ nde , mbwa akpa Kongakandɔ pɛa , ka wɛnɛ bagɔn nua mɛ ha nɛ likɔ ha hio wi ka ngoy wɛnɛ .
59002006	Pɛ ɛnɛ , ɛnɛ ha bhɛsara hio fabha wi . Ma , bo nɛ̂ hio wan-kpamɔ ha yukiti ɛnɛ , nɛ ha ku ɛnɛ nɛnɛ ha li kita , na nde ?
59002007	Nɛ yo bo nɛ̂ mbwa ka fɛngsi dede ling Jésus-Christ ka ɛ saa ha zu ɛnɛ , na nde ?
59002008	Takarata pɛ Sɔ osi mbonga pɛ Kongakandɔ pɛa nde , « Mɛ ngoy ma mɛ tuka tɛ mɛ . » Ey , ka ɛnɛ lɛmsiri mbonga ɛngɛ , yo nɛ dedea pentɛ .
59002009	Ma , ka ɛnɛ bhɔn ka ha gbaa soko hio wi , ɛnɛ dea gdangamɔ , nɛ mbonga pɛ Sɔ befundi ɛnɛ hazu ɛnɛ tukolo yo .
59002010	Ka ma wi de mɔ lɛm nɛ wen mbonga fɛt , ma , ka wɛnɛ laka ma mbonga ndang gde , yo osa nde , a tukolo hio wen mbonga fɛt mburr .
59002011	Ey , ndangtɛ Sɔ ka haa nu nde , ka mɛ ade wanza na , yo nɛ̂ wɛnɛ fin ha tɔ nde , ka mɛ agbɛ wi na . Mɛgi , ngase ka mɛ tɛ de wanza na , ma , mɛ gbɛa wi , yo tɔ nde , mɛ tukolo mbonga fɛt kari .
59002012	Hazu ɛngi , ha wolamɔ nɛ ha deamɔ pɛ ɛnɛ fɛt , ɛnɛ aing nde , Sɔ begɔn kita ha zu ɛnɛ lɛm nɛ mbonga ɛngɛ , ka gde ɛnɛ sɛɛ .
59002013	Hazu , wi ka de kobhe tɛ ma wa na , Sɔ lɛm de fin kobhe tɛ wia ha ngimɔ kita na . Ma , wi ka de kobhe tɛ wi , Sɔ lɛm gɔn kita ba wɛnɛ na .
59002014	Hio ya mi , ka ma wi tɔ nde , wɛnɛ mɛkara Sɔ , nɛ deamɔ lɛm nɛ yo bona , ɛngi bede nɛ ge ? Mɛkara Sɔ tuka ɛngi bekpasisi wɛnɛ mɛng ?
59002015	Mana hio ma ya ha Christ bo nɛ la mɛ yol na , nɛ yɔngamɔ kɔpa mbwa .
59002016	Ka ma wi ha soko ɛnɛ tɔ ha mbwa : « Ɛnɛ si nɛdedea , ɛnɛ ayol latɛ gangmɔ , nɛ ɛnɛ ayɔngmɔ zang ɛnɛ adon ! » Ma , ɛnɛ tɛ ha yɔngamɔ nɛ latɛ ha mbwa na , ɛngi bede nɛ ge ?
59002017	Yo gbesi nɛ mɛkara Sɔ . Ka deamɔ lɛm nɛ yo bona , mɛkaramɔ tɛ bo nɛ̂ fio mɔ .
59002018	Ka ma wi tɔ : « Hio ma wi mɛkara Sɔ , nɛ hio ma de pɛ mbwa nɛ dedemɔ . » Mɛgi , mi bekifiri wen : « Ka mɛ de dedemɔ na , mɛ beosi ha mi nde , mɛ mɛkara Sɔ , mɛng ? Mi beosi ha mɛ nde , mi mɛkara Sɔ , nɛ wal dede deamɔ pɔm . »
59002019	Mɛ mɛkara nde , Sɔ nɛ̂ ndang sɔna ? Ey , mɛ dea nɛdedea . Hio gdanga sɔtɛ fin mɛkara mɛgi , nɛ sila mbwa gɔn nɛ ke .
59002020	Mɛ nɛ̂ tum wi ! Tazu mɛ agba nde , ka mɛ mɛkara Sɔ nɛ deamɔ lɛm nɛ yo bona , ɛngɛ nɛ gbelea .
59002021	Ngbabafaɔ , Abraham kuo bewei pɛa , Isaac , hazu gbɛ de nɛ sadaka ha Sɔ . Yo bo nɛ̂ hazu deamɔ ɛngi , ka Sɔ baa wɛnɛ tuka nzeng wi , na nde ?
59002022	Yo gbasa long nde , Abraham mɛkara Sɔ nɛ a dea mɔ lɛm nɛ yo gbesi , nɛ nde , hio deamɔ pɛ Abraham lɛmsara mɛkaramɔ pɛa wɛɛ .
59002023	Mɛgi , wen ɛngɛ ha zang takarata pɛ Sɔ lɛmsara tɛ : « Abraham mɛkara Sɔ , nɛ Sɔ baa wɛnɛ tuka nzeng wi hazu mɛkaramɔ pɛa . » Nɛ Sɔ saa wɛnɛ nde , dan wa .
59002024	Hazu ɛngi , ɛnɛ zɔka nde , Sɔ ba wi tuka nzeng wi nɛ wal deamɔ pɛa , yo bo sɔna nɛ wal mɛkaramɔ pɛa na .
59002025	Yo badung fin gbesi hinɛ Rahab , bhoko-de wanza . A baa hio wan-mbari bhandi pɛ ngana mɔ kandɔ Israel nɛ dede kɔ , nɛ a osa ha mbwa ma wal mɛ yu nɛ mɔ pen . Yo bo nɛ̂ hazu deamɔ ɛngi , ka Sɔ baa wɛnɛ tuka nzeng wi , na nde ?
59002026	Kpasawen , ka ɔmi bo fin na , wi fea kari . Gbesi tuka ɛngi , ka deamɔ bona , mɛkaramɔ fea kari .
59003001	Hio ya mi , ka dɔka wi ha soko ɛnɛ aki wal mɛ dung wan-osimɔ ha wal mɔ Sɔ na . Hazu ɛnɛ ingɔ nde , Sɔ begɔn kita ha zuɔ , hio wan-osimɔ , nɛngaya pen pɛ hio mbingwi .
59003002	Ɔ hinɛ ɛnɛ fɛt ha yɔa mɔ nɛdɔka . Ka ma wi yɔ mɔ nɛ wal wen nu wa na , wɛnɛ lɛma wɛɛ , nɛ a ingɔ gana zu tɛ wa fɛt .
59003003	Ɔ pi lakamba ha nu hio yanga nde , ka mbwa aze nuɔ . Mɛgiɔ ngbɔsi olo tɛ mbwa fɛt .
59003004	Ɛnɛ zɔk fin hio gasa kuga . Ngase ka kuga heang , nɛ ka gbabok ha ilo yo , wi ngbɔsi yo nɛ bebe yenda ha wal ka wan-ba kuga ngoya .
59003005	Lembe wi ka fin mɛgi . Ngase ka lembe nɛ bebea ha soko hio gbakɔtɛ , wɛnɛ ha suotɛ hazu hio gasa wen . Nɛ fin gbesi , bebe we tikiring lɛma gde we ha gasa kombɔ gbukup .
59003006	Mɛgi , lembe wi gbesi tuka we . Tili gdangamɔ mɔ nzan fɛt ha zanga . Wɛnɛ nɛ̂ ma gbakɔtɛ wi , nɛ a gdangsi kilitɛ fɛt . Angiri nɛ bhɛ gbo ha fio , a ku we ha bhandi we ka bisi na , hazu lɛ ha tɛ wi .
59003007	Wi lɛma gan zu tili sari fɛt : Hio sari bɛlɛ , hio nɔy , hio sari ka hay nɛ nu , nɛ hio kɔyɔ . Ey , wi gana zu mbwa fɛt kari .
59003008	Ma , ka bo nɛ̂ pɛ lembe , ma wi ka lɛma gan zu wa bona . Wɛnɛ nɛ̂ ma gdangamɔ ka wi lɛm dol na . A dona nɛ gdanga yina gbɛ wi .
59003009	Nɛ lembe ɛngɛ , ɔ ha lukoso Kongawan , Bafaɔ . Nɛ ndangtɛ lembe ɛngɛ fin , ɔ ha foma hio wi ka Sɔ dea ba nɛ may hinɛ wɛnɛ .
59003010	Lukosomɔ nɛ fomi ha gboa ha ndangtɛ nu wi . Hio ya mi , kaɔ ade mɔ mɛgi ndang na .
59003011	Dede li nɛ gdanga li lɛma gbo ha ndangtɛ nzɔngɛ nde ?
59003012	Hio ya mi , te fige lɛm way waya olive na . Nɛ te vigne lɛm way waya fige na . Mɛgi , li mɛ nɔ , nɛ li mɔ ngongele lɛm gbo ha ndangtɛ nzɔngɛ na .
59003013	Ka ma wi ha soko ɛnɛ zɔk tɛ wa tuka wi ka dung nɛ mbaramɔ nɛ ingɔmɔ , lɛma nde , wɛnɛ agbasi yo nɛ wal dede mɔ , ka wɛnɛ de nɛ mɛndi nɛ mbaramɔ .
59003014	Ma , ka ɛnɛ de nga sila nɛ ɛnɛ ha kio wen sungiri nɛ may , ka ɛnɛ asutɛ na . Ɛngi tɛ bo nɛ̂ kiforo tɛwen ha dalo .
59003015	Tili mbaramɔ mɛgi gutɛ ha pɛ Sɔ tɛnɛ na . Yo nɛ̂ mɔ nzan nɛ mɔ multɛ , nɛ yo tɛ nɛ wal Satan .
59003016	Hazu , ha bhandi ka nga sila nɛ kio wen dung ang , tukolomɔ nɛ tili gdangamɔ nɛtɛ-nɛtɛ dung ang fin .
59003017	Ma , wi ka dung nɛ mbaramɔ ka gutɛ ha pɛ Sɔ tɛnɛ , wia dung pɛa nɛ saa nɛ gaa , wɛnɛ de ngay , wɛnɛ nɛ mɛndi , wɛnɛ de kobhe tɛ wi , nɛ wɛnɛ de dedemɔ swe fɛt . A gba soko wi na , nɛ a bo nɛ gdanga dambari na .
59003018	Hio wi ndɔng ka gde gaamɔ ha soko hio wi , mbwa dung tuka wan-pɛ kpalmɔ . Nɛ waya ka mbwa bebhi , yo nɛ̂ nzeng deamɔ .
59004001	Goto mɔya nɛ tumbɔ ka dung ha soko ɛnɛ , yo gutɛ ha ndɔ tɛnɛ ge nde ? Yo tɛ nɛ wal gdanga golamɔ pɛ ɛnɛ ka bi bulo ha tɛ ɛnɛ .
59004002	Ɛnɛ ha gola mɔ , ka ɛnɛ kpa na , nɛ ɛnɛ gbɛ wi ha wena . Ɛnɛ ha gdea sila ha tɛ ma mɔ , ka ɛnɛ lɛm kpa yo na . Yo nɛ̂ ɛngi ka gde ɛnɛ ha mɔya nɛ ha bio tumbɔ ha soko may . Ɛnɛ kpa mɔ ka ɛnɛ ngoya na , hazu ɛnɛ gɔ yo ha kɔ Sɔ na .
59004003	Nɛ ka ɛnɛ gɔ mɔ ha kɔ Sɔ , a lɛm ha yo ha ɛnɛ na , hazu ɛnɛ gɔ yo nɛ gdanga takaramɔ . Ɛnɛ gɔ yo sɔna hazu gdangsi yo lɛm nɛ golamɔ pɛ ɛnɛ .
59004004	Ɛnɛ , hio wan-yambala zu ha li Sɔ , ɛnɛ ing nde , dea gdidan hinɛ nzan , yo nɛ̂ sungoro Sɔ . Mɛgi , wi fɛt , ka ngoy dea gdidan hinɛ nzan , a tɛ bo nɛ̂ ngana pɛ Sɔ .
59004005	Ha zang takarata pɛ Sɔ ɛ ngɛraka : « Sɔ ha dea gula hazu sɔtɛ ka wɛnɛ gdea ha tɛ ɔ . » Ɛnɛ baa yo tuka gbele wen nde ?
59004006	Ma , ngase ɛngi , Sɔ ha dea dede sila ha tɛ ɔ nɛnɛ , gbesi tuka ɛ bangɛriki ha zang takarata pɛa : « Sɔ sungiri hio wan-sutɛ , ma , a de dede sila ha tɛ wi ka hil nɛ mɛndi . »
59004007	Mɛgi ɛnɛ hil nɛ mɛndi ha si Sɔ . Ɛnɛ zati ha li Satan , nɛ wɛnɛ beyu ɛnɛ pen nɛyɛa .
59004008	Ɛnɛ tiki tɛ ha pɛ Sɔ , nɛ Sɔ fin betɛ sanga nɛ ɛnɛ . Ɛnɛ hio wan-de gdangamɔ , ɛnɛ tay kɔ ɛnɛ ! Nɛ ɛnɛ hio wan-sila bwa , ɛnɛ sasisi sila ɛnɛ !
59004009	Ɛnɛ de ngɔtɛ hazu gdanga deamɔ pɛ ɛnɛ . Ɛnɛ lokitɛ nɛ he kwa . Ɛnɛ kifiri mami pɛ ɛnɛ ha kwa , nɛ totɛ ha ngɔtɛ .
59004010	Ɛnɛ hil nɛ mɛndi ha si Kongawan , nɛ wɛnɛ begu ɛnɛ gde ha ngɔn .
59004011	Hio ya mi , ka ɛnɛ atɔ gdanga lingtɛ may na . Wi ka tɔ gdanga lingtɛ ya wa , nɛ ka gɔn kita ha zu wa , a tɔa gdanga lingtɛ mbonga pɛ Sɔ , nɛ a gɔna kita ha zua . Ka mɛ gɔna kita ha zu mbonga ɛngɛ , yo tɔ nde , mɛ pam mbonga fin na , ma , mɛ tɛ bo nɛ̂ wan-gɔn kita .
59004012	Sɔ ndang sɔna nɛ̂ wan-ha mbonga nɛ wan-gɔn kita . Yo nɛ̂ wɛnɛ ka lɛma kpasisi wi , nɛ ka lɛma bhondisi wi . Ma , pɛ mɛ , mɛ ba tɛ mɛ tuka o mɛ gɔn kita ha zu ma mɛ , o nde ?
59004013	Ɛnɛ pangay , ɛnɛ ka tɔ : « Mɛsɛ mana mɔsaaɔ benɛ ha ma gasa le . Ɔ bedung haki lɛm bɛlɛ ndang , ɔ begdongi mɔ , nɛɔ bekpa tonga . »
59004014	Ɛnɛ ingɔ mɔ ka behɔ nɛ bhisiri nde ? Way , tunɔ pɛ ɛnɛ dung tuka kutu ka bhɔn pata yɛ na , hapata yo yɛmala fin .
59004015	Ɛngɛ nɛ̂ mɔ ka ɛnɛ lɛma tɔ : « Ka Kongawan ngoya nde , ɔ adung nɛ zutunɔ , ɔ bede mɔ mɛgi , manaɔ bede mɔ mɛgɛ . »
59004016	Ma , sising , ɛnɛ ha suotɛ , nɛ ɛnɛ ha lukoso tɛ . Tili suotɛ mɛgi fɛt , yo nɛ gdanga .
59004017	Mɛgi , wi ka ingɔ wal mɛ de dedemɔ , nɛ ka de yo na , wia dea gdangamɔ .
59005001	Ɛnɛ , hio wan-kpamɔ , ɛnɛ pangay ! Ɛnɛ he kwa nɛ ɛnɛ tɔ tɛ bingiri hazu dɔka yeksamɔ ka ɛnɛ bekpa .
59005002	Kpaamɔ pɛ ɛnɛ ha mbɔla . Nzɛkɛlɛ ha yɔnga hio la pɛ ɛnɛ .
59005003	Ngongele ha yɔnga mbɔli pɛ ɛnɛ . Ngongele ɛngɛ befundi ɛnɛ , nɛ yo bebesisi multɛ ɛnɛ tuka we . Ngase ka yo tɛ bo nɛ̂ kpogio ngimɔ , ɛnɛ bhɔna ka ha wesara kpaamɔ pɛ ɛnɛ gde nɛtɛ .
59005004	Zɔk , ɛnɛ osala hio wan-tom ka bhi kpalmɔ ha zang fɔ pɛ ɛnɛ . Mbwa ha lokatɛ hazu ɛnɛ tɛ ha mbɔli tom ha mbwa na . Gdɔra pɛ hio wan-bhi kpalmɔ ndɔng lea zala Sɔ , Wan-gan zu mɔ fɛt .
59005005	Ɛnɛ pensa tunɔ pɛ ɛnɛ ha zu nu ha zang tandamɔ nɛ ha dea saka . Ɛnɛ gasasa tɛ ɛnɛ yɛmbɛ-mbɛ , ngase ka swe gɔn gɛl ɛnɛ koka kari .
59005006	Ɛnɛ gɔna kita ha zu hio nzeng wi , ka tɛ zati ha li ɛnɛ na . Nɛ ɛnɛ gbɛa mbwa .
59005007	Hazu ɛngi , hio ya mi , ɛnɛ adung nɛ yikosila kanɛ Kongawan hɔa . Ɛnɛ zɔk hio wan-gɔm fɔ , mbwa keri nɛ yikosila nde , nu aha hongbongbo kpalmɔ . Mbwa ha kera nɛ yikosila angiri ha bosi kolo gbo ha kpogio kolo .
59005008	Ɛnɛ fin , ɛnɛ dung nɛ yikosila gbesi . Ɛnɛ ba da hazu hɔa pɛ Kongawan tɛ bo sanga .
59005009	Hio ya mi , ka ɛnɛ andi may na , yu nde , Sɔ betɛ gɔn kita ha zu ɛnɛ . Zɔk , wan-gɔn kita tɛ bo sanga ha nutwa .
59005010	Hio ya mi , tazu ɛnɛ agba nɛ hio wan-tɔkuliwen ka bawolmɔ nɛ ling Kongawan . Mbwa baa sila mbwa nɛ kɔ ha zang yeksamɔ . Mɛgi , ɛnɛ de fin gbesi .
59005011	Hio wi ndɔng ka dung nɛ yikosila ha zang yeksamɔ , ɔ tɔ nde , mbwa nɛ totɛ . Ɛnɛ zea kasi yikosila pɛ Job . Nɛ ɛnɛ ingɔ wal ka Sɔ karsa yeksamɔ pɛa ha kpogioa . Ey , Kongawan ha dea ngay nɛ kobhe tɛ wi .
59005012	Pen fɛt , hio ya mi , ka ɛnɛ akan mɔ na . Ka ɛnɛ akan mɔ nɛ ling ngɔn na , ngase nɛ ling nu na , ngase nɛ ling ma mɔ na . Ka yo nɛ̂ tɛwen , ɛnɛ tɔ sɔna nde , « ey » . Nɛ ka yo bo nɛ̂ tɛwen na , ɛnɛ tɔ sɔna nde , « oho » . Yu nde , Sɔ betɛ gɔn kita ba ɛnɛ .
59005013	Ka ma wi ha soko ɛnɛ kpa yeksamɔ , lɛma nde , wɛnɛ agɔ Sɔ . Ka ma wi nɛ totɛ , lɛma nde , wɛnɛ abe gima lukisi nɛ Sɔ .
59005014	Ka ma wi nɛ zɛlɛ ha soko ɛnɛ , lɛma nde , wɛnɛ asa hio kotowi mɔ eglize . Mbwa begɔ Sɔ ha zu wa nɛ hɔnga wɛnɛ nɛ nɔ nɛ ling Kongawan .
59005015	Ka mbwa gɔ Sɔ nɛ gdea tazu fɛt ha wɛnɛ , a bekpasisi wan-zɛlɛ . A bekifiri dede tɛ ha wia . Nɛ ka wɛnɛ bade gdangamɔ , Sɔ bebisi yo yunɛ .
59005016	Mɛgi , ɛnɛ gbasi hio gdangamɔ pɛ ɛnɛ ha may , nɛ ɛnɛ agɔ Sɔ hazu may fin nde , ka wɛnɛ akpasisi ɛnɛ ha hio zɛlɛ pɛ ɛnɛ . Hazu , wi ka dung nzeng ha li Sɔ , gɔamɔ pɛa lɛmsiri mɔ nɛdɔka .
59005017	Tazu ɛnɛ agba nɛ wan-tɔkuliwen Elie . A badung nɛ̂ wi gbesi tukaɔ hinɛ ɛnɛ . A gɔa Sɔ nɛting nde , ka kolo aɔl na . Nɛ yo dea kili bɛlɛ tar nɛ kilize mɔrkɔ zanga ndang , ka kolo tɛ tek ha nu na .
59005018	Hapata ɛngi , wɛnɛ gɔa Sɔ nɛ mbinga nde , kolo aɔl . Nɛ Sɔ tomsa kolo , nɛ nu haa kpalmɔ nɛ mbinga .
59005019	Hio ya mi , ka ma wi ha soko ɛnɛ yɔamɔ lak tɛwen gde , nɛ ka ma wi kiforo wɛnɛ pe nɛ ha tɛwen ,
59005020	ɛnɛ aing nde , wɛnɛ ka kiforo wi ka yɔamɔ , kpasasa tunɔ pɛ wan-de gdangamɔ ɛngɛ ha fio . Nɛ hazu deamɔ mɛgi , Sɔ bebisi hio sɛmbɔ nɛdɔka .
60001001	Yo nɛ̂ mi Pierre , wan-nɛtom pɛ Jésus-Christ , ha ngɛriki takarata ɛngɛ ha ɛnɛ , hio wi ka Sɔ weka , ka de le ha nzan tuka gɔn-gɛnɛ wi ha hio kandɔnu Pon , Galasi , Kapadose , Azi , nɛ Bitini .
60001002	Sɔ , Bafa ɔ , baweki ɛnɛ lɛm nɛ mɔ ka wɛnɛ babhɔngiri sɔngsi bhee . Nzɔy-Sɔtɛ pɛa gdea ɛnɛ nɛtɛ tuka nde , ɛnɛ aze nu Jésus-Christ , nɛ nde , tɔktɛ wa asasisi ɛnɛ . Sɔ ade dede sila ha tɛ ɛnɛ , nɛ wɛnɛ aha gaamɔ ha ɛnɛ nɛdɔka pentɛ pet .
60001003	Ɔ alukisi Sɔ , Bafa mɛ Kongawan pɛ ɔ , Jésus-Christ ! A bhɛa ɔ nɛ mbombea nɛ wal kpasa dede sila pɛa . A guo Jésus-Christ ha soko hio fiowi . Mɛgi , ɔ gde tazu ɔ nde , ɔ betun fin hinɛ wɛnɛ .
60001004	Sɔ beha ɔ tunɔ ɛngɛ tuka likɔ ka lɛm yek na , ka lɛm ba nzing na , nɛ ka lɛm mɛ yɔmbi na . Wɛnɛ ha pama yo ha zang ngɔn hazu ɛnɛ .
60001005	Ka ɛnɛ mɛkara Sɔ , wɛnɛ bepam ɛnɛ nɛ wal ziomɔ pɛa kanɛ wɛnɛ begbasi mɔkpasi ka wɛnɛ bekpasisi nɛ ɛnɛ ha kpogio ngimɔ .
60001006	Mɛgi ɛnɛ ade gasa totɛ hazua , ngase ka yo lɛma ha ma bebe ngimɔ nde , ɛnɛ akpa ngɔtɛ sising nɛ wal mɔ nɛtɛ-nɛtɛ ka we sila ɛnɛ .
60001007	Ngase ka gbɛbolo bepen bin , hio wi ha wea yo ha zang we . Mɛkaramɔ pɛ ɛnɛ nɛ lɔkaa pen gbɛbolo . Yo nɛ̂ ɛngi , ka mɔ ndɔng ha wea yo hazu zɔk nde , mana ɛnɛ mɛkara Sɔ nɛkpasa . Ka Sɔ kpa nde , ɛnɛ mɛkara wɛnɛ nɛkpasa , a beha ɛnɛ lukosomɔ , lɛkɛ-lɛkɛmɔ , nɛ kongamɔ ha swe ka Jésus-Christ begbasi tɛ wa long .
60001008	Ngase ka ɛnɛ tɛ zɔk wɛnɛ nɛ gbali ɛnɛ na , ɛnɛ ngoya wɛnɛ . Nɛ ngase ka ɛnɛ zɔk wɛnɛ ha ngimɔ ɛngɛ sising na , ɛnɛ mɛkara wɛnɛ . Sila ɛnɛ dona nɛ lɛkɛ-lɛkɛ totɛ , ka pena zu ɛnɛ ,
60001009	hazu Sɔ bekpasisi tunɔ pɛ ɛnɛ . Ɛngɛ nɛ̂ goto mɔ ka ɛnɛ mɛkara nɛ Sɔ .
60001010	Sɔngsi bhee , hio wan-tɔkuliwen kio goto mɔ ka Sɔ bekpasisi nɛ hio wi . Mbwa ngɛsara gotoa , nɛ mbwa tɔa kuliwen mɔ ka Sɔ bhɔngara nɛ wal dede sila pɛa gde ha ɛnɛ .
60001011	Nzɔy-Sɔtɛ pɛ Christ ka dungɔ ha sila mbwa gbasa bingiri nde , Christ bekpa yimtɛ sɔngsi ing ki , a tɛ kpa lɛkɛ-lɛkɛmɔ . Mbwa dungɔ ha kio mɔ nɛngaya , hazu ing ngimɔ nɛ wal ka mɔ ndɔng behɔ nɛ .
60001012	Sɔ osa ha mbwa long nde , mɔ ndɔng bo hazu mbwa nɛ pɛ mbwa tɛ na , ma , yo hazu ɛnɛ . Nɛ sising , hio wan-bul Dede Wen bulo wen mɔ ndɔng ha ɛnɛ fɛt kari . Mbwa tɔa wena nɛ wal ngatɛ pɛ Nzɔy-Sɔtɛ ka Sɔ tomsa ha ngɔn tɛnɛ . Nɛ hio telenge fin nɛ hɛl mɛ mbari hio mɔ ndɔng .
60001013	Hazu ɛngi ɛnɛ adung gdungɛ-gdungɛ hazu de tom pɛ Sɔ . Ɛnɛ adung ngɛlɛlɛ , nɛ ɛnɛ agde tazu ɛnɛ ha dede sila ka Sɔ bede ha tɛ ɛnɛ , ha swe ka Jésus-Christ begbasi tɛ wa long .
60001014	Ɛnɛ ze nu Sɔ hazu ɛnɛ nɛ̂ hio bem pɛa . Sɔngsi , ha ngimɔ ka ɛnɛ tɛ ze ka Dede Wen na , ɛnɛ dungɔ ha gdea tɛ ɛnɛ ha gola hio gdangamɔ . Ma , sising , ka ɛnɛ ade mɔ mɛgi fin na .
60001015	Ma , lɛma nde , ɛnɛ adung nɛ nzɔya ha deamɔ pɛ ɛnɛ fɛt , hazu Sɔ ka saa ɛnɛ , wɛnɛ nɛ nzɔya .
60001016	Sɔ batɔ ha zang takarata pɛa nde : « Ɛnɛ adung nɛ nzɔya , hazu mi nɛ nzɔya . »
60001017	Ha zang gɔamɔ ɛnɛ ha saa Sɔ nde , Bafa ɛnɛ . Sɔ begɔn kita lɛm nɛ tom pɛ wi ndang ndang , a lɛm gba soko wi na . Hazu ɛngi , ɛnɛ ayu ke wa ha deamɔ pɛ ɛnɛ fɛt ha ngimɔ sising ka ɛnɛ bhɔna nɛ gɔn-gɛnɛ wi hakɛ ha nzan .
60001018	Ɛnɛ ingɔ nɛdedea nde , Sɔ hɛa ɛnɛ nɛ ngag ɛnɛ gbosisi ha tum ndɔki deamɔ ka hio ngbabafa ɛnɛ baosi ha ɛnɛ . Ngag ɛnɛ ɛngɛ bo nɛ̂ mbɔli ka begdang na .
60001019	Ma , a hɛa ɛnɛ nɛ wal tɔktɛ Christ ka dung nɛ ngag ɛnɛ pentɛ pet . Christ dungɔ tuka besami mɔ sadaka , ka gdangamɔ nɛ nzing bo ha tɛ wa na .
60001020	Sɔngsi bhee gde Sɔ tɛ de ka nzan na , a baweki Christ hazu de tom ɛngɛ . Nɛ sising ha kpogio ngimɔ ɛngɛ , Sɔ tomsa wɛnɛ ha nzan hazu kpasisi ɛnɛ .
60001021	Ɛnɛ mɛkara Sɔ nɛ wal Christ . Sɔ guo wɛnɛ ha soko hio fiowi , nɛ a haa wɛnɛ lɛkɛ-lɛkɛmɔ . Yo nɛ̂ ɛngi , ka ɛnɛ kpaa wal mɛ mɛkiri Sɔ , nɛ mɛ gde tazu ha tɛ wa .
60001022	Ɛnɛ sasasa tɛ ɛnɛ kari , hazu ɛnɛ ha dea mɔ lɛm nɛ tɛwen pɛ Sɔ . Tuka ɛngi , ɛnɛ ngoya hio ya ha Christ nɛkpasa . Ey , ɛnɛ angoy may nɛ sila ndang .
60001023	Sɔ bhɛa ɛnɛ nɛ mbombea . A tɛ de yo nɛ wal wi ka befe na , ma , a dea yo nɛ wal wen pɛa ka ha tunɔ ha hio wi , nɛ ka bebhɔn kpoo .
60001024	Yo gbesi tuka ɛ ngɛraka ha zang takarata pɛ Sɔ : « Hio wi fɛt dung tuka bɛlɛ . Lɛkɛ-lɛkɛmɔ pɛ mbwa dung tuka dote . Bɛlɛ bekoti , nɛ dote beyɔmbi .
60001025	Ma , wen pɛ Kongawan bhɔn pɛa kpoo nɛ kpoo . » Nɛ wen ɛngɛ , yo nɛ̂ Dede Wen ka ɛ bulo ha ɛnɛ .
60002001	Hazu ɛngi , ɛnɛ akafi tili gdangamɔ fɛt : Ka ɛnɛ atɔ dalo na , ka ɛnɛ ade gdanga dambari na , ka ɛnɛ ade silamɔ na , nɛ ka ɛnɛ atɔ gdanga lingtɛ na .
60002002	Tuka hio nzɔri bem ka dung nɛ wɔ li bele swe fɛt , ɛnɛ adung nɛ wɔ wen pɛ Sɔ . Ɛnɛ ade mɛgi tuka nde , mɛkaramɔ pɛ ɛnɛ akpɔtɛ , nɛ Sɔ akpasisi ɛnɛ .
60002003	Ey , ɛnɛ tota dedemɔ pɛ Kongawan kari , nɛ ɛnɛ ingɔ nde , wɛnɛ nɛ dedea .
60002004	Ɛnɛ tiki tɛ hapɛtɛ Kongawan . Wɛnɛ nɛ̂ ta ka dung nɛ zutunɔ . Hio wi kafa wɛnɛ , ma , Sɔ weka wɛnɛ hazu wɛnɛ baa sila wa pentɛ .
60002005	Lɛma nde , ɛnɛ fin adung tuka tunɔ ta nde , Sɔ akay ɛnɛ bɛ nɛ twa , ka Nzɔy-Sɔtɛ ade le ang . Ɛnɛ bedung nɛ̂ hio nzɔy wan-hasadaka tuka nde , ɛnɛ aha hio sadaka , ka Nzɔy-Sɔtɛ ngoya , nɛ ka dung nɛ yefaa ha li Sɔ nɛ wal Jésus-Christ .
60002006	Hazu , ɛ bangɛriki ha zang takarata pɛ Sɔ : « Zɔk , mi weka ma ta ndang ka baa sila mi pentɛ . Mi gdea yo tuka ta tɔn ngbili twa ha le Sion . Wi ka mɛkiri ta ɛngɛ , foy lɛm de wɛnɛ ndang na . »
60002007	Pɛ ɛnɛ ka mɛkara yo , ta ɛngɛ baa sila ɛnɛ pentɛ . Ma , pɛ hio wi ndɔng ka mɛkiri yo na , ɛ bangɛriki hazu mbwa ha zang takarata pɛ Sɔ : « Ta ka hio wan-bɛ twa mulo pi , yo tɛ bo nɛ̂ ta tɔn ngbili twa . »
60002008	Nɛ ɛ bangɛriki fin : « Ta ɛngɛ tɛ bo nɛ̂ ta kɔ nanga , yo tɛ bo nɛ̂ ta ka teksi hio wi pi ha nu . » Mbwa kɔa nanga ang tek , hazu mbwa kafa zea wen pɛ Sɔ . Sɔ babhɔngiri mɔ hazu mbwa mɛgi sɔngsi bhee .
60002009	Ma , pɛ ɛnɛ , ɛnɛ nɛ̂ kandɔ ka Sɔ weka . Ɛnɛ nɛ̂ hio konga wan-hasadaka . Ɛnɛ nɛ̂ nzɔy kandɔ , ka Sɔ gdea nɛtɛ hazu wa nɛ pɛa tɛ . Wɛnɛ saa ɛnɛ gbo ha tutum hazu lesisi ɛnɛ ha zang gasa saamɔ pɛa tuka nde , ɛnɛ aba kasi hio gasa mɔ ka wɛnɛ dea .
60002010	Sɔngsi , ɛnɛ tɛ dung nɛ̂ kandɔ pɛ Sɔ na , ma , sising , ɛnɛ tɛ bo nɛ̂ kandɔ pɛa . Sɔngsi , Sɔ tɛ de kobhe tɛ ɛnɛ na , ma , sising , Sɔ dea kobhe tɛ ɛnɛ kari .
60002011	Hio ndɔngsila mi , ɛnɛ ha nzan tuka hio gɔn-gɛnɛ wi . Mɛgi mi mbo ɛnɛ nde , ka ɛnɛ ade fin hɛl mɔ multɛ na , hazu yo ha bio bulo sungiri nɛ sɔtɛ ɛnɛ .
60002012	Dea nde , ɛnɛ ade mɔ nɛdedea ha soko hio bhilo . Hio ma wi ang ka betɔ gdanga lingtɛ ɛnɛ nde , ɛnɛ nɛ̂ hio wan-de gdangamɔ . Lɛma nde , mbwa azɔk nɛ dedemɔ ka ɛnɛ de . Ɛngɛ benɔsisi mbwa mɛ lukisi Sɔ ha swe kita pɛa .
60002013	Hazu osi nde , ɛnɛ ha zea nu Kongawan pɛ ɔ , dea nde , ɛnɛ aze nu hio wi ndɔng ka dung ha zu ɛnɛ . Yo tɔ nde , ɛnɛ aze nu kongapora Sezar ka dung ha zu hio wi fɛt .
60002014	Nɛ ɛnɛ aze fin nu hio gɔfɔrma ka wɛnɛ tomsa nde , mbwa andulsi hio wi ka de gdangamɔ , nɛ nde , mbwa alukisi hio wi ka de dedemɔ .
60002015	Hazu Sɔ ngoya nde , ɛnɛ ade dedemɔ hazu gdɔki nu hio yera wi ndɔng ka ing mɔ na .
60002016	Ɛnɛ tɛ bo nɛ̂ hio wi ka dung sɛɛ . Ka ɛnɛ adung sɛɛ hazu de nɛ gdangamɔ na . Ma , ɛnɛ adung sɛɛ hazu de mɔ tuka wan-tom pɛ Sɔ .
60002017	Ɛnɛ aba hio wi fɛt nɛ zioa , nɛ ɛnɛ angoy hio ya ɛnɛ ha Christ . Ɛnɛ ayu ke Sɔ , nɛ ɛnɛ aze nu kongapora Sezar .
60002018	Ɛnɛ hio wan-tom , ɛnɛ aze nu hio wan pɛ ɛnɛ , nɛ ɛnɛ ayu ke mbwa nɛkpasa . Ka ɛnɛ aze sɔna nɛ nu hio dede gaa wan na , ma , ɛnɛ aze fin nu ɛ ndɔng ka ba ɛnɛ nɛ nga kɔ .
60002019	Ka ma wi kpa yeksamɔ nɛ ngabhala nu hazu wɛnɛ ha zea nu Sɔ , nɛ ka wɛnɛ ba sila wa ha zanga , ɛngɛ nɛ dedea .
60002020	Ka ɛnɛ de gdangamɔ , nɛ ka ɛ mɛl ɛnɛ hazua , ɛ lɛm lukisi ɛnɛ na , ngase ka ɛnɛ ba sila ha zanga . Ma , ka ɛnɛ kpa yeksamɔ hazu ɛnɛ dea dedemɔ , nɛ ka ɛnɛ ba sila ha zanga , ɛngɛ nɛ dedea ha li Sɔ .
60002021	Sɔ saa ɛnɛ mɛ de mɛgi hazu Christ nɛ pɛa tɛ kpaa yeksamɔ hazu ɛnɛ fin . A osa wal ha ɛnɛ nde , ka ɛnɛ ade mɔ tuka ka wɛnɛ dea .
60002022	A tɛ de gdangamɔ ndang na , nɛ ɛ tɛ ze wen dalo ha nu wa ndang na .
60002023	Ngase ka hio wi yaa wɛnɛ , a tɛ ya fin mbwa na . Ngase ka wɛnɛ kpaa yeksamɔ ha kɔ hio wi , a tɛ gutɛ sungiri nɛ mbwa na . Ma , a gdea mɔ ndɔng fɛt ha kɔ Sɔ ka gɔn kita nzeng .
60002024	Ha getakate , Christ nɛ pɛa tɛ kuo sɛmbɔ pɛ ɔ gde ha tɛ wa . A dea mɛgi tuka nde , ɔ adung tuka fiowi ka lɛm de gdangamɔ fin na , nɛ nde , ɔ adung tuka tunɔ wi ka de mɔ ka dung nzeng ha li Sɔ . Ɛnɛ kpasa nɛ wal dalɛ ndɔng ka wɛnɛ baa .
60002025	Sɔngsi ɛnɛ badung tuka hio sami ka yɔamɔ . Ma , sising , ɛnɛ kiforo si ha pɛ zaoro pɛ ɛnɛ , ka pam tunɔ pɛ ɛnɛ .
60003001	Ɛnɛ hio bhoko fin , dea nde , ɛnɛ aze nu hio wei pɛ ɛnɛ . Ka deamɔ pɛ ɛnɛ nɛdedea , hio wei pɛ ɛnɛ ndɔng ka ze wen pɛ Sɔ na , bekifiri sila mbwa , ngase ka ɛnɛ tɛ bul ka ma wen ha mbwa na .
60003002	Mbwa bede mɛgi , hazu mbwa zɔka nde , deamɔ pɛ ɛnɛ nɛdedea , nɛ ɛnɛ ha yuo ke mbwa .
60003003	Hio ma bhoko ngoy mɛ dung nɛ lɔkaa nɛ wal dea zu , nɛ wal yola tandamɔ , nɛ wal yola dede latɛ . Ka ɛnɛ ade mɔ mɛgi na ,
60003004	ma , ɛnɛ adung nɛ lɔkaa nɛ wal mɔ ka de le ha sila ɛnɛ . Dea nde , ɛnɛ adung nɛ mɔka sila nɛ gaa . Hazu ɛngi nɛ̂ lɔkatɛ , ka lɛm gdang na , nɛ ka dung nɛ zioa ha li Sɔ .
60003005	Hio nzɔy bhoko mɔ sɔngsi ka dungɔ ha gdea tazu ha tɛ Sɔ , mbwa badung nɛ lɔkaa nɛ wal ɛngɛ . Mbwa dungɔ ha zea nu wei pɛ mbwa .
60003006	Deamɔ pɛ Sara dungɔ fin gbesi . A dungɔ ha zea nu wei pɛa Abraham , nɛ a saa wɛnɛ nde , kongawan pɛa . Sising , ɛnɛ tɛ bo nɛ̂ hio bem pɛa , ka ɛnɛ de dedemɔ , nɛ ka sila ɛnɛ bo nɛ ke ha dea yo na .
60003007	Yo fin gbesi nɛ ɛnɛ , hio wei . Ha dea le hinɛ ko pɛ ɛnɛ , ɛnɛ aing nde , mbwa bo nɛ ngaya tuka ɛnɛ na . Ɛnɛ ba mbwa nɛ zioa , hazu ndangtɛ tunɔ ka Sɔ beha ha ɛnɛ nɛ gangtɛ , a beha yo ha mbwa fin gbesi . Ɛnɛ de mɛgi tuka nde , ma mɔ adol Sɔ mɛ ze gɔamɔ pɛ ɛnɛ ndang na .
60003008	Nɛ kpogioa , mi tɔ wen ha ɛnɛ fɛt nde , ɛnɛ adung nɛ ndangtɛ takaramɔ gbesi . Ɛnɛ ade kobhe tɛ may , nɛ ɛnɛ angoy may nɛ sila ndang hazu ɛnɛ nɛ̂ hio gdiya ha wal mɔ Sɔ . Ɛnɛ ade ngay ha tɛ may , nɛ ɛnɛ ahil nɛ mɛndi ha si may .
60003009	Ka ma wi dea gdangamɔ ha tɛ ɛnɛ , ka ɛnɛ akifiri fin de gdangamɔ ha tɛ wa na . Ka ma wi yaa ɛnɛ , ka ɛnɛ akifiri fin ya wɛnɛ na . Ma , dea nde , ɛnɛ agɔ Sɔ nde , wɛnɛ awol dede wen ha zu wia . Hazu , ha ngimɔ ka Sɔ saa nɛ ɛnɛ mɛ dung hio wi pɛa , a gɔna nu nde , a bewol dede wen ha zu ɛnɛ .
60003010	Ɛ ngɛraka ha zang takarata pɛ Sɔ : « Ka ma wi ngoya kpa kpasa tunɔ , nɛ ka wɛnɛ ngoya zɔk hio dede yala nɛ totɛ , lɛma nde , wɛnɛ alak tɔa gdanga wen nɛ tɔa dalo gde .
60003011	Lɛma nde , wɛnɛ akafi dea gdangamɔ , wɛnɛ ade nɛ dedemɔ , nɛ wɛnɛ andari ha kio gaamɔ nɛ wi fɛt .
60003012	Hazu , gbali Kongawan ha zɔka hio nzeng wi , wɛnɛ ha lɛnga zala ha gɔamɔ pɛ mbwa . Ma , wɛnɛ ha sungoro hio wan-de gdangamɔ . »
60003013	Nge wi ha bede gdangamɔ ha tɛ ɛnɛ , ka ɛnɛ nɛ lululu sila hazu de dedemɔ , o nde ?
60003014	Totɛ ha ɛnɛ , ka ɛnɛ kpa yeksamɔ hazu ɛnɛ ha dea nzengmɔ . Ka ɛnɛ ayu ke hio wi na , nɛ ka sila ɛnɛ abhunziki na .
60003015	Ma , dea nde , ɛnɛ alukisi Christ tuka Kongawan pɛ ɛnɛ nɛ sila ɛnɛ fɛt . Swe fɛt , ɛnɛ adung gdungɛ-gdungɛ hazu kifiri wen ha hio wi ka ani ɛnɛ nɛ goto mɔ ka ɛnɛ gde nɛ tazu ha tɛ Christ .
60003016	Ɛnɛ atɔ yo nɛ mɔka sila , nɛ ɛnɛ aba hio wi ndɔng nɛ zioa . Dea nde , ingɔmɔ sila pɛ ɛnɛ adung nɛ saa . Tuka ɛngi , foy beba hio wi , ka tɔ gdanga lingtɛ ɛnɛ , nɛ ka ya ɛnɛ hazu ɛnɛ ha dea dedemɔ , ka Christ ngoya .
60003017	Ka ɛnɛ de dedemɔ nɛ Sɔ ngoya nde , ɛnɛ akpa yeksamɔ ha wena , ɛngɛ nɛ dedea pen nde , ɛnɛ akpa yeksamɔ nɛ wal dea gdangamɔ .
60003018	Hazu Christ fea ze ndang hireng gɔn zu sɛmbɔ pɛ hio wi . Wɛnɛ ka dung nɛ̂ nzeng wi , fea gɔn zu ɔ , hio kalbho-kalbho wi hazu ku ɔ nɛnɛ ha pɛ Sɔ . Hio wi gbɛa tɛ wa , ma , Sɔ tunso wɛnɛ nɛ mbinga nɛ wal Nzɔy-Sɔtɛ .
60003019	Mɛgi Christ nɛa nɛ bul wen ha hio sɔtɛ ka dung ha zang zɔbhɔ .
60003020	Hio sɔtɛ wi ndɔng bade kpandele sungiri nɛ Sɔ ha ngimɔ ka Noe dungɔ ha dea kuga . Sɔ kera nɛ yikosila kanɛ Noe karsa dea yo . Hio wi tikiring , yo tɔ nde , hio wi mɔrkɔ zanga tar sɔna lea kuga ɛngɛ , nɛ mbwa kpasa ha mbeng li .
60003021	Mbeng li ɛngɛ dung tuka li ka ɛ gdumso ɛnɛ ang nɛ ling Jésus-Christ . Ɛ tɛ gdumsi ɛnɛ ha li hazu kusi nzing ha tɛ ɛnɛ yunɛ na , ma , ɛ dea yo hazu ani Sɔ mɛ sasisi ingɔmɔ sila pɛ ɛnɛ . Ɛnɛ kpasa sising nɛ wal gdumso ɛnɛ ha li hazu Jésus-Christ guotɛ ha soko hio fiowi .
60003022	Wɛnɛ kiforo si ha ngɔn mɛ dung ha wekɔ Sɔ . Hio telenge , hio sɔtɛ gan zu mɔ nɛ hio nga sɔtɛ fɛt dung ha si wa .
60004001	Gbesi tuka Christ kpaa yeksamɔ ha tɛ wa , lɛma nde , ɛnɛ fin aba ndangtɛ takaramɔ tuka wɛnɛ . Ɛngɛ beha ɛnɛ da mɛ dung nɛ yikosila ha zang yeksamɔ . Hazu , ka ɛnɛ kpa yeksamɔ ha tɛ ɛnɛ hazu ɛnɛ nɛ̂ wi pɛ Christ , ɛnɛ laka dea gdangamɔ gde kari .
60004002	Angiri sising , ha ngimɔ fɛt ka ɛnɛ bhɔna nɛ zutunɔ , dea nde , ɛnɛ ade sɔna nɛ mɔ ka Sɔ ngoya . Ka ɛnɛ ade fin hio mɔ ka tɛ ɛnɛ ngoya na .
60004003	Sɔngsi , ɛnɛ pensa ngimɔ pɛ ɛnɛ ha dea mɔ gbesi tuka bhilo . Yo abhɔn nɛ ɛngi . Ɛnɛ dungɔ ha dea wanza , ha dea hɛl mɔ nzan , ha nɔa dɔkɔ nɛ ngurua , ha yɔnga nɛ nɔa mɔ nɛ kang , nɛ ha dea gdanga tom gbele sɔ .
60004004	Ma , sising , ɛnɛ bo fin ha dea sɔy hinɛ wi ndɔng ha dea mɔ nɛtum na . Yo nɛ̂ ɛngi , ka mbwa yaksa , nɛ mbwa tɛ bo ha yaa ɛnɛ .
60004005	Ma , ma swe ndang , mbwa beyol bin ha li Sɔ hazu tɔ pata deamɔ pɛ mbwa fɛt . Wɛnɛ tɛ bo sanga mɛ gɔn kita ha zu hio tunɔ wi nɛ ha zu hio fiowi gbesi .
60004006	Sɔ begɔn kita ha zu hio fiowi lɛm nɛ deamɔ pɛ mbwa ha zu nu . Yo nɛ̂ hazu ɛngi , ka Christ bulo Dede Wen ha mbwa tuka nde , nɛ wal Nzɔy-Sɔtɛ mbwa fin akpa ndangtɛ tunɔ , ka Sɔ dung nɛ yo .
60004007	Sising , ngbɔla kanɛ bengimɔ tikiring nde , ka mɔ nzan fɛt akari . Hazu ɛngi , lɛma nde , ɛnɛ agan zu tɛ ɛnɛ , nɛ ɛnɛ adung ngɛlɛlɛ ha gɔa Sɔ .
60004008	Pen fɛt , ɛnɛ abhɔn ka ha ngoya may nɛ sila ɛnɛ fɛt . Hazu , ngoy bisi dɔka sɛmbɔ .
60004009	Ɛnɛ aba may ha soko ɛnɛ nɛ dede kɔ , bo nɛ yimɔlɔmɔ na .
60004010	Sɔ haa ɛnɛ ndang ndang fɛt hio tili ngatɛ nɛtɛ-nɛtɛ mɛ de nɛ hio tili tom nɛtɛ-nɛtɛ . Lɛma nde , ɛnɛ agbakiri may nɛ wal ngatɛ ndɔng tuka dede wan-tom .
60004011	Wi ka kpaa ngatɛ mɛ de nɛ tom bulo wen , dea nde , wɛnɛ abul nɛ wen ka tɛ nɛ wal pɛ Sɔ . Nɛ wi ka kpaa ngatɛ mɛ gbakiri nɛ hio wi , dea nde , wɛnɛ agbakiri mbwa nɛ wal ngatɛ pɛ Sɔ . Mɛgi ɛnɛ de mɔ ndɔng fɛt tuka nde , hio wi alukisi Sɔ nɛ wal Jésus-Christ , ka dung nɛ lɛkɛ-lɛkɛmɔ , nɛ ziomɔ kpoo nɛ kpoo . Amen .
60004012	Hio ndɔngsila mi , ka ɛnɛ ayaksi hazu hio ngamɔ ka we sila ɛnɛ sising , na . Ka ɛnɛ atakiri nde , yo nɛ̂ ma gɔn-gɛnɛ mɔ ka hɔa , na .
60004013	Ma , ɛnɛ ade totɛ , hazu ɛnɛ kpa sɔna nɛ ndangtɛ yeksamɔ ka Christ bakpa . Mɛgi , ɛnɛ bede fin totɛ pen mɔ sɔngsi ha yala ka Christ begbasi tɛ wa nɛ lɛkɛ-lɛkɛmɔ pɛa .
60004014	Ka hio wi ya ɛnɛ hazu ɛnɛ nɛ̂ wi pɛ Christ , dea nde , ɛnɛ ade totɛ , hazu ha ngimɔ ɛngɛ Nzɔy-Sɔtɛ pɛ Sɔ ka dung nɛ ngaya pen mɔ fɛt , bedung hinɛ ɛnɛ .
60004015	Ka ma wi ha soko ɛnɛ kpa yeksamɔ hazu wɛnɛ nɛ̂ nagbɛwi , mana wanzu , mana wan-de mɔ nɛtum , mana wan-ki wen , yo bo nɛ dedea na .
60004016	Ma , ka ma wi kpa yeksamɔ hazu wɛnɛ nɛ̂ wi pɛ Christ , ka foy ade wɛnɛ na . Ma , dea nde , wɛnɛ alukisi nɛ Sɔ hazu Sɔ gbala wɛnɛ nɛ ling Christ .
60004017	Ngimɔ ka Sɔ angiri gɔna kita ha zu hio wi , hɔa kari . Wɛnɛ ha gɔna kita ha zu hio wi pɛa sɔngsi . Woo ! Ka Sɔ gɔn kita sɔngsi ha zu ɔ , hio wi pɛa , ki kita pɛ Sɔ ha zu hio wi ndɔng ka kafi Dede Wen pɛa bedung mɛng ?
60004018	Ɛ ngɛraka ha zang takarata pɛ Sɔ : « Ka yo dung nɛ ngaya hazu nzeng wi mɛ kpasi , pɛ hio wan-kafi Sɔ nɛ wan-de gdangamɔ bedung mɛng ? »
60004019	Mɛgi , hio wi ndɔng ka kpa yeksamɔ tuka ka Sɔ ngoya , dea nde , mbwa abhɔn ka ha dea dedemɔ . Nɛ dea fin nde , mbwa agde tɛ mbwa fɛt ha kɔ Sɔ , ka dea mbwa , nɛ ka dung nɛ mboazu .
60005001	Sising , mi wolmɔ ha ɛnɛ , hio kotowi mɔ eglize . Mi fin , mi nɛ̂ kotowi . Mi zɔka ngimɔ ka Christ kpaa nɛ yeksamɔ , nɛ mi bekpa fin lɛkɛ-lɛkɛmɔ pɛa ha ngimɔ ka wɛnɛ begbasi tɛ wa . Mɛgi , mi mbo ɛnɛ nde ,
60005002	ɛnɛ apam hio giliwi mɔ eglize nɛdedea gbesi tuka ka zaoro sami day nɛ hio sami . Ɛnɛ pam mbwa nɛ totɛ tuka Sɔ ngoya . Ka ɛnɛ ade tom ɛngɛ tuka wi ka ɛ nɔsisi , na . Ɛnɛ de yo bo hazu kang mbɔli na , ma , ɛnɛ gde sila ɛnɛ fɛt ha toma .
60005003	Ka ɛnɛ aba tɛ ɛnɛ tuka wan hazu giliwi ka Christ gdea ha kɔ ɛnɛ , na . Ma , ɛnɛ osi mɔ ha mbwa nɛ wal dede deamɔ pɛ ɛnɛ .
60005004	Ka ɛnɛ de mɛgi , wan-zu hio zaoro sami bekɛ ɛnɛ ha ngimɔ ka wɛnɛ begbasi tɛ wa . Yo tɔ nde , a beha ɛnɛ lɛkɛ-lɛkɛmɔ pɛa ka bebhɔn kpoo .
60005005	Gbesi tuka ɛngi , hio pɔlɔmbɔ wi , lɛma nde , ɛnɛ aze nu hio gasa wi pɛ ɛnɛ . Nɛ mi tɔ ha ɛnɛ fɛt mburr nde , dea nde , ɛnɛ ahil nɛ mɛndi hazu de tom ha may . Hazu ɛ ngɛraka ha zang takarata pɛ Sɔ : « Sɔ sungiri hio wan-sutɛ , ma , a de dede sila ha tɛ wi ka hil nɛ mɛndi . »
60005006	Mɛgi ɛnɛ ahil nɛ mɛndi ha si Sɔ ka dung nɛ ziomɔ fɛt tuka nde , wɛnɛ agu ɛnɛ ha dede ngimɔ gde ha ngɔn .
60005007	Ɛnɛ gde nɔzang pɛ ɛnɛ fɛt ha kɔ Sɔ , hazu wɛnɛ ha pama ɛnɛ .
60005008	Ɛnɛ dung ngɛlɛlɛ , nɛ fin gdungɛ-gdungɛ ! Hazu ngana pɛ ɛnɛ , Satan , ha yala zikiri ɛnɛ . Wɛnɛ dung tuka gbabio ka he mɔ hirr , nɛ ka ki wi mɛ gul pɛlɛm .
60005009	Ɛnɛ zati ha li wa , nɛ ɛnɛ bhɔn ka ha mɛkara Sɔ , hazu ɛnɛ ingɔ fɛt nde , hio ya ɛnɛ ha Christ ha nzan fɛt , mbwa ha kpaa ndangtɛ yeksamɔ fin tuka ɛnɛ .
60005010	Nɛ wal dede sila pɛa , Sɔ saa ɛnɛ mɛ dung ha zang lɛkɛ-lɛkɛmɔ hinɛ Christ kpoo nɛ kpoo . Ɛnɛ ha kpaa yeksamɔ ha ma bebe ngimɔ sising . Ma , hapata Sɔ nɛ pɛa tɛ belɛmsiri ɛnɛ wɛɛ , nɛ a bengasisi ɛnɛ nɛ ngatɛ mɛ zati .
60005011	Ziomɔ fɛt ha kɔ wa kpoo . Amen !
60005012	Yo nɛ̂ Silas , ya ɔ ha Christ , ha gbakiri mi hazu ngɛriki dɔ takarata ɛngɛ ha ɛnɛ . Mi zɔka nde , wɛnɛ nɛ mboazu ha wal mɔ Sɔ . Mi ngɛraka takarata ɛngɛ hazu ngasisi nɛ ɛnɛ , nɛ hazu gbasi long nde , Sɔ ha dea kpasa dede sila ha tɛ ɛnɛ ha zang mɔ fɛt . Mɛgi , dea nde , ɛnɛ abhɔn nɛ nɔa nging ha dede sila pɛ Sɔ .
60005013	Giliwi mɔ eglize hakɛ ha Babilone , ka Sɔ weka mbwa tuka ɛnɛ , mbwa fana ɛnɛ . Marc ka dung tuka kpasa bem pɔm , a fana ɛnɛ fin .
60005014	Ɛnɛ fan may nɛ duyo mbuku ha zang ngoy pɛ Christ . Gaamɔ pɛ Sɔ adung hinɛ ɛnɛ fɛt ka de sɔy hinɛ Christ .
61001001	Yo nɛ̂ mi , Simon-Pierre , ha ngɛriki takarata ɛngɛ ha ɛnɛ . Mi nɛ̂ wan-tom pɛ Jésus-Christ , nɛ fin wan-nɛtom pɛa . Sɔ pɛ ɔ , nɛ Wan-kpasisi ɔ , Jésus-Christ nɛ nzeng . Yo nɛ̂ hazu ɛngi , ka ɔ hinɛ ɛnɛ fɛt gbesi , kpaa dede wal mɛ mɛkiri wɛnɛ .
61001002	Sɔ ade dede sila ha tɛ ɛnɛ , nɛ wɛnɛ aha gaamɔ ha ɛnɛ nɛdɔka pentɛ pet , hazu ɛnɛ ingɔ wɛnɛ hinɛ Jésus , Kongawan pɛ ɔ .
61001003	Nɛ wal ngatɛ pɛa , Sɔ haa ɔ mɔ fɛt , ka kɔpa ɔ sɔngsi mɛ dung nɛ mboazu ha li wa . Yo tɔ nde , a haa ɔ wal mɛ ing Jésus-Christ , ka saa ɔ mɛ kpa lɛkɛ-lɛkɛmɔ nɛ dedemɔ pɛa .
61001004	Nɛ wal mɔ ndɔng , Sɔ haa ɔ hio dedemɔ nɛ hio gasa mɔ ka wɛnɛ bagɔn se nua mɛ ha yo ha ɔ . Ka ɛnɛ kpaa mɔ ndɔng , ɛnɛ bedung nɛ ndangtɛ tunɔ ka Sɔ nɛ yo . Ɛnɛ bekpɔy ha mɔ ka behɔ ha hio wi mɔ nzan . Mbwa bebhondi fɛt hazu mbwa nɛ hɛl mɛ de gdangamɔ .
61001005	Hazu ɛngi , ɛnɛ , ka mɛkara Jésus-Christ kari , ɛnɛ agbɛngsi tɛ ɛnɛ nɛkpasa hazu de mɔ nɛdedea . Dede deamɔ bede nde , ɛnɛ adung nɛ mbaramɔ .
61001006	Mbaramɔ bede nde , ɛnɛ agan zu tɛ ɛnɛ . Gana zu tɛ ɛnɛ bede nde , ɛnɛ adung nɛ yikosila ha zang yeksamɔ . Dungɔa nɛ yikosila bede nde , ɛnɛ adung nɛ mboazu ha li Sɔ .
61001007	Dungɔa nɛ mboazu bede nde , ɛnɛ angoy fin may tuka hio gdiya . Nɛ ngoya may bede nde , ɛnɛ angoy fin hio olo wi fɛt .
61001008	Lɛma nde , ɛnɛ ade mɔ ndɔng . Ka ɛnɛ yɛbhi ha dea mɔ ndɔng , ɛnɛ beway nɛ dede waya , nɛ ɛnɛ being Kongawan pɛ ɔ , Jésus-Christ , nɛdedea pen mɔ sɔngsi .
61001009	Ma , hio wi ndɔng ka de hio mɔ ndɔng na , mbwa zɔk mɔ nɛ saa na , mbwa dung tuka hio wan-gdɔka li . Tazu mbwa biso kari nde , Sɔ sasasa mbwa nɛ wal biso hio sɛmbɔ ka mbwa bade sɔngsi .
61001010	Hazu ɛngi , hio ya mi , ɛnɛ gbɛngsi tɛ ɛnɛ pen mɔ sɔngsi hazu osi nde , ɛnɛ nɛ̂ hio wi , ka Sɔ saa nɛ weka mɛ dung nɛ̂ pɛa . Ka ɛnɛ de mɔ tuka ɛngi , ɛnɛ lɛm tek ha zang dea gdangamɔ na ,
61001011	nɛ Sɔ begbosisi wal ha ɛnɛ long nde , ɛnɛ ale ha Kongakandɔ pɛ Jésus-Christ , Kongawan pɛ ɔ nɛ Wan-kpasisi ɔ . Kongakandɔ pɛa bebhɔn kpoo nɛ kpoo .
61001012	Yo nɛ̂ ɛngi ka mi bebhɔn ha gbaa tazu ɛnɛ nɛ mɔ ndɔng swe fɛt , ngase ɛnɛ ingɔ yo kari , nɛ ngase ɛnɛ ha baa nɛ nɔa nging tɛwen ka ɛ osa ha ɛnɛ .
61001013	Ma , mi zɔka nde , ha ngimɔ ka mi bhɔna nɛ zutunɔ , yo lɛma nde , mi agba tazu ɛnɛ nɛ hio mɔ ndɔng hazu tunsi ɛnɛ .
61001014	Mi ingɔ nde , yo ngbɔla kanɛ bebe ngimɔ , ka mi afe . Kongawan pɛ ɔ , Jésus-Christ , gbasa yo ha mi sɔngsi .
61001015	Mɛgi , mi begbɛngsi tɛ mi nde , tazu ɛnɛ agba nɛ mɔ ndɔng kpoo hapata fio pɔm .
61001016	Ɔ batɔ wen ha ɛnɛ sɔngsi hazu tɛa pɛ Kongawan pɛ ɔ , Jésus-Christ , ha zang ziomɔ pɛa . Ɔ tɛ tɔ hio to ka tɛ nɛ wal mbaramɔ pɛ wi na , ma , ɔ zɔka gasa kongamɔ pɛa nɛ tɛ liɔ .
61001017	Sɔ , Bafa wa , ka dung nɛ konga lɛkɛ-lɛkɛmɔ , lukoso wɛnɛ nɛ haa wɛnɛ lɛkɛ-lɛkɛmɔ ha ngimɔ ka ɔ zea gɛl Sɔ ha tɔa : « Wi kɛ nɛ̂ Bewei pɔm ka mi ngoya gdang . Mi gdea sila mi ha tɛ wa . »
61001018	Ɔ dungɔ ha zu nzɔy ngari gbesi hinɛ Kongawan Jésus-Christ , nɛ ɔ zea nɛ tɛ zala ɔ gɛl ɛngɛ ka bagbo ha zang ngɔn .
61001019	Hazu ɛngi , ɔ ingɔ nɛdedea fɛt nde , hio wen ka hio wan-tɔkuliwen batɔ , yo nɛ̂ tɛwen . Dea nde , ɛnɛ alɛngi zala ha hio wen ndɔng nɛdedea . Hazu hio wena dung tuka we lamba ka ba ha zang ngɛ-ngɛ-ngɛ tutum kanɛ swe ka Kongawan behɔ . Ha ngimɔ ɛngɛ saamɔ pɛa , ka dung tuka sɔla gbandolo , beba ha zang sila ɛnɛ kelele .
61001020	Dea nde , ɛnɛ aing wen ɛngɛ nɛdedea : Hio wen ka hio wan-tɔkuliwen bangɛriki se ha zang takarata pɛ Sɔ , wi lɛm ze zanga nɛ wal mbaramɔ pɛa nɛ pɛa tɛ na .
61001021	Hazu hio wan-tɔkuliwen tɛ wolmɔ nɛ wal mbaramɔ pɛ mbwa na . Ma , yo nɛ̂ Nzɔy-Sɔtɛ ka lea sila mbwa nde , mbwa atɔ wen ka gutɛ nɛ Sɔ .
61002001	Sɔngsi bhee , hio wan-tɔkuliwen dalo bahɔ ha soko kandɔ Israel . Gbesi tuka ɛngi fin , hio wan-osimɔ dalo behɔ ha soko ɛnɛ . Mbwa betɛ nɛ wuso hazu osi hio kalbho-kalbho osamɔ ka begdangsi tunɔ pɛ hio wi . Nɛ mbwa bekafi Jésus-Christ , wan pɛ mbwa , ka yanga mbwa . Nɛ wal dea mɔ mɛgi , mbwa de nde , Sɔ abhondisi mbwa nɛhasa .
61002002	Hio wi nɛdɔka bendari deamɔ tum pɛ mbwa . Nɛ hio wi befɛngsi kpasa wal mɛ ndari Sɔ pi nɛ mɔ ha mbwa .
61002003	Hio wan-osimɔ dalo ndɔng ha dea hɛl mbɔli pentɛ . Mɛgi , mbwa bendɔmbili ɛnɛ nɛ dede gɛl hazu yɔng ɛnɛ . Ma , Sɔ gɔna kita ba nɛ mbwa bhee , nɛ ngimɔ ka wɛnɛ bebhondisi nɛ mbwa koka kari .
61002004	Kpasawen , Sɔ tɛ de kobhe tɛ hio telenge ndɔng ka bade gdangamɔ sɔngsi , na . Ma , a pio mbwa ha bhandi yɔng nzata . Mbwa dung haki nɛ sanga kɔ ha bhandi ngɛ-ngɛ-ngɛ tutum keri nɛ ngimɔ kita pɛ Sɔ .
61002005	Sɔngsi bhee , hio wi mɔ nzan tɛ kpɔy ha kita pɛ Sɔ na . Ma , Sɔ bhondasa mbwa nɛ wal gasa mbeng li . A kpasasa sɔna nɛ hio wi mɔrkɔ zanga tar : Yo nɛ̂ Noe , ka gba tazu hio wi mɛ de mɔ nzeng , hinɛ hio nam pɛa .
61002006	Ka bo nɛ̂ pɛ hio le Sodome nɛ Gomore , Sɔ gɔna kita ba hio wi mɛ le ndɔng fin . A besasa mbwa sɛbhɛk . Ɛngi osi ha hio wan-kafi Sɔ mɔ ka behɔ ha tɛ mbwa .
61002007	Sɔ kpasasa kanɛ Lot , nzeng wi , ka kpaa ngɔtɛ nɛ wal deamɔ tum pɛ hio kalbho-kalbho wi ndɔng .
61002008	Ey , nzeng wi ɛngɛ ka bade le ha soko hio wi ndɔng , kpaa ngɔtɛ nɛdɔka hazu wɛnɛ dungɔ ha zɔka nɛ ha zea dea kpandele pɛ mbwa swe fɛt .
61002009	Hio mɔ ndɔng osi nde , Sɔ ingɔ wal mɛ kpasisi ha zang yeksamɔ hio wi ka dung nɛ mboazu ha li wa . Nɛ a ingɔ fin mɛ pam hio kalbho-kalbho wi keri nɛ swe kita ka wɛnɛ bendulsi mbwa ang .
61002010	Hio wi ka Sɔ bendulsi mbwa pen mbinga fɛt , yo nɛ̂ ɛ ndɔng , ka gde tɛ mbwa ha gdanga hɛl deamɔ tum , nɛ ka bhɛsiri ziomɔ pɛ Sɔ . Hio wan-osimɔ dalo ndɔng ka mi tɔa wen pɛ mbwa ha ɛnɛ , mbwa nɛ̂ wan-sutɛ nɛ wan-ngazu . Mbwa yu ke fɛngsa hio lɛkɛ-lɛkɛ zio sɔtɛ ngɔn na .
61002011	Ngase hio telenge ka dung pɛ mbwa nɛ ngatɛ nɛ ziomɔ pen hio wan-osimɔ dalo ndɔng , mbwa bo ha guo nu ha li Kongawan mɛ tɔ gdanga lingtɛ hio lɛkɛ-lɛkɛ ziomɔ ndɔng na .
61002012	Ma , hio wi ndɔng de mɔ nɛ wal multɛ tuka hio sari bɛlɛ , ka ɛ bhɛ mbwa nde , hio wi aba mbwa gbɛ . Mbwa ha fɛngsa hio mɔ ka mbwa ing na . Sɔ bebhondisi mbwa tuka hio sari bɛlɛ .
61002013	Tuka mbwa dea gdangamɔ , Sɔ bekɛ mbwa nɛ gdangamɔ . Mbwa kpa totɛ ha dea mɔ tum ha gasa swe . Ka mbwa wesiri may hinɛ ɛnɛ hazu yɔng mɔ , ɛngɛ nɛ̂ gasa mɔ foy nɛ mɔ nyɛl . Mbwa ha osala ɛnɛ , nɛ yo ha dea totɛ ha tɛ mbwa .
61002014	Dɔka takaramɔ pɛ mbwa sɔna nɛ dea li hio bhoko-de wanza . Tɛ mbwa kati ha dea gdangamɔ na . Mbwa ha kio wal mɛ osili hio wan-pɔsa ha wal mɔ Sɔ pi ha dea gdangamɔ . Sila mbwa dona nɛ wɔ mbɔli . Sɔ foma mbwa kari .
61002015	Mbwa yɔamɔ lak nzeng wal pɛ Sɔ gde . Mbwa tɛ bo ha ndara wal pɛ Balaam , bewei pɛ Bosor , ka ngoya mɛ kpa mbɔli nɛ wal dea gdangamɔ .
61002016	Ma , Sɔ sɛna wen ha Balaam hazu kpandele ka wɛnɛ dea . Sɔ tɔa wen ha wan-tɔkuliwen ɛngɛ nɛ wal nu toyfok ka ing wolamɔ na . Toyfok ɛngɛ wolamɔ nɛ gɛl wi hazu dolsi Balaam nde , ka wɛnɛ ade mɔ yera na .
61002017	Hio wan-osimɔ dalo ndɔng dung tuka zu ndong ka li ɔsa ha yo . Nɛ mbwa dung fin tuka tutum kolo ka gbabok ilo pen . Sɔ bhɔngara bhandi gde ha mbwa ha zang ngɛ-ngɛ-ngɛ tutum .
61002018	Mbwa ha suotɛ tɔ nɛ hio tum wen . Nɛ wal hɛl mɔ multɛ , mbwa ha kio wal mɛ osili hio wi ndɔng ka gboa pɛ mbwa ngimɔ tikiring sɔna pen ha soko ɛ ndɔng ka ing tɛwen na .
61002019	Hio wan-osimɔ dalo ndɔng ha gɔna nu ha mbwa nde , mbwa bedung sɛɛ . Ma , mbwa nɛ pɛ mbwa tɛ nɛ̂ bala ha si wɔ dea mɔ ka begdangsi mbwa . Hazu wi ndang ndang fɛt nɛ̂ bala ha si mɔ ka gan zu wa .
61002020	Hio wi ka tɛa tɛ ing Kongawan Jésus , Wan-kpasisi ɔ , mbwa gboa ha zang nzing mɔ nzan pen . Ma , ka mbwa gde tɛ mbwa nɛ mbinga ha nzing ɛngɛ , nɛ ka yo gan zu mbwa , ki dungɔ pɛ mbwa tɛ bo nɛ gdanga pen mɔ sɔngsi .
61002021	Hio wi ndɔng ingɔ nzeng wal mɔ Sɔ ngimɔ tikiring , nɛ hapata mbwa kiforo wolo gdong ha nzɔy mbonga , ka Sɔ haa ha mbwa . Pɛ mbwa , lɛma se pentɛ nde , mbwa aing nzeng wal mɔ Sɔ na .
61002022	Hio zɛngwen tɔ nde : « Tolo kiforo fin tɛ , tɛ yɔng ɔya pɛa . » Nɛ fin nde : « Nguru ka ɛ zosa , kiforo fin tɛ , tɛ bɛng tɛ wa ha zang mbɔlbhɔtɔ . » Mɔ ka hɔa ha tɛ hio wi ndɔng , yo osi nde , zɛngwen ndɔng nɛ̂ tɛwen .
61003001	Hio ndɔngsila mi , ɛngɛ nɛ̂ zebwa takarata ka mi ngɛriki ha ɛnɛ . Ha zang takarata ndɔng bwa fɛt , mi gba tazu ɛnɛ nɛ hio mɔ ka ɛnɛ ingɔ kari , tuka nde , ɛnɛ atakiri mɔ nɛ wala .
61003002	Tazu ɛnɛ agba nɛ hio wen ndɔng ka hio nzɔy wan-tɔkuliwen batɔ sɔngsi bhee . Nɛ tazu ɛnɛ agba fin nɛ mbonga pɛ Kongawan , Wan-kpasisi ɔ , ka hio wan-nɛtom pɛa osa ha ɛnɛ .
61003003	Sɔngsi mɔ fɛt , ɛnɛ aing nɛdedea nde , ha kpogio ngimɔ hio ma wi betɛ , ka bede kanɛ mɔ ka sila mbwa ngoya . Mbwa bemam ɛnɛ ,
61003004	nɛ mbwa beani ɛnɛ : « Jésus-Christ ka gɔna nu ha ɛnɛ nde , a bepe kɛ , a hɔa kari nde ? Hio bafa ɔ fea kari , nɛ hio mɔ fɛt bhɔna ka ha zu nu gbesi tuka ka Sɔ bade nɛ . »
61003005	Nɛ wal tɔa mɛgi , mbwa kafa mɛ ing mɔ ka mi betɔ sising : Sɔngsi bhee Sɔ dea ngɔn nɛ nu nɛ wal wen nu wa . Sɔ kɛtana soko nu nɛ li , nɛ a gbosasa nu ha si li gde ha dɛl .
61003006	Yo fin nɛ wal li , ka Sɔ babhondisi hio wi mɔ sɔngsi bhee , a batomsi mbeng li ka bagul nzan fɛt .
61003007	Ma , pɛ nu nɛ ngɔn ka dung sising , Sɔ tɔa nɛ ndangtɛ wen nu wa nde , a bebesisi yo fɛt nɛ we . Wɛnɛ ha pama yo keri nɛ ngimɔ , ka wɛnɛ begɔn kita ha zu hio wan-kafi Sɔ mɛ bhondisi nɛ mbwa .
61003008	Ma , hio ndɔngsila mi , lɛm nde , tazu ɛnɛ abisi nɛ mɔ mɛgɛ na : Ha li Kongawan , yala ndang dung tuka bɛlɛ tomay ndang , nɛ bɛlɛ tomay ndang dung fin tuka yala ndang .
61003009	Hio ma wi ha takara nde , mɔ ka Kongawan gɔna nu mɛ de , a lɛmsiri yo nɛhasa na . Yo bo mɛgi na , ma , wɛnɛ nɛ yikosila hazu ɛnɛ . A ngoy nde , ma wi ndang abhondi na , ma , a ngoya nde , hio wi fɛt akpa ngimɔ mɛ kifiri sila mbwa .
61003010	Kpasawen , swe ka Kongawan bepe nɛ , behɔ tuka wanzu . Ha swe ɛngi , ngɔn bepen nɛ gdanga gisi , hio mɔ ngɔn fɛt bebhondi ha we , nɛ hio mɔ fɛt ka dung ha zu nu beyɛmili .
61003011	Tuka hio mɔ fɛt bepen nɛ wal mɛgi , dea nde , deamɔ pɛ ɛnɛ adung nɛ nzɔya , nɛ ɛnɛ adung nɛ mboazu ha wal mɔ Sɔ .
61003012	Ɛnɛ zengi swe ka Sɔ bepe nɛ , nɛ ɛnɛ gbɛngsi tɛ ɛnɛ tuka nde , swea ahɔ nɛhasa . Ha swe ɛngi , ngɔn bebe we nɛ yo beyɛmili , nɛ hio mɔ ngɔn beyɛkili ha we mburr .
61003013	Ma , ɔ ha zenga mbombe ngɔn nɛ mbombe nu , ka Sɔ gɔna nu mɛ de yo . Nɛ hio nzeng wi ha li Sɔ bede le haki .
61003014	Hazu ɛngi hio ndɔngsila mi , ha kera swe ɛngɛ , ɛnɛ agbɛngsi tɛ ɛnɛ nde , deamɔ pɛ ɛnɛ adung nɛ saa , ma wen adung ha zu ɛnɛ ha li Sɔ na , nɛ gaamɔ adung ha soko ɛnɛ hinɛ wɛnɛ .
61003015	Ɛnɛ ing nde , Kongawan pɛ ɔ ha kera pea nde , ɛnɛ akpa ngimɔ mɛ kpasi . Ɛngi nɛ̂ ndangtɛ wen , ka ndɔngsila ya ɔ , Paul , ngɛraka ha ɛnɛ nɛ wal mbaramɔ ka Sɔ haa ha wɛnɛ .
61003016	Ha zang hio takarata pɛa fɛt , ka wɛnɛ nɛ ma wen hazu mɔ ndɔng , a tɔ kanɛ ndangtɛ wen gbesi . Hio ma mɔ ang ha zang hio takarata pɛa , ka wi ze zanga nɛhasa na . Mɛgi , hio wi ndɔng ka bo nɛ mbaramɔ na , nɛ ka pɔsi ha wal mɔ Sɔ , mbwa ha bhabha goto wen ndɔng , gbesi tuka mbwa ha dea nɛ hio olo wen ha zang takarata pɛ Sɔ . Nɛ wal deamɔ mɛgi , mbwa dak nɛ fio pi ha zu mbwa nɛ pɛ mbwa tɛ .
61003017	Ka bo nɛ̂ pɛ ɛnɛ , hio ndɔngsila mi , mi gbaa tazu ɛnɛ kari . Mɛgi , ɛnɛ pangay yu nde , hio kalbho-kalbho wi betɛ sɛbhili ɛnɛ mɛ ndari mbwa ha gdanga wal pɛ mbwa , nɛ ɛnɛ betɛ lak gde mɛ zati ha wal mɔ Sɔ .
61003018	Ma , ɛnɛ bhɔn ha kpɔatɛ ha zang dede sila pɛ Jésus-Christ , Kongawan pɛ ɔ nɛ Wan-kpasisi ɔ . Nɛ ɛnɛ bhɔn fin ha ingɔ wɛnɛ pen mɔ sɔngsi . Lɛkɛ-lɛkɛmɔ ha kɔ wa sising , kpoo nɛ kpoo ! Amen .
62001001	Ɔ ngɛriki takarata ɛngɛ ha ɛnɛ hazu wi ɛngɛ ka ɛ sa nde , Wen ka ha tunɔ . Wɛnɛ ang nisi ha ngimɔ ka Sɔ dea nzan . Ɔ zea wen nu wa nɛ zala ɔ . Ɔ zɔka wɛnɛ nɛ li ɔ . Ɔ mbara wɛnɛ . Nɛ ɔ ndɔa tɛ wa nɛ kɔ ɔ .
62001002	Wi ɛngɛ ka ha tunɔ gbasa tɛ , nɛ ɔ zɔka wɛnɛ . Nɛ sising ɔ kɛ nɛ bul wen ha ɛnɛ nde , wɛnɛ nɛ̂ tunɔ kpoo . Wɛnɛ badung ang hapɛtɛ Sɔ , Bafa wa , ka gbasa wɛnɛ ha ɔ long .
62001003	Mɔ ka ɔ zɔka nɛ li ɔ , nɛ ka ɔ zea nɛ zala ɔ , ɔ bul wena ha ɛnɛ fin tuka nde , ɔ hinɛ ɛnɛ fɛt ade sɔy . Mɛgi , ɛnɛ bede fin ndangtɛ sɔy ɛngɛ , ka ɔ ha dea hinɛ Sɔ , Bafa ɔ , nɛ Bewei pɛa , Jésus-Christ .
62001004	Ɔ ngɛriki takarata ɛngɛ ha ɛnɛ tuka nde , totɛ pɛ ɔ alɛm wɛɛ .
62001005	Sɔ nɛ̂ saamɔ , nɛ tutum bo ang ha tɛ wa ndang na . Ɛngɛ nɛ̂ wen ka ɔ zea ha nu Jésus-Christ , nɛ ka ɔ tɔ yo ha ɛnɛ .
62001006	Ka ɔ tɔ nde , ɔ ha dea sɔy hinɛ Sɔ , nɛ ka ɔ bhɔna ka ha yala ha zang tutum nɛnɛ , ɔ ha tɔa dalo , nɛ ɔ ha dea mɔ , ka lɛm nɛ tɛwen na .
62001007	Ma , ka ɔ ha yala ha zang saamɔ tuka Sɔ dung ha zang saamɔ , ɛngɛ osi nde , ɔ ha dea sɔy hinɛ may , nɛ tɔktɛ Jésus , Bewei pɛ Sɔ , ha fala sɛmbɔ pɛ ɔ fɛt yunɛ .
62001008	Ka ɔ tɔ nde , ɔ bo nɛ̂ wan-de gdangamɔ na , ki ɔ osili nɛ tɛ ɔ nɛ pɛ ɔ tɛ , nɛ tɛwen bo ang ha tɛ ɔ na .
62001009	Ma , ka ɔ gbasi sɛmbɔ pɛ ɔ ha Sɔ , a bebisi sɛmbɔ pɛ ɔ , nɛ a besasisi ɔ ha gdanga deamɔ pɛ ɔ fɛt , hazu wɛnɛ nɛ mboazu nɛ nzeng .
62001010	Ka ɔ tɔ nde , ɔ tɛ de gdangamɔ na , ki ɔ ba Sɔ tuka wan-tɔ dalo , nɛ wen pɛa bo ang ha tɛ ɔ na .
62002001	Hio bem pɔm , mi ngɛriki takarata ɛngɛ ha ɛnɛ yu nde , ɛnɛ betɛ de gdangamɔ . Ma , ka ma wi dea gdangamɔ , ma wan-le gdong wen hazu ɔ ang ha li Sɔ , Bafa ɔ . Wia nɛ̂ Jésus-Christ , nzeng wi .
62002002	Jésus-Christ fea tuka sadaka gɔn zu dea gdangamɔ pɛ ɔ . Nɛ yo bo hazu gdangamɔ pɛ ɔ sɔna na , ma , a fea gɔn zu gdangamɔ pɛ hio wi mɔ nzan fɛt gbi .
62002003	Ka ɔ ha pama hio mbonga pɛ Sɔ , ɛngɛ osi ha ɔ nde , ɔ ingɔ Sɔ nɛkpasa .
62002004	Wi ka tɔ nde , a ingɔ Sɔ , ma , a pam hio mbonga pɛ Sɔ na , wɛnɛ nɛ̂ wan-tɔ dalo , nɛ tɛwen bo ang ha tɛ wa na .
62002005	Ma , wi ka pam wen pɛ Sɔ , ngoy ka wɛnɛ ngoya nɛ Sɔ lɛma wɛɛ . Ka ɔ ngoya Sɔ tuka ɛngɛ , yo osi ha ɔ nde , ɔ ha dea sɔy hinɛ wɛnɛ .
62002006	Wi ka tɔ nde , wɛnɛ ha dea sɔy hinɛ Sɔ , lɛma nde , deamɔ pɛa adung gbesi tuka deamɔ pɛ Jésus-Christ .
62002007	Hio ndɔngsila mi , yo bo nɛ̂ ma mbombe mbonga ka mi ngɛriki ha ɛnɛ na . Ma , yo nɛ̂ koto mbonga ɛngɛ ka ɛnɛ baze nisi ha angara . Koto mbonga ɛngɛ , yo nɛ̂ wen ka ɛnɛ zea sɔngsi kari .
62002008	Ma , ngase ɛngi , mbonga ka mi ngɛriki ha ɛnɛ , yo bhɔna nɛ̂ mbombea . Deamɔ pɛ Jésus-Christ gbasa nde , mbonga ɛngɛ nɛ̂ tɛwen , nɛ deamɔ pɛ ɛnɛ ha gbasa yo fin . Hazu tutum ha pena , nɛ kpasa saamɔ ha baa kari .
62002009	Wi ka tɔ nde , ɛ ha zang saamɔ , nɛ ka sɛn ya wa , wɛnɛ bhɔna ka ha zang tutum .
62002010	Wi ka ngoy ya wa , wɛnɛ ha zang saamɔ . Nɛ ma deamɔ pɛa ka dak wi pi ha dea gdangamɔ bona .
62002011	Ma , wi ka sɛn ya wa , wɛnɛ dung ha zang tutum . A yal ha zang tutum , nɛ a ing bhandi ka wɛnɛ nɛ ang na , hazu tutum gdɔka li wa .
62002012	Hio bem pɔm , mi ngɛriki ha ɛnɛ hazu Sɔ biso sɛmbɔ pɛ ɛnɛ nɛ wal ling Jésus-Christ kari .
62002013	Hio bafa mi , mi ngɛriki ha ɛnɛ hazu ɛnɛ ingɔ wi ka dung ang nisi ha ngimɔ ka Sɔ dea nzan . Hio pɔlɔmbɔ wi , mi ngɛriki ha ɛnɛ hazu ɛnɛ gana zu gdanga sɔ kari .
62002014	Hio bem pɔm , mi ngɛraka ha ɛnɛ hazu ɛnɛ ingɔ Sɔ , Bafa . Hio bafa mi , mi ngɛraka ha ɛnɛ hazu ɛnɛ ingɔ wi ka dung ang nisi ha ngimɔ ka Sɔ dea nzan . Hio pɔlɔmbɔ wi , mi ngɛraka ha ɛnɛ hazu ɛnɛ nɛ̂ hio ngawi , ɛnɛ ha pama wen pɛ Sɔ ha sila ɛnɛ , nɛ ɛnɛ gana zu gdanga sɔ kari .
62002015	Ka ɛnɛ angoy ngase nzan , ngase hio mɔ nzan na . Wi ka ngoy hio mɔ nzan , a kpa wal mɛ ngoy Sɔ , Bafa fin na .
62002016	Hazu nzan dona nɛ hio gdanga hɛl mɔ multɛ , hio mɔ ka wi gol , nɛ hio kpaamɔ ka wi sutɛ hazua . Mɔ ndɔng fɛt tɛ nɛ wal pɛ Sɔ , Bafa na , ma , yo tɛ nɛ wal nzan .
62002017	Nzan nɛ hio mɔ fɛt ka wi gol ang bepen . Ma , wi ka de mɔ ka Sɔ ngoya , bebhɔn pɛa nɛ zutunɔ kpoo .
62002018	Hio bem pɔm , kpogio ngimɔ koka kari . Ɛnɛ baze nde , wan-sungiri Christ behɔ bin . Ma , sising , hio dɔka wan-sungiri Christ hɔa kari . Yo osi ha ɔ nde , kpogio ngimɔ koka kari .
62002019	Hio wi ndɔng dungɔ ha soko ɔ sɔngsi . Ma , mbwa tɛ dung nɛ̂ pɛ ɔ na . Yo nɛ̂ ɛngi ka mbwa gboa . Hazu mbwa abo se nɛ̂ pɛ ɔ , ki mbwa bhɔna hinɛ ɔ . Ma , mɔ hɔa mɛgi hazu gbasi long nde , ma ndang ha soko mbwa tɛ dung nɛ̂ wi pɛ ɔ na .
62002020	Pɛ ɛnɛ , Christ haa Nzɔy-Sɔtɛ ha ɛnɛ kari . Mɛgi , ɛnɛ fɛt , ɛnɛ ingɔ tɛwen .
62002021	Mi ani ɛnɛ nde , yo nɛ̂ hazu ɛnɛ tɛ ing tɛwen na , ka mi ngɛriki takarata ɛngɛ nde ? Dalo , yo bo mɛgi na . Ma , mi ngɛriki yo hazu ɛnɛ ingɔ tɛwen . Nɛ ɛnɛ ingɔ fin nde , ma dalo ndang lɛm gutɛ ha zang tɛwen na .
62002022	Mɛgi , wan-tɔ dalo nɛ̂ nge wi ge ? Yo nɛ̂ wi ɛngɛ ka tɔ nde , Jésus bo nɛ̂ Mesi na . Wi ɛngɛ nɛ̂ wan-sungiri Christ . A kafa Sɔ , Bafa ɔ hinɛ Bewei pɛa fɛt .
62002023	Ka ma wi kafa Bewei pɛ Sɔ , wia kafa Bafa wa gbesi . Ma , ka ma wi mɛkara Bewei pɛ Sɔ , wia mɛkara Bafa wa gbesi .
62002024	Hazu ɛngi , wen ka ɛnɛ baze nisi ha angara , ɛnɛ akonzi yo ha zang sila ɛnɛ ! Ka hio wen ndɔng ka ɛnɛ baze nisi ha angara bhɔna ha zang sila ɛnɛ , ɛngi osi nde , ɛnɛ fin , ɛnɛ bhɔna ha dea sɔy hinɛ Bewei nɛ Bafa wa .
62002025	Nɛ wal dea sɔy ɛngɛ ɔ kpaa tunɔ kpoo , ka Bewei pɛ Sɔ gɔna nua mɛ ha yo ha ɔ .
62002026	Mi ha ngɛraka mɔ ndɔng ha ɛnɛ hazu gba nɛ tazu ɛnɛ nɛ hio wi ndɔng ka ngoy mɛ osili ɛnɛ .
62002027	Pɛ ɛnɛ , Christ haa ɛnɛ Nzɔy-Sɔtɛ ka de le ha zang sila ɛnɛ . Mɛgi , ɛnɛ lɛm ki fin ma wan-osimɔ na , hazu Nzɔy-Sɔtɛ ha osamɔ fɛt ha ɛnɛ . Nɛ hio mɔ ndɔng ka wɛnɛ osi ha ɛnɛ , yo nɛ̂ tɛwen , dalo bo ang na . Mɛgi , ɛnɛ abhɔn ha dea sɔy hinɛ Jésus-Christ tuka ka Nzɔy-Sɔtɛ ha osa ha ɛnɛ .
62002028	Sising , hio bem pɔm , ɛnɛ abhɔn ha dea sɔy hinɛ Christ tuka nde , ha ngimɔ ka wɛnɛ behɔ nɛ gbasi tɛ , ɔ aba da nɛ foy ade ɔ ha li wa na .
62002029	Ɛnɛ ingɔ nde , Christ nɛ nzeng . Nɛ mɛgi ɛnɛ aing nde , wi ka de mɔ nzeng , wɛnɛ nɛ̂ bem pɛ Sɔ .
62003001	Ɛnɛ zɔk , Sɔ , Bafa ɔ , saa ɔ nde , hio bem pɛa ! Ɛngi osi gasa ngoy ka wɛnɛ ngoya nɛ ɔ ! Ey , ɔ nɛ̂ hio bem pɛa kpasawen . Hio wi mɔ nzan ing Sɔ na . Mɛgi , mbwa tɛ ing nde , ɔ nɛ̂ hio bem pɛ Sɔ , na .
62003002	Hio ndɔngsila mi , sising ɔ tɛ bo nɛ̂ hio bem pɛ Sɔ . Ma , wal ka ɔ bedung nɛ bin , Sɔ tɛ gbasi ka yo ha ɔ na . Ma , ɔ ingɔ sɔna nde , ka Christ behɔ , ɔ bedung nɛ ndangtɛ wal gbesi tuka wɛnɛ , hazu ɔ bezɔk wɛnɛ tuka wɛnɛ dung .
62003003	Mɛgi , wi fɛt ka gde tazu ha tɛ Christ nde , mɔ behɔ mɛgi , lɛma nde , mbwa ade tɛ mbwa nɛ nzɔya tuka Christ nɛ nzɔya .
62003004	Wi fɛt ka de gdangamɔ , kafi mbonga pɛ Sɔ . Hazu dea gdangamɔ , yo nɛ̂ kafa mbonga pɛ Sɔ .
62003005	Nɛ ɛnɛ ingɔ nde , Christ tɛa hakɛ ha nzan hazu gu gdangamɔ ka ɔ dea yunɛ . Ma , pɛa , a tɛ de gdangamɔ ndang na .
62003006	Mɛgi wi ka de sɔy hinɛ wɛnɛ , de gdangamɔ na . Hazu wi ka bhɔn ha dea gdangamɔ , a tɛ zɔk wɛnɛ na , nɛ a tɛ ing wɛnɛ na .
62003007	Hio bem pɔm , ka ma wi aosili ɛnɛ na . Wi ka de mɔ nzeng , wɛnɛ nɛ̂ nzeng wi gbesi tuka Jésus-Christ nɛ̂ nzeng wi .
62003008	Ma , wi ka bhɔna ha dea gdangamɔ , wɛnɛ nɛ̂ wi pɛ gdanga sɔ . Hazu gdanga sɔ bhɔna ha dea gdangamɔ bhee nisi ha ngimɔ ka Sɔ dea nzan . Nɛ Bewei pɛ Sɔ tɛa hazu yangili tom pɛ gdanga sɔ yunɛ .
62003009	Wi ka dung nɛ̂ bem pɛ Sɔ , de gdangamɔ na , hazu Sɔ bhɛa wɛnɛ nɛ mbinga . Nɛ a lɛm de gdangamɔ fin na , hazu Sɔ tɛ bo nɛ̂ Bafa wa .
62003010	Mɛgi , mɔ ka gba soko bem pɛ Sɔ nɛ bem pɛ gdanga sɔ , yo nɛ̂ ɛngɛ : Wi ka de mɔ nzeng na , nɛ ka ngoy ya wa na , wɛnɛ bo nɛ̂ bem pɛ Sɔ na .
62003011	Wen ka ɛnɛ baze nisi ha angara , yo nde , ɔ angoy may .
62003012	Ka ɔ adung gbesi tuka Kain na . Kain badung nɛ̂ bem pɛ gdanga sɔ . Mɛgi , a gbɛa bebe ya wa . A bagbɛ wɛnɛ hazu ge ? A bagbɛ wɛnɛ hazu deamɔ pɛa dungɔ nɛ gdanga , nɛ deamɔ pɛ bebe ya wa dungɔ nzeng .
62003013	Hio ya mi , ka hio wi mɔ nzan sɛna ɛnɛ , ka ɛnɛ ayaksi hazua na .
62003014	Pɛ ɔ , ɔ ngoya hio ya ɔ . Yo nɛ̂ ɛngi ka ɔ ingɔ nde , ɔ laka fio gde kari , nɛ ɔ tɛ bo nɛ zutunɔ . Wi ka ngoy hio ya wa na , a bhɔna ha fio .
62003015	Wi ka sɛn ya wa , wɛnɛ nɛ̂ nagbɛwi . Nɛ ɛnɛ ingɔ fɛt nde , nagbɛwi bo nɛ tunɔ kpoo ha tɛ wa na .
62003016	Jésus-Christ tɛa tɛ fe gɔn zu ɔ . Yo nɛ̂ ɛngi , ka ɔ ingɔ tɛ kpasa ngoy . Mɛgi , lɛma nde , ɔ fin afe gɔn zu hio ya ɔ .
62003017	Ka ma wi nɛ kpaamɔ , nɛ a zɔka nde , mɔ kɔpa ya wa , nɛ a de kul , ki a betɔ nde , a ngoya Sɔ mɛng ?
62003018	Mɛgi , hio bem pɔm , ka ɔ angoy hio ya ɔ sɔna nɛ wal wen nu ɔ na . Ma , ɔ angoy hio ya ɔ nɛ wal deamɔ ka lɛm nɛ tɛwen pɛ Sɔ .
62003019	Ka ɔ de mɛgi , ɔ being nde , ɔ nɛ̂ wi ka lɛm nɛ tɛwen pɛ Sɔ . Ɔ bedung nɛ gaamɔ ha sila ɔ ha li Sɔ .
62003020	Mɛgi , ka sila ɔ gɔna kita ba ɔ hazu gdangamɔ ka ɔ dea , ɔ ingɔ nde , Sɔ nɛ gasaa pen sila ɔ , nɛ a ingɔ mɔ fɛt mburr .
62003021	Hio ndɔngsila mi , ka ingɔmɔ sila pɛ ɔ gɔn kita ba ɔ fin na , ɔ bedung nɛ da ha li Sɔ .
62003022	Ɔ ha kpaa mɔ fɛt ka ɔ gɔ ha kɔ wa , hazu ɔ ha pama hio mbonga pɛa , nɛ ɔ ha dea mɔ ka ha totɛ ha wɛnɛ .
62003023	Nɛ mbonga ka Sɔ haa ha ɔ , yo nde , ɔ amɛkiri ling Jésus-Christ , Bewei pɛa . Nɛ nde , ɔ angoy may lɛm nɛ mbonga ka Christ haa ha ɔ .
62003024	Mɛgi , hio wi ndɔng ka pam hio mbonga pɛ Sɔ , mbwa ha dea sɔy hinɛ Sɔ , nɛ Sɔ fin ha dea sɔy hinɛ mbwa . Nzɔy-Sɔtɛ ka wɛnɛ haa ha ɔ , ha dea le ha sila ɔ . Ɛngi osi ha ɔ nde , Sɔ ha dea sɔy hinɛ ɔ .
62004001	Hio ndɔngsila mi , hio wi ndɔng ka tɔ nde , Nzɔy-Sɔtɛ ha tɛ mbwa , ka ɛnɛ amɛkiri mbwa fɛt na . Ma , ɛnɛ awe sɔtɛ ka dung ha tɛ mbwa hazu ing mana yo tɛ nɛ pɛ Sɔ . Hazu hio wan-tɔkuliwen dalo dona nzan kari .
62004002	Mɛgi , wal ka ɛnɛ being wi ka Nzɔy-Sɔtɛ pɛ Sɔ ha tɛ wa , yo nɛ̂ ɛngɛ : Wi ka gbasi long nde , Jésus-Christ tɛa ha nzan tɛ yol tɛ wi , Nzɔy-Sɔtɛ ha tɛ wia .
62004003	Ma , wi ka kafi nde , Jésus tɛ yol tɛ wi na , Nzɔy-Sɔtɛ pɛ Sɔ bo ha tɛ wa na . Yo nɛ̂ sɔtɛ pɛ wan-sungiri Christ ka dung ha tɛ wa . Ɛnɛ baze nde , wan-sungiri Christ betɛ . Sising , a hɔa ha nzan kari .
62004004	Hio bem pɔm , ɛnɛ nɛ̂ pɛ Sɔ . Ɛnɛ gana zu hio wan-tɔkuliwen dalo fɛt kari . Hazu Nzɔy-Sɔtɛ ka dung ha tɛ ɛnɛ , wɛnɛ nɛ ngaya pen sɔtɛ ka dung ha tɛ hio wi mɔ nzan .
62004005	Hio wan-tɔkuliwen dalo ndɔng , mbwa nɛ̂ hio wi mɔ nzan . Yo nɛ̂ ɛngi ka mbwa wolmɔ hazu hio mɔ nzan , nɛ hio wi mɔ nzan ha zea wen pɛ mbwa .
62004006	Ma , ɔ nɛ̂ pɛ Sɔ . Wi ka ingɔ Sɔ , a beze wen pɛ ɔ . Ma , wi ka bo nɛ̂ pɛ Sɔ na , a lɛm ze wen pɛ ɔ na . Yo nɛ̂ mɛgi , ka ɔ lɛma gba soko wi ka sɔtɛ tɛwen ha tɛ wa nɛ wi ka sɔtɛ dalo ha tɛ wa .
62004007	Hio ndɔngsila mi , ɔ angoy may hazu ngoy tɛ nɛ wal pɛ Sɔ . Mɛgi , wi ndang ndang fɛt ka ngoy may , Sɔ nɛ̂ Bafa mbwa , nɛ mbwa ingɔ Sɔ .
62004008	Hio wi ka ngoy may na , mbwa ing Sɔ na , hazu Sɔ nɛ̂ ngoy .
62004009	Sɔ tomsa ndanga Bewei pɛa tɛ hakɛ ha nzan nde , ɔ akpa tunɔ nɛ wal wa . Yo nɛ̂ mɛgi , ka Sɔ osa ngoy ka wɛnɛ ngoya nɛ ɔ .
62004010	Ngoy nɛ̂ ɛngɛ : Yo bo nɛ̂ ɔ ha ngoy Sɔ na , ma , yo nɛ̂ Sɔ ha ngoy ɔ . A tomsa Bewei pɛa tuka nde , wɛnɛ afe gɔn zu ɔ tuka sadaka , ka gu sɛmbɔ pɛ ɔ yunɛ .
62004011	Hio ndɔngsila mi , ɛnɛ zɔka ngoy ka Sɔ ngoya nɛ ɔ . Mɛgi , ɔ angoy may gbesi tuka ɛngi .
62004012	Ma wi ndang tɛ zɔk Sɔ na . Ka ɔ ngoy may , Sɔ ang ha tɛ ɔ , nɛ ngoy pɛa lɛma wɛɛ ha tɛ ɔ .
62004013	Sɔ haa Nzɔy-Sɔtɛ pɛa ha ɔ . Yo nɛ̂ ɛngi ka ɔ ingɔ nde , ɔ ang ha tɛ Sɔ , nɛ wɛnɛ ang ha tɛ ɔ .
62004014	Pɛ ɔ , ɔ zɔka nɛ tɛ gbali ɔ nde , Sɔ , Bafa tomsa Bewei pɛa mɛ dung wan-kpasisi hio wi mɔ nzan . Nɛ sising ɔ ha kɛa wena .
62004015	Mɛgi , wi ka gbasi nde , Jésus nɛ̂ Bewei pɛ Sɔ , yo osi nde , Sɔ ang ha tɛ wa , nɛ wɛnɛ ang ha tɛ Sɔ .
62004016	Pɛ ɔ , ɔ ingɔ nde , Sɔ ngoya ɔ . Nɛ ɔ mɛkara ngoy , ka wɛnɛ ngoya nɛ ɔ . Sɔ nɛ̂ ngoy . Mɛgi , wi ka dung ha tɛ ngoy , wɛnɛ ang ha tɛ Sɔ , nɛ Sɔ ang ha tɛ wa .
62004017	Ka ngoy lɛma wɛɛ ha tɛ ɔ , ɔ bedung nɛ da ha swe kita pɛ Sɔ , hazu dungɔ pɛ ɔ ha nzan yo gbesi tuka pɛ Jésus . Ke bo ha zang ngoy na .
62004018	Ma , ngoy ka lɛma wɛɛ ha yinɔ ke ha sila wi yunɛ . Wi ka takiri nde , a bekpa ndulsomɔ , wɛnɛ nɛ ke . Mɛgi , ka ma wi nɛ ke , yo osi nde , ngoy tɛ lɛm ka wɛɛ ha tɛ wa na .
62004019	Pɛ ɔ , ɔ ngoya may hazu Sɔ ha ngoy ɔ sɔngsi .
62004020	Ka ma wi tɔ nde , a ngoya Sɔ , nɛ wɛnɛ ha sɛna ya wa , wɛnɛ nɛ̂ wan-tɔ dalo . Hazu , ka ma wi tɛ ngoy ya wa ka dung ha li wa na , a bengoy Sɔ ka wɛnɛ zɔk na , mɛng ?
62004021	Zɔk , Christ haa ɔ mbonga ɛngɛ : Wi ka ngoy Sɔ , lɛma nde , wɛnɛ angoy fin ya wa .
62005001	Wi ndang ndang fɛt ka mɛkiri nde , Jésus nɛ̂ Mesi , mbwa nɛ̂ bem pɛ Sɔ . Mɛgi , wi ndang ndang fɛt ka ngoy Sɔ , Bafa , mbwa ngoya hio bem pɛa fin .
62005002	Ka ɔ ngoya Sɔ , nɛ ka ɔ ha dea mɔ lɛm nɛ hio mbonga pɛa , yo nɛ̂ ɛngi ka begbasi ha ɔ nde , ɔ ngoya hio bem pɛ Sɔ .
62005003	Nɛ ka ɔ pam hio mbonga pɛ Sɔ , ɛngi osi nde , ɔ ngoya Sɔ . Nɛ hio mbonga pɛa bo nɛ̂ gdingbɛng toy ha zu ɔ na .
62005004	Hazu hio bem pɛ Sɔ fɛt began zu mɔ nzan fɛt . Ka ɔ mɛkara Jésus-Christ , ɔ gana zu mɔ nzan kari .
62005005	Nge wi ka began zu nzan , o nde ? Yo sɔna nɛ̂ wi ka mɛkiri nde , Jésus nɛ̂ Bewei pɛ Sɔ .
62005006	Jésus-Christ tɛa ha pɛ ɔ nɛ wal mɔ bwa : Li ka ɛ gdumso wɛnɛ ang , nɛ tɔktɛ wa ka sɛa ha ngimɔ fio pɛa . A tɛ tɛ sɔna nɛ wal li na , ma , nɛ wal li nɛ tɔk fɛt . Nɛ Nzɔy-Sɔtɛ ha kɛa wena , hazu Nzɔy-Sɔtɛ nɛ̂ wan-tɔ tɛwen .
62005007	Mɛgi , yo nɛ̂ mɔ tar ka kɛ wen nde , Jésus nɛ̂ Bewei pɛ Sɔ :
62005008	Nzɔy-Sɔtɛ , li nɛ tɔk . Hio mɔ tar fɛt ha kɛa ndangtɛ wen ɛngɛ .
62005009	Ka ma wi kɛ wen hazu mɔ ka wɛnɛ zɔka , ɔ ha mɛkara yo . Ma , wen ka Sɔ kɛ , yo nɛ zioa pen pɛ wi . Yo nɛ̂ Sɔ ha kɛ wen hazu Bewei pɛa .
62005010	Mɛgi , wi ka mɛkiri Bewei pɛ Sɔ , a ingɔ ha zang sila wa nde , wen ka Sɔ kɛa nɛ̂ tɛwen . Ma , wi ka mɛkiri Sɔ na , a baa Sɔ tuka wan-tɔ dalo . Hazu a tɛ mɛkiri wen ka Sɔ kɛa hazu Bewei pɛa na .
62005011	Nɛ Sɔ kɛa wen nde , wɛnɛ haa tunɔ kpoo ha ɔ kari , nɛ ɔ kpaa tunɔ ɛngɛ nɛ wal Bewei pɛa .
62005012	Wi ka de sɔy hinɛ Bewei pɛ Sɔ , a kpaa tunɔ kari . Ma , wi ka de sɔy hinɛ Bewei pɛ Sɔ na , a lɛm kpa tunɔ na .
62005013	Mi ngɛraka takarata ɛngɛ ha ɛnɛ ka mɛkara ling Bewei pɛ Sɔ tuka nde , ɛnɛ aing nde , ɛnɛ kpaa tunɔ kpoo kari .
62005014	Ka ɔ gɔ ha kɔ Sɔ ma mɔ , ka lɛm nɛ mɔ ka wɛnɛ ngoya , ɔ gde tazu ɔ ha tɛ wa nɛkpasa nde , a beze gɔamɔ pɛ ɔ .
62005015	Tuka ɔ ingɔ nde , Sɔ ha zea gɔamɔ pɛ ɔ , mɛgi ɔ ingɔ fin nde , ɔ kpaa mɔ ka ɔ gɔ ha kɔ wa kari .
62005016	Ka ma wi zɔka ya wa ha dea ma gdangamɔ , ka lɛm nɛ fio ha li Sɔ na , lɛma nde , wɛnɛ agɔ Sɔ , nɛ Sɔ beha tunɔ ha wi ɛngɛ . Wen ɛngɛ nɛ̂ sɔna hazu hio gdangamɔ ka lɛm nɛ fio ha li Sɔ na . Ma , ma gdangamɔ ang ka lɛm nɛ fio ha li Sɔ . Mi tɛ tɔ nde , ɛnɛ agɔ Sɔ hazu hio wi ka dea tili gdangamɔ mɛgi , na .
62005017	Kpasawen , tili gdanga deamɔ fɛt , yo nɛ̂ gdangamɔ ha li Sɔ . Ma , hio ma gdangamɔ ang ka lɛm nɛ fio ha li Sɔ na .
62005018	Ɔ ingɔ nde , hio wi ndang ndang fɛt ka dung nɛ̂ bem pɛ Sɔ , mbwa bhɔn ha dea gdangamɔ na . Hazu Bewei pɛ Sɔ ha pama tɛ mbwa , nɛ gdanga sɔ lɛm gan zu mbwa na .
62005019	Ɔ ingɔ nde , ɔ nɛ̂ hio wi pɛ Sɔ , ma , nzan fɛt dung ha si ziomɔ pɛ gdanga sɔ .
62005020	Ɔ ingɔ nde , Bewei pɛ Sɔ tɛa tɛ ha ɔ mbaramɔ nde , ɔ aing kpasa Sɔ . Ɔ ang ha tɛ kpasa Sɔ hazu ɔ ang ha tɛ Bewei pɛa , Jésus-Christ . Wɛnɛ nɛ̂ kpasa Sɔ , nɛ wɛnɛ nɛ̂ tunɔ kpoo .
62005021	Hio bem pɔm , ka ɛnɛ andari hio gbele sɔ na !
63001001	Mi , kotowi mɔ eglize , mi ngɛriki takarata ɛngɛ ha mɛ , Kongabhoko ka Sɔ weka , nɛ ha hio bem pɛ mɛ , ka mi ngoya nɛ tɛwen . Yo bo sɔna nɛ̂ mi gbatɛ ha ngoy ɛnɛ na , ma , yo nɛ̂ hio wi fɛt ka ingɔ tɛwen .
63001002	Hazu tɛwen ang ha tɛ ɔ , nɛ yo bebhɔn ang kpoo .
63001003	Sɔ , Bafa ɔ , hinɛ Jésus-Christ , Bewei pɛa , bede dede sila ha tɛ ɔ . Mbwa bede kobhe tɛ ɔ , nɛ mbwa beha ɔ gaamɔ . Mbwa bede mɛgi tuka nde , tɛwen nɛ ngoy adung ha tɛ ɔ .
63001004	Mi dea totɛ pentɛ ka mi zea nde , hio ma bem pɛ mɛ ha deamɔ lɛm nɛ tɛwen , gbesi tuka Sɔ , Bafa ɔ , haa ɔ mbonga mɛ de .
63001005	Mɛgi , sising mi ha nu ha mɛ , Kongabhoko , nde , ɔ angoy may . Wen ɛngɛ ka mi ngɛriki ha mɛ , yo bo nɛ̂ ma mbombe mbonga na . Yo nɛ̂ mbonga ɛngɛ ka ɔ baze nisi ha angara .
63001006	Wi ka de mɔ lɛm nɛ hio mbonga pɛ Sɔ , yo nɛ̂ wɛnɛ ka ngoy Sɔ nɛ hio wi . Nɛ ɛnɛ baze mbonga ɛngɛ nisi ha angara nde , ɛnɛ ade mɔ lɛm nɛ ngoy ɛngɛ .
63001007	Dɔka hio wan-osili wi dama nzan fɛt . Mbwa tɛ mɛkiri nde , Jésus-Christ yola tɛ wi na . Tili wi mɛgi nɛ̂ wan-osili wi , nɛ fin wan-sungiri Christ .
63001008	Ɛnɛ pangay nɛ tɛ ɛnɛ tuka nde , ɛnɛ ayɔsisi waya tom pɛ ɔ na , ma , ɛnɛ akpa mɔ-kɛ ɛnɛ fɛt hɛrr .
63001009	Wi fɛt ka pam osamɔ pɛ Christ na , mana ka gde ma mɔ nɛtɛ ha zua , tili wi mɛgi bo ha dea sɔy hinɛ Sɔ na . Ma , wi ka pam osamɔ pɛ Christ , tili wi mɛgi ha dea sɔy hinɛ Sɔ , Bafa , nɛ hinɛ Bewei pɛa .
63001010	Ka ma wi ka osi ma mɔ nɛtɛ , tɛa ha pɛ ɛnɛ , ka ɛnɛ aba wɛnɛ nɛ dede kɔ ha twa pɛ ɛnɛ na , nɛ ka ɛnɛ afan wɛnɛ na .
63001011	Hazu , wi ka fan wɛnɛ , ha dea sɔy hinɛ wɛnɛ ha zang gdanga deamɔ pɛa .
63001012	Mi nɛ mɔ nɛdɔka mɛ tɔ ha ɛnɛ . Ma , mi ngoy ngɛriki yo fɛt ha zang takarata na , hazu mi ngoy mɛ nɛ ha pɛ ɛnɛ ka ɔ awolmɔ ha li may , nɛ ka totɛ pɛ ɔ alɛm wɛɛ .
63001013	Hio bem pɛ ya mɛ mɔ bhoko ka Sɔ weka , fana mɛ .
64001001	Mi , kotowi mɔ eglize , mi ngɛriki takarata ɛngɛ ha mɛ , Gaius , ka mi ngoya nɛ tɛwen .
64001002	Ndɔngsila mi , mi ngoy nde , mɔ pɛ mɛ fɛt adung nɛdedea , nɛ mɛ dung fin nɛ dede tɛ nɛ wal multɛ tuka mɛ dung nɛ wal sɔtɛ .
64001003	Hio ma ya ha Christ , ka guotɛ ha pɛ mɛ tɛnɛ , tɔa ha mi nde , mɛ ha pama tɛwen , nɛ mɛ ha dea mɔ lɛm nɛ tɛwen . Ka mi zea mɛgi , yo haa totɛ ha mi nɛkpasa .
64001004	Ka mi zea nde , hio bem pɔm ha dea mɔ lɛm nɛ tɛwen , ɛngɛ ha mi gasa totɛ . Ma totɛ pɔm pen ɛngɛ bona .
64001005	Ndɔngsila mi , mɛ nɛ mboazu ha gbakara hio ya ha Christ , ngase mbwa gutɛ nɛyɛa tɛnɛ .
64001006	Mbwa tɔa kasi ngoy ka mɛ ngoya nɛ mbwa ha li hio giliwi mɔ eglize hakɛ . Nɛdedea nde , mɛ agbakiri mbwa tuka Sɔ ngoya ka mbwa benak yali pɛ mbwa .
64001007	Hazu , mbwa ha yala mɛ de tom nɛ ling Christ , nɛ mbwa ha kafa kuo mɔ ha kɔ hio bhilo .
64001008	Lɛma nde , ɔ , hio wi pɛ Christ , agbakiri tili wi ndɔng tuka nde , ɔ ade sɔy hinɛ mbwa ha zang tom ka mbwa de hazu tɛwen .
64001009	Mi ngɛraka ma bebe takarata ha giliwi mɔ eglize haki . Ma , Diotrefe ka ngoy dung wan hazu mbwa , a ngoy zea wen pɛ ɔ ndang na .
64001010	Hazu ɛngi , ka mi behɔ ha pɛ mbwa , mi begba tazu hio wi nɛ hio gdanga deamɔ pɛa , nɛ hio gdanga wen dalo ka wɛnɛ tɔ sungiri nɛ ɔ . Wɛnɛ de sɔna nɛ ɛngi na , ma , a kafi fin ba nɛ dede kɔ hio ya ha Christ ha yali . Nɛ fin , a dolsi ɛ ndɔng ka ngoy ba hio ya ndɔng nɛ dede kɔ , nɛ a mul mbwa pi , gbo ha soko giliwi mɔ eglize .
64001011	Ndɔngsila mi , ka mɛ azɔk dea gdangamɔ mɛ de nɛ pɛ mɛ na . Ma , mɛ zɔk dea dedemɔ mɛ de nɛ pɛ mɛ . Wi ka de dedemɔ , wɛnɛ nɛ̂ wi pɛ Sɔ . Ma , wi ka de gdangamɔ , wɛnɛ tɛ zɔk Sɔ na .
64001012	Ka bo nɛ̂ pɛ Demetrius , wi fɛt ha tɔa dede lingtɛ wa . Hio deamɔ pɛa ka lɛm nɛ tɛwen , ha tɔa ndangtɛ wen . Nɛ ɔ fin ha tɔa yo gbesi . Mɛ ingɔ nde , wen ka ɔ tɔ , yo nɛ̂ tɛwen .
64001013	Mi nɛ wen nɛdɔka mɛ tɔ ha mɛ . Ma , mi ngoy ngɛriki yo fɛt ha zang takarata na ,
64001014	hazu mi ngoy mɛ nɛ ha pɛ mɛ sising ka ɔ awolmɔ ha li may .
64001015	Gaamɔ adung hinɛ mɛ ! Hio dan mɛ hakɛ fana mɛ . Mɛ fan hio dan ɔ ndang ndang fɛt .
65001001	Yo nɛ̂ mi , Jude , ha ngɛriki takarata ɛngɛ ha ɛnɛ . Mi nɛ̂ wan-tom pɛ Jésus-Christ , nɛ mi fin nɛ̂ bebe ya mɛ Jacques . Mi ngɛriki takarata ɛngɛ ha ɛnɛ , hio wi ka Sɔ , Bafa ɔ , weka . A ngoya ɛnɛ pentɛ , nɛ wɛnɛ ha pama ɛnɛ nɛ wal Jésus-Christ .
65001002	Sɔ ade kobhe tɛ ɛnɛ , wɛnɛ aha gaamɔ ha ɛnɛ , nɛ wɛnɛ angoy ɛnɛ nɛdɔka pentɛ pet .
65001003	Hio ndɔngsila mi , mi dungɔ nɛ tɛ gasa hɛl mɛ ngɛriki takarata ha ɛnɛ hazu mɔkpasi ka Sɔ kpasisi nɛ ɔ hinɛ ɛnɛ fɛt . Ma , mi zɔka nde , yo lɛma nde , mi angɛriki ha ɛnɛ hazu mbo ɛnɛ . Ɛnɛ mɛkara hio wen ka Sɔ gbasa ha hio nzɔy wi pɛa hireng . Mɛgi mi mbo ɛnɛ mɛ bi tumbɔ hazu pam hio wen ndɔng nɛ saa .
65001004	Mi tɔ mɛgi hazu hio ma wi ka tɛ mɛkiri Sɔ na , lea ha soko ɛnɛ nɛ wuso . Mbwa ha kio wal mɛ tukili wen dede sila ka Sɔ ha dea ha tɛ ɔ . Mbwa tɔ nde , ka ɔ de mɔ nɛ tum , yo de ma mɔ ndang na , hazu Sɔ ha dea dede sila ha tɛ ɔ swe fɛt . Nɛ wal deamɔ mɛgi , mbwa kafa Jésus-Christ ka dung nɛ̂ ndanga wan-osimɔ nɛ ndanga Kongawan pɛ ɔ . Sɔ weka wal ka wɛnɛ begɔn kita ba nɛ hio wi ndɔng sɔngsi bhee kari .
65001005	Mi ingɔ nde , ɛnɛ ingɔ mɔ ndɔng fɛt . Ma , mi ngoya gba tazu ɛnɛ nde , ngase ka Sɔ kpasasa kandɔ Israel gbo ha kandɔnu Ezipte , nɛ pata , wɛnɛ gbɛa wi ndɔng ka kafa mɛkara wɛnɛ .
65001006	Tazu ɛnɛ agba fin nɛ hio telenge ndɔng ka balak bhandi pɛ mbwa gde hazu mbwa ngoya ziomɔ pen ɛngɛ ka Sɔ haa ha mbwa . Sɔ basang mbwa nɛ zɔbhɔ kpoo , pi ha zang ngɛ-ngɛ-ngɛ tutum , keri nɛ gasa ngimɔ kita .
65001007	Tazu ɛnɛ agba fin nɛ le Sodome nɛ Gomore , nɛ hio le mɔ pɛtɛa . Hio wi mɔ le ndɔng dea mɔ nak pata pɛ hio telenge ndɔng . Mbwa haa tɛ mbwa ha dea tili wanza fɛt , nɛ fin , mbwa ɔa nu nɛ hio sari . Sising , mbwa ha yɔnga nzata ha we ka besisi kpoo . Nɛ wal mbwa Sɔ gbaa tazu ɔ long .
65001008	Hio wi ndɔng ka lea soko ɛnɛ , dea mɔ gbesi . Mbwa ha dea tili wanza fɛt . Mbwa tɔ nde , mbwa zɔka Sɔ nɛ zizimɔ , ma , mbwa ngoy nde , Sɔ adung Kongawan hazu mbwa na . Nɛ mbwa fɛngsa hio lɛkɛ-lɛkɛ telenge .
65001009	Ngase telenge Michel ka dung nɛ̂ wan-zu hio telenge fɛt , tɛ de mɛgi na . Ha ngimɔ ka wɛnɛ dungɔ ha mɔya hinɛ Satan hazu wɔl Moïse , Michel tɛ ba da mɛ gɔn kita fɛngsamɔ ha zu Satan na , ma , a tɔa sɔna nde , Kongawan andulsi mɛ .
65001010	Hio wi ndɔng ha fɛngsa mɔ ka mbwa ing gotoa na . Ma , hio mɔ ndɔng , ka mbwa ingɔ dea yo nɛ wal multɛ tuka hio sari bɛlɛ , yo nɛ̂ mɔ ndɔng fɛt ka bebhondisi mbwa .
65001011	Ngɔtɛ ha mbwa ! Hazu mbwa ndara deamɔ pɛ Kain . Mbwa tɔa wen dalo hazu kpa nɛ mbɔli gbesi tuka ka Balaam batɔ nɛ . Mbwa guotɛ sungiri nɛ Sɔ , gbesi tuka ka Kore bade nɛ , nɛ mbwa fɛt befe tuka wɛnɛ .
65001012	Ka mbwa wesiri may hinɛ ɛnɛ hazu yɔng mɔ , ɛngɛ nɛ̂ gasa mɔ foy . Hazu mbwa yɔng mɔ nɛ nɔ mɔ nɛ ngurua , nɛ mbwa zɔk kanɛ tɛ mbwa . Mbwa dung tuka tutum kolo ka bok ilo yunɛ , nɛ kaɔl na . Nɛ mbwa dung tuka te ka wayaa bona , ngase yo nɛ̂ ngimɔa , nɛ ka fea bhɔn hazu ɛ zuro yo nɛ olo kua fɛt .
65001013	Mbwa dung tuka tongbasali ha li nana-litɔng . Gdangamɔ pɛ mbwa gboa tuka puru ka yal ha zu li li . Nɛ mbwa dung gbesi tuka hio sɔla ka sɔwi nɛtum nɛtum . Sɔ bhɔngara bhandi ngɛ-ngɛ-ngɛ tutum gde keri nɛ mbwa kari , nɛ mbwa bedung haki kpoo nɛ kpoo .
65001014	Henok badung kul mɔrkɔ zanga bwa hapata Adam . A batɔ kuliwen hazu hio wi ndɔng , a batɔ : « Kongawan ha tɛa hinɛ gasa zugili telenge pɛa ,
65001015	hazu gɔn kita ha zu hio wi fɛt . Nɛ wɛnɛ bendulsi hio wan-kafi Sɔ ndang ndang fɛt hazu mɔ , ka mbwa dea sungiri nɛ wɛnɛ . A bendulsi mbwa , hio wan-de gdangamɔ ka kafi Sɔ , hazu hio gdanga wen fɛt ka mbwa tɔa sungiri nɛ wɛnɛ .
65001016	Wi ndɔng nɛ̂ nakɛkiri wen ka tɔ tɛ swe fɛt . Mbwa de mɔ fɛt tuka sila mbwa ngoya . Mbwa ha tɔa wen sutɛ nɛ ha ndɔmbala hio wi nɛ zɛng gɛl hazu ku nɛ mɔ ha kɔ mbwa . »
65001017	Ɛnɛ hio ndɔngsila mi , tazu ɛnɛ agba nɛ wen ka hio wan-nɛtom pɛ Kongawan pɛ ɔ , Jésus-Christ , batɔ ha ɛnɛ sɔngsi .
65001018	Mbwa batɔ ha ɛnɛ nde , ha kpogio ngimɔ , hio ma wi ka ing Sɔ na , bemam ɛnɛ , nɛ mbwa bede gdangamɔ tuka sila mbwa ngoya .
65001019	Ey ! Yo nɛ̂ hio wi ndɔng ka de nde , hio wi agba soko . Wɔ mɔ nzan baa sila mbwa nɛkpasa . Nzɔy-Sɔtɛ bo ha tɛ mbwa na .
65001020	Ma , ɛnɛ hio ndɔngsila mi , ɛnɛ andari pɛ ɛnɛ sɔna nɛ nzɔy mɔ ka ɛnɛ mɛkara . Ɛnɛ agɔ Sɔ nɛ wal ngatɛ ka Nzɔy-Sɔtɛ haa ha ɛnɛ .
65001021	Nɛ ɛnɛ adung nɛ nɔa nging ha zang ngoy ka Sɔ ngoya nɛ ɛnɛ , keri nɛ ngimɔ ka Kongawan pɛ ɔ , Jésus-Christ , beha tunɔ kpoo ha ɛnɛ nɛ wal dea kobhe tɛ ɛnɛ .
65001022	Ɛnɛ ade kobhe tɛ wi ndɔng ka ta tɛ ha wal mɔ Sɔ .
65001023	Ɛnɛ akpasisi hio ma gbo ha we mɔ kita pɛ Sɔ . Hio ma wi ang fin ka ɛnɛ lɛma mɛ de kobhe tɛ mbwa . Ma , ɛnɛ pangay , yu nde mbwa betɛ dak ɛnɛ pi ha dea gdangamɔ .
65001024	Ndanga Sɔ , ka kpasasa ɔ nɛ wal Jésus-Christ , Kongawan pɛ ɔ , wɛnɛ nɛ ngatɛ mɛ pam ɛnɛ nde , ɛnɛ atek ha zang gdangamɔ na . A bede nde , ma wen adung ha zu ɛnɛ na , nɛ a beku ɛnɛ nɛ gasa totɛ gde ha zang lɛkɛ-lɛkɛmɔ pɛa . Lɛkɛ-lɛkɛmɔ , kongamɔ , ngatɛ nɛ ziomɔ ha kɔ wa sɔngsi bhee , sising , kanɛ kpoo ! Amen .
65001025	
66001001	Takarata ɛngɛ tɔ nɛ wen mɔ ka Jésus-Christ gbasa . Sɔ haa gbasamɔ ɛngɛ ha wɛnɛ tuka nde , wɛnɛ aosi ha hio wan-tom pɛa mɔ ka betɛ nɛhasa . Wɛnɛ tomsa ma telenge pɛa ndang hazu osi mɔ ndɔng ha Jean , wan-tom pɛa .
66001002	Nɛ Jean ha kɛa wen nde , mɔ fɛt ka wɛnɛ zɔka , yo nɛ̂ wen pɛ Sɔ , nɛ yo fin nɛ̂ tɛwen ka Jésus-Christ kɛ wena .
66001003	Totɛ ha wi ka tɔl takarata ɛngɛ , ka ze hio kuliwen ha zanga , nɛ ka de mɔ lɛm nɛ ngɛrakamɔ ɛngɛ . Hazu ngimɔ ka wena belɛmsiri nɛ tɛ koka kari .
66001004	Yo nɛ̂ mi Jean ha fan ɛnɛ , hio giliwi mɔ eglize mɔrkɔ zanga bwa ha kandɔnu Azi . Kpasawen , Sɔ ang , a badung ang , nɛ a betɛ . Nɛ hio sɔtɛ mɔrkɔ zanga bwa ha yola ha li solowan pɛa . Wɛnɛ hinɛ hio sɔtɛ ndɔng , nɛ Jésus-Christ , mbwa ade dede sila ha tɛ ɛnɛ , nɛ aha gaamɔ ha ɛnɛ fɛt .
66001005	Jésus-Christ nɛ̂ mboazu wan-kɛwen , bosi wi ka guotɛ ha soko hio fiowi , nɛ gasa wan hazu hio kongapora mɔ nu ɛngɛ fɛt . A ngoya ɔ , nɛ a yanga ɔ ha si sɛmbɔ pɛ ɔ nɛ wal tɔktɛ wa .
66001006	A weka ɔ gde kongakandɔ pɛa , nɛ a gdea ɔ fin hio wan-hasadaka ka de tom ha Sɔ , Bafa wa . Lɛkɛ-lɛkɛmɔ nɛ ziomɔ ha kɔ wa kpoo nɛ kpoo ! Amen .
66001007	Ɛnɛ zɔk , a betɛ ha zu buswe , nɛ wi fɛt bezɔk wɛnɛ , ngase wi ndɔng ka batok tɛ wa . Nɛ hio kandɔ mɔ nu fɛt gbi behe kwa hazu wa . Ey , mɔ behɔ mɛgi ! Amen .
66001008	Kongawan Sɔ tɔa : « Mi nɛ̂ Alfa nɛ Omega , mi ang , mi badung ang , nɛ mi betɛ . Mi nɛ̂ wan-zu mɔ fɛt . »
66001009	Mi nɛ̂ Jean , ya ɛnɛ . Nɛ wal Jésus , ɔ hinɛ ɛnɛ tɛ bo nɛ̂ sɔy ha yeksamɔ , ha Kongakandɔ pɛ Sɔ , nɛ ha keramɔ nɛ yikosila . Ɛ baa mi tomsi ha kisi ka ɛ sa nde Patmos , hazu mi bulo wen pɛ Sɔ nɛ tɛwen ka Jésus kɛ wena .
66001010	Ha swe pɛ Kongawan , Nzɔy-Sɔtɛ baa mi , nɛ mi zea ma ngagɛl ha gdong mi tuka gɛl mbia ,
66001011	ka tɔa : « Mɛ ku takarata nɛ mɛ ngɛriki mɔ ka mɛ bezɔk , nɛ mɛ tomsi yo ha hio giliwi mɔ eglize mɔrkɔ zanga bwa ha hio le Efeze , Simirne , Pergame , Tiatire , Sarde , Filadelfi nɛ Laodise . »
66001012	Mi kiforo tɛ hazu zɔk wi kɛ ka wolmɔ ha mi , nɛ mi zɔka hio solo lamba mɔ gbɛbolo mɔrkɔ zanga bwa .
66001013	Mi zɔka fin ma mɔ tuka wi ha soko solo lamba ndɔng . Wi ɛngɛ yola bɔya gbambusa nɛ wɛnɛ libhoko mbanzi wa nɛ pɛrɛng mɔ gbɛbolo .
66001014	Zu wa nɛ bumɔzu wa nɛ bua kpung-kpung tuka bu bumɔ tɛ sami , nɛ gbali wa tuka lembe we .
66001015	Nanga wa ha duo we tuka gbɛbolo ha zang we dɔla . Gɛl wa tuka somli kpii .
66001016	Wɛnɛ baa sɔla mɔrkɔ zanga bwa ha wekɔ wa . Nɛ ma sɔa gbapa nɛ nua bwa ha gboa ha nu wa . Zang li wa nɛ baa tuka swe ha sila zu .
66001017	Ka mi zɔka wɛnɛ , ke baa mi nɛ mi teka ha nanga wa tuka fiowi . Wɛnɛ gdea wekɔ wa ha zu mi nɛ a tɔa : « Mɛ yu ke na ! Mi nɛ̂ bosi wi nɛ kpogio wi .
66001018	Mi nɛ zutunɔ . Mi bafe , ma , sising mi bhɔna nɛ zutunɔ kpoo nɛ kpoo . Mi nɛ ziomɔ hazu fio nɛ hazu bhandi pɛ hio fiowi .
66001019	Mɛgi , mɛ ngɛriki hio mɔ ka mɛ ha zɔka . Yo nde , hio mɔ ka hɔ sising , nɛ hio mɔ ka behɔ bin .
66001020	Goto hio sɔla mɔrkɔ zanga bwa ka mɛ zɔka ha zang wekɔ mi , nɛ goto solo lamba mɔ gbɛbolo mɔrkɔ zanga bwa , yo nde , sɔla mɔrkɔ zanga bwa nɛ̂ hio telenge pɛ hio giliwi mɔ eglize mɔrkɔ zanga bwa , nɛ solo lamba mɔrkɔ zanga bwa nɛ̂ hio giliwi mɔ eglize mɔrkɔ zanga bwa . »
66002001	« Mɛ ngɛriki ha telenge pɛ giliwi mɔ eglize ha Efeze wen mɛgɛ : Ɛngɛ nɛ̂ wen nu wi kɛ ka ba sɔla mɔrkɔ zanga bwa ha wekɔ wa , nɛ ka yal ha soko solo lamba mɔ gbɛbolo mɔrkɔ zang bwa .
66002002	Mi ingɔ deamɔ pɛ ɛnɛ fɛt . Ɛnɛ ha dea ngatom . Ɛnɛ nɛ yikosila ha ngimɔ yeksamɔ , nɛ mi ingɔ fin nde , ɛnɛ yɛkili gdanga wi ha soko ɛnɛ na . Ɛnɛ wea sila hio wi ndɔng ka ba tɛ mbwa tuka wan-nɛtom , ngase mbwa bo nɛ̂ yo na . Nɛ ɛnɛ kpaa nde , mbwa nɛ̂ hio wan-dalo .
66002003	Ɛnɛ nɛ yikosila . Ngase ɛnɛ kpaa yeksamɔ hazu mi , sila ɛnɛ tɛ mɔk ang na .
66002004	Ma , mi nɛ mɔ sungiri ɛnɛ nde , ɛnɛ laka bosi ngoy ka ɛnɛ ngoya nɛ mi gde .
66002005	Tazu ɛnɛ agba nɛ bhandi ka ɛnɛ dungɔ ang bhil tek ha nu . Ɛnɛ akifiri sila nɛ de fin mɔ gbesi tuka ha bosia . Ka bo mɛgi na , mi betɛ ha pɛ ɛnɛ tɛ ku solo lamba pɛ ɛnɛ yunɛ .
66002006	Ma , ɛnɛ ha dea dedemɔ fin . Yo nde , ɛnɛ ha sɛna tom pɛ zugili pɛ Nicolas gbesi tuka mi ha dea .
66002007	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . Wi fɛt ka began zu mɔ , mi beha waya te ka ha tunɔ nɛ ka dung ha dede le pɛ Sɔ ha mbwa yɔng . »
66002008	« Mɛ ngɛriki ha telenge pɛ giliwi mɔ eglize ha Simirne wen mɛgɛ : Ɛngɛ nɛ̂ wen nu wi kɛ ka dung nɛ̂ bosi wi nɛ kpogio wi , ka bafe nɛ ka kiforo fin ha tunɔ .
66002009	Mi ingɔ yeksamɔ nɛ fabha pɛ ɛnɛ . Ma , kpasawen , ɛnɛ nɛ kpaamɔ . Mi ingɔ gdanga lingtɛ ka hio ma wi tɔ ha tɛ ɛnɛ . Mbwa ba tɛ mbwa tuka hio kpasa zuife , ma , mbwa bo nɛ̂ zuife na , mbwa nɛ̂ giliwi pɛ Satan .
66002010	Ka ɛnɛ ayu ke hio yeksamɔ ka ɛnɛ bekpa na . Satan bepi hio ma wi ha soko ɛnɛ ha twa zɔbhɔ hazu we nɛ sila ɛnɛ . Ɛnɛ bedung ha zang yeksamɔ lɛm yala bhukɔ . Ɛnɛ adung nɛ mboazu kanɛ fio . Mɛgi , mi beha ɛnɛ tunɔ kpoo tuka kɛamɔ .
66002011	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . Wi fɛt ka began zu mɔ , mbwa lɛm fe zebwa fio na . »
66002012	« Mɛ ngɛriki ha telenge pɛ giliwi mɔ eglize ha Pergame wen mɛgɛ : Ɛngɛ nɛ̂ wen nu wi kɛ ka dung nɛ sɔa gbapa ka ɛ bɛnga nua bwa bwa fɛt .
66002013	Mi ingɔ bhandi ka ɛnɛ de le ang , yo nɛ̂ bhandi ka solowan pɛ Satan dung ang . Ɛnɛ dolsa tɛ ɛnɛ ha mi , nɛ ɛnɛ tɛ kafi mɛkara mi na , ngase ha ngimɔ ka ɛ gbɛa nɛ Antipas , mboazu wan-kɛwen pɔm ha pɛ ɛnɛ , ha bhandi ka Satan de le ang .
66002014	Ma , mi nɛ bebe mɔ sungiri ɛnɛ nde , hio ma wi ha soko ɛnɛ ndara osamɔ pɛ Balaam . Wɛnɛ mboa Balak mɛ osili hio wi mɔ Israel nde , mbwa ayɔng sari sadaka pɛ hio gbele sɔ , nɛ mbwa ade wanza .
66002015	Gbesi tuka ɛngi , hio ma wi ha soko ɛnɛ ndara osamɔ pɛ zugili pɛ Nicolas .
66002016	Mɛgi , ɛnɛ kifiri sila ɛnɛ . Ka bo mɛgi na , mi betɛ ha pɛ ɛnɛ nɛhasa hazu bi bulo sungiri mbwa nɛ gbapa ka gbo ha nu mi .
66002017	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . Wi fɛt ka began zu mɔ , mi beha mane ka dung ha wuso ha ngɔn , ha mbwa yɔng . Nɛ mi beha mbwa ndang ndang fɛt ma bu ta ka ɛ gɔna ma mbombe ling ha zua . Ma mbingwi lɛm ing yo na , sɔna nɛ wi kɛ ka bekpa yo . »
66002018	« Mɛ ngɛriki ha telenge pɛ giliwi mɔ eglize ha Tiatire wen mɛgɛ : Ɛngɛ nɛ̂ wen nu Bewei pɛ Sɔ . Gbali wa tuka lembe we , nɛ nanga wa ha duo we tuka gbɛbolo .
66002019	Mi ingɔ deamɔ pɛ ɛnɛ , ngoy pɛ ɛnɛ , mɛkaramɔ pɛ ɛnɛ , tom pɛ ɛnɛ , nɛ yikosila pɛ ɛnɛ . Nɛ sising ɛnɛ ha dea mɔ pen mɔ sɔngsi .
66002020	Ma , mi nɛ mɔ sungiri ɛnɛ nde , ɛnɛ gdea wal ha Yezabel , bhoko ɛngɛ ka ba tɛ wa tuka wan-tɔkuliwen . Nɛ wal osamɔ pɛa , a osala hio wan-tom pɔm nde , mbwa ade wanza , nɛ mbwa ayɔng sari sadaka pɛ hio gbele sɔ .
66002021	Mi gdea ngimɔ ha wɛnɛ tuka nde , wɛnɛ akifiri sila wa . Ma , a tɛ ngoy kiforo sila nɛ laka dea wanza pɛa gde na .
66002022	Mɛgi , mi bepi wɛnɛ ha yala zɛlɛ , wɛnɛ hinɛ hio sɔy de wanza pɛa fɛt . Ka mbwa kifiri sila mbwa nɛ lak gdanga tom pɛ Yezabel gde na , mbwa bekpa gasa yeksamɔ .
66002023	Nɛ mi begbɛ hio bem pɛa nɛ ginga zɛlɛ fio . Mɛgi hio giliwi mɔ eglize fɛt being nde , yo nɛ̂ mi ka ing hio takaramɔ nɛ hɛl mɔ pɛ wi . Mi bekɛ ɛnɛ ndang ndang fɛt lɛm nɛ tom ka ɛnɛ dea .
66002024	« Ma , ka bo nɛ̂ pɛ ɛnɛ , hio olo wi mɔ eglize ha Tiatire , ka tɛ ndari gdanga osamɔ ɛngɛ na , ɛnɛ tɛ yambi mɔ ka ɛ sa nde , osamɔ wuso pɛ Satan , na . Mɛgi , mi lɛm gde ma mbing zio toy ha zu ɛnɛ na .
66002025	Yo sɔna nde , ɛnɛ apam mɔ ka dung ha kɔ ɛnɛ , kanɛ ngimɔ ka mi bepe nɛ .
66002026	« Wi fɛt ka began zu mɔ , nɛ ka bede mɔ ka sila mi ngoya hɔ ha kpogio yala , mi beha mbwa ziomɔ ha zu hio kandɔ .
66002027	Mbwa bekpa tongolo wan mɔ bolo hazu ngbɔsi nɛ hio kandɔ , nɛ mbwa beyangili mbwa tuka hio kpana ge bhutu-bhutu .
66002028	Ndangtɛ ziomɔ ka Bafa mi haa ha mi , mi beha yo ha mbwa fin . Nɛ mi beha mbwa fin sɔla gbandolo . »
66002029	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . »
66003001	« Mɛ ngɛriki ha telenge pɛ giliwi mɔ eglize ha Sarde wen mɛgɛ : Ɛngɛ nɛ̂ wen nu wi kɛ ka ba ha kɔ wa hio Sɔtɛ pɛ Sɔ mɔrkɔ zanga bwa nɛ hio sɔla mɔrkɔ zanga bwa . Mi ingɔ deamɔ pɛ ɛnɛ fɛt . Hio wi ha takara pɛ mbwa nde , ɛnɛ nɛ zutunɔ . Tangere , ɛnɛ fea kari .
66003002	Ɛnɛ tun ha ɔala , ɛnɛ ngasisi olo mɔ ka tɛ fe ka na , yu nde , yo betɛ fe nɛkpasa . Hazu mi zɔka nde , tom pɛ ɛnɛ tɛ lɛm ha li Sɔ pɔm na .
66003003	Tazu ɛnɛ agba nɛ osamɔ ka ɛnɛ bakpa nɛ ka ɛnɛ baze . Ɛnɛ pam osamɔ ɛngɛ nɛdedea , nɛ ɛnɛ kifiri sila ɛnɛ . Ka ɛnɛ dung nɛ zɔma na , mi bewang ɛnɛ tuka wanzu , nɛ ɛnɛ lɛm ing ngimɔ ka mi betɛ ndang na .
66003004	Ma , hio ma wi ha soko ɛnɛ ha Sarde haki , tɛ tusisi latɛ pɛ mbwa na . Mbwa beyol bu la , nɛ ɔ benɛ nɔ hinɛ may gbesi , hazu mbwa nɛ zioa .
66003005	« Wi fɛt ka began zu mɔ , mbwa beyol bu la mɛgi . Nɛ mi lɛm bisi ling mbwa ha zang Takarata Tunɔ ndang na . Ha li Bafa mi nɛ ha li hio telenge pɛa , mi betɔ long nde , wi ndɔng nɛ̂ hio wi pɔm .
66003006	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . »
66003007	« Mɛ ngɛriki ha telenge pɛ giliwi mɔ eglize ha Filadelfi wen mɛgɛ : Ɛngɛ nɛ̂ wen nu nzɔy wi ka tɔ tɛwen . Sɔtɛ nutwa pɛ kongapora David ha kɔ wa . Ka wɛnɛ gbosasa nutwa , ma wi ndang mɛ gdɔki yo bo na . Nɛ ka wɛnɛ gdɔki nutwa , ma wi ndang mɛ gbosisi yo bo na .
66003008	Mi ingɔ deamɔ pɛ ɛnɛ fɛt . Mi ingɔ nde , ɛnɛ bo nɛ kpasa ngatɛ na . Ma , ngase ɛngi ɛnɛ pama wen pɔm , nɛ ɛnɛ kafa mɛ kafi ling mi . Mɛgi , mi gbosasa nutwa gde long keri nɛ ɛnɛ , nɛ ma wi ndang ka lɛma mɛ gdɔki yo bo na .
66003009	Ɛnɛ zɔk , hio ma wi ha tɔa dalo nde , mbwa nɛ̂ zuife . Ma , mbwa bo nɛ̂ zuife na , mbwa nɛ̂ giliwi pɛ Satan . Mi benɔsisi mbwa nde , mbwa atɛ tɛ ngbi zigolo ha si ɛnɛ . Mɛgi , mbwa being nde , mi ngoya ɛnɛ .
66003010	Ɛnɛ pama wen nu mi nde , ɛnɛ adung nɛ yikosila . Hazu ɛngi , mi fin , mi bepam ɛnɛ ha ngimɔ sɛbhalamɔ ka betek ha nzan fɛt hazu we sila wi mɔ zu nu fɛt .
66003011	Mi bepe nɛhasa . Ɛnɛ ba mɔ ka dung ha kɔ ɛnɛ nɛ nɔa yu nde , ma wi betɛ ku kɛamɔ pɛ ɛnɛ yunɛ .
66003012	« Wi fɛt ka began zu mɔ , mi begde mbwa tuka mbing twa ha gasa twa pɛ Sɔ pɔm . Mbwa lɛm gbo haki fin na . Mi begɔn ling Sɔ pɔm , ling gasa le pɛ Sɔ pɔm , nɛ mbombe ling mi ha tɛ mbwa . Gasa le ɛngi nɛ̂ mbombe Jérusalem ka begutɛ ha ngɔn hapɛtɛ Sɔ pɔm tɛnɛ .
66003013	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . »
66003014	« Mɛ ngɛriki ha telenge pɛ giliwi mɔ eglize ha Laodise wen mɛgɛ : Ɛngɛ nɛ̂ wen nu wi kɛ ka ɛ sa nde , Amen . Wɛnɛ nɛ̂ mboazu wan-kɛwen , ka tɔ tɛwen . Nɛ Sɔ dea mɔ nzan fɛt nɛ wal wɛnɛ .
66003015	Mi ingɔ deamɔ pɛ ɛnɛ fɛt . Ka bo se nde , ɛnɛ adung nɛ gaa mana nɛ gbɛnga , ki dea se !
66003016	Tuka ɛnɛ bhisi-bhisi , yo nde , ɛnɛ bo nɛ gbɛnga na , nɛ ɛnɛ bo nɛ gaa na , mɛgi , mi beɔy ɛnɛ ha nu mi .
66003017	Ɛnɛ ha tɔa nde , ɛnɛ nɛ̂ hio wan-kpamɔ , ɛnɛ kpaa yɛbhɛ-yɛbhɛ mɔ , ma mɔ ndang kɔpi ɛnɛ na . Ma , kpasawen , ɛnɛ nɛ̂ hio wan-ngɔtɛ , wan-kɔsa , wan-keri mɔ , wan-gdɔka li , wan-sɔngere , nɛ ɛnɛ tɛ ing yo na .
66003018	Mɛgi , mi ngoya mbo ɛnɛ nde , ɛnɛ atɛ tɛ hɛ ha kɔ mi gbɛbolo ka ɛ wea ha we , tuka nde , ɛnɛ adung nɛ̂ hio kpasa wan-kpamɔ . Ɛnɛ ahɛ fin bu la mɛ yol tuka nde , foy sɔngɛrɛ tɛ ɛnɛ agbasi tɛ na . Ɛnɛ ahɛ fin yina mɛ a ha gbali ɛnɛ tuka nde , ɛnɛ azɔk mɔ .
66003019	Hio wi fɛt ka mi ngoy , mi dak zala mbwa nɛ ndulsi mbwa . Mɛgi , ɛnɛ gbɛngsi tɛ ɛnɛ , nɛ ɛnɛ kifiri sila ɛnɛ .
66003020	Ɛnɛ zɔk , mi ha yola ha nutwa nɛ mi ha kɔna . Wi fɛt ka beze gɛl mi , nɛ ka begbosisi nutwa ha mi , mi bele ha pɛ mbwa , nɛ ɔ beyɔng tɛ mɔ hinɛ may .
66003021	« Wi fɛt ka began zu mɔ , mi beha mbwa wal nde , mbwa atɛ tɛ dungnu hinɛ mi ha solowan pɔm . Tuka mi fin , mi gana zu mɔ , nɛ mi ha dungɔnu hinɛ Bafa mi ha solowan pɛa .
66003022	« Wi fɛt ka bo nɛ zala mɛ ze mɔ , mbwa aze wen ka Nzɔy-Sɔtɛ tɔ ha hio giliwi mɔ eglize . »
66004001	Hapata ɛngi , mi zɔka fin ma zizimɔ : Mi zɔka ma nutwa ka gboa ha zang ngɔn long . Nɛ ndangtɛ gɛl wi ka mi zea nɛ bosia , wolamɔ ha mi tuka gɛl mbia , nɛ tɔa : « Mɛ dang hakɛ ka mi aosi ha mɛ mɔ ndɔng ka behɔ ha pata . »
66004002	Nɛ ha ndangtɛ ngimɔ Nzɔy-Sɔtɛ baa mi , nɛ mi zɔka ma solowan ha zang ngɔn . Ma wi ha dungɔnu ha zua .
66004003	Tɛ wa ha duo we nzay-nzay tuka hio lɔka ta ka ɛ sa nde , zaspe nɛ sardoane . Nɛ ndumbe yola zikiri solowan ɛngɛ , nɛ yoloa baa tuka lɔka ta ka ɛ sa nde , Emerode .
66004004	Hio ma solowan bhuze bwa gbala nar dungɔ zikiri solowan ɛngɛ . Hio kotowi bhuze bwa gbala nar dungɔnu ang . Mbwa yola bu la , nɛ ndutu wan mɔ gbɛbolo ha zu mbwa .
66004005	Pioli kolo , gisi nɛ tubho da kolo dungɔ ha gboa ha solowan ɛngɛ fin . Hio kan mɔrkɔ zanga bwa dungɔ ha baa we ha lia . Hio kan ndɔng mɔrkɔ zanga bwa , yo nɛ̂ hio Sɔtɛ mɔrkɔ zanga bwa pɛ Sɔ .
66004006	Ha li solowan ɛngɛ ma mɔ tuka tɔ ang , yo nɛ saa kɛn-kɛn-kɛn tuka mɔzɔk li . Hio ma tunɔ mɔ nar dung sanga-sanga nɛ solowan ɛngɛ zikiri yo . Nɛ tɛ mbwa fɛt gdɔka nɛ hio gbali , hio ma gbali ha wal li mbwa nɛ hio ma ha gdong mbwa .
66004007	Bosi tunɔ mɔ ɛngɛ baa may nɛ dila . Zebwaa baa may nɛ pɔlɔmbɔ nday . Zetara , zang li wa tuka pɛ wi . Zenara baa may nɛ nzio ka buy nɛ ngɔn .
66004008	Hio tunɔ mɔ nar ndang ndang fɛt nɛ bhaka mɔrkɔ zanga ndang tuka bhaka nɔy . Hio dɔka gbali ha tɛ hio bhaka mbwa fɛt , hio ma ha wal zua , nɛ hio ma ha sia . Swe nɛ zɛ fɛt , mbwa ha bea gima tuka ɛngɛ : « Kongawan Sɔ nɛ nzɔya , nɛ nzɔya , nɛ nzɔya . Wɛnɛ nɛ̂ wan-zu mɔ fɛt , wɛnɛ badung ang , wɛnɛ ang , nɛ wɛnɛ betɛ . »
66004009	Hio tunɔ mɔ ndɔng nar fɛt ha bea gima hazu ha lɛkɛ-lɛkɛmɔ , lukosomɔ , nɛ oeba ha wi kɛ ka dungnu ha solowan , wɛnɛ ka dung nɛ zutunɔ kpoo nɛ kpoo .
66004010	Nɛ ha ngimɔ fɛt ka mbwa de mɛgi , hio kotowi ndɔng bhuze bwa gbala nar ngbi zigolo ha si wi kɛ ka dungnu ha solowan , nɛ mbwa lukisi wɛnɛ , wɛnɛ ka dung nɛ zutunɔ kpoo nɛ kpoo . Mbwa gu ndutu ha zu mbwa gde ha si solowan , nɛ mbwa tɔ :
66004011	« Kongawan , Sɔ pɛ ɔ , mɛ nɛ kongaa hazu kpa lɛkɛ-lɛkɛmɔ , lukosomɔ nɛ ziomɔ . Hazu yo nɛ̂ mɛ ka dea mɔ fɛt , mɔ ndɔng fɛt ang hazu mɛ ngoya mɛ de yo . »
66005001	Hapata mi zɔka ma kalka takarata ha zang wekɔ wi kɛ ka dungnu ha solowan . Hio ngɛrakamɔ ha lia nɛ ha gdonga . Ɛ sɔbha nua nɛ hio gdangi mɔrkɔ zanga bwa .
66005002	Nɛ mi zɔka ma nga telenge ka ana mɔ nɛ ngagɛl nde : « Nge wi ha dung nɛ kongaa mɛ kusi gdangi ndɔng , nɛ mɛ bul takarata ɛngɛ ge nde ? »
66005003	Ma wi ndang mɛ bulsi takarata ɛngɛ bo na . Ngase ha zang ngɔn , mana ha zu nu , mana ha si nu , ma wi ka lɛma mɛ bul takarata ɛngɛ nɛ zɔk zanga bo na .
66005004	Nɛ mi hea kwa pentɛ hazu ma wi ka dung nɛ kongaa mɛ bulsi takarata ɛngɛ nɛ zɔk zanga , ndang bo na .
66005005	Mɛgi , ma ndang ha soko hio kotowi ndɔng tɔa ha mi : « Mɛ kari kwa . Zɔk , dila mɔ nugala pɛ Juda , bezang pɛ David , gana zu mɔ fɛt . Wɛnɛ lɛma mɛ kusi gdangi ndɔng mɔrkɔ zanga bwa yunɛ , nɛ bul takarata ɛngɛ . »
66005006	Nɛ mi zɔka ma Besami ndang . A yola hapɛtɛ solowan , ha soko hio kotowi ndɔng nɛ hio tunɔ mɔ ndɔng nar . Yo dung tuka nde , ɛ bagbɛ wɛnɛ sɔngsi . Wɛnɛ nɛ zak mɔrkɔ zanga bwa , nɛ gbali mɔrkɔ zanga bwa . Gbali ndɔng nɛ̂ hio Sɔtɛ mɔrkɔ zanga bwa pɛ Sɔ , ka Sɔ tomsa ha zu nu fɛt .
66005007	Besami ɛngɛ tiko nɛ sɔngsi , nɛ a kuo takarata ha zang wekɔ wi kɛ ka dungnu ha solowan .
66005008	Ka wɛnɛ kuo takarata ɛngɛ kari , hio tunɔ mɔ ndɔng nar nɛ hio kotowi ndɔng bhuze bwa gbala nar ngbio zigolo ha si wa . Mbwa ndang ndang fɛt nɛ kunde ha kɔ mbwa . Nɛ hio kɔpɔ mɔ gbɛbolo ka dona nɛ pɛl kulomɔ ha kɔ mbwa fin . Yo nɛ̂ hio gɔamɔ pɛ hio wi pɛ Sɔ .
66005009	Mbwa ha bea ma mbombe gima nde : « Mɛ nɛ kongaa mɛ ku takarata ɛngɛ nɛ kusi hio gdangi ha nua yunɛ . Hazu ɛ bagbɛ mɛ , nɛ mɛ hɛa hio wi ha Sɔ nɛ tɔktɛ mɛ . Hio wi ndɔng nɛ̂ mɔ nugala fɛt , mɔ nu le fɛt , mɔ kandɔ fɛt , mɔ kandɔnu fɛt .
66005010	Mɛ weka mbwa gde Kongakandɔ pɛ Sɔ , nɛ mɛ gdea mbwa fin hio wan-hasadaka ka de tom ha Sɔ pɛ ɔ . Nɛ mbwa bedung kongapora ha zu nu fɛt . »
66005011	Mi zɔka fin , nɛ mi zea gɛl hio dɔka telenge tomay tomay hebhe hebhe . Mbwa zikoro solowan , hio tunɔ mɔ ndɔng nɛ hio kotowi fɛt gde ha binsila .
66005012	Mbwa dungɔ ha bea gima nɛ ngagɛl nde : « Besami ka ɛ bagbɛ , nɛ kongaa mɛ kpa ziomɔ , kpaamɔ , mbaramɔ , ngatɛ , wolsamɔ , lɛkɛ-lɛkɛmɔ , nɛ lukosomɔ . »
66005013	Hapata , mi zea fin gɛl hio tunɔ mɔ fɛt ha zang ngɔn , ha zu nu , ha si nu , ha zang nana-litɔng . Hio tunɔ mɔ nzan fɛt dungɔ ha bea gima nde : « Lukosomɔ , wolsamɔ , lɛkɛ-lɛkɛmɔ , nɛ ziomɔ ha kɔ wi kɛ ka dungnu ha solowan nɛ ha kɔ Besami kpoo nɛ kpoo . »
66005014	Hio tunɔ mɔ ndɔng nar kɔa : « Amen ! » Nɛ hio kotowi ndɔng fɛt ngbio zigolo ha si wi kɛ ka dungnu ha solowan , nɛ ha si Besami , hazu lukisi nɛ mbwa .
66006001	Nɛ mi zɔka Besami ka kuso bosi gdangi ha nu takarata . Nɛ ha soko tunɔ mɔ ndɔng nar , mi zea gɛl ma ndang ha tɔa ha mi : « Mɛ tɛ ! » Gɛl wa dungɔ tuka fuo da kolo .
66006002	Mi gɛra mɔ nɛ mi zɔka ma bu yanga ndang . Wan-dang yanga ɛngɛ nɛ kundu ha kɔ wa , nɛ ndutu wan-gan bulo ha zu wa . Wɛnɛ nɛ̂ wan-gan bulo ka nɛ ha gana zu bulo fin nɛ mbinga .
66006003	Ka Besami kuso zebwa gdangi , mi zea gɛl zebwaa ha soko hio tunɔ mɔ ndɔng nar ha tɔa ha mi : « Mɛ tɛ ! »
66006004	Nɛ ma mbing yanga hɔa , tɛ wa nɛ gbɛa tuka we . Wan-dang yanga ɛngɛ kpaa ma gasa gbapa ndang , nɛ fin ziomɔ mɛ kusi gaamɔ ha zu nu yunɛ , tuka nde , hio wi agbɛ may ha soko mbwa .
66006005	Ka Besami kuso zetar gdangi , mi zea gɛl zetar tunɔ mɔ ka tɔa ha mi fin : « Mɛ tɛ . » Nɛ mi zɔka ma tu yanga ndang . Wan-dang yanga ɛngɛ dungɔ nɛ kilo gɛsi mɔ ha kɔ wa .
66006006	Mi zea ma mɔ ha soko tunɔ mɔ ndɔng nar tuka gɛl wi . Gɛl ɛngɛ tɔa ha wan-dang yanga ɛngɛ : « Gɛnɛ bebe tasi ndang mɔ fok ble lɛma nɛ mbɔli tom mɔ yala ndang . Nɛ gɛnɛ bebe tasi tar mɔ fok mbisa lɛma nɛ mbɔli tom mɔ yala ndang . Ma , ka mɛ adangsi gɛnɛ nɔ nɛ gɛnɛ li vigne na . »
66006007	Ka Besami kuso zenar gdangi , mi zea gɛl zenar tunɔ mɔ ha tɔa : « Mɛ tɛ . »
66006008	Mi gɛra mɔ nɛ mi zɔka ma mbing yanga . Tɛ wa faya-fuyɛ tuka wɔl wi . Ling wan-dang yanga ɛngɛ nde , « Fio » . Nɛ wi kɛ ka ɛ sa nde , « Bhandi pɛ hio fiowi » ndara pata wa . Mbwa gbaa soko hio wi mɔ zu nu fɛt nɛ zugilia nar , nɛ mbwa kpaa ziomɔ mɛ gbɛ zugili ndang ha sokoa nɛ gbapa , nɛ ginga foto , nɛ ginga zɛlɛ , nɛ hio ngɔnzu .
66006009	Ka Besami kuso zemɔrkɔ gdangi , mi zɔka mɔ ha si bhandi ha sadaka ha Sɔ . Haki , mi zɔka hio sɔtɛ wi ndɔng ka ɛ bagbɛ mbwa hazu mbwa pama Wen pɛ Sɔ , nɛ hazu mbwa kɛa wena nɛ mboazu .
66006010	Mbwa gdɔra nɛ ngagɛl : « Gasa wan , mɛ nɛ nzɔya , mɛ tɔ nɛ tɛwen sɔna . Ha nge swe ge ka mɛ begɔn kita nɛ mɛ bekundiki tɔktɛ ɔ ha zu hio wi mɔ zu nu , ge nde ? »
66006011	Ɛ aa bu gbambusa ha tɛ mbwa fɛt . Nɛ ɛ tɔa ha mbwa nde , dɔka hio sɔy-tom pɛ mbwa nɛ hio ya mbwa ndɔng ka befe ha kɔ hio wi gbesi tuka mbwa , dɔka mbwa tɛ lɛm ka na . Mɛgi mbwa aɔm tɛ mbwa tikiring keri nɛ hio ya ndɔng .
66006012	Mi zɔka Besami ha kuso zemɔrkɔ zanga ndang gdangi . Nɛ nu yaka nɛngaya , gbali swe tɛ bo nɛ tua tuka la zim mɔ , nɛ ze nɛ kilia fɛt tɛ bo nɛ gbɛa tuka tɔk .
66006013	Hio sɔla hɔfa ha ngɔn tek ha nu tuka mbisoko wayate ka gbabok tongbisi gɔsi ha nu .
66006014	Nɛ ngɔn yɔamɔ tuka takarata ka ɛ kalka . Hio ngari nɛ hio kisi fɛt guotɛ ha hio bhandi pɛ mbwa pen .
66006015	Hio kongapora mɔ nu , hio gasa wi , hio kagama bulo , hio wan-kpamɔ , hio zio wi , hio bala nɛ hio bele , mbwa fɛt wuso tɛ mbwa ha zang hio ngu nɛ ha soko hio gasa ta mɔ ngari .
66006016	Nɛ mbwa tɔa ha hio ngari nɛ hio gasa ta ndɔng wen mɛgɛ : « Ɛnɛ tɛ tɛ mbasi ɔ , nɛ ɛnɛ gok ɔ ha gbali wi kɛ ka dungnu ha solowan , nɛ ha ngambi pɛ Besami .
66006017	Hazu gasa swe ngambi pɛ mbwa hɔa kari . Nge wi ka bebhɔn nɛ zutunɔ , o nde ? »
66007001	Hapata ɛngi , mi zɔka hio telenge nar , mbwa yola ha hio ngbili nu nar . Mbwa dungɔ ha yolsa hio bok ka gutɛ ha wal bhandi ndɔng nar , tuka nde , ka yo ayu ngase ha zu nu , ngase ha zu nana-litɔng , ngase ha zu ma te ndang na .
66007002	Mi zɔka fin ma telenge ka guotɛ ha wal gutɛ swe tɛnɛ . Wɛnɛ dungɔ nɛ ma mɔ ha kɔ wa , hazu gde nɛ dafu ha tɛ hio wi pɛ tunɔ Sɔ . A tɔa wen ha hio telenge ndɔng nar ka kpaa ziomɔ mɛ gdangsi nu nɛ nana-litɔng . A gdɔra nɛ ngagɛl :
66007003	« Ka ɛnɛ agdangsi ngase nu , ngase nana-litɔng , ngase hio te sising na . Ɛnɛ keri kanɛ ɔ gdea dafu ha sɔngsi hio wan-tom pɛ Sɔ pɛ ɔ ing . »
66007004	Hapata ɛngi , mi zea dɔka hio wi ndɔng ka mbwa gdea dafu pɛ Sɔ ha sɔngsi mbwa . Dɔka mbwa fɛt nɛ tomay gɔmmay ndang nɛ tomay bhukɔa nar gbala nar ( 144'000 ) . Mbwa nɛ̂ hio wi mɔ nugala ndang ndang fɛt pɛ kandɔ Israel .
66007005	Ha nugala pɛ Juda , wi tomay bhukɔ gbala bwa kpaa dafu pɛ Sɔ ha sɔngsi mbwa . Ha nugala pɛ Ruben , wi tomay bhukɔ gbala bwa . Ha nugala pɛ Gad , wi tomay bhukɔ gbala bwa .
66007006	Ha nugala pɛ Aser , wi tomay bhukɔ gbala bwa . Ha nugala pɛ Neftali , wi tomay bhukɔ gbala bwa . Ha nugala pɛ Manase , wi tomay bhukɔ gbala bwa .
66007007	Ha nugala pɛ Siméon , wi tomay bhukɔ gbala bwa . Ha nugala pɛ Lévi , wi tomay bhukɔ gbala bwa . Ha nugala pɛ Isakar , wi tomay bhukɔ gbala bwa .
66007008	Ha nugala pɛ Zabulon , wi tomay bhukɔ gbala bwa . Ha nugala pɛ Joseph , wi tomay bhukɔ gbala bwa . Nɛ ha nugala pɛ Benjamin , wi tomay bhukɔ gbala bwa kpaa dafu pɛ Sɔ ha sɔngsi mbwa .
66007009	Hapata ɛngi , mi zɔka ma gasa zugiliwi ka ɛ lɛm tɔl fɛt na . Yo nɛ̂ hio wi ka tɛ nɛ hio kandɔnu fɛt , hio nugala fɛt , hio kandɔ fɛt , nɛ hio nu le fɛt . Mbwa fɛt yola ha li solowan pɛ Sɔ nɛ ha li Besami . Mbwa fɛt yola bu la , nɛ wa mbanza ha kɔ mbwa .
66007010	Nɛ mbwa dungɔ ha tɔa nɛ ngagɛl : « Sɔ pɛ ɔ ha dungɔnu ha solowan , yo nɛ̂ wɛnɛ hinɛ Besami ha kpasisi ɔ . »
66007011	Hio telenge fɛt yola zikiri solowan , hio kotowi , nɛ hio tunɔ mɔ ndɔng nar . Mbwa fɛt ngbio zigolo ha nu , gok li ha si Sɔ , hazu lukisi nɛ wɛnɛ .
66007012	Nɛ mbwa tɔa : « Amen . Lukosomɔ , lɛkɛ-lɛkɛmɔ , mbaramɔ , oeba , wolsamɔ , ziomɔ , nɛ ngatɛ adung nɛ̂ pɛ Sɔ pɛ ɔ kpoo nɛ kpoo ! Amen . »
66007013	Nɛ ma ndang ha soko hio kotowi ndɔng ana mi : « Hio wi ndɔng ka yol haki nɛ bu la ha tɛ , mɛ ingɔ mbwa nde ? Mbwa guotɛ ha ndo ? »
66007014	Mi kiforo wen ha wɛnɛ : « Gasa wi pɔm , yo nɛ̂ mɛ ha ing mbwa . » Nɛ wɛnɛ tɔa ha mi : « Yo nɛ̂ hio wi ndɔng ka gboa ha zang gasa yeksamɔ . Mbwa fala la tɛ mbwa ha zang tɔktɛ Besami gde nɛ bua .
66007015	Yo nɛ̂ hazu ɛngi , ka mbwa yol ha li solowan pɛ Sɔ nɛ mbwa de tom ha wɛnɛ swe nɛ zɛ ha nzɔy twa pɛa . Nɛ wi kɛ ka dungnu ha solowan , bede le ha soko mbwa , nɛ a bepam mbwa .
66007016	Ngase wɔ yɔngamɔ , ngase wɔ li lɛm de mbwa fin na . Ngase baa swe , ngase gbɛngamɔ lɛm de mbwa fin na .
66007017	Hazu Besami ka dung hapɛtɛ solowan bedung nɛ̂ zaoro pɛ mbwa . Nɛ a bengbɔsi mbwa nɛnɛ ha nɔa li ha hio nzɔngɛ ka ha tunɔ . Nɛ Sɔ bedi milikwa fɛt ha li mbwa yunɛ . »
66008001	Ka Besami kuso zemɔrkɔ zanga bwa gdangi ha nu takarata , hio mɔ zang ngɔn fɛt kara kingingi lɛm nɛ ndambu ngonga .
66008002	Hapata , mi zɔka hio ma telenge mɔrkɔ zanga bwa ha yola ha li Sɔ . Nɛ Sɔ haa mbwa mbia mɔrkɔ zanga bwa .
66008003	Ma mbing telenge ndang tɛa tɛ yol hapɛtɛ bhandi ha sadaka . Kpana gbɛbolo mɔ dɔ kulo pɛlmɔ ha kɔ wa . Wɛnɛ kpaa kulo pɛlmɔ nɛdɔka hazu wesiri yo nɛ hio gɔamɔ pɛ hio wi pɛ Sɔ . Nɛ a haa hio mɔ ndɔng ha Sɔ ha li bhandi ha sadaka mɔ gbɛbolo ka dung ha li solowan .
66008004	Nɛ zɛwe kulo pɛlmɔ gbesi nɛ hio gɔamɔ pɛ hio wi pɛ Sɔ danga ha kɔ telenge ɛngɛ nɛ ha li Sɔ .
66008005	Hapata , telenge ɛngɛ kuo we ha bhandi ha sadaka a ha zang kpana ɛngɛ don . Nɛ ka wɛnɛ pio yo ha zu nu kari , tubho da kolo , gisi , nɛ pioli kolo tɛa , nɛ nu yaka nɛngaya .
66008006	Hio telenge ndɔng mɔrkɔ zanga bwa ka mbia ha kɔ mbwa , bhɔngara tɛ hazu dɔm mbia .
66008007	Nɛ ka bosi telenge dɔma mbia , kolo bhɔkala nɛ we ka sɔkara nɛ tɔk , gɔya ha zu nu . Nɛ nu hinɛ hio te fɛt gbaa soko tar , nɛ bhalkɔa ndang bea we . Hio mbɔngi bɛlɛ fɛt bea we fin .
66008008	Hapata , zebwa telenge dɔma mbia . Ma mɔ tuka gasa ngari ka be we teka ha zang nana-litɔng . Nɛ nana-litɔng fɛt gbaa soko tar , nɛ bhalkɔa ndang kifo tɔk .
66008009	Hio sari fɛt ha si lia gbaa soko tar , nɛ bhalkɔa ndang fea . Nɛ hio kuga fɛt ha li lia gbaa soko tar , nɛ bhalkɔa ndang yangala .
66008010	Hapata , zetar telenge dɔma mbia . Hio nanali nɛ hio zu ndong li fɛt gbaa soko tar , nɛ ma gasa sɔla ka baa tuka kan , bhilo ha ngɔn tek ha zu bhalkɔ hio li ndɔng ndang .
66008011	Ling sɔla ɛngɛ nde , Pangamɔ . Li fɛt gbaa soko tar , nɛ bhalkɔa ndang tɛ bo nɛ pangaa . Hio dɔka wi fea hazu panga li gbɛa mbwa .
66008012	Hapata , zenar telenge dɔma mbia . Li swe , li ze , nɛ li hio sɔla gbaa soko tar , nɛ ma mɔ mɛla bhalkɔa ndang tuka nde , yo atu . Nɛ yolo swe nɛ saamɔ zɛ gbaa soko tar , nɛ bhalkɔa ndang ba fin na .
66008013	Mi zɔka mɔ fin , nɛ mi zea gɛl nzio ka buy nɛyɛa ha liswe . A tɔa nɛ ngagɛl : « Ngɔtɛ , ngɔtɛ , ngɔtɛ ha hio wi mɔ zu nu , ha ngimɔ ka hio olo telenge tar bedɔm mbia . »
66009001	Hapata , zemɔrkɔ telenge dɔma mbia . Mi zɔka ma sɔla ndang ka bhilo ha ngɔn tek ha nu . Ɛ haa wɛnɛ sɔtɛ nu fongo .
66009002	Ka wɛnɛ gbosasa nu fongo ɛngɛ , zɛwe gboa ha zanga kitoo tuka zɛwe gbakuru we . Nɛ yo tusoso liswe nɛ ngɔn .
66009003	Hio gdɔlɔ gboa ha zɛwe ɛngɛ , nɛ mbwa panzaka nɛ ha zu nu . Ɛ haa mbwa ngatɛ tuka ngatɛ pɛ hio tolɛ mɔ zu nu .
66009004	Ɛ haa mbwa nu nde , mbwa agdangsi ngase bɛlɛ ha zu nu na , ngase ma bhɔyamɔ ndang na , ngase ma te ndang na . Ma , lɛma nde , mbwa ade gdangamɔ sɔna ha tɛ hio wi ndɔng ka bo nɛ dafu pɛ Sɔ ha sɔngsi mbwa na .
66009005	Ɛ tɛ haa nu ha hio gdɔlɔ ndɔng nde , mbwa agbɛ hio wia gbɛ na . Ma , ɛ haa nu ha mbwa nde , mbwa ayukiti hio wia lɛm kilize mɔrkɔ nɛ yimtɛa tuka daa tolɛ ka tok nɛ tɛ wi .
66009006	Ha zang yala ndɔng , hio wia beki fio , ma , mbwa lɛm kpa yo na . Mbwa bedung nɛ hɛl mɛ fe , ma , fio beyu mbwa nɛ nɛyɛa .
66009007	Hio gdɔlɔ ndɔng baa may nɛ hio yanga ka ɛ bhɔngara hazu bio bulo . Mbwa yola ndutu wan mɔ gbɛbolo ha zu mbwa , nɛ zang li mbwa dung tuka zang li wi .
66009008	Bumɔzu mbwa tuka bumɔzu bhoko , nɛ yini mbwa tuka pɛ dila .
66009009	Ha tɛ mbwa , mbwa yola koko mɔ bibulo , ka dung tuka mɔ bolo . Nɛ gisi bhaka mbwa dung tuka gisi dɔka puspus ka hio yanga dak sɔ nɛ wi ha bio bulo .
66009010	Kunda mbwa lɛma tok wi tuka pɛ tolɛ . Nɛ kunda mbwa nɛ ngatɛ mɛ de gdangamɔ ha tɛ hio wi lɛm kilize mɔrkɔ .
66009011	Kongawan pɛ mbwa , yo nɛ̂ telenge mɔ fongo . Ling wa nɛ nu hebro nde , Abadon , nɛ nu greke nde , Apolion . Goto ling ndɔng tɔ nde , wan-yangili mɔ .
66009012	Bosi mɔ ngɔtɛ pena kari . Ma , hapata ɛngi , hio ma mɔ ngɔtɛ bwa betɛ fin .
66009013	Hapata , zemɔrkɔ zang ndang telenge dɔma mbia . Nɛ mi zea ma gɛl ka gutɛ ha wal bhandi ha sadaka mɔ gbɛbolo , ka dung ha li Sɔ . Gɛla guotɛ ha wal hio ngbilia nar .
66009014	Zemɔrkɔ zang ndang telenge baa mbia ha kɔ wa , nɛ gɛl ɛngɛ tɔa ha wɛnɛ : « Mɛ bul hio telenge ndɔng nar ka ɛ bahɛl ha nukolo nanali Efrate . »
66009015	Ɛ bulo telenge ndɔng nar , ka Sɔ babhɔngiri mbwa gde keri nɛ ngonga , nɛ yala , nɛ kilize , nɛ kili bɛlɛ ɛngɛ ka mbwa agbɛ hio wi ang . Mbwa gbaa soko hio wi fɛt nɛ zugilia tar , nɛ mbwa gbɛa zugili ndang ha sokoa .
66009016	Ɛ osa ha mi dɔka hio wan-bibulo ha zu yanga . Dɔka mbwa lɛma wi million gɔmmay bwa .
66009017	Nɛ zizimɔ ka mi zɔka , yo mɛgɛ : Mi zɔka hio yanga nɛ hio wan-dang mbwa . Hio wan-dang yanga ndɔng yola koko mɔ bibulo . Tɛ hio ma kokoa nɛ gbɛa tuka we , tɛ hio ma baya-bum tuka liswe , nɛ tɛ hio ma gaya-gɔyɔ tuka piti . Zu hio yanga ndɔng baa may nɛ zu dila . Nɛ we , zɛwe nɛ piti ha gboa ha nu mbwa .
66009018	We , zɛwe nɛ piti ka gbo ha nu hio yanga ndɔng , yo nɛ̂ hio kemɔ tar ka gbaa soko hio wi fɛt nɛ zugilia tar , nɛ ka gbɛa zugili ndang ha sokoa .
66009019	Ngatɛ pɛ hio yanga ndɔng ha nu mbwa nɛ ha kunda mbwa . Hio kunda mbwa baa may nɛ hio gɔk , hazu hio kunda ndɔng nɛ zu mɛ de nɛ gdangamɔ ha tɛ wi .
66009020	Hio olo wi fɛt ka tɛ fe nɛ wal hio kemɔ ndɔng na , mbwa bhɔna ka ha lukoso hio gdanga sɔ nɛ hio gbele sɔ ka mbwa dea nɛ kɔ mbwa nɛ gbɛbolo , nɛ bubolo , nɛ bolo , nɛ ta , mana nɛ te . Mbwa tɛ to gdong ha yo na , mbwa bhɔna ka ha lukoso hio sɔ ndɔng ka zɔk mɔ na , ka ze mɔ na , nɛ ka nɛ nɔ na .
66009021	Mbwa bhɔna ka fin ha gbɛa wi , ha dea tom dua , ha dea wanza , nɛ ha zuo mɔ . Mbwa tɛ to gdong ha deamɔ ndɔng na .
66010001	Hapata ɛngi , mi zɔka ma mbing nga telenge ka guotɛ ha ngɔn zil . Wɛnɛ yola buswe tuka la , nɛ ndumbe dungɔ zikiri zu wa . Zangli wa dungɔ ha baa tuka swe , nɛ hio nanga wa dungɔ tuka hio mbing lembe we .
66010002	Ha kɔ wa , a baa ma bebe takarata nɛ gbosasaa . A gdea nanga wa mɔ wekɔ ha zu nana-litɔng , nɛ nanga wa mɔ gare ha zu nu .
66010003	Wɛnɛ gdɔra nɛ ngagɛl tuka dila ka bembi hirr . Nɛ ka wɛnɛ gdɔra kari , hio da kolo mɔrkɔ zanga bwa fuo .
66010004	Hapata hio fuo da kolo mɔrkɔ zanga bwa , mi bangoy ngɛriki mɔ . Ma , mi zea ma gɛl ha ngɔn ka tɔa : « Mɛ pam nɛ wuso mɔ ka hio da kolo mɔrkɔ zanga bwa tɔa . Ka mɛ angɛriki yo na . »
66010005	Ndangtɛ telenge ɛngɛ ka mi zɔka ha yola nɛ nanga wa ndang ha zu nana-litɔng nɛ ma ndang ha zu nu , guo wekɔ wa ha ngɔn .
66010006	A kana mɔ nɛ ling Sɔ ka dung nɛ zutunɔ kpoo nɛ kpoo , ka dea ngɔn nɛ mɔ fɛt ang , ka dea nu nɛ mɔ fɛt ang , nɛ ka dea nana-litɔng nɛ mɔ fɛt ang . A tɔa : « Ngimɔ zik fin na .
66010007	Ha ngimɔ dɔma mbia pɛ zemɔrkɔ zanga bwa telenge , Sɔ belɛmsiri mɔ ka wɛnɛ babheki nɛ wuso . A bede mɔ tuka wɛnɛ batɔ wena ha hio wan-tom pɛa , hio wan-tɔkuliwen . »
66010008	Nɛ gɛl ka tɛa nɛ ngɔn , nɛ ka mi zea sɔngsi , wola mɔ ha mi fin nɛ tɔa : « Mɛ nɛ ha pɛ telenge ka yol nɛ nanga wa ndang ha zu nana-litɔng nɛ ma ndang ha zu nu , nɛ mɛ ku takarata ka dung nɛ gbosasaa ha kɔ wa . »
66010009	Nɛ mi tiko nɛ ha pɛ telenge ɛngɛ , nɛ mi ana bebe takarata ɛngɛ ha kɔ wa . Nɛ wɛnɛ tɔa ha mi : « Mɛ ku yo , nɛ mɛ yɔng yo . Yo bepang ha zang mɛ zekeke , ma , yo beyefi ha nu mɛ lɔkɔ-lɔkɔ tuka nɔ gɔlɔ . »
66010010	Mi kuo takarata ɛngɛ ha kɔ wa , nɛ mi yɔnga yo gul . Yo yefa ha nu mi lɔkɔ-lɔkɔ tuka nɔ gɔlɔ , ma , ka mi gulo yo kari , yo tɛ bo nɛ pangaa zekeke ha zang mi .
66010011	Hapata , ɛ tɔa ha mi fin : « Lɛma nde , mɛ atɔ kuliwen fin . Kuliwena bezɔk dɔka hio kandɔ , hio kandɔnu , hio nu le , nɛ hio kongapora . »
66011001	Hapata , ɛ haa mi ma te sisongo tuka tongolo weki bɔyamɔ . Nɛ ɛ tɔa ha mi : « Mɛ nɛ , nɛ weki bɔya gasa twa Sɔ , nɛ fin bɔya bhandi ha sadaka . Mɛ tɔl fin hio wi ka lukisi Sɔ ha zanga .
66011002	Ma , ka mɛ aweki zang dɛl mɔ gdong gasa twa Sɔ na , hazu ɛ haa yo ha hio wi ndɔng ka bo nɛ̂ zuife na . Mbwa beum nzɔy gasa le lɛm kilize bhukɔa nar gbala bwa .
66011003	Hio wan-kɛwen pɔm bwa beyol la zim mɔ . Nɛ mi beha mbwa ngatɛ mɛ tɔ hio kuliwen pɔm lɛm hio yala ndɔng tomay nɛ gɔmmay bwa zu bhukɔa mɔrkɔ zu bhukɔa ndang ( 1260 ) . »
66011004	Hio wan-kɛwen ndɔng bwa , mbwa nɛ̂ hio te olive bwa nɛ hio solo lamba bwa ka yol ha li Kongawan , wan-zu nu fɛt .
66011005	Ka ma wi ngoy mɛ de gdangamɔ ha tɛ mbwa , we begbo ha nu mbwa , nɛ yo bebesisi hio ngana pɛ mbwa . Lɛma nde , ɛ agbɛ wi ka ngoy mɛ de gdangamɔ ha tɛ mbwa .
66011006	Ha zang hio yala ndɔng fɛt ka mbwa betɔ kuliwen pɛ Sɔ , mbwa nɛ ngatɛ mɛ gdɔki nu ngɔn tuka nde , kolo aɔl na . Mbwa fin nɛ ngatɛ mɛ kifiri hio nanali ha tɔk , nɛ mɛ mɛl hio wi mɔ zu nu fɛt nɛ hio tili kemɔ ha ngimɔ fɛt tuka sila mbwa ngoya .
66011007	Ka mbwa karsa kɛa wen nu Sɔ , ma ngɔnzu ndang begbo ha zang fongo nɛ bebi bulo sungiri nɛ mbwa . A began zu mbwa , nɛ a begbɛ mbwa .
66011008	Hio wɔl mbwa bedung ha mbango mɔ gasa le , ha bhandi ka ɛ bangba Kongawan pɛ mbwa ha getakate . Ɛ saa ling gasa le ɛngɛ nɛ zɛng nde , Sodome mana Ezipte .
66011009	Hio wi mɔ kandɔ fɛt , mɔ nugala fɛt , mɔ nu le fɛt , nɛ mɔ kandɔnu fɛt , mbwa begɛri hio wɔl ndɔng ha yala tar nɛ ndambu . Nɛ mbwa bedol mɛ gun mbwa .
66011010	Hio wi mɔ nu fɛt bede totɛ hazu fio pɛ hio wi ndɔng . Mbwa bede gaga , nɛ mbwa beha hio dedemɔ ha may hazu hio wan-tɔkuliwen ndɔng bwa bayukiti mbwa pentɛ .
66011011	Ma , hapata yala tar nɛ ndambu , ɔmi tunɔ ka gutɛ ha pɛ Sɔ , lea tɛ mbwa , nɛ mbwa yola ha zu nanga . Nɛ gasa ke baa hio wi ka zɔka mbwa .
66011012	Hapata , hio wan-tɔkuliwen ndɔng bwa zea ma gɛl ha ngɔn ka tɔa ha mbwa : « Ɛnɛ dang tɛ hakɛ . » Nɛ ha li hio ngana pɛ mbwa , mbwa danga si ha ngɔn ha zang buswe .
66011013	Ha ndangtɛ ngimɔ ɛngi , nu yaka nɛngaya . Yo gbaa soko gasa le ɛngɛ bhukɔ , nɛ yo gbinɔ ma bhalkɔa ndang ha sokoa . Nɛ hio wi tomay mɔrkɔ zanga bwa fea ha yo . Gasa ke dona sila hio olo wi , nɛ mbwa lukoso Sɔ ka dung ha zang ngɔn .
66011014	Zebwa mɔ ngɔtɛ pena mɛgi . Ma , zɔk , zetara betɛ nɛhasa .
66011015	Hapata ɛngi , zemɔrkɔ zanga bwa telenge dɔma mbia . Hio ma gasa gɛl gboa ha ngɔn nɛ tɔa : « Nzan ɛngɛ tɛ bo ha si ziomɔ pɛ Kongawan pɛ ɔ hinɛ Mesi pɛa . A bedung kongapora ha zua kpoo nɛ kpoo . »
66011016	Hio kotowi bhuze bwa gbala nar ka dungnu ha li Sɔ ha hio solowan pɛ mbwa , ngbio zigolo ha nu , gok li ha si Sɔ hazu lukisi nɛ wɛnɛ .
66011017	Mbwa tɔa : « Kongawan Sɔ , wan-zu mɔ fɛt , mɛ ang nɛ mɛ badung ang . Ɔ tɔ oeba ha mɛ hazu mɛ gbasa gasa ngatɛ pɛ mɛ , nɛ mɛ dea tɛ mɛ kongapora .
66011018	Hio kandɔ tɛ bo nɛ ngambi , ma , sising , ngimɔ ngambi pɛ mɛ hɔa . Yo nɛ̂ ngimɔ gɔna kita ha zu hio fiowi . Yo nɛ̂ ngimɔ ka mɛ bekɛ nɛ hio wan-tom pɛ mɛ , hio wan-tɔkuliwen , hio nzɔy wi , nɛ hio wi fɛt ka yu ke ling mɛ , mana bebe wi , mana gasa wi . Yo nɛ̂ ngimɔ ka mɛ bebhondisi hio wi ndɔng ka bhondisi zu nu . »
66011019	Ha zang ngɔn , nu gasa twa Sɔ gboa long . Nɛ ɛ zɔka ang kubha mbon pɛ Sɔ . Pioli kolo , gisi nɛ tubho da kolo gboa ha ngɔn , nu yaka , nɛ kolo bhɔkala gɔya nɛdɔka .
66012001	Hapata ɛngi , ɛ zɔka ma gasa mɔweka ha ngɔn . Yo nde , ma bhoko ndang yola swe tuka la ha tɛ wa , nɛ ze dungɔ ha si nanga wa . Ndutu wan mɔ sɔla bhukɔ gbala bwa ha zu wa .
66012002	Wɛnɛ nɛ zang , nɛ ngimɔ bhɛ lɛma kari . A gdɔra hazu yimtɛ bio bhɛ ha yukoto wɛnɛ .
66012003	Nɛ ɛ zɔka ma mbing mɔweka ha ngɔn . Yo nde , ma gasa gbɛ ndibha ka dung nɛ zu mɔrkɔ zanga bwa , nɛ zak bhukɔ . Hio ndutu wan mɔrkɔ zanga bwa ha hio zu wa .
66012004	Wɛnɛ gbaa soko hio sɔla nɛ zugilia tar , nɛ a mɛla nɛ kunda wa ma zugili ha sokoa ndang pi ha nu . Nɛ wɛnɛ yola hapɛtɛ bhoko ɛngɛ ka bi mɛ bhɛ , tuka nde , wɛnɛ agul bema ha pata bhɛ .
66012005	Bhoko ɛngɛ bhɛa nɛ bewei ka bengbɔsi hio kandɔ fɛt nɛ tongolo wan mɔ bolo . Nɛ ɛ kuo bema nɛhasa nɛnɛ ha pɛ Sɔ , nɛ hapɛtɛ solowan pɛa .
66012006	Nɛ bhoko ɛngɛ yuo mɔ nɛ ha kpɛnu , ha bhandi ka Sɔ babhɔngiri bingiri mɛ day wɛnɛ haki lɛm yala tomay nɛ gɔmmay bwa zu bhukɔa mɔrkɔ zu bhukɔa ndang ( 1260 ) .
66012007	Hapata ɛngi , bulo angara ha zang ngɔn . Michel hinɛ hio telenge pɛa bio bulo sungiri nɛ ndibha , nɛ ndibha hinɛ hio telenge pɛa bio bulo fin .
66012008	Ma , ndibha teka ha si bulo . Mɛgi , wɛnɛ hinɛ hio telenge pɛa bo fin nɛ ziomɔ mɛ bhɔn ha zang ngɔn na .
66012009	Ɛ pio wɛnɛ ha nu hinɛ hio telenge pɛa fɛt . Gasa ndibha ɛngɛ , wɛnɛ nɛ̂ gɔk mɔ koto ngimɔ , ka ɛ sa nde , Gdanga Sɔ mana Satan , wan-osili hio wi mɔ zu nu fɛt .
66012010	Hapata ɛngi , mi zea ma gasa gɛl ndang ha ngɔn ka tɔa : « Sising , ngimɔ ka Sɔ pɛ ɔ bekpasisi nɛ hio wi pɛa hɔa kari . Sising , wɛnɛ tɛ bo nɛ̂ kongapora nɛ ngatɛ . Sising , Mesi pɛa gbasa ziomɔ pɛa . Hazu wan-fundi hio ya ɔ , ka fundi mbwa swe nɛ zɛ ha li Sɔ pɛ ɔ , ɛ pio wɛnɛ gbo ha zang ngɔn .
66012011	Hio ya ɔ gana zu wa nɛ wal tɔktɛ Besami , nɛ fin nɛ wal tɛwen ka mbwa kɛa wena . Mbwa tɛ zɔk tunɔ pɛ mbwa tuka ma mɔ na , nɛ mbwa mɛkara mɛ fe .
66012012	Mɛgi , ngɔn nɛ hio wi ka de le ang , ɛnɛ ade totɛ ! Ma , ngɔtɛ ha nu nɛ ha nana-litɔng , hazu Satan zilo nɛ ha pɛ ɛnɛ . Nɛ wɛnɛ nɛ gasa ngambi , hazu a ingɔ nde , yala pɛa dɔk fin na . »
66012013	Ka ndibha zɔka nde , ɛ pio wɛnɛ ha nu kari , a naka pata bhoko ka bhɛa bewei .
66012014	Ma , bhoko kpaa bhaka bwa tuka pɛ gasa nzio hazu buy ha kpɛnu , ha bhandi ka Sɔ babhɔngiri gde ha wɛnɛ . Haki , wɛnɛ nɛ yɛa ha li gɔk , nɛ a bekpa yɔngamɔ ha zang bɛlɛ tar nɛ ndambu .
66012015	Mɛgi , gɔk gbosasa li ha nu wa tuka nanali . Nɛ lia naka pata bhoko tuka nde , yo avuvili wɛnɛ pen nɛ .
66012016	Ma , nu gbakara bhoko . Nu bhaa nu wa , nɛ a gulo nanali ɛngɛ fɛt ka ndibha gbosasa ha nu wa .
66012017	Mɛgi , sila ndibha yimɔ sungiri nɛ bhoko , nɛ a pena ha bio bulo sungiri nɛ hio olo bem pɛ bhoko , ɛ ndɔng ka pam hio wen mbonga pɛ Sɔ , nɛ ka pama tɛwen ka Jésus kɛ wena .
66013001	Hapata ɛngi , ndibha nɛa nɛ yol ha nukolo nana-litɔng . Hapata , mi zɔka ma ngɔnzu ha gboa ha si nana-litɔng . Wɛnɛ nɛ zak bhukɔ , nɛ fin nɛ zu wa mɔrkɔ zanga bwa . Hio ndutu wan bhukɔ ha zu hio zak wa . Ha tɛ hio zu wa ndang ndang fɛt , ɛ ngɛraka ma ling ka fɛngsi Sɔ .
66013002	Ngɔnzu ɛngɛ ka mi zɔka , baa may hinɛ gɔ . Nanga wa tuka pɛ ma gasa ngɔnzu ka ɛ sa nde , urse , nɛ nu wa tuka pɛ dila . Ndibha haa ngatɛ pɛa , solowan pɛa , nɛ gasa ziomɔ ha wɛnɛ .
66013003	Ma zu wa ndang tuka yo bakɔmbiri nɛ dalɛ fio , ma , dalɛa wea kari . Mɛgi hio wi mɔ zu nu fɛt yaksa hazu ngɔnzu ɛngɛ , nɛ mbwa ndara wɛnɛ .
66013004	Mbwa lukoso ndibha tuka ma sɔ hazu a haa ziomɔ ha ngɔnzu ɛngɛ . Mbwa lukoso ngɔnzu ɛngɛ fin nɛ tɔa : « Nge wi ha belɛm may hinɛ ngɔnzu ɛngɛ , o nde ? Nge wi ha lɛma bio bulo hinɛ wɛnɛ , o nde ? »
66013005	Ngɔnzu ɛngɛ kpaa ziomɔ mɛ tɔ hio wen suotɛ nɛ hio wen fɛngsi Sɔ . A kpaa ziomɔ mɛ de mɛgi lɛm kilize bhukɔa nar gbala bwa .
66013006	Nɛ wɛnɛ guo nu nɛ tɔ wen fɛngsamɔ ha tɛ Sɔ . A fɛngsa ling Sɔ , bhandi ka wɛnɛ de le ang , nɛ fin ɛ ndɔng ka de le ha zang ngɔn .
66013007	Ngɔnzu ɛngɛ kpaa ziomɔ mɛ bi bulo sungiri nɛ hio wi pɛ Sɔ , nɛ mɛ gan zu mbwa . A kpaa ziomɔ ha zu hio nugala fɛt , kandɔ fɛt , nu le fɛt , nɛ kandɔnu fɛt .
66013008	Hio wi mɔ zu nu fɛt belukisi wɛnɛ tuka ma sɔ , ngbɔl kanɛ hio wi ndɔng ka Sɔ ngɛraka ling mbwa ha Takarata Tunɔ nisi ha dea nzan . Takarata ɛngɛ nɛ̂ pɛ Besami ka ɛ bagbɛ .
66013009	« Wi ka bo nɛ zala mɛ ze mɔ , wɛnɛ aze !
66013010	Ka Sɔ weka nde , ma wi adung nɛ̂ wan-zɔbhɔ , bede ka gan , a benɛ ha twa zɔbhɔ . Ka Sɔ weka nde , ɛ agbɛ ma wi nɛ gbapa , bede ka gan , ɛ begbɛ wɛnɛ nɛ gbapa . Ha ngimɔ ɛngi lɛma ka lɛm nde , hio wi pɛ Sɔ abhɔn ka ha mɛkara Sɔ nɛ yikosila . »
66013011	Hapata , mi zɔka ma mbing ngɔnzu ha gboa ha si nu . Wɛnɛ nɛ zak bwa tuka pɛ besami , ma , a wolmɔ tuka ndibha .
66013012	Wɛnɛ nɛ ziomɔ fɛt pɛ bosi ngɔnzu hazu de tom ha li wa . Wɛnɛ dungɔ ha nɔsasa nu nɛ hio wi mɔ zua fɛt nde , mbwa alukisi bosi ngɔnzu ka dalɛ fio pɛa wea kari , tuka ma sɔ .
66013013	Zebwa ngɔnzu ɛngɛ dea hio gasa mɔweka . Ha li hio wi fɛt , a zilso we ha ngɔn pi ha nu .
66013014	A osala hio wi mɔ zu nu nɛ wal hio mɔweka ndɔng ka wɛnɛ kpaa ziomɔ mɛ de ha li bosi ngɔnzu . A tɔa ha hio wi mɔ zu nu nde , mbwa asɛk ma zizi bosi ngɔnzu ka bakpa dalɛ gbapa nɛ ka bakifiri nɛ zutunɔ .
66013015	Nɛ zebwa ngɔnzu kpaa ziomɔ mɛ ha ɔmi tunɔ ha zizi bosi ngɔnzu . Mɛgi zizi bosi ngɔnzu lɛma wolamɔ , nɛ haa nu nde , ɛ agbɛ hio wi ndɔng ka kafi lukoso yo .
66013016	Ngase bebe wi mana gasa wi , ngase wan-kpamɔ mana fabha wi , ngase bele mana bala , ngɔnzu ɛngɛ nɔsasa hio wi fɛt nde , mbwa akpa ma dafu ha wekɔ mbwa nɛ ha sɔngsi mbwa .
66013017	Nɛ ka ma wi bo nɛ dafu ɛngɛ na , a lɛm mɛ hɛ nɛ gdongi ma mɔ na . Dafu ɛngɛ , yo nɛ̂ ling bosi ngɔnzu mana nɔmɔrɔ ka lɛma nɛ ling wa .
66013018	Ɛngɛ nɛ̂ ngimɔ hazu osi mbaramɔ . Wi ka dung nɛ ingɔmɔ , lɛma tɔl nɔmɔrɔ pɛ bosi ngɔnzu , hazu nɔmɔrɔ ɛngɛ lɛma nɛ ling ma wi . Nɔmɔrɔ ɛngɛ , yo nɛ̂ gɔmmay mɔrkɔ zanga ndang zu bhukɔa mɔrkɔ zu bhukɔa ndang zanga mɔrkɔ gbala ndang ( 666 ) .
66014001	Hapata , mi gɛra mɔ , nɛ mi zɔka Besami ha yola ha zu ngari Sion . Hio wi tomay gɔmmay ndang nɛ tomay bhukɔa nar gbala nar ( 144'000 ) dungɔ hinɛ wɛnɛ . Ɛ bangɛriki ling Besami nɛ ling Bafa wa ha sɔngsi mbwa .
66014002	Nɛ mi zea ma gɛl ka guotɛ ha zang ngɔn tɛ . Gɛla tuka hio gasa somli , nɛ tuka gasa fuo da kolo . Nɛ gɛl ka mi zea , yo fin tuka gɛl kunde ka hio wan-mɛl kunde ha mɛla .
66014003	Hio dɔka wi ndɔng ha bea ma mbombe gima ha li solowan , ha li hio tunɔ mɔ nar , nɛ ha li hio kotowi bhuze bwa gbala nar . Hio wi ka lɛma yambi gima ɛngɛ , yo sɔna nɛ̂ hio wi ndɔng tomay gɔmmay ndang nɛ tomay bhukɔa nar gbala nar ( 144'000 ) , ka Sɔ bayangi mbwa ha nu .
66014004	Hio wi ndɔng tɛ gdangsi tɛ mbwa nɛ bhoko na , mbwa pama tɛ mbwa nɛ saa . Mbwa ha ndara Besami ha bhandi fɛt ka wɛnɛ yal ang . Sɔ yanga mbwa ha soko hio wi tuka hio bosi waya hazu dung nɛ̂ pɛa nɛ pɛ Besami .
66014005	Ɛ tɛ ze ma wen dalo ha nu mbwa ndang na , nɛ ma wen bo ha zu mbwa na .
66014006	Hapata , mi zɔka ma mbing telenge ha buyoa nɛyɛa ha liswe . A tɛa ha tɔa dede wen ka bebhɔn kpoo , ha hio wi mɔ zu nu fɛt , ha kandɔnu fɛt , ha nugala fɛt , ha nu le fɛt , nɛ ha kandɔ fɛt .
66014007	A tɔa nɛ ngagɛl : « Ɛnɛ yu ke Sɔ , nɛ ɛnɛ lukisi wɛnɛ ! Hazu ngimɔ ka wɛnɛ begɔn nɛ kita ha zu hio wi hɔa kari . Ɛnɛ lukisi wɛnɛ ka dea ngɔn nɛ nu , nana-litɔng nɛ hio zu ndong li fɛt . »
66014008	Nɛ ma zebwa telenge gboa hapata bosia , a tɔa : « Gasa le Babilone teka , a teka kari . A haa ba li vigne pɛa ha hio kandɔ fɛt mɛ nɔ nde , ka mbwa ade wanza hebhe tuka wɛnɛ . »
66014009	Nɛ ma zetar telenge gboa fin hapata ɛ ndɔng bwa . A tɔa nɛ ngagɛl : « Hio wi ndɔng ka lukisi ngɔnzu nɛ zizi tɛ wa , nɛ ka kpa dafu pɛa ha sɔngsi mbwa mana ha kɔ mbwa ,
66014010	mbwa benɔ ba li vigne pɛ Sɔ . Yo nɛ̂ li vigne mɔ ngambi pɛ Sɔ , ka wɛnɛ tɛ sɔkiri na , nɛ ka wɛnɛ gɔsa ha zang kɔpɔ mɔ ngambi pɛa . Nɛ mbwa bekpa yukotomɔ ha zang we nɛ piti we ha li hio nzɔy telenge nɛ ha li Besami .
66014011	Nɛ zɛwe ka yukiti mbwa , ha tuloa kpoo nɛ kpoo . Hio wi ndɔng ka lukisi ngɔnzu nɛ zizi tɛ wa , nɛ ka kpa dafu ling pɛa , mbwa lɛm ɔmtɛ na , ngase ha swe , ngase ha zɛ . »
66014012	Yo nɛ̂ ɛngi , lɛma nde , hio wi pɛ Sɔ adung nɛ yikosila , mbwa fɛt ka pam hio wen mbonga pɛa , nɛ ka mɛkiri Jésus nɛ mboazu .
66014013	Hapata , mi zea ma gɛl ha zang ngɔn ka tɔa : « Mɛ ngɛriki mɔ nde : Angiri ha ngimɔ sising , hio wi fɛt ka befe hazu mbwa de sɔy hinɛ Kongawan , mbwa adung nɛ totɛ ! » Nɛ Nzɔy-Sɔtɛ kɔa : « Ey , kpasawen , mbwa aɔm tɛ mbwa ha ngatom pɛ mbwa , hazu dede tom pɛ mbwa ha kɛa wen tɛ mbwa . »
66014014	Mi gɛra mɔ fin , nɛ mi zɔka ma buswe kpung-kpung , ka ma mɔ tuka wi dungɔnu ha zua . Ndutu wan mɔ gbɛbolo ha zu wa , nɛ sɔa pa gɔn kpalmɔ ha kɔ wa .
66014015	Ma mbing telenge gboa ha zang gasa twa Sɔ , nɛ gdɔra nɛ ngagɛl ha wɛnɛ ka dungɔnu ha zu buswe , a tɔa : « Ngimɔ gɔn kpalmɔ hɔa kari . Mɛ ku pa pɛ mɛ , nɛ mɛ gɔn yo , hazu kpalmɔ ha zu nu ngaya kari . »
66014016	Mɛgi , wɛnɛ ka dungɔnu ha zu buswe , gɔna kpalmɔ ha zu nu nɛ pa pɛa , nɛ a wesara kpalmɔ mɔ zu nu fɛt .
66014017	Ma mbing telenge gboa ha gasa twa Sɔ ha zang ngɔn . Wɛnɛ fin nɛ sɔa pa gɔn kpalmɔ ha kɔ wa .
66014018	Nɛ ma mbing telenge gboa ha bhandi ha sadaka . Wɛnɛ nɛ ziomɔ ha zu we . Nɛ a gdɔra nɛ ngagɛl ha telenge ka dung nɛ sɔa pa gɔn kpalmɔ , a tɔa : « Mɛ ku sɔa pa pɛ mɛ , nɛ mɛ gɔn hio wayate vigne ha zu nu , hazu hio wayaa fea kari . »
66014019	Mɛgi , telenge ɛngɛ gɔna hio wayate vigne ha zu nu , nɛ a pio yo ha zang gasa mɔ bhal wayate vigne mɔ ngambi pɛ Sɔ .
66014020	Ɛ bhala yo ha zang mɔ bhal wayate ha gdong gasa le . Nɛ tɔk foka ha zang mɔ bhal wayate ɛngɛ tuka nanali ka gdukoa hɔ ha nu yanga ha yola , nɛ ka bɔyaa lɛma kilomɛtɛrɛ gɔmmay tar .
66015001	Hapata ɛngi , mi zɔka ma mbing gasa mɔweka ka yaksi wi fɛt . Yo nɛ̂ hio telenge mɔrkɔ zanga bwa ka dung nɛ hio kemɔ mɔrkɔ zanga bwa . Kemɔ ndɔng nɛ̂ hio kpogio kemɔ , hazu Sɔ belɛmsiri ngambi pɛa nɛ wal mbwa .
66015002	Mi zɔka ma mɔ tuka nana-litɔng ka lia sɔkara may nɛ we . Yo nɛ saa tuka mɔ-zɔk li . Mi zɔka fin hio wi ndɔng ka gana zu ngɔnzu , zu zizi tɛ wa , nɛ zu nɔmɔrɔ mɔ ling wa . Mbwa yola ha zu nana-litɔng ɛngɛ , ka dung nɛ saa tuka mɔ-zɔk li . Hio kunde pɛ Sɔ ha kɔ mbwa .
66015003	Mbwa ha bea gima pɛ Moïse , wan-tom pɛ Sɔ , nɛ gima pɛ Besami : « Kongawan Sɔ , mɛ nɛ̂ wan-zu mɔ fɛt , hio wi fɛt ha yaksa ha hio gasa deamɔ pɛ mɛ ! Mɛ nɛ̂ kongawan hazu hio kandɔ fɛt , hio bhekamɔ pɛ mɛ nɛ̂ nzeng , nɛ kpasa !
66015004	Nge wi ka bekafi yuo ke mɛ , Kongawan , ge ? Nge wi ka bekafi lukoso mɛ ge ? Hazu yo nɛ̂ mɛ ndang sɔna ka dung nɛ nzɔya . Hio kandɔ fɛt betɛ tɛ lukisi mɛ tuka Sɔ , hazu hio nzeng deamɔ pɛ mɛ gboa long ha li wi fɛt . »
66015005	Hapata ɛngi mi zɔka nu gasa twa Sɔ ha zang ngɔn ha gboa long , nɛ ha zanga mi zɔka twa la mɔ mbon pɛ Sɔ .
66015006	Hio telenge ndɔng mɔrkɔ zanga bwa ka dung nɛ hio kemɔ mɔrkɔ zanga bwa , mbwa gboa ha gasa twa Sɔ . Mbwa yola bu la ka ba kpɛluɛ-kpɛluɛ , nɛ pɛrɛng mɔ gbɛbolo libhoko mbanzi mbwa .
66015007	Ha soko hio tunɔ mɔ ndɔng nar , ma ndang kuo hio kɔpɔ mɔ gbɛbolo mɔrkɔ zanga bwa kapini ha hio telenge ndɔng mɔrkɔ zanga bwa . Hio kɔpɔ ndɔng dona nɛ ngambi pɛ Sɔ ka dung nɛ zutunɔ kpoo nɛ kpoo .
66015008	Zang gasa twa Sɔ dona nɛ zɛwe ka tɛ nɛ lɛkɛ-lɛkɛmɔ nɛ ngatɛ pɛ Sɔ . Wi ndang lɛm le ha zang gasa twa Sɔ na , kanɛ ngimɔ ka hio kemɔ mɔrkɔ zanga bwa pɛ hio telenge mɔrkɔ zanga bwa lɛmsara tɛ .
66016001	Hapata ɛngi , mi zea ma gɛl ka gboa ha zang gasa twa Sɔ . Yo tɔa ha hio telenge mɔrkɔ zanga bwa : « Ɛnɛ nɛ nɛ gɔsi hio kɔpɔ mɔrkɔ zanga bwa mɔ ngambi pɛ Sɔ ha zu nu . »
66016002	Nɛ bosi telenge nɛa nɛ gɔsi kɔpɔ pɛa ha zu nu . Mɛgi , hio gdanga dalɛ ka yim pentɛ , gboa ha tɛ hio wi ndɔng ka dung nɛ dafu ngɔnzu , nɛ ka lukisi zizi tɛ wa tuka ma sɔ .
66016003	Zebwa telenge gɔsa kɔpɔ pɛa ha zang nana-litɔng . Nɛ lia kiforo tuka tɔktɛ wɔl wi . Mɛgi , hio tunɔ mɔ ha zang nana-litɔng fɛt fea .
66016004	Zetar telenge gɔsa kɔpɔ pɛa ha hio nanali nɛ ha hio zu ndong li fɛt . Nɛ hio lia kifo tɔk .
66016005	Nɛ mi zea gɛl telenge ɛngɛ ka dung nɛ ziomɔ ha zu hio li , a tɔa : « Mɛ ka gɔna kita mɛgi , mɛ nɛ nzeng . Mɛ nɛ̂ nzɔy wi , ka dung ang , nɛ ka badung ang .
66016006	Ey , hio wi gɔsa tɔktɛ hio wi pɛ mɛ nɛ tɔktɛ hio wan-tɔkuliwen . Nɛ sising mɛ haa mbwa tɔk mɛ nɔ . Ɛngi nɛ̂ mɔ ka lɛma hazu mbwa . »
66016007	Hapata , mi zea ma gɛl ka gboa ha bhandi ha sadaka , yo tɔa : « Ey , Kongawan Sɔ , mɛ nɛ̂ wan-zu mɔ fɛt , hio kita pɛ mɛ nɛ kpasa , nɛ nzeng . »
66016008	Zenar telenge gɔsa kɔpɔ pɛa ha li swe . Nɛ swe kpaa ziomɔ mɛ dɔ hio wi nɛ we pɛa .
66016009	Mɛgi , swe dɔa hio wi nɛ gasa gbɛngamɔ , nɛ mbwa fɛngsa ling Sɔ ka dung nɛ ziomɔ mɛ tomsi hio kemɔ mɛgi . Ma , mbwa tɛ kifiri sila mbwa na , nɛ mbwa kafa lukoso Sɔ .
66016010	Zemɔrkɔ telenge gɔsa kɔpɔ pɛa ha zu solowan pɛ ngɔnzu . Mɛgi , ngɛ-ngɛ-ngɛ tutum gdɔka kandɔnu ka ngɔnzu dung kongapora ang . Nɛ hio wi yɔnga lembe mbwa hazu gasa yimtɛ ka mbwa kpaa .
66016011	Mbwa fɛngsa Sɔ ka dung ha zang ngɔn , hazu hio yimtɛ nɛ dalɛ pɛ mbwa . Ma , mbwa tɛ to gdong ha hio gdanga deamɔ pɛ mbwa na .
66016012	Zemɔrkɔ zanga ndang telenge gɔsa kɔpɔ pɛa ha zang gasa nanali Efrate . Nɛ yo ɔsa koti , hazu gbosisi wal ha hio kongawan ka gutɛ ha wal gutɛ swe .
66016013	Nɛ mi zɔka hio ma gdanga sɔtɛ tar tuka hio na-gdang dole ha gboa ha nu ndibha , ha nu ngɔnzu , nɛ ha nu wan-tɔkuliwen dalo .
66016014	Yo nɛ̂ Satan ha tomsi hio sɔtɛ ndɔng , ka de hio mɔweka . Mbwa nɛa ha pɛ hio kongapora mɔ zu nu fɛt hazu wesiri mbwa tuka nde , mbwa abi bulo ha gasa swe pɛ Sɔ , wan-zu mɔ fɛt .
66016015	Kongawan tɔa : « Ɛnɛ pangay , mi betɛ tuka wanzu . Totɛ ha wi ka yang la , nɛ ka pam latɛ pɛa hapɛtɛ wa . Mɛgi , wɛnɛ lɛm yal nɛ sɔngɛrɛ na , nɛ foy lɛm de wɛnɛ ha li hio wi na . »
66016016	Hio gdanga sɔtɛ ndɔng wesara hio kongapora ha bhandi ndang . Nɛ nu hebro ɛ sa ling bhandi ɛngɛ nde , Harmagedon .
66016017	Zemɔrkɔ zanga bwa telenge gɔsa kɔpɔ pɛa ha zang bok . Nɛ ma gasa gɛl gboa ha solowan ka dung ha zang gasa twa Sɔ . Yo tɔa : « Yo kara ! »
66016018	Pioli kolo , gisi nɛ tubho da kolo gboa ha ngɔn , nɛ nu yaka nɛngaya . Angiri ha ngimɔ ka hio wi ang ha zu nu , nu tɛ yak nɛngaya mɛgi swe ndang na . Yaka nu ɛngɛ penatɛ .
66016019	Mɛgi , gasa le Babilone gbaa soko tar , nɛ hio gasa le pɛ hio kandɔ fɛt tukolo . Tazu Sɔ tɛ bisi nɛ gasa le Babilone na . A haa wɛnɛ kɔpɔ mɔ gdanga ngambi pɛa mɛ nɔ .
66016020	Hio kisi fɛt yɛmala ha si li , nɛ ɛ kpa hio ngari fin na .
66016021	Nɛ gasa kolo bhɔkala ɔla ha zu hio wi . Zio kili bhɔkala ndang ndang lɛma nɛ kilo bhukɔa nar . Nɛ hio wi fɛngsa Sɔ hazu kemɔ mɔ bhɔkala , ka dung nɛ̂ gdanga kemɔ nɛkpasa .
66017001	Ha soko hio telenge ndɔng mɔrkɔ zanga bwa ka ba hio kɔpɔ ndɔng mɔrkɔ zanga bwa , ma ndang tɛa tɛ tɔ ha mi : « Mɛ tɛ , mi beosi ha mɛ kita ka gasa bhoko-de wanza bekpa . Bhokoa , yo nɛ̂ gasa le ɛngɛ ka dung ha nukolo hio dɔka nanali .
66017002	Hio kongapora mɔ zu nu dea wanza hinɛ wɛnɛ . Nɛ hio wi mɔ zu nu fea dɔkɔ nɛ li vigne mɔ wanza pɛa . »
66017003	Hapata ɛngi , Nzɔy-Sɔtɛ baa mi , nɛ telenge ɛngɛ kuo mi nɛnɛ ha kpɛnu . Haki , mi zɔka ma bhoko ha dungɔnu hazu ma ngɔnzu , ka dung nɛ gbɛa nzong-nzong . Wɛnɛ nɛ zu mɔrkɔ zanga bwa , nɛ hio zak bhukɔ . Ha tɛ wa fɛt ɛ ngɛraka hio ling ka fɛngsi Sɔ .
66017004	Bhoko ɛngɛ yola hio la mɔ ngag ɛnɛ ka dung nɛ gbɛa nzong-nzong . A yola fin hio dɔka toytɛ mɔ gbɛbolo , mɔ lɔka ta , nɛ mɔ mɛtɛtɛ . Ma kɔpɔ mɔ gbɛbolo ka dona nɛ mɔ nyɛl ha kɔ wa . Hio mɔ nyɛl ndɔng , yo nɛ̂ hio nzing mɔ dea wanza pɛa .
66017005	Ha sɔngsi wa , ɛ ngɛraka ma ling ka gotoa ha wuso tɛ . Ling ɛngɛ nde : « Gasa le Babilone , nana mɛ hio bhoko-de wanza nɛ nana mɛ hio tili mɔ nyɛl mɔ nzan . »
66017006	Nɛ mi zɔka nde , bhoko ɛngɛ fea dɔkɔ nɛ wal nɔa tɔktɛ hio wi pɛ Sɔ nɛ tɔktɛ hio wan-kɛwen tɛ Jésus . Nɛ ka mi gɛra wɛnɛ , mi yaksa pentɛ .
66017007	Mɛgi telenge ɛngɛ ana mi , a tɔa : « Mɛ ha yaksa mɛgi hazu ge ? Mi betɔ ha mɛ goto bhoko ɛngɛ nɛ goto ngɔnzu ka dung nɛ zu mɔrkɔ zanga bwa , nɛ zak bhukɔ .
66017008	Ngɔnzu ɛngɛ ka mɛ zɔka , badung se nɛ zutunɔ . Ma , sising , a bo fin nɛ zutunɔ na . A begbo ha fongo hazu nɛ ha bhonda . Hio wi mɔ zu nu beyaksi ha zɔka wɛnɛ , ngbɔl kanɛ hio wi ndɔng ka Sɔ ngɛraka ling mbwa ha Takarata Tunɔ nisi ha dea nzan . Hazu , ngɔnzu ɛngɛ badung se nɛ zutunɔ . Ma , sising , a bo fin nɛ zutunɔ na . Ngase ɛngi , a bekifiri pe .
66017009	« Ɛngɛ nɛ̂ ngimɔ hazu osi mbaramɔ nɛ ingɔmɔ . Hio zu wa mɔrkɔ zanga bwa , yo nɛ̂ hio ngari mɔrkɔ zanga bwa ka bhoko ɛngɛ dungɔnu ha zua . Nɛ yo fin nɛ̂ hio kongapora mɔrkɔ zanga bwa .
66017010	Ha soko hio kongapora ndɔng , mɔrkɔ teka kari . Ma ndang bhɔna ka . Nɛ ma ndang tɛ hɔ ka na , nɛ ka wɛnɛ hɔa , a bebhɔn ngimɔ tikiring sɔna .
66017011	Ngɔnzu ɛngɛ ka badung se nɛ zutunɔ , nɛ ka bo fin nɛ zutunɔ na , wɛnɛ nɛ̂ zemɔrkɔ zanga tar kongapora . Ma , wɛnɛ fin nɛ̂ ma ndang ha soko ɛ ndɔng mɔrkɔ zanga bwa . Nɛ wɛnɛ benɛ ha bhonda .
66017012	« Hio zak ndɔng bhukɔ ka mɛ zɔka , yo nɛ̂ hio kongapora bhukɔ , ka tɛ dung ka ha zu kongakandɔ pɛ mbwa na . Ma , mbwa bekpa ziomɔ mɛ dung kongapora hinɛ ngɔnzu mɔ ngonga ndang .
66017013	Hio kongapora ndɔng bhukɔ nɛ ndangtɛ takaramɔ nde , mbwa agde ngatɛ nɛ ziomɔ pɛ mbwa ha dea tom ha ngɔnzu .
66017014	Mbwa bebi bulo sungiri nɛ Besami . Ma , Besami began zu mbwa , hazu wɛnɛ nɛ̂ Kongawan ha zu hio kongawan fɛt , nɛ Kongapora ha zu hio kongapora fɛt . Nɛ hio wi ka wɛnɛ saa nɛ weka mɛ dung nɛ̂ pɛa , nɛ ka dung nɛ mboazu , mbwa bedung fin wan-gan bulo hinɛ wɛnɛ gbesi . »
66017015	Telenge ɛngɛ tɔa ha mi fin : « Hio nanali ka mɛ zɔka ha bhandi ka bhoko-de wanza ɛngɛ dungɔnu ang , yo nɛ̂ hio wi ka tɛ nɛ kandɔ fɛt , nugala fɛt , kandɔnu fɛt , nɛ nu le fɛt .
66017016	Hio zak bhukɔ ka mɛ zɔka , hinɛ ngɔnzu , mbwa besɛn bhoko-de wanza ɛngɛ . Mbwa bekay hio mɔ fɛt ha kɔ wa , gde wɛnɛ nɛ sɔngɛrɛ . Mbwa beyɔng multɛ wa , nɛ mbwa bebesisi olo tɛ wa ha we .
66017017	Ey , Sɔ gdea hɛl ha sila mbwa nde , mbwa alɛmsiri mɔ ɛngɛ ka wɛnɛ ngoya . Mbwa bede mɔ nɛ sila ndang hazu gde ziomɔ pɛ mbwa mɔ kongapora ha dea tom ha ngɔnzu , hɔ ha ngimɔ ka hio wen pɛ Sɔ belɛmsiri tɛ .
66017018	« Nɛ bhoko ɛngɛ ka mɛ zɔka , yo nɛ̂ gasa le ɛngɛ ka dung nɛ ziomɔ mɔ kongapora ha zu hio kongapora mɔ zu nu fɛt . »
66018001	Hapata ɛngi , mi zɔka ma mbing telenge ha ngɔn ha ziloa ha nu . Wɛnɛ nɛ gasa ziomɔ , nɛ yolo tɛ wa baa ha zu nu fɛt .
66018002	A gdɔra nɛ ngagɛl : « Gasa le Babilone teka , yo teka kari . Yo tɛ bo nɛ̂ bhandi pɛ hio gdanga sɔtɛ . Yo tɛ bo nɛ̂ bhandi wusi tɛ pɛ hio tili sɔtɛ fɛt mɔ nzing , nɛ pɛ hio tili nɔy fɛt mɔ nzing nɛ mɔ nyɛl .
66018003	Hazu hio kandɔ fɛt nɔa ba li vigne mɔ wanza pɛa . Hio kongapora mɔ zu nu dea wanza hinɛ wɛnɛ , nɛ hio wan-de gɛnɛ mɔ zu nu kpaa mbɔli hebhe nɛ wal yɛbha tandamɔ pɛa . »
66018004	Hapata , mi zea ma gɛl ha ngɔn ka tɔa : « Mɛ , kandɔ pɔm , mɛ gbo ha Babilone pen , yu nde , mɛ betɛ de sɔy hinɛ wɛnɛ ha dea gdangamɔ , nɛ hio kemɔ betɛ mɛl mɛ tuka wɛnɛ .
66018005	Hazu , hio gdangamɔ pɛa yɛbha dang zu may kululu hɔ ha ngɔn . Nɛ tazu Sɔ tɛ bisi nɛ kalbho-kalbho deamɔ pɛa na .
66018006	Ɛnɛ ade ha tɛ wa tuka a dea ha tɛ ɛnɛ . Mɔ ka wɛnɛ dea , ɛnɛ akifiri yo ha wɛnɛ zebwa . Ɛnɛ ku li vigne ka ngaya zebwa pen ɛngɛ ka wɛnɛ haa ha ɛnɛ mɛ nɔ , gɔsi ha zang kɔpɔ pɛa .
66018007	Ɛnɛ aha wɛnɛ dɔka yimtɛ nɛ ngɔtɛ lɛm nɛ dɔka lɛkɛ-lɛkɛmɔ nɛ tandamɔ ka wɛnɛ bade le ha zanga . Wɛnɛ batɔ ha sila wa nde , ɛ ha dungɔnu hakɛ tuka kongapora , ɛ bo nɛ̂ nagula na , ɛ lɛm kpa ngɔtɛ ndang na .
66018008	Yo nɛ̂ ɛngi , hio kemɔ tuka ginga zɛlɛ fio , ngɔtɛ , nɛ ginga foto betek ha zu wa ha ndangtɛ swe ndang . We bebesisi wɛnɛ , hazu Kongawan Sɔ , ka gɔna kita ha zu wa , nɛ ngatɛ fɛt . »
66018009	Hio kongapora mɔ zu nu bade wanza hinɛ Babilone , nɛ mbwa bade le ha zang tandamɔ hinɛ wɛnɛ . Mɛgi , mbwa behe kwa nɛ zim mɔ hazu wa ha ngimɔ ka mbwa bezɔk zɛwe ka besisi wɛnɛ .
66018010	Gasa ke bede mbwa ka mbwa bezɔk gasa yukotomɔ pɛa . Nɛ mbwa beyol nɛyɛa nɛ tɔa : « Ngɔtɛ , ngɔtɛ ha mɛ , gasa nɛ zio le Babilone ! Ngonga ndang lɛma hazu Sɔ mɛ gɔn kita ha zu mɛ ! »
66018011	Hio wan-de gɛnɛ mɔ zu nu fin behe kwa nɛ zim mɔ hazu wa , hazu ma wi ndang lɛm hɛ hio toy pɛ mbwa fin na .
66018012	Hio toy ndɔng , yo nɛ̂ hio toytɛ mɔ gbɛbolo nɛ mɔ bubolo , mɔ lɔka ta nɛ mɔ mɛtɛtɛ , hio tili ngagɛnɛ latɛ mɔ lɛgbɛ-lɛgbɛa nɛ mɔ gbɛa nzong-nzong , hio tili mɔ dede te nɛtɛ-nɛtɛ , hio tili toy mɔ yini folo , mɔ ngagɛnɛ te , mɔ gbɛwele , mɔ bolo , nɛ mɔ ngagɛnɛ ta ,
66018013	hio tili wate ka de nde yɔngamɔ ayefi , hio tili liyama , paka nɛ kulo pɛlmɔ mire , hio li vigne , nɔ , fok nɛ kpalmɔa , hio nday , sami , yanga , puspus mɔ yanga , hio bala nɛ hio wi ka ɛ baa ha bulo .
66018014	Nɛ hio wan-de gɛnɛ betɔ : « Hio mɔ ka sila mɛ dea wɔa , yo pena nɛyɛa nɛ mɛ . Hio kpaamɔ nɛ hio tandamɔ pɛ mɛ yɔa mɔ pen ha kɔ mɛ , mɛ lɛm kpa yo fin ndang na . »
66018015	Hio wan-de gɛnɛ ka kpaa mɔ nɛdɔka nɛ wal dea gɛnɛ ha le Babilone , mbwa bezɔk gasa yukotomɔ pɛa . Mɛgi gasa ke bede mbwa , nɛ mbwa beyol nɛyɛa . Mbwa behe kwa nɛ mbwa belokitɛ .
66018016	Mbwa betɔ : « Ngɔtɛ , ngɔtɛ ha mɛ , gasa le ! Mɛ bayol hio ngagɛnɛ la mɔ lɛgbɛ-lɛgbɛa nɛ mɔ gbɛa nzong-nzong . Nɛ hio toytɛ mɔ gbɛbolo , mɔ lɔka ta nɛ mɔ mɛtɛtɛ badon ha tɛ mɛ .
66018017	Ngonga ndang lɛma hazu yangili yɛbhɛ-yɛbhɛ kpaamɔ pɛ mɛ ! » Hio wan-ba kuga fɛt , hinɛ hio wan-toma nɛ hio wan-yali , hio wi fɛt ka de tom ha li nana-litɔng , mbwa yola nɛyɛa .
66018018	Nɛ ka mbwa zɔka zɛwe ka besisi wɛnɛ , mbwa gdɔra nɛ tɔa : « Nge ma gasa le ka lɛma may nɛ gasa le ɛngɛ , ge nde ? »
66018019	Mbwa aa gbutunu ha zu mbwa , mbwa hea kwa , mbwa lokatɛ , nɛ mbwa gdɔra : « Ngɔtɛ , ngɔtɛ ha mɛ , gasa le ! Hio wan-kuga ha li nana-litɔng fɛt bakpa mɔ nɛdɔka nɛ wal yɛbhɛ-yɛbhɛ kpaamɔ pɛ mɛ . Ngonga ndang lɛma hazu yangili hio mɔ pɛ mɛ fɛt ! »
66018020	Ɛnɛ , hio wi mɔ ngɔn , hio wi pɛ Sɔ , hio wan-nɛtom , nɛ hio wan-tɔkuliwen , ɛnɛ ade totɛ hazu Sɔ gɔna kita ha zu Babilone mɛ kundiki nɛ ɛnɛ !
66018021	Hapata ɛngi , ma nga telenge kuo ma ta tuka gasa ta hɔn mɔ , pi ha zang nana-litɔng . Nɛ a tɔa : « Yo nɛ̂ mɛgi ka Sɔ bepi gasa le Babilone nɛ zio kɔ . Ɛ lɛm kpa fin wɛnɛ nɛ mbinga ndang na .
66018022	Ha pɛ mɛ , ɛ lɛm fin ze hio wi ha mɛla kunde , mana ha bea gima , mana ha dɔma mbele , mana ha dɔma mbia ndang na . Ha pɛ mɛ , ɛ lɛm kpa fin ma wan-de zɛng ndang na , ngase zɛng pɛa mɛng . Ha pɛ mɛ , ɛ lɛm fin ze gisi hɔna kpalmɔ ndang na .
66018023	Ha pɛ mɛ , yolo lamba lɛm ba fin ndang na . Ha pɛ mɛ , ɛ lɛm fin ze gɛl wan-si bhoko hinɛ ko pɛa ndang na . Mɔ bedung mɛgi , hazu hio wan-de gɛnɛ pɛ mɛ badung nɛ gasaa pen fɛt , nɛ hazu mɛ baosili hio kandɔ fɛt nɛ dua pɛ mɛ . »
66018024	Sɔ gɔna kita ha zu Babilone , hazu ha pɛa , ɛ kpaa tɔktɛ hio wan-tɔkuliwen , tɔktɛ hio wi pɛ Sɔ , nɛ tɔktɛ hio wi ndɔng fɛt ka ɛ gbɛa ha zu nu .
66019001	Hapata ɛngi , mi zea gasa gɛl dɔka giliwi ha ngɔn ka tɔa : « Aleluya ! Sɔ pɛ ɔ nɛ̂ wan-kpasisi ɔ ! Lukosomɔ nɛ ngatɛ nɛ̂ pɛa !
66019002	Wɛnɛ ha gɔna kita nzeng lɛm nɛ tɛwen ! Hazu , a gɔna kita ba nɛ gasa bhoko-de wanza ɛngɛ , ka gdangsa hio wi mɔ zu nu nɛ dea wanza pɛa . A kundoko hio wan-tom pɛa , ka tɔktɛ mbwa ndara ha kɔ bhoko ɛngɛ . »
66019003	Nɛ mbwa tɔa fin : « Aleluya ! Zɛwe ka besasa Babilone , yo betul kpoo nɛ kpoo . »
66019004	Hapata , hio kotowi bhuze bwa gbala nar nɛ hio tunɔ mɔ nar fɛt , ngbio zigolo lukisi nɛ Sɔ ka dungnu ha solowan . Mbwa tɔa : « Amen ! Aleluya ! »
66019005	Hapata ɛngi , mi zea ma gɛl ha gboa ha wal solowan , yo tɔa : « Ɛnɛ , hio wan-tom pɛ Sɔ , ɛnɛ ka yu ke Sɔ , mana bebe wi , mana gasa wi , ɛnɛ fɛt alukisi Sɔ . »
66019006	Nɛ mi zea gɛl dɔka giliwi tuka hio gasa somli , nɛ tuka gasa fuo da kolo . Gɛla tɔa : « Aleluya ! Hazu , Kongawan Sɔ pɛ ɔ , wan-zu mɔ fɛt , tɛ bo nɛ̂ kongapora sising .
66019007	Ɔ ade totɛ nɛ ɔ ade gaga ! Ɔ aha lɛkɛ-lɛkɛmɔ ha wɛnɛ ! Hazu ngimɔ sio bhoko pɛ Besami hɔa kari , nɛ ko pɛa bhɔngara tɛ wa fɛt kari .
66019008	Ko pɛa kpaa dede lɛgbɛ-lɛgbɛ la mɛ yol . Yo nɛ bua nɛ saa kpung-kpung . » Dede la ɛngɛ , yo nɛ̂ hio nzeng deamɔ pɛ hio wi pɛ Sɔ .
66019009	Nɛ telenge tɔa ha mi : « Mɛ ngɛriki mɔ nde : Totɛ ha wi ka Sɔ saa wɛnɛ ha yenga sibhoko pɛ Besami . » Nɛ a tɔa fin : « Hio wen ndɔng , yo nɛ̂ tɛ kpasa wen nu Sɔ . »
66019010	Nɛ mi teka ha si nanga wa hazu lukisi wɛnɛ . Ma , a tɔa ha mi : « Pangay ! Ka mɛ ade mɛgi na . Mi fin , mi nɛ̂ wan-tom gbesi tuka mɛ hinɛ hio ya mɛ fɛt , ka pam tɛwen ka Jésus kɛ wena . Mɛ alukisi nɛ Sɔ ! » Yo nɛ̂ tɛwen ka Jésus kɛ wena , ka ha ngatɛ ha hio wi mɛ tɔ kuliwen pɛ Sɔ .
66019011	Hapata ɛngi , mi zɔka ngɔn gboa long , nɛ ma bu yanga yola ang . Ling wan-dang yanga ɛngɛ nde , « Wan-mboazu » nɛ « Wan-tɛwen . » Wɛnɛ ha gɔna kita nɛ ha bio bulo nɛ wala nzeng .
66019012	Gbali wa tuka lembe we , nɛ hio dɔka ndutu wan ha zu wa . Ha tɛ wa , ɛ ngɛraka ma ling ndang , ka ma wi ing yo na , kanɛ wɛnɛ ndang sɔna .
66019013	Nɛ wɛnɛ yola gbambusa ka ɛ vɔtaka ha zang tɔk . Linga nde , « Wen pɛ Sɔ . »
66019014	Hio zugili bulo mɔ ngɔn ndara wɛnɛ ha zu hio bu yanga . Mbwa yola lɛgbɛ-lɛgbɛ la ka dung nɛ bua nɛ saa kpung-kpung .
66019015	Sɔa gbapa gboa ha nu wa . A bemɛl hio kandɔ nɛ yo , nɛ a bengbɔsi mbwa nɛ tongolo wan mɔ bolo . A bebhal mbwa tuka hio wayate vigne hazu lɛmsiri gdanga ngambi pɛ Sɔ , wan-zu mɔ fɛt .
66019016	Ha tɛ gbambusa pɛa nɛ ha ku wa , ɛ ngɛraka ling mɛgɛ : « Kongapora ha zu hio kongapora fɛt , Kongawan ha zu hio kongawan fɛt . »
66019017	Hapata , mi zɔka ma telenge ha yola ha zang swe . Wɛnɛ gdɔra nɛ ngagɛl ha hio nɔy fɛt ka buy nɛyɛa ha liswe . A tɔa : « Ɛnɛ fɛt , ɛnɛ tɛ tɛ wesiri may , nɛ ɛnɛ yɔng fada ka Sɔ bhɔngara .
66019018	Ɛnɛ tɛ tɛ yɔng multɛ hio kongapora , multɛ hio kagama bulo , multɛ hio wan-bibulo , multɛ hio yanga nɛ hio wan-dang yanga , nɛ multɛ hio wi fɛt , bele mana bala , bebe wi mana gasa wi . »
66019019	Nɛ mi zɔka ngɔnzu , nɛ hio kongapora mɔ zu nu hinɛ hio zugili bulo pɛ mbwa . Mbwa wesara may hazu bi bulo sungiri nɛ wan-dang bu yanga hinɛ zugili bulo pɛa .
66019020	Ma , ɛ baa ngɔnzu hinɛ wan-tɔkuliwen dalo , ka bade hio mɔweka ha li ngɔnzu . Nɛ wal hio mɔweka ndɔng , wɛnɛ dungɔ ha osala hio wi ndɔng ka dung nɛ dafu ling ngɔnzu ha tɛ mbwa , nɛ ka lukisi zizi tɛ wa . Nɛ ɛ pio ngɔnzu hinɛ wan-tɔkuliwen dalo nɛ zutunɔ ha zang tɔ we , ka ba we nɛ piti .
66019021	Nɛ gbapa ka gboa ha nu wan-dang bu yanga , gbɛa hio olo wi . Nɛ hio nɔy fɛt yɔnga multɛ olo wi ndɔng zang mbwa don .
66020001	Hapata ɛngi , mi zɔka ma telenge ha ziloa ha ngɔn tɛ . Ha kɔ wa , wɛnɛ baa sɔtɛ nu fongo nɛ ma zio gbazɔbhɔ .
66020002	Nɛ wɛnɛ baa ndibha , ka dung nɛ̂ gɔk mɔ koto ngimɔ , ka ɛ sa nde , Gdanga Sɔ mana Satan , nɛ wɛnɛ sanga ndibha ɛngɛ nɛ gbazɔbhɔ lɛm bɛlɛ tomay ndang .
66020003	Nɛ telenge pio wɛnɛ ha zang fongo , a gɔma nua , nɛ a sɔbha nua nɛ gdangi tuka nde , ndibha aosili hio kandɔ fin na , kanɛ bɛlɛ tomay ndang pena ing . Hapata bɛlɛ ndɔng , lɛma nde , ɛ agbosisi wɛnɛ hazu bebe ngimɔ .
66020004	Hapata , mi zɔka hio solowan . Hio wi ka dungɔnu ha zua , kpaa ziomɔ mɛ gɔn kita . Mi zɔka fin sɔtɛ hio wi ndɔng ka ɛ bagdɛngiri gɛl mbwa , hazu mbwa bapam tɛwen ka Jésus kɛ wena , nɛ hazu mbwa babul wen pɛ Sɔ . Mbwa tɛ lukisi ngase ngɔnzu , ngase zizi tɛ wa na , nɛ mbwa bakafi mɛ kpa dafu ling ngɔnzu ha sɔngsi mbwa mana ha kɔ mbwa . Mbwa fɛt guotɛ nɛ tunɔ , nɛ mbwa tɛ bo nɛ̂ hio kongapora hinɛ Christ lɛm bɛlɛ tomay ndang .
66020005	Ɛngɛ nɛ̂ bosi guotɛ ha soko hio fiowi . Hio olo fiowi lɛm gutɛ nɛ tunɔ na , kanɛ bɛlɛ ndɔng tomay ndang pena fɛt ing .
66020006	Totɛ ha hio wi ndɔng ka begutɛ ha bosi guotɛ ɛngɛ , mbwa bedung nɛ̂ hio nzɔy wi pɛ Sɔ . Zebwa fio bo nɛ ziomɔ hazu mbwa na . Mbwa bedung nɛ̂ hio wan-hasadaka pɛ Sɔ nɛ pɛ Christ , nɛ mbwa bedung nɛ̂ kongapora hinɛ Christ ha hio bɛlɛ ndɔng tomay ndang .
66020007	Ka hio bɛlɛ ndɔng tomay ndang pena kari , ɛ begbosisi Satan ha zɔbhɔ pɛa .
66020008	A benɛ nɛ osili hio kandɔ mɔ zu nu fɛt , ling hio kandɔ ndɔng nde , Gog nɛ Magog . A bewesiri mbwa fɛt hazu bi bulo , nɛ mbwa beyɛbhi tuka gbala lembe ha nukolo nana-litɔng .
66020009	Mbwa yala dam zu nu fɛt , nɛ mbwa kɛlkata bhandi pɛ hio wi pɛ Sɔ hinɛ gasa le ka Sɔ ngoya pentɛ . Ma , we zilo ha ngɔn tɛ tɛ besisi mbwa fɛt .
66020010	Nɛ Satan ka baosili mbwa , ɛ pio wɛnɛ ha zang tɔ we ka ba we nɛ piti , ha ndangtɛ bhandi ka ngɔnzu hinɛ wan-tɔkuliwen dalo dung ang . Haki mbwa bekpa yukotomɔ swe nɛ zɛ kpoo nɛ kpoo .
66020011	Hapata ɛngi , mi zɔka ma gasa bu solowan , nɛ ma wi ka dungɔnu ha zua . Ngɔn nɛ nu yuo mɔ ha li wa , nɛ yo pena wong .
66020012	Nɛ mi zɔka hio fiowi fɛt , mana gasaa mana bebea , ha yola ha li solowan . Ɛ gbosasa hio ma takarata gde long . Nɛ ɛ gbosasa ma mbing takarata ndang , yo nɛ̂ Takarata Tunɔ . Nɛ Sɔ gɔna kita ha zu hio fiowi lɛm nɛ hio deamɔ pɛ mbwa tuka ɛ ngɛraka yo ha zang hio takarata ndɔng .
66020013	Nana-litɔng gbosasa hio wi ka bafe ang . Fio nɛ bhandi pɛ hio fiowi fin gbosasa hio fiowi pɛ mbwa . Nɛ Sɔ gɔna kita ha zu mbwa fɛt lɛm nɛ deamɔ pɛ mbwa .
66020014	Hapata , ɛ pio fio hinɛ bhandi pɛ hio fiowi ha zang tɔ we . Tɔ we ɛngɛ , yo nɛ̂ zebwa fio .
66020015	Nɛ hio wi fɛt ka ɛ tɛ ngɛriki ling mbwa ha Takarata Tunɔ na , ɛ pio mbwa ha zang tɔ we .
66021001	Hapata ɛngi , mi zɔka mbombe ngɔn nɛ mbombe nu . Hazu mɔa ngɔn nɛ mɔa nu pena kari , nɛ nana-litɔng bo fin na .
66021002	Nɛ mi zɔka nzɔy gasa le , yo nɛ̂ mbombe Jérusalem , ha guotɛ ha ngɔn ha pɛ Sɔ zil . Le ɛngɛ bhɔngara tɛ wa nɛ lɔka tuka bhoko ka nɛ ha sio wei pɛa .
66021003	Mi zea ma gasa gɛl ka gboa ha solowan ha tɔa : « Sising , twa pɛ Sɔ tɛ bo ha soko hio wi . A bede le hinɛ mbwa , nɛ mbwa bedung nɛ̂ kandɔ pɛa . Sɔ nɛ tɛ wa bedung hinɛ mbwa , nɛ a bedung nɛ̂ Sɔ pɛ mbwa .
66021004	A bedi milikwa fɛt ha li mbwa yunɛ . Ngase fio , ngase ngɔtɛ , ngase lokatɛ , ngase yimtɛ bo fin na , hazu hio mɔa mɔ fɛt pena wong . »
66021005	Mɛgi , wi ka dungnu ha solowan tɔa : « Sising , mi bede mɔ fɛt nɛ mbombea . » Nɛ a tɔa ha mi : « Mɛ ngɛriki hio wen ndɔng ha zu yo nɛ̂ kpasa tɛwen . »
66021006	Nɛ a tɔa fin ha mi : « Yo kara ! Mi nɛ̂ Alfa nɛ Omega , mi nɛ̂ bosia nɛ kpogioa . Wi ka dung nɛ wɔ li , mi beku li ha nzɔngɛ ka ha tunɔ , ha wɛnɛ mɛ nɔ nɛ gbelea .
66021007	Mi bekapini hio mɔ ndɔng ha hio wi fɛt ka gana zu mɔ . Nɛ mi bedung nɛ̂ Sɔ pɛ mbwa , nɛ mbwa bedung nɛ̂ hio bem pɔm .
66021008	Ma , ka bo nɛ̂ pɛ hio wan-ke , hio wan-yambala zu , hio wan-nyalɔ , hio nagbɛwi , hio wan-de wanza , hio wan-nganga , hio wan-lukisi gbele sɔ , nɛ hio wan-tɔ dalo fɛt , mbwa bekpa bhandi ha tɔ we ka ba we nɛ piti . Tɔ we ɛngɛ , yo nɛ̂ zebwa fio . »
66021009	Hapata , ma telenge ndang tɛa ha pɔm . Wɛnɛ nɛ̂ ma ndang ha soko ɛ ndɔng mɔrkɔ zanga bwa , ka baa ha kɔ mbwa hio kɔpɔ mɔrkɔ zanga bwa , ka dona nɛ hio kpogio kemɔ mɔrkɔ zanga bwa . A tɔa ha mi : « Mɛ tɛ ka mi aosi ha mɛ bhinzi bhoko ka bedung nɛ̂ ko pɛ Besami . »
66021010	Nzɔy-Sɔtɛ baa mi , nɛ telenge ɛngɛ kuo mi nɛnɛ ha zu kuso bhele-bhele ngari . A osa ha mi gasa nzɔy le Jérusalem ha guotɛ ha ngɔn ha pɛ Sɔ zil .
66021011	Lea dona nɛ lɛkɛ-lɛkɛmɔ pɛ Sɔ , nɛ yoloa tuka pɛ dede lɔka ta , tuka pɛ ngɛlɛ-ngɛlɛ ngagɛnɛ ta zaspe .
66021012	Ma gasa kuso kin ngeng zikoro lea . Kina nɛ nua bhukɔ gbala bwa , ka hio telenge bhukɔ gbala bwa ha pama . Ha hio nua ɛ ngɛraka ling hio nugala bhukɔ gbala bwa pɛ kandɔ Israel .
66021013	Hio nua tar ha wal gutɛ swe , tar ha walɔnu swe , tar ha wal kala , nɛ tar ha wal gdɔk .
66021014	Nanga ngeng kin ɛngɛ yol ha zu hio gasa ta bhukɔ gbala bwa . Nɛ ɛ gɔna ling hio wan-nɛtom pɛ Besami bhukɔ gbala bwa ha tɛ hio ta ndɔng .
66021015	Ma tongolo mɔ gbɛbolo ha kɔ telenge ka wolmɔ ha mi , hazu weki nɛ bɔyaa lea , kina nɛ hio nua .
66021016	Lea nɛ ngbilia nar , bɔyaa nɛ pɛsaa lɛma may . Telenge weka lea nɛ tongolo weki bɔyamɔ pɛa , nɛ a kpaa nde , bɔyaa , pɛsaa nɛ kusoa lɛma may . Yo ndang ndang fɛt lɛma hio bɔya mɔwekimɔ tomay bhukɔ gbala bwa .
66021017	Nɛ wɛnɛ weka fin kuso kina . Yo lɛma hio dɔ mɔwekimɔ gɔmmay ndang zubhukɔa nar gbala nar . Wɛnɛ weka yo nɛ ndangtɛ mɔwekimɔ tuka pɛ hio wi .
66021018	Nɛ ɛ dea ngeng kina nɛ ngagɛnɛ ta zaspe , nɛ ka bo nɛ̂ pɛ lea , ɛ dea yo nɛ kpasa gbɛbolo ka dung nɛ saa ngɛlɛ-ngɛlɛ .
66021019	Ɛ kuo hio tili dede ngagɛnɛ ta nɛtɛ-nɛtɛ gde ha tɛ hio ta mɔ nanga ngeng kina . Ling bosi dede taa nde , zaspe , ling zebwaa nde , safir , ling zetara nde , agate , ling zenara nde , emerode ,
66021020	ling zemɔrkɔa nde , sardoane , ling zemɔrkɔ zanga ndanga nde , kornaline , ling zemɔrkɔ zanga bwaa nde , krizolite , ling zemɔrkɔ zanga tara nde , berile , ling zemɔrkɔ zanga nara nde topaze , ling zebhukɔa nde , krizoprase , ling zebhukɔ gbala ndanga nde , turkoaze , nɛ ling zebhukɔ gbala bwaa nde , ametiste .
66021021	Ɛ dea hio nu kina bhukɔ gbala bwa nɛ hio mɛtɛtɛ bhukɔ gbala bwa , nɛ ɛ dea nua ndang ndang fɛt nɛ mɛtɛtɛ ndang . Ɛ dea mbango mɔ lea nɛ kpasa gbɛbolo ka dung nɛ ngɛnza ngɛlɛ-ngɛlɛ .
66021022	Mi tɛ zɔk ma gasa twa Sɔ ha zang lea na . Hazu , Kongawan Sɔ , wan-zu mɔ fɛt , hinɛ Besami , mbwa ha dung nɛ̂ gasa twa Sɔ mɔ lea .
66021023	Yo bo fin nɛ̂ swe mana ze ka lɛma mɛ ba ha zu lea na , hazu yolo lɛkɛ-lɛkɛmɔ pɛ Sɔ ha baa ha zua , nɛ Besami ha dung nɛ̂ saamɔ lea .
66021024	Hio kandɔ beyal ha yolo saamɔ pɛa , nɛ hio kongapora mɔ nu fɛt beku kpaamɔ pɛ mbwa le nɛ ha zang lea .
66021025	Ɛ lɛm gdɔki hio nu kin lea ma yala ndang na , hazu zɛ lɛm dung fin haki na .
66021026	Nɛ ɛ bekay hio kpaamɔ nɛ hio dedemɔ pɛ hio kandɔ fɛt le nɛ ha zang lea .
66021027	Ma , ma mɔ nzing ndang lɛm le ha zang lea na , hio wan-de mɔ nyɛl nɛ hio wan-tɔ dalo lɛm le ang na . Yo sɔna nɛ̂ hio wi ndɔng ka Sɔ ngɛraka ling mbwa ha Takarata Tunɔ pɛ Besami ha bele ang .
66022001	Nɛ telenge ɛngɛ osa ha mi nanali ka ha tunɔ . Li lia nɛ ngɛnza tuka mɔ-zɔk li . Yo gbo ha wal solowan pɛ Sɔ , nɛ pɛ Besami ,
66022002	nɛ yo fok ha binsila mbango mɔ lea . Te ka ha tunɔ , gboa ha hio nukolo bwa mɔ nanalia . Yo way zebhukɔ gbala bwa ha bɛlɛ ndang ndang fɛt , zendang ha kilize ndang . Nɛ hio waa nɛ̂ yina ka gu zɛlɛ ha tɛ hio kandɔ fɛt yunɛ .
66022003	Hio mɔ ka dung ha si fomi pɛ Sɔ bo ang fin na . Solowan pɛ Sɔ nɛ pɛ Besami bedung ha zang lea . Nɛ hio wan-tom pɛ Sɔ bede tom ha wɛnɛ .
66022004	Mbwa bezɔk zang li wa , nɛ dafu ling wa bedung ha sɔngsi mbwa .
66022005	Zɛ bo fin na , nɛ hio wi bo fin nɛ hɛl yolo lamba mana yolo swe na , hazu Kongawan Sɔ nɛ tɛ wa beba ha zu mbwa tuka saamɔ . Nɛ mbwa bedung kongapora kpoo nɛ kpoo .
66022006	Hapata , telenge ɛngɛ tɔa ha mi : « Wen ndɔng nɛ̂ kpasa tɛwen . Nɛ Kongawan Sɔ ka Sɔtɛ pɛa gde wen ha nu hio wan-tɔkuliwen , wɛnɛ tomsa telenge pɛa hazu osi ha hio wan-tom pɛa mɔ ka behɔ nɛhasa . »
66022007	Jésus tɔa : « Zɔk , mi bepe nɛhasa . Totɛ ha hio wi ndɔng ka pam hio kuliwen mɔ zang takarata ɛngɛ . »
66022008	Yo nɛ̂ mi Jean ha ze nɛ ha zɔk hio mɔ ndɔng . Nɛ ka mi zea nɛ zɔka hio mɔa kari , mi teka ha si nanga telenge ɛngɛ ka osa hio mɔa ha mi , hazu lukisi wɛnɛ .
66022009	Ma , a tɔa ha mi : « Pangay ! Ka mɛ ade mɛgi na . Mi fin , mi nɛ̂ wan-tom gbesi tuka mɛ hinɛ hio ya mɛ , hio wan-tɔkuliwen , nɛ tuka hio wi ndɔng fɛt , ka pam hio kuliwen mɔ zang takarata ɛngɛ . Mɛ alukisi nɛ Sɔ ! »
66022010	Nɛ a tɔa fin ha mi : « Ka mɛ apam hio kuliwen mɔ zang takarata ɛngɛ nɛ wuso na , hazu ngimɔ ka yo belɛmsiri tɛ koka kari .
66022011	Gde , wan-de kpandele abhɔn ka ha dea kpandele . Wi ka dung nɛ nzing , abhɔn ka ha dungɔa nɛ nzing . Wan-de nzengmɔ abhɔn ka ha dea nzengmɔ . Wi ka dung nɛ nzɔya , abhɔn ka ha dungɔa nɛ nzɔya . »
66022012	Jésus tɔa : « Zɔk , mi bepe nɛhasa . Nɛ mi beku hio kɛamɔ pɔm tɛnɛ hazu kɛ wi ndang ndang fɛt lɛm nɛ deamɔ pɛ mbwa .
66022013	Mi nɛ̂ Alfa nɛ Omega , mi nɛ̂ bosi wi nɛ kpogio wi , mɔ fɛt ba-angiri nɛ mi , nɛ mɔ fɛt bekarsi nɛ mi . »
66022014	Totɛ ha hio wi ndɔng ka fal la pɛ mbwa nɛ saa . Mɛgi , mbwa bekpa wal mɛ yɔng waya te ka ha tunɔ , nɛ mɛ le ha gasa le nɛ hio nu kina .
66022015	Ma , hio wan-nyalɔ , hio wan-nganga , hio wan-de wanza , hio nagbɛwi , hio wan-lukisi gbele sɔ , nɛ hio wi ka ngoy tɔa dalo nɛ ka de mɔ lɛm nɛ yo , bhandi pɛ mbwa fɛt ha gdong kin lea .
66022016	« Mi , Jésus , mi tomsa telenge pɔm hazu kɛ hio wen ndɔng ha hio giliwi mɔ eglize fɛt . Mi nɛ̂ bezang nugala pɛ David , mi nɛ̂ ngɛlɛ-ngɛlɛ sɔla gbandolo . »
66022017	Nzɔy-Sɔtɛ hinɛ Bhoko-si wei ha tɔa : « Mɛ tɛ ! » Nɛ wi ka ze yo , atɔ fin : « Mɛ tɛ ! » Wi fɛt ka dung nɛ wɔ li , nɛ ka dung nɛ hɛl mɛ nɔ li ka ha tunɔ , mbwa atɛ tɛ kpa yo nɛ gbelea .
66022018	Hio wi fɛt ka ze hio kuliwen mɔ zang takarata ɛngɛ , mi , Jean , mi kɛ wen ha mbwa long nde : Ka ma wi gde ma wen ndang ha zu hio kuliwen ndɔng , Sɔ begde ha zu wia hio kemɔ ndɔng ka mi ngɛraka wena ha zang takarata ɛngɛ .
66022019	Nɛ ka ma wi kusi ma wen ndang ha hio kuliwen mɔ zang takarata ɛngɛ , Sɔ bekusi ha kɔ wia hio dedemɔ ndɔng ka mi ngɛraka wena ha zang takarata ɛngɛ . Yo nde , wia lɛm yɔng waya te ka ha tunɔ na , nɛ wia lɛm le ha zang nzɔy gasa le na .
66022020	Wi ɛngɛ ka kɛ hio wen ndɔng fɛt , wɛnɛ tɔa : « Ey , mi betɛ nɛhasa ! » Amen , mɛ tɛ , Kongawan Jésus !
66022021	Kongawan Jésus ade dede sila ha tɛ ɛnɛ fɛt .

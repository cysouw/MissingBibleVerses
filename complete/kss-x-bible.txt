# language_name:        Southern ,  Kisi
# closest ISO 639-3:    kss
# ISO_15924:            Latn
# year_short:           2012
# year_long:            
# vernacular_title:     
# english_title:        Kisi Bible
# URL:                  https://www . bible . com/de/bible/496/mat . 1 . kbq
# copyright_short:      © Bible Society in Liberia 2012
# copyright_long:       This translation ,  published by the Bible Society in Liberia ,  was published in 2012 . <br>If you would like more information about the Bible Society in Liberia ,  please contact biblesoc@libnet . net or visit www . unitedbiblesocieties . org  . 
# notes:                
40001001	Chi̍i̍sū Ki̍li̍tī , o̍ ya̍ I̍ cho̍ hūnɔ̄ɔ̄ īsɔ̄ɔ̍ chɔ᷅m a̍ ndu̍ o̍kɔ̄ɔ̄ wo̍ , fi̍nyā ndɔ̄ ma̍ma̍ wa̍ Māsāa̍ Dēēve̍ ni̍ . Māsāa̍ Dēēve̍ yɛ̍ , ndu̍ fi̍nyā ndɔ̄ ma̍ma̍ wa̍ E̍bīlāha᷅m ni̍ . Mɛ̄ɛ̍ pūlālē Chi̍i̍sū fu̍la̍ chōo̍ le̍ŋ , le̍ cho̍ le̍ŋ ni̍  .
40001002	Chɔ̍ŋ a̍ bōōndi̍i̍ E̍bīlāha᷅mnde̍ mbo̍ fūūlūū a̍ bōōndi̍i̍ Dēēve̍ ve̍ , yu̍ŋgu̍la̍ la̍ŋ la̍ cho̍ la᷅ŋ ni̍ . E̍bīlāha᷅m ve̍lū Āa̍se̍ ni̍ . Āa̍se̍ ve̍lū Che̍kɔ̍pū ni̍ . Che̍kɔ̍pū ve̍lū Chu̍dā a̍ pɔ̄mbūāā ndūa̍a̍ ni̍  .
40001003	Chu̍dā ve̍lū Pɛ̍lu̍ɛ̍sī nda̍ Sɛ̍lūāā ni̍ . Kālā nda̍ wa̍ Ta̍māā ni̍ . Pɛ̍lu̍ɛ̍sī ve̍lū Hɛ̍si̍lɔ̄ŋ ni̍ . Hɛ̍si̍lɔ᷄ŋ ve̍lū Lu̍ām ni̍  .
40001004	Lu̍ām ve̍lū Āmi̍na̍da̍bī ni̍ . Āmi̍na̍da̍bi̍ ve̍lū Na̍a̍sīɔ̄ŋ ni̍ . Na̍a̍sīɔ̄ŋ ve̍lū Sa̍li̍mɔ̄ŋ ni̍  .
40001005	Sa̍li̍mɔ̄ŋ ve̍lū Bo̍wāā ni̍ . Ndu̍ kāla̍ ndɔ̍ wa̍ Lu̍e̍ha̍bī ni̍ . Bo̍wa̍a̍ ve̍lū O̍bɛ̄ɛ̄ ni̍ . Ndu̍ kāla̍ ndɔ̍ wa̍ Lu̍fū ni̍  .
40001006	O̍bɛ̄ɛ̍ ve̍lū Chɛ̄ɛ̍se̍ ni̍ . Chɛ̍se̍ ve̍lū Māsāa̍ Dēēve̍ ni̍ , o̍ wa̍ māsāa̍ le̍ lɛ̄ŋndē I̍sɔ̄lūɛ̄īle̍ŋ ndo̍ . Chɔ̍ŋ a̍ Dēēve̍ mbo̍ fūūlūū a̍ bōōndi̍i̍ nda̍ kūɛ̄ a̍ wāŋnda̍ I̍sɔ̄lūɛ̄ī o̍ chɛ̄le̍ŋ ni᷄ŋ Ba̍bi̍lɔ̄ŋ nde̍ , yu̍ŋgu̍la̍ la̍ŋ la̍ cho̍ la᷅ŋ ni̍ . Dēēve̍ ve̍lū Sɔ̍lɔ̍mɔ̄ŋ ni̍ . Kāla̍ ndɔ̍ wa̍ la̍nɔ̍ wa̍ Yūlu̍a̍yā o̍ bā wo̍ ni̍  .
40001007	Sɔ̍lɔ̍mɔ̄ŋ ve̍lū Lūɛ̄hōbo̍wām ni̍ . Lūɛ̄hōbo̍wām ve̍lū Ābi̍chā ni̍ . Ābi̍chā ve̍lū A̍sā ni̍  .
40001008	A̍sā ve̍lū Chɛ̄hōsi̍a̍fa̍tī ni̍ . Chɛ̄hōsi̍a̍fa̍tī ve̍lū Cho̍lūām ni̍ . Cho̍lūām ve̍lū Āsi̍ya̍ ni̍  .
40001009	Āsi̍ya̍ ve̍lū Cho̍tām ni̍ . Cho̍tām ve̍lū E̍ha̍a̍sī ni̍ . E̍ha̍a̍sī ve̍lū Hɛ̄sɛ̄ki̍yā ni̍  .
40001010	Hɛ̄sɛ̄ki̍yā ve̍lū Māna̍sɛ̄ ni̍ . Māna̍sɛ̍ ve̍lū E̍mɔ̄ŋ ni̍ . E̍mɔ᷄ŋ ve̍lū Chōōsa̍yā ni̍  .
40001011	Chōōsa̍yā ve̍lū Chɛ̄hōwa̍chīŋ nda̍ pɔ̄mbūāā ndūa̍a̍ ni̍ . Bōōndi̍i̍ ke̍ŋ nda̍ a̍a̍ ku̍ɛ̄ a̍ wāŋnda̍ I̍sɔ̄lūɛ̄ī o̍ chɛ̄le̍ŋ ni᷄ŋ lɛ᷅ŋndē Ba̍bi̍lɔ̄ŋnde̍ŋ ni̍  .
40001012	Chɔ̍ŋ a̍ bōōndi̍i̍ nda̍ kūɛ̄ a̍ wāŋnda̍ I̍sɔ̄lūɛ̄ī o̍ chɛ̄le̍ŋ ni᷄ŋ Ba̍bi̍lɔ̄ŋ nde̍ mbo̍ fūūlūū a̍ vīōlɔ᷄ŋ Chi̍i̍sōo̍ , yu̍ŋgu̍la̍ la̍ŋ la̍ cho̍ la᷅ŋ ni̍ . Chɛ̄hōwa̍chīŋ ve̍lū Si̍ɛ̍ɛ̍tīɛ̄l ni̍ . Si̍ɛ̍ɛ̍tīɛ̄l ve̍lū Sɛ̄lūba̍bɛ̄l ni̍  .
40001013	Sɛ̄lūba̍bɛ̄l ve̍lū Ābi̍yu̍dī ni̍ . Ābi̍yu̍dī ve̍lū Īlīa̍a̍kīm ni̍ . Īlīa̍a̍kīm ve̍lū A̍sɔ̄ɔ̄ ni̍  .
40001014	A̍sɔ̄ɔ̄ ve̍lū Sa̍dɔ̍kī ni̍ . Sa̍dɔ̍kī ve̍lū A̍chīm ni̍ . A̍chi᷄m ve̍lū Ɛ̄li̍yu̍dī ni̍  .
40001015	Ɛ̄li̍yu̍dī ve̍lū Īlīa̍a̍sā ni̍ . Īlīa̍a̍sā ve̍lū Ma̍tāŋ ni̍ . Ma̍tāŋ ve̍lū Che̍kɔ̍pū ni̍  .
40001016	Che̍kɔ̍pū ve̍lū Chōo̍sɛ̍ , o̍ wa̍ pɔ̍nɔ̍ɔ̍ Mēēle̍ wo̍ ni̍ . Mēēle̍ ko̍ŋ ndu̍ ve̍lū Chi̍i̍sū ni̍ , ō nda̍ a̍a̍ vēēlū āā , Ki̍li̍tī wo̍ , ko̍ŋ cho̍ ni̍ wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍  .
40001017	Mɛ̄ɛ̍ chɔ̍ŋ a̍ bōōndi̍i̍ E̍bīlāha᷅mnde̍ mbo̍ fūūlūū a̍ bōōndi̍i̍ Dēēve̍ ve̍ , yu̍ŋgu̍la̍ŋ tɔ̍ a̍ lā hīɔ̍ɔ̍lu̍ la̍ cho̍ la̍ŋ ni̍ . Chɔ̍ŋ vɛ̍lɛ̄ a̍ bōōndi̍i̍ Dēēve̍ ve̍ mbo̍ fūūlūū a̍ bōōndi̍i̍ nda̍ kūɛ̄ a̍ wāŋnda̍ I̍sɔ̍lūɛ̄ī o̍ chɛ̄le̍ŋ ni᷄ŋ Ba̍bi̍lɔ̄ŋ nde̍ , yu̍ŋgu̍la̍ŋ tɔ̍ a̍ lā hīɔ̍ɔ̍lu̍ la̍ cho̍ la̍ŋ ni̍ . Chɔ̍ŋ vɛ̍lɛ̄ a̍ bōōndi̍i̍ ke̍ŋ mbo̍ fūūlūū a̍ vīōlɔ᷄ŋ wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō chō yu̍ŋgu̍la̍ŋ tɔ̍ a̍ lā hīɔ̍ɔ̍lu̍  .
40001018	Nyɛ̍ yɔ̍nu̍ŋ a̍ Chi̍i̍sū Ki̍li̍tī vīōlɔ᷄ŋ ndɔ̄ɔ̍ wo̍ , ndu̍ cho̍ ho̍ō ni̍ . Mēēle̍ , o̍ ve̍lū Chi̍i̍su̍ wo̍ , nda̍ a̍a̍ chɛ̍la᷅ŋ ni᷅ŋ nda̍ Chōo̍sɛ̍ le̍ mī Chōo̍sɛ̍ ndu̍ o̍o̍ dɔ̍ū ndu̍ fu̍lu̍ . Kɛ̍ lɔ̍ɔ̍pa̍ Chōo̍sɛ̍ du̍a̍ū ndu̍ fu̍lu̍ , mi̍ ī yɔ̄nu᷄ŋ mi̍ Mēēle̍ chūā yo᷄llo̍ . Ndu̍yɛ̍ Nyi̍na̍ Mɛ̄lɛ̄ka̍a̍ ndu̍ o̍o̍ to̍sa̍ a̍ sa̍bū ni̍ mbo̍ chūā yo᷄llo̍ ho̍ō  .
40001019	Mi̍ Chōo̍sɛ̍ kɛ̍ɛ̍sīāā le̍ Mēēle̍ kīɔ̍ɔ̍ , kāni̍ ō wa̍ wāna̍ si̍m ō kālā ka̍lā o̍ nyɛ̄ sāwāla̍ Mɛ̄lɛ̄ka̍la̍ŋ lā dīmi̍ wo̍ tōsāa̍ ni᷄ŋ . Kɛ̍ ndu̍ o̍o̍ hɛ̍na̍ŋ mī ndu̍ o̍o̍ tu̍si̍ Mēēle̍ lāsi̍ɔ̍mbu̍ fa̍ŋgā tɛ̍ɛ̄ŋ te̍ . Le̍ he̍ī , mbo̍ kɛ̄ɛ̄sīāā le̍ bāla̍ŋ sōlīo̍o̍ o̍ sūɛ̍i̍ ndūɛ̍i̍ ni᷄ŋ yɛ̍lɛ̍ŋ , wānāā ŋīɔ̍ɔ̍ŋ ā yāa̍ bɛ̍ɛ̍ , nda̍ a̍a̍ si̍nā le̍  .
40001020	Mɛ̄ɛ̍ Chōo̍sɛ̍ wa̍ kɛ̄ɛ̄sīa̍a̍ le̍ he̍ī tōsāa̍ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ lō o̍ ko̍ŋ mbo̍ hūŋ nāa̍ ndu̍ chu̍a̍ o̍ lɔ̄mā sɔ̄lāā . Mbo̍ di̍mūl ndu̍ āā , “ Chōo̍sɛ̍ , nu᷄m fu̍la̍ ho̍ō o̍ pūlāle̍ Dēēve̍le̍ŋ chōo̍ wo̍ , ki̍i̍sa᷄ŋ le̍ Mēēle̍ chūa̍a̍ o̍ nɔ̄ ni̍ŋ te̍ . Kāni̍ fo̍ndōle̍ o̍ sa̍bu̍ Nyi̍na̍ Mɛ̄lɛ̄ka̍a̍ ni᷄ŋ o̍ chu̍a̍ yo᷄l o̍ nɔ̍ ko̍ŋ ndo̍ ni̍  .
40001021	Ndu̍yɛ̍ ō chō hūnɔ̄ɔ̄ pōo̍ vīōlɔ̄ɔ̄ . Ō vēlū pɛ̍ , ke̍ ndu̍ dīōla̍ŋ āā , Chi̍i̍sū . Kāni̍ fo̍ndōle̍ , ndu̍ cho̍ wānāā ndūa̍a̍ hūnɔ̄ɔ̄ bāŋā mbō sōli̍ nda̍ o̍ yɔ̄ŋndā ndāla̍ wɔ̍ɔ̍ŋnda̍ŋ ni᷄ŋ ni̍ . ”
40001022	Ndu̍yɛ̍ sɔ̄ɔ̍ŋ mu̍ŋ kpo̍u̍ ŋ̄ yɔ̄nu̍ŋ le̍ mī nyɛ̄ Māsānɔ̄ɔ̍ Mɛ̄lɛ̄ka̍ dɔ̄ū sīndɛ̄ wāna̍ ndɔ̍ su̍a̍ā le̍ ndu̍ wo̍ o̍ sōndō mbo̍ dīmī wo̍ ō yɔ̄nu̍ŋ  .
40001023	Mbo̍ dīmī āā , “ Lā sīna̍ pɛ̍ŋgu̍ māā yūfu̍a̍a̍nɔ̍ɔ̍ o̍ si̍nā su̍ɛ̍i̍ wānā pɔ̍nɔ̍ le̍ wo̍ ō chō hūnɔ̄ɔ̄ yo᷄llo̍ chūā mbō vēlū pōo̍ . Ndu̍yɛ̍ po̍ o̍ cho̍ ko̍ŋ vīōlɔ̄ɔ̄ wo̍ , ā kē ndu̍ ni̍ŋ di̍ōla̍ŋ āā , Īma̍a̍nūɛ̄l . ” Īma̍a̍nūɛ̄la̍ŋ la̍ cho̍ ni̍ āā , Mɛ̄lɛ̄ka̍ chō lātūlu̍ a̍ na̍a̍  .
40001024	O̍ ko̍ŋ kɔ̍ɔ̍lī , mɛ̄ɛ̍ Chōo̍sɛ̍ te̍ndū , mbo̍ tōsā mbo̍ chūā ni̍ko̍ Me̍e̍le̍ o̍ īla̍nɔ̍ya̍ ni᷄ŋ mɛ̄ɛ̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ dīmu̍l ndu̍ yɛ̍  .
40001025	Kɛ̍ dɛ̍nɛ̍ o̍ dɛ̍nɛ̍ ke̍e̍ku̍ nda̍ tɛ̄ɛ̄ŋ te̍ mbo̍ lō o̍ ko̍ŋ ha̍a̍a̍ mi̍ Mēēle̍ vīālū po̍ ndɔ̄ɔ̍ . Mɛ̄ɛ̍ o̍ ve̍lū , mi̍ Chōo̍sɛ̍ kē ndu̍ dīōla̍ŋ āā , Chi̍i̍sū  .
40002001	Bɛ̍ti̍lɛ̍hɛ̄m chi̍e̍e̍ Chi̍i̍sū ve̍lu᷄ŋ ni̍ o̍ lɛ̄ŋndē Chūdi̍a̍āle̍ŋ ni᷄ŋ . Bōōndi̍i̍ ke̍ŋ Hɛ̍lɔ̄ɔ̄ ndu̍ wa̍ māsā bɛ̍ndōo̍ le̍ lɛ̄ŋnde̍ Chūdi̍a̍āle̍ŋ ni̍ . Mɛ̄ɛ̍ nda̍ vēlū ndu̍ , mi̍ pūa̍a̍ pūm ā cha᷄ŋ o̍ lɛ̄ŋndē pūm bā pāa̍le̍ŋ lē chāŋ ndo̍ , ma̍ hūŋ Chūlu̍sɛ̄lɛ̄m . Wānāa̍ pɛ̍ɛ̍ku̍ a̍ lōo̍ŋ o̍kɔ̄ɔ̄ , o̍ ko̍ŋ kɔ̍ɔ̍lī , mā chɔ̄m sɔ̍ɔ̍ŋ wa᷅ hu̍nɔ̄ɔ̄ yɔ̄nɔ᷄ŋndo̍ wo̍ŋ nda̍ pūa̍a̍ ha̍ā ā wa̍ ni̍  .
40002002	Mɛ̄ɛ̍ nda̍ fūūlu̍u̍ Chūlu̍sɛ̄lɛ̄m , ma̍ nyūnā āā , “ Kūɛ̍ɛ̍nɛ̍ chɛ̄lɛ̄kpɛ̍ nda̍ vēlū wo̍ chō yɛ̄ , o̍ cho̍ māsāa̍ lē Chu̍ūwa̍ wo̍ ? Kāni̍ , ŋ̄ chē lūe̍i̍ chɔ̍m a̍ vīōlɔ᷄ŋ ndɔ̄ɔ̍ o̍kɔ̄ɔ̄ ve̍ chɔ̄nɔ᷄ŋndo̍ bā pāa̍le̍ŋ lē chāŋ ndo̍ . Ndu̍yɛ̍ ŋ̄ hīŋ mī ŋ̄ hu᷄ŋ yi᷅l ndu̍ . ”
40002003	Mɛ̄ɛ̍ Māsā Bɛ̍ndōo̍ Hɛ̍lɔ̄ɔ̄ tu̍e̍ī sūɛ̍i̍ he̍ī , ndu̍ ni̍ a̍ wāŋnda̍ Chūlu̍sɛ̄lɛ̄m kpo̍u̍ ma̍ tāmbū kɔ̄l ta̍u̍  .
40002004	Mi̍ Māsāa̍ Hɛ̍lɔ̄ɔ̄ lo᷅ o̍ ko̍ŋ mbo̍ chūūŋgīāā wānāā bɛ̄ndūa̍a̍ so̍lī sa̍lāa̍ o̍ Mɛ̄lɛ̄ka̍ lo̍ wa̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ . Mbo̍ nyūnā nda̍ āā vɛ̄ɛ̄ , “ Kūɛ̍ɛ̍nɛ̍ i̍ cho̍ yɛ̍ ī dīmīa̍ŋ māā Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō nɔ̄ yɛ̄ le̍ vīōlɔ᷄ŋndo̍ ? ”
40002005	Ma̍ lō o̍ ko̍ŋ ma̍ dīmūl ndu̍ āā , “ Bɛ̍ti̍lɛ̍hɛ̄m chi̍e̍e̍ o̍ lɛ̄ŋndē Chūdi̍a̍āle̍ŋ ni᷄ŋ , lo̍ŋ o̍ nɔ̍ le̍ vīōlɔ᷄ŋndo̍ ni̍ . Kāni̍ , le̍nde̍ wāna̍ su̍a̍ā le̍ Mɛ̄lɛ̄ka̍ wo̍ ō pūm pōōnyi̍a̍a̍ ni̍ āā  ,
40002006	‘ Mɛ̄lɛ̄ka̍ dīmi̍ āā , Bɛ̍ti̍lɛ̍hɛ̄m Chu̍dā , chi̍e̍e̍ŋ lēmāsa᷄ŋ lɛ̄ŋndē Chu̍dāle̍ŋ ki̍nɛ̍i̍ , nūm Bɛ̍ti̍lɛ̍hɛ̄m ā chō chi̍e̍e̍ le̍bo᷅llo̍ ō pīlɛ̍ . Kāni̍ fo̍ndōle̍ , māsāa̍ pūm ō vīālūŋ ni̍ŋ Bɛ̍ti̍lɛ̍hɛ̄m , māsā ko̍ŋ ndu̍ ma̍ndā ni̍ŋ wa̍nāā nīa̍a̍ I̍sɔ̄lūɛ̄ī ni̍ . ’ ”
40002007	Mɛ̄ɛ̍ Māsāa̍ Hɛ̍lɔ̄ɔ̄ tu̍e̍ī dīōmnda̍ŋ nda᷅ŋ , mbo̍ vēēlū wānāa̍ chɛ̍ŋ ka̍ŋ o̍ lɛ̄ŋnde̍ŋ bā pāa̍le̍ŋ lē chāŋ ndo̍ wa̍ . Mɛ̄ɛ̍ o̍ ve̍e̍lu̍ nda̍ sɔ̍ɔ̍ sɔ̍ɔ̍ , mbo̍ lō o̍ ko̍ŋ mbo̍ nyūūnīāā nda̍ . Mbo̍ sāālu᷄ŋ bo̍o̍ndi̍i̍ kpe̍e̍kpe̍i̍ lūe̍i̍ he̍ī ī chɔ̄mnu̍ŋ o̍ ha̍la̍a̍ ni᷄ŋ nde̍  .
40002008	O̍ ko̍ŋ kɔ̍ɔ̍lī , mbo̍ vīām nda̍ Bɛ̍ti̍lɛ̍hɛ̄m āā , “ Lā kɔ̍ . Tē lā kūɛ̄ pɛ̍ , lā kɔ̍ nu̍u̍vīāā nyɛ̄ kɛ̄ndɛ̄ kɛ̍ndɛ̄ ha̍a̍a̍ mī lā lo̍ o̍ ko̍ŋ mī lā sāālu̍ŋ chɛ̍lɛ̄kpɛ̍ nda̍ vēlū ko̍ŋ ndo̍ . Tē lā sāālu̍ŋ ndu̍ dɔ̍ɔ̍ pɛ̍ , lā mīīŋgu̍ na̍nu᷄ŋ mī lā hu᷄ŋ di̍mūl la̍ , ya̍ bɛ̍ɛ̍ mī kɔ̍ yi᷅l ndu̍ . ”
40002009	Mɛ̄ɛ̍ o̍ di̍mu̍l nda̍ le̍nde̍ , ma̍ cha᷄ŋ ma̍ kūā . Wāa̍ kɔ̄la̍ŋ , ma̍ chā vɛ̄lɛ̄ lūe̍i̍ nda̍ chē o̍ lɛ̄ŋnde̍ŋ bā pāa̍le̍ŋ lē chāŋ ndo̍ ve̍ . Mɛ̄ɛ̍ nda̍ chē ndi̍ , ma̍ nāŋ kɔ̄l ta̍u̍ ta̍u̍ bɛ̍ndū . Mi̍ lūe̍i̍ he̍ī lō kɔ̄la̍ŋ ha̍a̍a̍ mi̍ ī kɔ̍ fu̍u̍lūū nāa̍ chɛ̄lɛ̄kpɔ̍ɔ̍ ō wa̍ wa̍ . Mi̍ ī sīm o̍ fo̍ndāŋ kōŋ chōo̍ kpe̍e̍kpe̍i̍ . Mɛ̄ɛ̍ o̍ di̍mu̍l nda̍ le̍nde̍ , ma̍ cha᷄ŋ ma̍ kūā . Wāa̍ kɔ̄la̍ŋ , ma̍ chā vɛ̄lɛ̄ lūe̍i̍ nda̍ chē o̍ lɛ̄ŋnde̍ŋ bā pāa̍le̍ŋ lē chāŋ ndo̍ ve̍ . Mɛ̄ɛ̍ nda̍ chē ndi̍ , ma̍ nāŋ kɔ̄l ta̍u̍ ta̍u̍ bɛ̍ndū . Mi̍ lūe̍i̍ he̍ī lō kɔ̄la̍ŋ ha̍a̍a̍ mi̍ ī kɔ̍ fu̍u̍lūū nāa̍ chɛ̄lɛ̄kpɔ̍ɔ̍ ō wa̍ wa̍ . Mi̍ ī sīm o̍ fo̍ndāŋ kōŋ chōo̍ kpe̍e̍kpe̍i̍ .
40002010	
40002011	Mɛ̄ɛ̍ nda̍ fūūlu̍u̍ o̍ chīɛ̄ī o̍ wa̍ wo̍ , ma̍ lūɛ̄ī . Ma̍ chā Mēēle̍ ka᷅la̍ ndɔ̄ a̍ chɛ̄lɛ̄kpɔ̍ɔ̍ ho̍ō . Ma̍ bāŋ wūla̍ŋ ndu̍ o̍ lā bɛ̄ŋgu̍ ni̍ŋ ma̍ yīl ndu̍ . O̍ ko̍ŋ kɔ̍ɔ̍lī , ma̍ kūmbī bɔ̄lɔ̄la̍ ndāla̍ŋ , ma̍ sōlī ko̍o̍līi̍yo̍ŋ a̍ nyɛ̄m ba̍ā kālāŋ pūm mā vēēlū o̍ pi᷅lɔ̍ɔ̄ dīōla̍ŋ āā fīla̍ki̍ŋsɛ̄ŋ a̍ ō pīlɔ̍ɔ̄ mā vēēlū ndu̍ āā mɔ̍ɔ̄ . Ma̍ kē ndu̍  .
40002012	Lɔ̍ɔ̍pa̍ mā mīīŋgu̍ , mi̍ Mɛ̄lɛ̄ka̍ lūɛ̄ī o̍ lɔ̄mā sɔ̄lāā mbo̍ sīlā nda̍ māā ā mi̍i̍ŋgū lɛ̄ nāa̍ Māsāa̍ Hɛ̍lɔ̄ɔ̄ chu̍a̍ le̍ . Nda̍ bɛ̍ɛ̍ wāa̍ kɔ̄la̍ŋ , ma̍ kēēku᷄ŋ a̍ nɛ̄ī che᷅le̍ŋ ma̍ kūānu᷄ŋ o̍ lɛ̄ŋndē ndāle̍ŋ ni᷄ŋ  .
40002013	Mɛ̄ɛ̍ wānāa̍ pɛ̍ɛ̍ku̍ ka̍ŋ a̍ lōo̍ŋ o̍kɔ̄ɔ̄ wa̍ kūɛ̄nu᷄ŋ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ chɔ̄mnu᷄ŋ Cho̍o̍sɛ̍ o̍ lɔ̄mā sɔ̄lāā . Mbo̍ dīmūl ndu̍ āā , “ Chōo̍sɛ̍ , chɔ̍ŋ mā chu̍a̍ chɛ̄lɛ̄kpɔ̍ɔ̍ a̍ kāla̍ ndɔ̄ mī lā nyāānu̍ŋ I̍chi̍pī . Lā kūɛ̄ pɛ̍ , lā lo̍ lo̍ŋ ha̍a̍a̍ mɛ̄ɛ̍ mī I̍ di̍mu̍l nya̍ le̍ fāŋa᷄ŋndo̍ lo̍ŋ . Kāni̍ fu̍u̍le̍ , Māsāa̍ Hɛ̍lɔ̄ɔ̄ cho̍ chɔ̄nɔ᷄ŋ chɛ̄lɛ̄kpɔ̍ɔ̍ ho̍ō nūūvīa̍a̍ le̍ ndu̍ dīyɔ̄ɔ̍ . ”
40002014	O̍ ko̍ŋ kɔ̍ɔ̍lī , mi̍ Chōo̍sɛ̍ cha̍ŋ mbo̍ chūā chɛ̄lɛ̄kpɔ̍ɔ̍ nda̍ kāla̍ ndɔ̄ ma̍ cha᷄ŋ kɔ᷅la̍ŋ I̍chi̍pī a̍ nyūmnda̍ŋ  .
40002015	I̍chi̍pī lo̍ŋ nda̍ lo̍ ha̍a̍a̍ ni̍ , mbo̍ lō o̍ ko̍ŋ mi̍ Hɛ̍lɔ̄ɔ̄ wu᷅ . Sɔ̄ɔ̍ŋ mu᷅ŋ ŋ̄ yɔ̄nu̍ŋ le̍ mī nyɛ̄ Māsānɔ̄ɔ̍ Mɛ̄lɛ̄ka̍ dɔ̄ū sīndɛ̄ wāna̍ su̍a̍ā le̍ ndu̍ wo̍ o̍ sōndō mbo̍ dīmī wo̍ ō yɔ̄nu̍ŋ . Māā Mɛ̄lɛ̄ka̍ dīmī āā , “ I̍ ve̍e̍lu̍ po̍ nūu̍ le̍ mbō fāŋa̍ŋ I̍chi̍pī . ”
40002016	Mɛ̄ɛ̍ Māsāa̍ Hɛ̍lɔ̄ɔ̄ sa̍a̍lu̍ŋ māā wānāa̍ pɛ̍ɛ̍ku̍ a̍ lōo̍ŋ o̍kɔ̄ɔ̄ wa̍ ā hūi̍ ndu̍ , mbo̍ dūāūnu᷄ŋ tu̍mbe̍ ta̍u̍ . O̍ ko̍ŋ kɔ̍ɔ̍lī , mbo̍ vīām wāŋnda̍ māā ā dīu̍ pu̍a̍a̍mbūāā pɔ̄mbūa̍a̍ kpo̍u̍ Bɛ̍ti̍lɛ̍hɛ̄m a̍ o̍ tāndā kōŋ ni᷄ŋ fa̍ū , kāndɔ᷄ŋndo̍ a̍ chɛ̄lɛ̄kpi̍a̍a̍ nda̍ vēlū sɛ̄nɛ̄ī ya̍ mbo̍ kūā le̍nde̍ a̍ pūa̍a̍mbūa̍a̍ cho̍ wɔ̄sīla̍ŋ lā tīɔ̍ɔ̍ŋ nda̍ . Kāni̍ , bōōndi̍i̍ ke̍ŋ wānāa̍ pɛ̍ɛ̍ku̍ a̍ lōo̍ŋ o̍kɔ̄ɔ̄ wa̍ ā chɔ᷄m ndu̍ a̍ lūe̍i̍ nda̍ chē ve̍ ni̍  .
40002017	O̍ he̍ī ni᷄ŋ , wāna̍ su̍a̍ā le̍ Mɛ̄lɛ̄ka̍ wo̍ Chɛ̄lūīma̍yā , dīōmndā Mɛ̄lɛ̄ka̍ dɔ̄ū ndu̍ o̍ sōndō mbo̍ dīmī sīndɛ̄ la̍ŋ māā nyɛ̄ ko᷄ŋ yɔ̍nu̍ŋ ko̍ŋ ni̍ . Dīōmndā la᷄ŋ la̍ cho̍ yɛ̄ la᷅ŋ ni̍ āā  ,
40002018	 “  Bɔ̄ɔ̄lūū bɛ̄ndōo̍ chō sūɛ̍i̍ Lu̍a̍mā . Cha᷄ŋnda̍ŋ lā chō sūɛ̍i̍ kpu̍ū bɛ̄ndū . Lu̍e̍chɛ̄l cho̍ cha᷄ŋndo̍ le̍ chūāūwāā ndūa̍a̍ . Ō chō cha᷄ŋndo̍ , ndu̍yɛ̍ ō nyɔ̍ɔ̍lūŋ kpo̍so̍ŋ te̍ , kāni̍ fo̍ndōle̍ , chūāūwāā ndūa̍a̍ chūu̍ pa̍ku̍ . ”
40002019	Mɛ̄ɛ̍ Māsāa̍ Hɛ̍lɔ̄ɔ̄ vi᷅ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ chɔ̄mnu᷄ŋ Cho̍o̍sɛ̍ o̍ lɔ̄mā sɔ̄la᷄ŋ ni᷄ŋ I̍chi̍pī  .
40002020	Mbo̍ dīmūl ndu̍ āā , “ Chɔ̍ŋ mā chu̍a̍ pōo̍mbɔ̄ɔ̍ nda̍ kāla̍ ndɔ̄ mī lā mīīŋgu̍ o̍ lɛ̄ŋndē I̍sɔ̄lūɛ̄īle̍ŋ ni᷄ŋ . Kāni̍ fu̍u̍le̍ , wānāa̍ nda̍ a̍a̍ ye̍e̍ma̍ le̍ ndu̍ dīyɔ̄ɔ̍ wa̍ ā vī . ”
40002021	O̍ ko̍ŋ kɔ̍ɔ̍lī , mi̍ Chōo̍sɛ̍ chu̍ā pōo̍mbɔ̄ɔ̍ a̍ kāla̍ ndɔ̄ ma̍ mīīŋgū o̍ lɛ̄ŋndē I̍sɔ̄lūɛ̄īle̍ŋ ni᷄ŋ  .
40002022	Kɛ̍ mɛ̄ɛ̍ Chōo̍sɛ̍ tu̍e̍ī māā po̍ Hɛ̍lɔ̄ɔ̄ wo̍ dīōla̍ŋ Āke̍lɔ̄ɔ̄ māā ndu̍ cho̍ māsāa̍ o̍ fōōfo̍ fi̍nyā ndɔ̄ɔ̍ le̍ lɛ̄ŋndē Chūdi̍a̍āle̍ŋ ni̍ , mi̍ sīōōŋnde̍ bīī ndu̍ le̍ kɔ̄la̍ŋ ndo̍ŋ . O̍ ko̍ŋ kɔ̍ɔ̍lī , mɛ̄ɛ̍ o̍ sɔ̍la̍ vɛ̄lɛ̄ sīlāa̍ o̍ lūa̍a̍ŋ ni᷄ŋ a̍ ndi̍ o̍kɔ̄ɔ̄ , mbo̍ kūānu᷄ŋ o̍ lɛ̄ŋndē Kāli̍līle̍ŋ ni᷄ŋ  .
40002023	Mbo̍ kūā mbo̍ kɔ̍ cha᷅l Na̍a̍sa̍lūɛ̄ī chi̍e̍e̍ . Mɛ̄ɛ̍ o̍ he̍ī ni᷄ŋ , mi̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā dīmi̍ a̍ Ki̍li̍tī o̍kɔ̄ɔ̄ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō yɔ̄nu᷄ŋ . Kāni̍ fo̍ndōle̍ , ma̍ dīmī sīndɛ̄ āā , “ Ā vēēlū ni̍ŋ ndu̍ āā , ‘ Na̍a̍sa̍lūɛ̍i̍nɔ̍ɔ̍ . ’ ”
40003001	Wɔ̄sīlā ti᷄ŋ hīōūwɔ̄ɔ̍ , mi̍ wānā pi᷅lɛ̍ wā wāŋnda̍ sūɛ̍i̍ Mɛ̄lɛ̄kɛ̍i̍ dīmūllo̍ o̍ po̍llo̍ ni᷄ŋ o̍ lɛ̄ŋndē Chūdi̍a̍āle̍ŋ ni᷄ŋ . Dīōlā ndɔ̄la̍ŋ la̍ wa̍ ni̍ āā , Chɔ᷄ŋ Wānā Yi̍ŋāa̍  .
40003002	Mbo̍ dīmūl wāŋnda̍ āā , “ Lā ma᷄l yɔ̄ŋndā nyāla̍ wɔ̍ɔ̍ŋnda̍ŋ . Kāni̍ fu̍u̍le̍ , te̍le̍ŋ Mɛ̄lɛ̄ka̍ chō wā māsāa̍ wāŋnda̍ chōo̍ wo̍ chō ni᷅ŋ kpɛ̍ɛ̍lūŋ . ”
40003003	Ndu̍yɛ̍ , Chɔ᷄ŋ ndo̍ ho̍ō , mi̍ wāna̍ su̍a̍ā le̍ Mɛ̄lɛ̄ka̍ wo̍ Āīsa̍a̍yā o̍ di̍mī a̍ ndu̍ o̍kɔ̄ɔ̄ sīndɛ̄ . Nyɛ̄ Āīsa̍a̍yā di̍mi̍ ko̍ŋ ndo̍ ndu̍ cho̍ ho̍ō ni̍ āā ,  “ Wāŋndo̍ chō yōndāa̍ o̍ po̍llo̍ ni᷄ŋ . Ō chō dīmīo̍o̍ āā , ‘ Lā tōōsi̍a̍a̍ nɛ̍īyo̍ Māsānɔ̄ɔ̍ Mɛ̄lɛ̄ka̍ lāchī . Lā tōōsi̍a̍a̍ ndu̍ mbō wa̍ nyɛ̄ kɛ̄ndɛ̄ sa̍kpō . ’ ”
40003004	Wānɔ᷄ŋ Chɔ᷄ŋ Wānā Yi̍ŋāa̍ wānu̍ŋ ndo̍ , nyɛ̄lā ndu̍ o̍o̍ wo̍u̍nūŋ nda̍ŋ a̍ yīīŋīī nyɔ̍mi̍a̍a̍ la̍ wa̍ lā tōōsīāā ni̍ . Yāu̍le̍ yāu̍ vīsīo̍o̍ ndu̍ o̍o̍ yi̍i̍nūŋ ni̍ . Ndu̍yɛ̍ , nyɛ̄ ndɔ̄ di̍a̍a̍ ndu̍ wa̍ so̍o̍nu̍a̍a̍ a̍ līa̍a̍ŋ ni̍  .
40003005	A̍ bōōndi̍i̍ Chɔ᷄ŋ wa̍ wāŋnda̍ sūɛ̍i̍ Mɛ̄lɛ̄kɛ̍i̍ dīmūllo̍ ve̍ , mi̍ wāŋnda̍ cha᷄ŋ Chūlu̍sɛ̄lɛ̄m , ma̍ cha᷄ŋ o̍ lɛ̄ŋndē Chūdi̍a̍āle̍ŋ ni᷄ŋ kpo̍u̍ , a̍ tānda̍ ba̍lu̍ Pīo̍o̍ Chɔ̍ɔ̍dāŋ ndo̍ . Ma̍ hūŋ nāa̍ Chɔ᷄ŋ chu̍a̍  .
40003006	Mɛ̄ɛ̍ nda̍ chɔ̄ɔ̄mu̍u̍ yɔ̄ŋndā ndāla̍ wɔ̍ɔ̍ŋnda̍ŋ , mbo̍ yīŋ nda̍ yīŋɔ̄ɔ̍ Mɛ̄lɛ̄ka̍a̍ Chɔ̍ɔ̍dāŋ o̍ pēēlo̍  .
40003007	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ a̍ ku̍ndā Sādūsi̍īya̍ ā hūŋ cha̍po̍ nāa̍ Chɔ᷄ŋ chu̍a̍ le̍ mbō yīŋ nda̍ yīŋɔ̄ɔ̍ Mɛ̄lɛ̄ka̍a̍ . Mɛ̄ɛ̍ Chɔ᷄ŋ che᷅ nda̍ , mbo̍ lō lo̍ŋ mbo̍ dīmūl nda̍ āā , “ Lā wɔ̄u̍ . Lā chō kɛ̄ūwāā bɛ̄ndū . Nɛ̄ɛ̍nɛ̍ di̍mu̍l lɛ̄ nya̍ māā nyɛ̄ pālāā Mɛ̄lɛ̄ka̍ tūsī ni̍ŋ ndo̍ chō nya̍ bīōndɔ̄ɔ̄ ?
40003008	Lā tōsa̍ wɔ̍ fɛ̍lɛ̍ŋ ka̍ālā chɔ᷅m māā lā ma᷄l yɔ̄ŋndā nyāla̍ wɔ̍ɔ̍ŋnda̍ŋ nda̍ŋ  .
40003009	Lā yi̍ya᷄ŋ kpo̍so̍ŋ o̍ kɔ̄ltā nyāla̍ŋ ni᷄ŋ mī lā dīmi̍ āā , ‘ Na̍a̍ na̍a̍ chūāūwāā E̍bīlāha᷅mnda̍ na̍a̍ ŋ̄ chō ni̍ , le̍la̍ŋ nu̍a̍ā ni̍ ’ le̍ . Mī I̍ di̍mu̍l nya̍ , pōūta̍ŋ nda᷅ŋ bɛ̍ɛ̍ Mɛ̄lɛ̄ka̍ nɔ̄lā mbō sīīŋgu̍u̍ la̍ŋ chūāūwa̍ le̍ E̍bīlāha᷅m . ”
40003010	Mi̍ Chɔ᷄ŋ lo᷅ o̍ ko̍ŋ mbo̍ dīmūl nda̍ o̍ lētāle̍ ni᷄ŋ āā , “ Yɔ̄m o̍ yɔ᷄m ku̍m ko̍mɔ̄ɔ̄ kɛ̄ndɛ̄ le̍ , ā chō ndu̍ kīo̍ŋ . Chūe̍i̍ chō ni᷅ŋ ī hēēlāā le̍ ndi̍ kīo̍ŋndo̍ . Ā kēŋ pɛ̍ , ā dɔ̄ū o̍ yīŋ . ”
40003011	Mi̍ Chɔ᷄ŋ di̍mī āā , “ Ya̍ ya̍ I̍ cho̍ nya̍ yīŋɔ̄ɔ̄ yīŋɔ̄ɔ̍ Mɛ̄lɛ̄ka̍a̍ o̍ mɛ̄ŋnda̍ŋ ni᷄ŋ , le̍ chɔ̄mndo̍ māā lā ma᷄l yɔ̄ŋndā nyāla̍ wɔ̍ɔ̍ŋnda̍ŋ . Kɛ̍ ndu̍yɛ̍ , tē I̍ fa̍ŋa̍ŋ pɛ̍ , wānā cho̍ hūnɔ̄ɔ̄ ya̍ kɔ̄ɔ̄lī ō hīōū ya̍ po̍lo̍ŋ . I̍ cho̍ o̍ sɔ᷅vɛ̍ mī wa̍ bɛ̍ɛ̍ wa᷅na̍ ndɔ̄ bi̍yāā lākɔ̄ɔ̄vɛ̄i̍ le̍ . Wānā ko̍ŋ , ndu̍ cho̍ nya̍ hūnɔ̄ɔ̄ pūlɔ̄ɔ̄ a̍ Nyi̍na̍ Mɛ̄lɛ̄ka̍a̍ ni̍ a̍ yīŋnde̍ŋ  .
40003012	Ō chō hūnɔ̄ɔ̄ wānāā wɔ̄ɔ̍ŋnda̍ sōlī wānāā kɛ̄ndīa̍a̍ tɛ̄ɛ̄ŋ . Ō chō ni᷅ŋ bɛ̍ɛ̍ o̍ bɛ̍ɛ̍ndīa̍ŋ le̍ he̍ī tōsāa̍ . Ndu̍yɛ̍ , ī chō yɔ̄nɔ᷄ŋ mɛ̄ɛ̍ wāŋndo̍ tōsā nu̍a̍ā a̍ tɔ̄lɔ̄ɔ̍ yɛ̍ . Tē ō nɛ̄i̍ pɛ̍ , ō hɛ̄i̍ . Tɔ̄lɔ̄ɔ̍ kpe̍e̍kpe̍i̍yo̍ ndu̍ , ō hēēlu̍ o̍ kāā . Tɛ̄fɛ̍la̍ŋ ki̍nɛ̍i̍ a̍ fu̍e̍ēŋnde̍ , ō chu̍a̍ ō lōm . Le̍nde̍ i̍ cho̍ hūnɔ̄ɔ̄ yɔ̄nɔ᷄ŋ a̍ wānāā wɔ̄ɔ̍ŋnda̍ o̍ yīŋnde̍ nyu᷅m kpo̍so̍ŋ te̍ le̍ŋ ni᷄ŋ ni̍ . ”
40003013	O̍ ko̍ŋ kɔ̍ɔ̍lī , mi̍ Chi̍i̍sū cha̍ŋ lɛ᷅ŋndē Kāli̍līle̍ŋ mbo̍ hūŋ Chɔ̍ɔ̍dāŋ nāa̍ Chɔ᷄ŋ chu̍a̍ le̍ mī yīŋ ndu̍ yīŋɔ̄ɔ̍ Mɛ̄lɛ̄ka̍a̍  .
40003014	Kɛ̍ , mɛ̄ɛ̍ o̍ hi᷅ŋ , mi̍ Chɔ᷄ŋ wa᷅ kīɔ̍ɔ̍ le̍ ndu̍ pūlɔ̄ɔ̍ . Mi̍ Chɔ᷄ŋ di̍mūl ndu̍ āā , “ Nu᷄m nɔ̍ mā yīŋ ya̍ wo̍ , ā mīī hūnɔ̄ɔ̄ nāa̍ ya̍ chu̍a̍ le̍ yīŋɔ̄ɔ̍ ? ”
40003015	Mi̍ Chi̍i̍sū mu̍lī āā , “ Ī yɔ̄nu̍ŋ ni̍ko̍ mɛ̄ɛ̍ ya̍ I̍ di̍mi̍ yɛ̍ . Kāni̍ fo̍ndōle̍ , tē ī yɔ̄nu̍ŋ le̍nde̍ pɛ̍ , mɛ̄ɛ̍ ya̍ ni̍ , nūm ni̍ , mɛ̄ɛ̍ nyɛ̄ Mɛ̄lɛ̄ka̍ hɛ̄na̍ŋ na̍a̍ mī ŋ̄ tōsa̍ wo̍ , mɛ̄ɛ̍ ndu̍ kpe̍e̍kpe̍i̍ na̍a̍ ŋ̄ chō ko̍ŋ to̍sāa̍ ni̍ . ” O̍ ko̍ŋ kɔ̍ɔ̍lī , mi̍ Chɔ᷄ŋ chɛ᷅l le̍ ndu̍ yīŋɔ̄ɔ̍  .
40003016	Mɛ̄ɛ̍ Chɔ᷄ŋ pu̍lū Chi̍i̍sū , dīmīo̍o̍ nu̍a̍ā āā Chi̍i̍sū fu̍la̍ o̍ mɛ̄ŋnda̍ŋ ni᷄ŋ mbo̍ hēl o̍ kɔ̄ŋgɔ̍ , mi̍ ha̍la̍a̍ kūmbi᷄ŋ . Mi̍ Chi̍i̍sū cha᷅ mi̍ Nyi̍na̍ Mɛ̄lɛ̄ka̍a̍ tūāl o̍ īka᷅ŋgbo̍  .
40003017	Mi̍ dīōmndo̍ sūāā o̍ fo̍nda᷄ŋ Mɛ̄lɛ̄ka̍a̍ āā , “ Po̍ nūu̍ cho̍ ho̍ō ni̍ . I̍ ka̍a̍la̍ ndu̍ . Ndu̍yɛ̍ , I̍ hi̍ni̍ kɔ̄l a̍ ndu̍ . ”
40004001	O̍ ko̍ŋ kɔ̍ɔ̍lī , mi̍ Nyi̍na̍ Mɛ̄lɛ̄ka̍a̍ tōsā mi̍ Chi̍i̍sū ku̍ā o̍ po̍llo̍ ni᷄ŋ le̍ mī Māsa̍ Nyi̍nāā Wɔ̄ɔ̍ŋnda̍ dɛ̄ɛ̄ni̍a̍a̍ ndu̍ le̍ mbō tōsa̍ yɔ̄ŋ wɔ̄ɔ̍ŋndo̍  .
40004002	Ndu̍yɛ̍ mi̍ Chi̍i̍sū bi̍ī su᷅mndo̍ le̍ pālɛ̍i̍ be̍le̍-hi̍ɔ̍ɔ̍lu̍ a̍ nyūmnda̍ŋ be̍le̍-hi̍ɔ̍ɔ̍lu̍ . O̍ ko̍ŋ kɔ̍ɔ̍lī , yīa̍a̍ŋ mā wa̍ ni᷅ŋ ndu̍ nɛ̄īyo̍  .
40004003	Mi̍ Māsa̍ Nyi̍nāā Wɔ̄ɔ̍ŋnda̍ hūŋ nāa̍ ndu̍ chu̍a̍ . Mbo̍ dīmu̍l ndu̍ āā , “ Tē Po̍ Mɛ̄lɛ̄ka̍a̍ ŋ̄ chō ni̍ , mɛ̄ɛ̍ di̍mu̍l lɔ̍ po̍ūta̍ŋ nda᷅ŋ lā sīmnu̍ŋ be̍e̍dīi̍ . ”
40004004	Mi̍ Chi̍i̍sū lo᷅ lo̍ŋ mbo̍ mūlūl ndu̍ āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Ō cho̍ nyɛ̍ dīa̍a̍ ko̍ni̍ le̍ to̍sā mī wāna̍ chi̍o̍o̍ wa̍ yōōmū le̍ . Le̍ mī wāna̍ chi̍o̍o̍ sɔ̄la̍ yōōmū kpe̍e̍kpe̍i̍yo̍ , mɛ̄ɛ̍ mbō chu̍a̍ nyɛ̄ dīo̍m Mɛ̄lɛ̄ka̍a̍ dīmūl ndu̍ wo̍ . ’ ”
40004005	Mi̍ Māsa̍ Nyi̍nāā Wɔ̄ɔ̍ŋnda̍ kūā vɛ̄lɛ̄ a̍ ndu̍ o̍ chi̍e̍e̍ cho̍ le̍ Mɛ̄lɛ̄ka̍ wo̍ , ndu̍ yɔ̍nūŋ māā Chūlu̍sɛ̄lɛ̄m ni̍ . Mbo̍ kɔ̍ he̍e̍lū ndu̍ o̍ chīɛ̄ī Chu̍ūwa̍ sōlī sa̍lāa̍ wo̍ tūllo̍ pɔ̍ pɔ̍  .
40004006	Hēēlōo̍ ndu̍ lo̍ŋ , mbo̍ dīmūl ndu̍ āā , “ Tē Po̍ Mɛ̄lɛ̄ka̍a̍ ŋ̄ chō ni̍ , mɛ̄ɛ̍ fu̍la̍ wɔ̍ mā chi̍cha̍ lɛ̄ŋ . Kāni̍ fu̍u̍le̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Mɛ̄lɛ̄ka̍ chō ki̍i̍la̍a̍ ndūa̍a̍ dīmūl mā mānda̍ nu̍m . ’ Ndu̍yɛ̍ ī chō ī pōōnyīāā vɛ̍lɛ̄ māā , ā chō bāla̍ŋ hāū mā sāāla̍ nu̍m . Ko̍ŋ to̍sā pēlēi̍ bɛ̍ɛ̍ a̍ lo̍ō o̍ pōūwo̍ mā yɔ̍ŋu̍lu̍ŋ te̍ . ”
40004007	Mi̍ Chi̍i̍sū lo᷅ o̍ ko̍ŋ mbo̍ mūlūl ndu̍ āā , “ Ī chō vɛ̄lɛ̄ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Wānā tɔ̍ɔ̍ndāŋ Ma̍sānɔ̄ɔ̍ Mɛ̄lɛ̄ka̍ ŋ̄ chō pīɛ̄īyo̍ wo̍ le̍ . ’ ”
40004008	Mi̍ Māsa̍ Nyi̍nāā Wɔ̄ɔ̍ŋnda̍ hēl vɛ̄lɛ̄ a̍ ndu̍ o̍ pēmbīī bɛ̄ndūe̍i̍ chōo̍ . Mbo̍ chɔ̄m ndu̍ lɛ̄ŋnde̍ o̍ chi̍e̍ēŋndo̍ chōo̍ a̍ sūltā lāŋ kpo̍u̍  .
40004009	Mbo̍ dīmūl ndu̍ āā , “ Tē a̍ ba̍ŋ wūla̍ŋ mā so̍o̍lu̍u̍ ya̍ pɛ̍ , mu᷅ŋ kpo̍u̍ I̍ ke̍ nu̍m . ”
40004010	Mi̍ Chi̍i̍sū di̍mūl ndu̍ āā , “ Hi̍o̍u̍ mā kūɛ̄ , Sēta̍nā . Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Māsānɔ̄ɔ̍ Mɛ̄lɛ̄ka̍ , ndu̍ wānā so̍o̍lūū ni̍ . Ndu̍yɛ̍ ndu̍ pīlɛ̍ kpe̍ wānā sa̍a̍ŋgīāl ni̍ . ’ ”
40004011	O̍ ko̍ŋ kɔ̍ɔ̍lī , mi̍ Māsa̍ Nyi̍nāā Wɔ̄ɔ̍ŋnda̍ kūānu᷄ŋ . Mɛ̄ɛ̍ o̍ ku̍ɛ̍nu᷄ŋ , mi̍ ki̍i̍la̍a̍ Mɛ̄lɛ̄ka̍a̍ hūŋ ma̍ kē Chi̍i̍su̍ nyɛ̄ ndu̍ o̍o̍ ye̍e̍ma̍ wo̍  .
40004012	Mi̍ Chi̍i̍sū tu̍ɛ̍ī māā ā dɔ̄ū Chɔ᷄ŋ Wānā Pu̍lāa̍ o̍ chīɛ̄ī mānyūmndo̍ ni᷄ŋ . Mɛ̄ɛ̍ o̍ tu̍e̍ī le̍nde̍ , mbo̍ mīīŋgū o̍ lɛ̄ŋndē Kāli̍līle̍ŋ ni᷄ŋ  .
40004013	Kɛ̍ , ō che᷄l Na̍a̍sa̍lūɛ̄ī le̍ . O̍ ko̍ŋ kɔ̍ɔ̍lī , mbo̍ kūānu᷄ŋ Kēpa̍a̍nīɔ̄m . Kēpa̍a̍nīɔ̄m ndu̍ wa̍ māwāā chi̍o̍o̍ o̍ Mɛ̄ŋmā Ībūŋga᷄ŋ Kāli̍lī i̍kɛ̍i̍ o̍ tāndā Sɛ̍bu̍lɔ̄ŋndo̍ ni᷄ŋ a̍ tāndā Nāfi̍ta̍līīyo̍  .
40004014	Kɔ̄lā ndɔ̄la̍ŋ lo̍ŋ la̍ yɔ̍nu̍ŋ ma̍yɔ̍ŋna᷄ŋ le̍ mī nyɛ̄ wāna̍ su̍a̍ā le̍ Mɛ̄lɛ̄ka̍ wo̍ ō dīmi̍ wo̍ yɔ̄nu̍ŋ , ndu̍ yɔ̍nūŋ māā Āīsa̍a̍yā ni̍ . Dīōmndā la᷄ŋ la̍ cho̍ la᷅ŋ ni̍ āā  ,
40004015	 “  Nya̍ wāŋnda̍ o̍ lɛ̄ŋndē Sɛ̍bu̍lɔ̄ŋnde̍ŋ ni᷄ŋ , a̍ lɛ̄ŋndē Nāfi̍ta̍līīle̍ŋ , nya̍ cho̍ ha̍ā Chɔ̍ɔ̍dāŋ kɔ̍ŋgɔ̍ o̍ nɛ̄i̍ ku̍ɛ̄ o̍ mɛ̄ŋmā ībūŋga᷄ŋ ndo̍ wa̍ , ndu̍ yɔ̍nūŋ ni̍ māā nya̍ wāŋnda̍ lɛ̄ŋndē Kāli̍līle̍ŋ , nya̍ cho̍ ha̍ā ā Chu̍ū le̍ wa̍  ,
40004016	nya̍ cho̍ ha̍ā o̍ nyūmnda̍ŋ ni᷄ŋ nda̍ , lā chō nyɛ̄ wa̍wo̍ŋ bɛ̍ndōo̍ chɔ̄ . Nya̍ cho̍ ha̍ā o̍ nyūmnda̍ŋ ni᷄ŋ mi̍ pīɔ̍mndo̍ wā nya̍ bɛ̄lū bɛ̄lūūwo̍ wa̍ , nyɛ̄ wa̍wo̍ŋndo̍ chō tēŋgā nya̍ chōo̍ . ”
40004017	Chɔ̍ŋ ni᷅ŋ a̍ bōōndi̍i̍ ke̍ŋ , mi̍ Chi̍i̍su̍ ka̍ndū sūɛ̍i̍ Mɛ̄lɛ̄kɛ̍i̍ dīmīo̍o̍ āā , “ Lā ma᷄l yɔ᷅ŋndā nyāla̍ wɔ̍ɔ̍ŋnda̍ŋ . Kāni̍ fu̍u̍le̍ , te̍le̍ŋ Mɛ̄lɛ̄ka̍ chō wā ma̍sāa̍ wāŋnda̍ chōo̍ wo̍ chō ni᷅ŋ kpɛ̍ɛ̍lūŋ . ”
40004018	Mɛ̄ɛ̍ Chi̍i̍sū wa̍ kɔ̄ŋgɔ̍ Mɛ̄ŋmā Ībūŋga᷄ŋ Kāli̍lī dēmūllo̍ , mbo̍ kōmāl pūa̍a̍ nda̍ ŋi̍ɔ̍ɔ̍ŋ , ndi̍a̍ā pi᷄lla̍ . Ō pīlɔ̍ɔ̄ dīōlā ndɔ̄la̍ŋ āā , Sa̍i̍mɔ̄ŋ , mā vēēlū ndu̍ vɛ̄lɛ̄ āā , Pītɛ̍ . Ō pīlɔ̍ɔ̄ dīōlā ndɔ̄ la̍ŋ āā , A̍ndūlū . Nda̍ ŋi̍ɔ̍ɔ̍ŋ ā wa̍ yālāa̍ wūūwo̍ o̍ mɛ̄ŋmā ībūŋga᷄ŋ ni᷄ŋ , kāni̍ fo̍ndōle̍ , yɔ̄ɔ̄yāa̍ wa̍ wa̍li̍ ndāa̍ ni̍  .
40004019	Mi̍ Chi̍i̍sū di̍mūl nda̍ āā , “ Lā hu᷄ŋ mī lā sīmnu᷄ŋ bu̍ɛ̍i̍yāā nī , mī pɛ̍ɛ̍ku̍ nya̍ yɔ̄ɔ̄yā chēle̍ŋ . Ndu̍ cho̍ ni̍ , mī lā tōsa̍ mī wāŋnda̍ sīmnu᷄ŋ bu̍ɛ̍i̍yāā nī . ”
40004020	Ma̍ māl yālāla̍ nda̍la̍ŋ o̍ lē pīlɛ̍ ni᷄ŋ kpe̍ ma̍ tūāl ndu̍ kɔ̄ɔ̄lī  .
40004021	Mɛ̄ɛ̍ o̍ hi̍o̍ū lāchī , mbo̍ kōmāl vɛ̄lɛ̄ pūa̍a̍ ā ŋīɔ̍ɔ̍ŋ . Nda̍ bɛ̍ɛ̍ ndi̍a̍ā pi᷄lla̍ nda̍ wa̍ ni̍ . Ō pīlɔ̍ɔ̄ dīōlā ndɔ̄la̍ŋ āā , Chēmi̍si̍ , ō pīlɔ̍ɔ̄ dīōla̍ŋ āā , Chɔ᷄ŋ . Nda̍ ŋi̍ɔ̍ɔ̍ŋ ā wa̍ o̍ dɛ̄ndɔ̄ɔ̍ ni᷄ŋ nda̍ Sɛ̍bɛ̍dīī fi̍nyā ndā wa̍ā . Ā wa̍ yālāla̍ nda̍la̍ŋ tōōsīa̍a̍ . Mi̍ Chi̍i̍sū ve̍e̍lū nda̍ le̍ mā tōl ndu̍ kɔ̍ɔ̍lī  .
40004022	Dīmīo̍o̍ nu̍a̍ā āā ō vēēlu̍ nda̍ , ma̍ mɛ̄ī bɛ̍ɛ̍ fi̍nyā nda̍ a̍ dɛ̄ndɛ̄ nda̍a̍ ma̍ tūāl Chi̍i̍su̍ kɔ̄ɔ̄lī  .
40004023	Mi̍ Chi̍i̍sū ba̍lū bā o̍ bā fe̍e̍ o̍ lɛ̄ŋndē Kāli̍līle̍ŋ ni᷄ŋ . Mbo̍ pɛ̄ɛ̄kū wāŋnda̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ . Mbo̍ dīmūl nda̍ yōōŋgū kɛ̄ndɔ̄ɔ̍ a̍ mɛ̄ɛ̍ Mɛ̄lɛ̄ka̍ chō hūnɔ̄ɔ̄ wā wāŋnda̍ chōo̍ ma̍sāa̍ yɛ̍ . O̍ ko̍ŋ kɔ̍ɔ̍lī , mbo̍ sīŋgī wānāa̍ wa̍ a̍ nāālā ŋ̄kɔ̄ŋnja̍la̍ŋ nda̍ a̍ wānāa̍ wa̍ a̍ nāālā yɔ̄ŋāā la̍ŋ nda̍  .
40004024	O̍ ko̍ŋ , mi̍ tɔ̍ɔ̍ ndɔ̄ɔ̍ tīū o̍ lɛ̄ŋndē Si̍i̍lūīāle̍ŋ ni᷄ŋ kpo̍u̍ . Mi̍ wāŋnda̍ hūŋ a̍ wānāā lānāāwa̍ kpe̍de̍ nāa̍ ndu̍ chu̍a̍ . Īdīālū o̍ dīālīī nāā , nyi̍nāā wɔ̄ɔ̍ŋāa̍ wa᷅ bɛ̍ɛ̍ wa᷅ŋnda̍ kɔ̄ɔ̄lī wa̍ ni̍ , nāā wōūvɛ̍i̍yo̍ ni̍ , a̍ nāā bɛ̄vɛ̍i̍yo̍ , la̍ŋ kpo̍u̍ mi̍ Chi̍i̍sū si̍ŋgī  .
40004025	Mi̍ wāŋnda̍ cha᷄ŋ fa̍ŋgā bɛ̍ndōo̍ o̍ lɛ̄ŋndē Kāli̍līle̍ŋ ni᷄ŋ a̍ lɛ̄ŋndē Dɛ̄ka̍pɔ̍līīle̍ŋ , ko̍ŋ cho̍ ni̍ , lɛ̄ŋndē chi̍e̍e̍ŋ bɛ̍ndūŋ tɔ̍le̍ŋ . Ma̍ cha᷄ŋ Chūlu̍sɛ̄lɛ̄m chi̍e̍e̍ , a̍ lɛ̄ŋndē Chūdi̍a̍āle̍ŋ , a̍ Chɔ̍ɔ̍dāŋ le̍e̍lōo̍ , ma̍ tūāl ndu̍ kɔ̄ɔ̄lī kpɔ̍lɔ̄ kpɔ̄lɔ̄ bɛ̄ndū  .
40005001	O̍ ko̍ŋ kɔ̍ɔ̍lī , mɛ̄ɛ̍ Chi̍i̍sū che᷅ wāŋnda̍ fāŋgā bɛ̍ndōo̍ tōlɔ̄ɔ̍ ndu̍ kɔ̄ɔ̄lī , mbo̍ hēl nāa̍ te̍māa̍ o̍ pēmbēi̍ hōlnɔ᷄ŋndo̍ mbo̍ chāl . Mi̍ bu̍ɛ̍i̍yāā ndūa̍a̍ hu᷄ŋ si᷅m ndu̍ īkɛ̄i̍  .
40005002	O̍ ko̍ŋ , mbo̍ kāndū nda̍ pɛ̄ɛ̄kōo̍ mɛ̄ɛ̍ nda̍ chō fa̍ū  .
40005003	Mi̍ Chi̍i̍sū di̍mūl nda̍ māā , wānāa̍ cho̍ ha̍ā ma̍ sīnā māā ā chō ā tāmbɛ̍i̍ o̍ nyi̍nāa̍ ni̍ŋ , ā nɔ̍ ti̍i̍nda᷄ŋ o̍ tīīnda᷄ŋ che᷅le̍ŋ te̍ , mɛ̄ɛ̍ Mɛ̄lɛ̄ka̍ ma̍ tīīnda᷄ŋ nda̍ , wānāā kāŋ ā pɛ̄l tɔ̄nɔ̄ɔ̍ . Kāni̍ fo̍ndōle̍ , ā kāndu̍ ni᷅ŋ bɛ̍ɛ̍ tɔ̍nɔ̄ɔ̍ sɔ̄lāa̍ le̍ mɛ̄ɛ̍ Mɛ̄lɛ̄ka̍ cho̍ nda̍ chōo̍ ma̍sāa̍ yɛ̍  .
40005004	Wānāa̍ cho̍ ha̍ā wā cha᷄ŋndo̍ le̍ Mɛ̄lɛ̄ka̍ wa̍ bɛ̍ɛ̍ , ā pɛ̄l tɔ̄nɔ̄ɔ̍ . Kāni̍ fo̍ndōle̍ , Mɛ̄lɛ̄ka̍ chō tōsā mā wa̍ a̍ kɔ̄ltā kɛ̄ndɛ̄  .
40005005	Wānāa̍ cho̍ ha̍ā ā tīīnda̍ŋ kpa̍āya̍ nda̍ pi̍la̍a̍ le̍ wa̍ , ā pɛ̄l tɔ̄nɔ̄ɔ̍ . Kāni̍ fo̍ndōle̍ , wānāā kāŋ Mɛ̄lɛ̄ka̍ chō nda̍ nyɛ̄ o̍ nyɛ̄ kɛ̄ndɛ̄ o̍ chu̍e̍l nda̍ būŋgɛ̄i̍ kē  .
40005006	Wānāa̍ la̍ndūŋ kɔ̍l māā wāŋnda̍ ā tōsa̍ nyɛ̄ Mɛ̄lɛ̄ka̍ hɛ̄na̍ŋ ndo̍ wa̍ , ā pɛ̄l tɔ̄nɔ̄ɔ̍ . Kāni̍ fo̍ndōle̍ , Mɛ̄lɛ̄ka̍ chō tōsā mā hīni̍ kɔ̄l mɛ̍ɛ̄  .
40005007	Wānāa̍ tu̍i̍i̍nūŋ wāŋnda̍ īnyīɛ̍ɛ̍ wa̍ , ā pɛ̄l tɔ̄nɔ̄ɔ̍ . Kāni̍ fo̍ndōle̍ , Mɛ̄lɛ̄ka̍ chō hūnɔ̄ɔ̄ nda̍ īnyīɛ̍ɛ̍ tūīīnɔ᷄ŋ  .
40005008	Wānāa̍ cho̍ ha̍ā ma̍ dūāū kɔ̄llo̍ kpo̍u̍ o̍ Mɛ̄lɛ̄ka̍ lo̍ wa̍ , ā pɛ̄l tɔ̄nɔ̄ɔ̍ . Kāni̍ fo̍ndōle̍ , ā chō hūnɔ̄ɔ̄ wā nāa̍ pi᷅lɛ̍ nda̍ Mɛ̄lɛ̄ka̍ wa̍ā , ndu̍yɛ̍ , mā chē ndu̍  .
40005009	Wānāa̍ to̍sā mī kɔ̄l nyūlōo̍ mīīŋgu̍ wāŋnda̍ tɛ̍ɛ̄ŋ nda̍ , nda̍ bɛ̍ɛ̍ ā pɛ̄l tɔ̄nɔ̄ɔ̍ . Kāni̍ fo̍ndōle̍ , nda̍ Mɛ̄lɛ̄ka̍ chūā ni̍ŋ ni̍ māā chūāūwāā ndɔ̄  .
40005010	Wānāā wāŋnda̍ tūsī nyɛ̍ pālāa̍ chōo̍ le̍ mɛ̄ɛ̍ nda̍ chō nyɛ̄ Mɛ̄lɛ̄ka̍ hɛ̄na̍ŋ ndo̍ tōsāa̍ yɛ̍ wa̍ , ā pɛ̄l tɔ̄nɔ̄ɔ̍ . Kāni̍ fo̍ndōle̍ , Mɛ̄lɛ̄ka̍ ndu̍ cho̍ ni᷅ŋ nda̍ chōo̍ Māsāa̍ ni̍  .
40005011	Nya̍ wānāā wāŋnda̍ tɛ̄ɛ̄mbu̍u̍ tɔ̍ɔ̍ le̍ mɛ̄ɛ̍ nya̍ chō le̍ ya̍ yɛ̍ wa̍ , o̍ ko̍ŋ kɔ̍ɔ̍lī , mā tūsi̍ nya̍ nyɛ̄ pālāa̍ chōo̍ , ndu̍yɛ̍ , mā dīmi̍ dīōmndā wɔ̄ɔ̍ŋndā fāŋgā a̍ nya̍ o̍kɔ̄ɔ̄ o̍ chōōla̍ŋ chōo̍ fo̍ndō fu̍u̍ wa̍ , wānāā kāŋ lā pɛ̄l tɔ̄nɔ̄ɔ̍  .
40005012	Ndu̍yɛ̍ , nya̍ wānāā wāā nu̍a̍ā , lā na᷄ŋ kɔ̍l bu̍tē . Kāni̍ fu̍u̍le̍ , Mɛ̄lɛ̄ka̍ chō nya̍ nyɛ̄m kɛ̄ndɛ̄ŋ fāŋgā kɛ̄sūllo̍ o̍ fo̍ndāŋ ndɔ̄ɔ̍ . Le̍nde̍ ko̍ni̍ , nda̍ tōsa̍ a̍ wānāa̍ nda̍ a̍a̍ su̍a̍ā le̍ Mɛ̄lɛ̄ka̍ wa̍ a̍ hi᷅ŋ nya̍ tāse̍ wa̍ ni̍  .
40005013	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Mɛ̄ɛ̍ hɛ᷄lle̍ chō yɛ̍ , le̍nde̍ nya̍ chō o̍ ŋ̄wāŋndā chīe̍e̍ lo̍ ni̍ . Kɛ̍ , tē hɛ᷄lle̍ ī ve̍ lɛ̍ nyɛ̄ i̍ nɔ̍ le̍ tōsāa̍ wo̍ tōsā le̍ , wānā nɔ̍lā lɛ̍ ndi̍ mīŋgī mī ī tōsa̍ nyɛ̄ i̍ nɔ̍ le̍ tōsāa̍ wo̍ tōsā le̍ . Vīōūwɔ̄ɔ̍ ko̍ni̍ , nda̍ vīāū ni᷅ŋ ndi̍ ni̍ . Tē ā vīōū yɛ̄ pɛ̍ , wāŋnda̍ kēi̍ nīɔ̄ū lēchōo̍  .
40005014	 “  Lā chō vɛ̄lɛ̄ māchūāā māā nyɛ̄ wa̍wo̍ŋ le̍ wāŋnda̍ kpo̍u̍ o̍ chi̍e̍ēŋndo̍ chōo̍ . Chi̍e̍e̍ wa᷅ ho̍ō ō tāŋgūlāā o̍ pēmbēi̍ chōo̍ te̍mā wo̍ o̍ vi̍ŋnūŋ te̍  .
40005015	Wānā mɛ̍ndūl la̍mbūi̍yo̍ mā ku̍u̍mbu̍u̍ hɛ̄ŋgɔ̍ɔ̍ lēchōo̍ le̍ . Wānā mɛ̍ndu̍l la̍mbūi̍yo̍ pɛ̍ , nāa̍ te̍māa̍ ŋ̄ kɛ̄sī ni̍ . Lo̍ŋ o̍ wa᷅ ni̍ le̍ mī wānāa̍ cho̍ chīɛ̄ī ni̍ŋ nda̍ kpo̍u̍ mā wa̍ chɔ̄ɔ̍  .
40005016	Mɛ̄ɛ̍ le̍nde̍ ko̍ni̍ , nyɛ̄ wa̍wo̍ŋ nya̍ nɔ̄ wo̍ ō nɔ̄ le̍ dīōndɔ̄ɔ̍ ni̍ . Ko̍ŋ to̍sā ni̍ , tē wāŋnda̍ chē pɛ̍ sɔ̍ɔ̍ŋ kɛ̍ndɛ̄ŋ nya̍ tōsa̍ wo̍ŋ , ā sāŋga̍la̍ Mɛ̄lɛ̄ka̍ Fi̍nyā nyā o̍ cho̍ o̍ fo̍nda᷄ŋ ndɔ̄ɔ̍ wo̍ . ”
40005017	Mi̍ Chi̍i̍sū hi̍a̍ū lāchī a̍ pɛ̄ɛ̄kōo̍ māā , lā yi̍ya᷄ŋ māā I̍ hi᷅ŋ māhūnāā o̍ chi̍e̍ēŋndo̍ ni᷄ŋ le̍ nyɛ̄ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ wo̍ fāŋā le̍ . Ndu̍yɛ̍ , I̍ hi̍ŋ le̍ sɔ̄ɔ̍ŋ tōnya᷅ŋ wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ wo̍ŋ fāŋā le̍ . I̍ hi᷅ŋ māhūnāā le̍ tōsāa̍ mī nyɛ̄ sāwāla̍ŋ lā dīmi̍ wo̍ a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ wo̍ ō tōsa̍ŋ  .
40005018	Ndu̍yɛ̍ , mī di̍mu̍l nya̍ , tē chi̍e̍ēŋndo̍ a̍ fo̍nda᷄ŋ Mɛ̄lɛ̄ka̍a̍ lā chō wɔ̄ , nyɛ̄ o̍ nyɛ̄ sāwāla̍ŋ lā dīmi̍ ō pɔ̄mbu̍ɛ̍i̍na̍a̍ wo̍ bɛ̍ɛ̍ ō fe̍ŋāŋ lēchōo̍ le̍ . Ndu̍yɛ̍ , nyɛ̄ o̍ nyɛ̄ sāwāla̍ŋ lā dīmi̍ māā ō nɔ̄ le̍ yɔ̄nɔ᷄ŋndo̍ , mɛ̄ɛ̍ mbō yɔ̄nu̍ŋ  .
40005019	Le̍la̍ŋ , wānā o̍ wāna̍ tɛ̍ɛ̍mbu̍u̍ sāwāla̍ Mɛ̄lɛ̄ka̍la̍ŋ ō pɔ̄mbu̍ɛ̍i̍na̍a̍ wo̍ bɛ̍ɛ̍ pɛ̍ , o̍ ko̍ŋ kɔ̍ɔ̍lī , mbō pɛ̄ɛ̄ku̍ wāŋnda̍ le̍ mā tɛ̄ɛ̄mbu̍u̍ la̍ŋ pɛ̍ , wānā wa̍ā le̍nde̍ , wānāā Mɛ̄lɛ̄ka̍ wā ni̍ŋ ma̍sāa̍ chōo̍ wa̍ ki̍nɛ̍i̍ , ndu̍ cho̍ hūnɔ̄ɔ̄ dɔ̄ɔ̄na᷄ŋ mbō hīōū o̍ kɛ᷅ o̍ kɛ᷅ ni̍ . Kɛ̍ ndu̍yɛ̍ , wāna̍ to̍sa̍ pɛ̍ nyɛ᷅ sāwāla̍ŋ lā dīmi̍ wo̍ , ndu̍yɛ̍ , o̍ ko̍ŋ kɔ̍ɔ̍lī , mbō tōsa̍ mī wāŋnda̍ tōsa̍ nyɛ̄ la̍ di̍mi̍ wo̍ pɛ̍ , wānā wa̍ā le̍nde̍ ō wā ni̍ŋ wa̍nā bɛ̍ndū wānāā Mɛ̄lɛ̄ka̍ wā ni̍ŋ ma̍sāa̍ chōo̍ wa̍ tɛ̄ɛ̄ŋ  .
40005020	Mī di̍mu̍l nya̍ fa̍ū , nyɛ̄ Mɛ̄lɛ̄ka̍ hɛ̄na̍ŋ ndo̍ mɛ̄ɛ̍ mī lā wa̍ sa̍kpō o̍ ndu̍ tōsāa̍ ni᷄ŋ mbō hīōū wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ ku̍ndā Fālīsi̍īya̍ . Tē lā ve̍ sa̍kpō o̍ ndu̍ tōsāa̍ ni᷄ŋ mbō hīōū mɛ̄ɛ̍ nda̍ chō yɛ̍ le̍ , lā ve᷅ ni̍ŋ wa̍nāā Mɛ̄lɛ̄ka̍ wā ni̍ŋ ma̍sāa̍ chōo̍ wa̍ tɛ̄ɛ̄ŋ te̍  .
40005021	Mi̍ Chi̍i̍sū hi̍a̍ū lāchī a̍ pɛ̄ɛ̄kōo̍ āā , “ Ā pɛ̄ɛ̄ku̍ nya̍ nyɛ̄ nda̍ pɛ̄ɛ̄ku̍ na̍a̍ Chu̍ūwa̍ fi̍nyāā nāā ma̍māa̍ wo̍ māā , wānā di̍ī wa᷅na̍ chi̍o̍o̍ le̍ . Ndu̍yɛ̍ , māā tē wānā di̍ī wāna̍ chi̍o̍o̍ pɛ̍ kpa̍li̍ , ā kɔ̄ɔ̄sa̍ a̍ nūm  .
40005022	Kɛ̍ , ya̍ ya̍ , I̍ cho̍ nya̍ dīmūllo̍ māā ō cho̍ wɔ̍ wa᷅na̍ chi̍o̍o̍ dīyɔ̄ɔ̍ le̍ , kɛ̍ , wānā o̍ wāna̍ tu̍u̍lu̍ kɔ̄l a̍ chāa̍ŋ ndɔ̄ pɛ̍ , ā chō kɔ̍ɔ̍sɔ̍ a̍ ndu̍ . Ndu̍yɛ̍ , wānā o̍ wāna̍ di̍mu̍l chāa̍ŋ ndɔ̍ dīōm wɔ̄ɔ̍ŋndo̍ pɛ̍ , kɔ̄la̍ŋ nda̍ kūā a̍ ndu̍ o̍ lāŋgba̍ā nāā ka̍lāa̍ ki̍a̍lū ya᷅ma̍ŋ nda̍ lo̍ ni̍ , mā kɔ̄ɔ̄sa̍ a̍ ndu̍ . Ndu̍yɛ̍ , wānā o̍ wāna̍ ye̍i̍ chāa̍ŋ ndɔ̍ pɛ̍ , mɛ̄ɛ̍ wānā ko̍ŋ tōsa̍ yɔ̄ŋ wɔ̄ɔ̍ŋ to̍sā mā dɔ̄ū wānā o̍ yīŋndē fɛ̍ɛ̍ŋ a̍ fɛ̍ɛ̍ŋ nde̍ŋ ni᷄ŋ ndo̍  .
40005023	Le̍la̍ŋ , tē ō wa̍ pɛ̍ mā kūɛ̄ le̍ sa̍lāa̍ sōlīo̍o̍ nāa̍ Mɛ̄lɛ̄ka̍ chūā o̍ ma̍āŋndo̍ chōo̍ , kɛ̍ ndu̍yɛ̍ , mā lo̍o̍nu̍ŋ māā chāa̍ŋ nūm wa̍nā la̍a̍la᷄ŋndo̍ chō a̍ kɔ̄l nūm ta̍mbɛ̍i̍yo̍ le̍ nyɛ̄ ŋ̄ tōsa̍ a̍ ndu̍ wo̍  ,
40005024	mɛ̄ɛ̍ mɛ̍i̍ yɔ̍ sa̍lā kōŋ o̍ ma̍āŋndo̍ hɔ̄lndɔ̄ lo̍ŋ , mā mi̍i̍ŋgu̍ nāa̍ chāa̍ŋ nūm ko̍ŋ chūā mī lā kɔ̍ to̍ōsi̍āŋ tɛ̍ɛ̄ŋ . Tē lā tōōsi̍āŋ tɛ̍ɛ̄ŋ pɛ̍ , a̍ hu̍ŋ so̍lī ni᷅ŋ sa̍lāa̍ o̍ Mɛ̄lɛ̄ka̍ lo̍ . ”
40005025	Mi̍ Chi̍i̍sū si̍lā vɛ̄lɛ̄ āā , “ Tē a̍ to̍sa̍l wāŋndo̍ sūɛ̍i̍ wɔ̍ɔ̍ŋnde̍ pɛ̍ , mbō chɛ᷄ŋ le̍ kɔ̄la̍ŋ se̍ī nūmndo̍ bīyɔ̄ɔ̍ , di̍mu̍l ndu̍ mī lā tōōsi̍āŋ tɛ̍ɛ̄ŋ lɔ̍ɔ̍ o̍ ku̍e̍ wɔ̍ a̍ nūm o̍ māsāa̍ lo̍ le̍ wo̍ . Tē a̍ to̍sa̍ le̍nde̍ le̍ , mɛ̄ɛ̍ ō chō lākɔ̄ se̍ī nūmndo̍ bīyɔ̄ɔ̄ . Tē ō bīī yɛ̄ se̍ī nūmndo̍ pɛ̍ , māsāa̍ dīmu̍l pōli̍si̍i̍ya̍ ā dɔ̄ū nu̍m chīɛ̄ī ni̍ŋ  .
40005026	Mi̍ di̍mu̍l nu̍m , tē ā dɔ̄ū yɛ̄ nu̍m chīɛ̄ī ni̍ŋ pɛ̍ , lo̍ŋ ŋ̄ lō ni̍ ā so̍lī nu̍m te̍ . Mɛ̄ɛ̍ mā chi̍i̍ nyɛ̄ o̍ nyɛ̄ nda̍ kēlū nu̍m chōo̍ pa̍a̍wā , mālāŋ nda̍ sōlī nu̍m . ”
40005027	Mi̍ Chi̍i̍sū hi̍a̍ū lāchī a̍ wāŋnda̍ pɛ̄ɛ̄kōo̍ . Mbo̍ sīlā nda̍ āā , “ Ā dīmu̍l nya̍ āā , ‘ Wānā su̍u̍ndā a̍ la̍nɔ̍ pi̍la̍ kɛ̄lɛ̄ŋgāā pɔ̍nɔ̍ pi̍la̍ le̍ . ’
40005028	Kɛ̍ , ya̍ ya̍ , I̍ cho̍ nya̍ ni̍ko̍ di̍mūllo̍ māā ō cho̍ wɔ̍ su̍u̍ndāa̍ le̍ , kɛ̍ , wānā o̍ wānā a̍ to̍fa̍ wānā la̍nɔ̍ɔ̍ pɛ̍ , mbō lo̍ o̍ ko̍ŋ kɔ̍ɔ̍lī , mā de̍l kɔ̄l le̍ hīni̍la̍ŋ a̍ ndu̍ pɛ̍ , mɛ̄ɛ̍ sāwa̍ di̍mi̍ māā wānā su̍u̍ndā a̍ la̍nɔ̍ pi̍la̍ le̍ wo̍ , mɛ̄ɛ̍ a̍ chi̍i̍ ndu̍ tɛ̄ɛ̄mbūū o̍ kɔ̄l ni᷄ŋ . ”
40005029	Mi̍ Chi̍i̍sū lo᷅ lo̍ŋ mbo̍ yɔ̄ŋgū sīlāa̍ o̍ lētāle̍ ni᷄ŋ āā , “ Le̍la̍ŋ , tē hɔ̄ltē nūmnde̍ŋ lē wa̍ tōsāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , mɛ̄ɛ̍ ka̍la̍ le̍ŋ mā vīōū . Kāni̍ fu̍u̍le̍ , ō bɛ̄nda̍ mā fu̍la̍ hɔ̄lte̍ŋ mbo̍ hīāū dīāllūŋ nūmndo̍ŋ wāa̍ ŋ̄ chīīŋīāā kpo̍u̍ , kɛ̍ ndu̍yɛ̍ , mā hu̍ŋ kɔ᷅ o̍ fo̍ndāŋ nyɛ̄ pālāa̍ nāa̍ Mɛ̄lɛ̄ka̍ dūāū wa̍nāā yɔ̄ŋ wɔ̄ɔ̍ŋnda̍ wa̍  .
40005030	Ndu̍yɛ̍ , tē bā nūmndo̍ wa̍ tōsāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , ki̍o̍lu̍ ndu̍ kpa̍li̍ mā vīōū . Kāni̍ fu̍u̍le̍ , ō bɛ̄ndā mā fu̍la̍ bāa̍ ō pīlɛ̍ mbo̍ hīāū a̍ dīāllūŋ nūmndo̍ŋ wāa̍ ŋ̄ chīīŋīāā , kɛ̍ ndu̍yɛ̍ , mā hu̍ŋ kɔ᷅ o̍ fo̍ndāŋ nyɛ̄ pālāa̍ nāa̍ Mɛ̄lɛ̄ka̍ dūāū ni̍ŋ wa̍nāā yɔ̄ŋ wɔ̄ɔ̍ŋnda̍ wa̍ . ”
40005031	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Ā dīmu̍l vɛ̄lɛ̄ wāŋnda̍ āā , ‘ Tē wāŋndo̍ ō kɛ̄ɛ̍ pɛ̍ la̍a̍ ndɔ̄ , māā ō ke̍ chu̍ā kōŋ yāu̍ ba̍ŋa᷄ŋndo̍ , o̍ chɔ᷅m māā chūa̍a̍ cho̍ lɛ̍ la̍a̍ ndɔ̄ le̍ wo̍ . ’
40005032	Kɛ̍ ndu̍yɛ̍ , ya̍ ya̍ , I̍ cho̍ nya̍ dīmūllo̍ māā mɛ̄ɛ̍ mbō wa̍ le̍ sūūndāa̍ , kɛ̍ , wānā o̍ wānā , a̍ kɛ̍ɛ̍ la̍a̍ nu̍m le̍ sa̍bū chēle̍ŋ pɛ̍ , mbō lo̍ o̍ ko̍ŋ mī chūā kōŋ ō cha᷄l wānā pɔ̍nɔ̍ che᷅le̍ŋ o̍ bā pɛ̍ , mɛ̄ɛ̍ nu᷄m kɛ̍ɛ̍ ko̍ŋ ndu̍ wo̍ , mɛ̄ɛ̍ nu᷄m to̍sa̍ ni̍ mi̍ chūā kōŋ tɛ̄ɛ̄mbūū sāwa̍ di̍mi̍ māā wānā su̍u̍ndā a̍ pɔ̍nɔ̍ pi̍la̍ le̍ wo̍ . Ndu̍yɛ̍ , wānā pɔ̍nɔ̍ chu̍ā wa̍nā la̍nɔ̍ nda̍ kɛ̄ɛ̍ ko̍ŋ ndo̍ wo̍ , ndu̍ bɛ̍ɛ̍ mɛ̄ɛ̍ ō tɛ̄ɛ̄mbu̍u̍ sāwa̍ di̍mi̍ māā wānā su̍u̍ndā a̍ la̍nɔ̍ pi̍la̍ le̍ wo̍ . ”
40005033	Mi̍ Chi̍i̍sū hi̍a̍ū lāchī a̍ wāŋnda̍ pɛ̄ɛ̄kōo̍ . Mbo̍ dīmī āā , “ Lā tūēī vɛ̄lɛ̄ ma̍ pɛ̄ɛ̄kū na̍a̍ Chu̍ūwa̍ fi̍nyāā nāā ma̍māa̍ āā , ‘ Būŋgɛ̄ī ŋ̄ chu̍a̍ ma̍ tīāŋnu᷄ŋ o̍ Māsānɔ̄ɔ̍ Mɛ̄lɛ̄ka̍ lo̍ ve̍ , tɛ̍ɛ̍mbūū būŋgɛ̄ī kēŋ te̍ . To̍sa̍ nyɛ᷅ ŋ̄ chu̍a̍ ko̍ŋ bu̍ŋgɛ̄i̍ o̍ Māsānɔ̄ɔ̍ Mɛ̄lɛ̄ka̍ lo̍ wo̍ . ’
40005034	Kɛ̍ , ya̍ ya̍ , I̍ cho̍ nya̍ dīmūllo̍ māā wānā wa̍ būŋgɛ̄i̍ chūa̍a̍ le̍ īsɔ̄ɔ̍ o̍ īsɔ̄ɔ̍ to̍sā pɛ̍ , ti̍a̍ŋnu᷄ŋ kpo̍so̍ŋ te̍ . Ti̍a̍nu᷄ŋ o̍ fo̍nda᷄ŋ Mɛ̄lɛ̄ka̍a̍ le̍ . Kāni̍ fu̍u̍le̍ , lo̍ŋ Mɛ̄lɛ̄ka̍ kpe̍ŋgbe̍i̍ ndɔ̍ lēmāsāa̍ chō ni̍  .
40005035	Ti̍a̍nu᷄ŋ o̍ chi̍e̍ēŋndo̍ le̍ . Kāni̍ fu̍u̍le̍ , chi̍e̍ēŋndo̍ chō māchūāā māā fo̍ndāŋ ndɔ̄ ha̍ndāā ŋ̄pēlū . Ti̍a̍nu᷄ŋ o̍ Chūlu̍sɛ̄lɛ̄m te̍ . Kāni̍ fu̍u̍le̍ , Mɛ̄lɛ̄ka̍ o̍ cho̍ māsā bɛ̍ndōo̍ wo̍ , chi̍e̍e̍ ndɔ̄ɔ̍ cho̍ ko̍ŋ ni̍  .
40005036	Ndu̍yɛ̍ , wānā ti̍a̍nu᷄ŋ bɛ̍ɛ̍ o̍ bōllē nūmnde̍ nūm pi̍la̍ le̍ŋ te̍ . Kāni̍ fu̍u̍le̍ , yīīŋnde̍ nu̍m o̍ lēbōl , tē ī hūmbū i̍ cho̍ ni̍ , lē pīlɛ̍ bɛ̍ɛ̍ a̍ nɔ̍lā le̍ŋ sīīŋgūū lē tīŋī le̍ , kɛ̄lɛ̄ŋgāā tē ī tīŋī i̍ cho̍ ni̍ , lē pīlɛ̍ bɛ̍ɛ̍ , a̍ nɔ̍la̍ le̍ŋ sīīŋgūū lē hūmbū le̍  .
40005037	Le̍la̍ŋ , lā ti̍a̍nu᷄ŋ te̍ . Wānā wa̍ sūɛ̍i̍ to̍sā pɛ̍ a̍ di̍mi̍ āā , ‘ I̍ cho̍ he̍ī ndo̍ō to̍sā . ’ Tē a̍ ve̍ to̍sā le̍ , a̍ di̍mi̍ āā , ‘ I̍ cho̍ he̍ī to̍sā le̍ . ’ Nyɛ̄ o̍ nyɛ̄ chēle̍ŋ a̍ ha̍ndu̍ lēchōo̍ pɛ̍ , mɛ̄ɛ̍ Māsa̍ Nyi̍nāā Wɔ̄ɔ̍ŋnda̍ ō nda̍ vēēlū vɛ̍lɛ̄ āā , Wānā Wɔ̍ɔ̍ŋndo̍ wo̍ , mɛ̄ɛ̍ ndu̍ dɔ̍ū nu̍m dīōmndā lāŋ o̍ sōndō ni̍ . ”
40005038	Mi̍ Chi̍i̍sū hi̍a̍ū lāchī a̍ wāŋnda̍ pɛ̄ɛ̄kōo̍ . Mbo̍ dīmūl nda̍ āā , “ Lā tūēī māā na̍a̍ Chu̍ūwa̍ ma̍ pɛ̄ɛ̄kū fi̍nyāā nāā ma̍māa̍ āā , ‘ Tē wāŋndo̍ pɛ̄l chāa̍ŋ ndɔ̍ hɔ̄lte̍ŋ pɛ̍ , ndu̍ bɛ̍ɛ̍ lā pīɔ̍l ndu̍ hɔ̄lte̍ŋ . Tē wāŋndo̍ bɛ̄ŋi̍ chāa̍ŋ ndɔ̍ chīŋnde̍ pɛ̍ , ndu̍ bɛ̍ɛ̍ lā bɛ̄ŋi̍ ndu̍ chīŋnde̍ . ’
40005039	Kɛ̍ , ya̍ ya̍ , I̍ cho̍ nya̍ dīmūllo̍ māā tē wāŋndo̍ tōsa̍l nu̍m sūɛ̍i̍ wɔ̍ɔ̍ŋnde̍ pɛ̍ , mi̍ŋgūl ndu̍ māa̍ le̍ . Ndu̍yɛ̍ , tē wāŋndo̍ lɔ̄ɔ̄ nu̍m kpa᷅ŋnde̍ pɛ̍ , ma̍l ndu̍ ō lɔ̄ɔ̍ vɛ̍lɛ̄ ī pīlɛ̍ī  .
40005040	Tē wāŋndo̍ bīī se̍ī nūmndo̍ o̍ māsāa̍ lo̍ pɛ̍ le̍ mbō bīī dōmā nu̍mndo̍ o̍ nɔ̍ ba̍ā bɔ̄ɔ̍ le̍ wo̍ pɛ̍ , mɔ̍sɔ̍ŋa̍ ndu̍ kē a̍ o̍ hi̍o̍ū bɛ̍ɛ̍ ko̍ŋ ba̍ā wo̍ fa̍ū  .
40005041	Ndu̍yɛ̍ , tē so̍vɛ̄i̍nɔ̍ɔ̍ dīmi̍ pɛ̍ māā mɛ̄ɛ̍ mā chu̍a̍ wōlɔ̄ɔ̄lā ndɔ̄la̍ŋ mā li̍i̍la̍ ndu̍ a̍ la̍ŋ mī lā kūɛ̄ le̍ ti᷅ŋndo̍ ō pīlɛ̍ , kɔ̍ a̍ la̍ŋ le̍ ti᷅ŋnda̍ŋ lā tīɔ̍ɔ̍ŋ  .
40005042	Tē wāŋndo̍ hāu̍ bā pɛ̍ mbō pīɛ̍i̍ nu̍m nyɔ̄ɔ̍ , ke̍ ndu̍ . Ndu̍yɛ̍ , tē wāŋndo̍ nyūna̍ nu̍m le̍ kūo̍o̍ pɛ̍ , ke̍ ndu̍ . ”
40005043	O̍ ko̍ŋ kɔ̍ɔ̍lī , mi̍ Chi̍i̍sū pɛ̍ɛ̍kū wāŋnda̍ āā , “ Lā tūēī ma̍ dīmūl na̍a̍ Chu̍ūwa̍ fi̍nyāā nāā ma̍māa̍ āā , ‘ Lā kāāla̍ wa̍nāa̍ ka̍a̍la̍ nya̍ wa̍ , kɛ̍ , mī lā tu᷄l wānāa̍ tu̍l nya̍ lēyɛ̄ wa̍ lēyɛ̄ . ’
40005044	Kɛ̍ , ya̍ ya̍ , I̍ cho̍ nya̍ dīmūllo̍ māā lā kāāla̍ wa̍nāa̍ tu̍l nya̍ lēyɛ̄ wa̍ . Ndu̍yɛ̍ , mī lā pīɛ̍i̍ Mɛ̍lɛ̄ka̍ le̍ mbō dɔ̄ū wānāa̍ tu̍sī nya̍ nyɛ̄ pālāa̍ chōo̍ wa̍ sa̍lā  .
40005045	Lā tōsa̍ he̍ī le̍ mī lā nɔ̄ ka̍a̍ māā chūāūwāā Mɛ̄lɛ̄ka̍ , ndu̍ yɔ̍nūŋ māā fi̍nyā nyā o̍ cho̍ o̍ fo̍ndāŋ ndɔ̄ɔ̍ wo̍ ni̍ . Kāni̍ fo̍ndōle̍ , Mɛ̄lɛ̄ka̍ ndu̍ ndu̍ , ō wa̍ wa̍nā kɛ̍ndɛ̄ , o̍ wa̍ wa̍nā wɔ̍ɔ̍ŋ , nda̍ fa̍ū yɔ̄ŋgōo̍ nda̍ pāa̍le̍ŋ . Ndu̍yɛ̍ , wānāa̍ to̍sā to᷅nya̍a̍ wa̍ ni̍ , a̍ wānāa̍ to̍sā dɛ̍nɛ̍ wɔ̍ɔ̍ŋndo̍ wa̍ , mbō yɔ̄ŋgu̍ pīɔ̍ɔ̍ le̍ nda̍ kpo̍u̍  .
40005046	Tē ō wa̍ pɛ̍ māā wānāa̍ ka̍a̍la̍ nu̍m nda̍ māā nda̍ ko̍ ŋ̄ kāālā ni̍ , mɛ̄ɛ̍ Mɛ̄lɛ̄ka̍ pa̍a̍wā nu̍m le̍ ko̍ŋ te̍ . Kāni̍ fu̍u̍le̍ , kɔ̍sɔ̄ŋnda̍ bɛ̍ɛ̍ ā tōsā le̍nde̍  .
40005047	Ndu̍yɛ̍ , tē ō wa̍ pɛ̍ māā nāa̍ ndi̍a̍a̍mɔ̍ɔ̍wa̍a̍ nu̍mnda̍ chūā ko̍ni̍ ŋ̄ yāā na̍āŋa᷅ndo̍ ni̍ , mɛ̄ɛ̍ a̍ to̍sa̍ wɔ̍ nyɛ᷅ mbō hīōū chāāŋnda̍ le̍ . Kāni̍ fu̍u̍le̍ , wānāa̍ la̍a̍la̍ŋ a̍ Mɛ̄lɛ̄ka̍ le̍ wa̍ bɛ̍ɛ̍ ā tōsā ke̍ŋ  .
40005048	Le̍la̍ŋ , nya̍ nya̍ , lā wa̍ a̍ bɛ̍ndāā o̍ nɛ̄ī o̍ nɛ̄ī ni̍ŋ mɛ̄ɛ̍ Mɛ̄lɛ̄ka̍ Fi̍nyā nyā o̍ cho̍ ɛ̄chɛ̍nɛ̄ wo̍ chō ō bɛ̄ndāā o̍ nɛ̄ī o̍ nɛ̄ī ni̍ŋ yɛ̍ . ”
40006001	Mi̍ Chi̍i̍sū hi̍a̍ū lāchī a̍ pɛ̄ɛ̄kōo̍ āā , “ Sɔ̄ɔ̍ŋ nya̍ tōsā le̍ chō nya̍ chō wānāa̍ Mɛ̄lɛ̄ka̍a̍ wo̍ŋ , lā mānda̍ŋ a̍ mɛ̄ɛ̍ nya̍ tōsā mu̍ŋ yɛ̍ . Lā to̍sā mu̍ŋ le̍ hāli̍ kpe̍ŋ mī wāŋnda̍ chē nya̍ le̍ . Kāni̍ fo̍ndōle̍ , tē lā tōsa̍ mu̍ŋ le̍ hāli̍ kpe̍ŋ mī wāŋnda̍ chē pɛ̍ , mɛ̄ɛ̍ Mɛ̄lɛ̄ka̍ Fi̍nyā nyā o̍ cho̍ o̍ fo̍ndāŋ ndɔ̄ɔ̍ wo̍ , ō ke᷅ lɛ̍ nya̍ nyɛ̄ le̍ mu̍ŋ tōsāa̍ le̍  .
40006002	 “  Le̍la̍ŋ , te̍le̍ŋ o̍ te̍le̍ŋ tē a̍ wa̍ wānāā tāmbɛ̍i̍ya̍ kɛ̄ndɛ̄i̍ tōsāllo̍ pɛ̍ , to̍sā fɛ̍ɛ̍ŋ mī wāŋnda̍ kpo̍u̍ a̍ si̍na̍ mɛ̄ɛ̍ wānāā sōndō yēēlɛ̍i̍ya̍ ā tōsā yɛ̍ le̍ . Kāni̍ fo̍ndōle̍ , nda̍ nda̍ , tē ā wa̍ wānāā tāmbɛ̍i̍ya̍ kɛ̄ndɛ̄i̍ tōsāllo̍ pɛ̍ , o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍la̍ŋ ni᷄ŋ a̍ nāa̍ fāŋgāa̍ wā wa̍ , lo̍ŋ nda̍ tōsāl nda̍ kɛ̄ndɛ̄i̍ ni̍ le̍ mī wāŋnda̍ chē nda̍ mā chāndu̍ nda̍ . Mī di̍mu̍l nya̍ , wānāā wāā le̍nde̍ wa̍ , nda̍ nda̍ chīi̍ pāāwāa̍ o̍ nda̍a̍ sɔ̄lā  .
40006003	Le̍la̍ŋ , tē lā wa̍ wānāā tāmbɛ̍i̍ya̍ kɛ̄ndɛ̄i̍ tōsāllo̍ pɛ̍ , lā to̍sā mī wānā si̍na̍ le̍ . Chāa̍ŋ nu᷄m ŋ̄ hīni̍ kɔ̄llo̍ bɛ̍ɛ̍ , to̍sā mbō sīna̍ le̍  .
40006004	Tē a̍ to̍sa̍ ndi̍ pɛ̍ sɔ̍ɔ̍ sɔ̍ɔ̍ , mɛ̄ɛ̍ Mɛ̄lɛ̄ka̍ Fi̍nyā nūm o̍ si̍nā ho̍ō sɔ̄ɔ̍ŋ wāŋnda̍ tōsā o̍ sɔ̍ɔ̍ sɔ̍ɔ̍ wo̍ ni᷄ŋ ndo̍ŋ ndo̍ , ndu̍ nɔ̍lā mbō ke̍ nu̍m nyɛ̄ kɛ̄ndɛ̄ le̍ ke̍ŋ . ”
40006005	Mi̍ Chi̍i̍sū pɛ̍ɛ̍kū wāŋnda̍ āā , “ Tē lā wa̍ Mɛ̄lɛ̄ka̍ pīɛ̄īyo̍ pɛ̍ , lā to̍sā mɛ̄ɛ̍ wānāā sōndō yēēlɛ̍i̍ya̍ ā tōsā yɛ̍ le̍ . Kāni̍ fu̍u̍le̍ , nda̍ nda̍ , ā wa̍ Mɛ̄lɛ̄ka̍ pīɛ̄īyo̍ pɛ̍ , o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍la̍ŋ a̍ nāa̍ wāŋnda̍ nɔ̄lā mā chē nda̍ wa̍ , lo̍ŋ nda̍ hɛ̄nāŋ si̍si̍la̍ŋ ni̍ . Kāni̍ fo̍ndōle̍ , ā hɛ̄nāŋ mī wāŋnda̍ wa̍ nda̍ chɔ̄ɔ̍ . Mī di̍mu̍l nya̍ tōnya̍a̍ , nda̍ nda̍ chīi̍ pāāwāa̍ o̍ nda̍a̍ sɔ̄lā  .
40006006	Le̍la̍ŋ , wānā wa̍ Mɛ̄lɛ̄ka̍ pīɛ̄īyo̍ pɛ̍ , lu̍ɛ̍i̍ o̍ nūmndo̍ chi̍ɛ̍ī ni̍ŋ nu᷄m pīlɛ̍ kpe̍ mā pi̍ɛ̍i̍ Mɛ̄lɛ̄ka̍ Fi̍nyā nūm ō wāna̍ chi̍e̍e̍ cho̍ ho̍ō chɔ̄ le̍ wo̍ . Tē a̍ to̍sa̍ le̍nde̍ pɛ̍ , Mɛ̄lɛ̄ka̍ Fi̍nyā nūm o̍ si̍nā sɔ̍ɔ̍ŋ sɔ̍ɔ̍ sɔ̍ɔ̍ wo̍ŋ ndo̍ ō ke̍ nu̍m nyɛ̄ kɛ̄ndɛ̄ le̍ ko̍ŋ  .
40006007	 “  Tē lā wa̍ Mɛ̄lɛ̄ka̍ pīɛ̄īyo̍ pɛ̍ , lā di̍mī dīōmnda̍ŋ le̍ dīmīo̍o̍ le̍ŋ , mɛ̄ɛ̍ wānāa̍ cho̍ a̍ Chu̍ū le̍ wa̍ ā tōsā yɛ̍ le̍ . Kāni̍ fo̍ndōle̍ , nda̍ nda̍ yīya̍ŋ māā tē ā sōō pɛ̍ di̍ōmnda̍ŋ ta̍u̍ ta̍u̍ o̍ pīɛ̄īle̍ŋ ni᷄ŋ , mɛ̄ɛ̍ Mɛ̄lɛ̄ka̍ mūli̍ pīɛ̄īlē ndāle̍ŋ le̍ ko̍ŋ  .
40006008	Le̍la̍ŋ , lā chu̍ā ka̍ā ndāa̍ le̍ . Mɛ̄lɛ̄ka̍ Fi̍nyā nyā ndu̍ si̍nā nyɛ᷅ o̍ nyɛ̄ nya̍ hāu̍ bā le̍ ndu̍ lɔ̍ɔ̍pa̍ bɛ̍ɛ̍ nya̍ nyūnā ndu̍  .
40006009	Tē lā wa̍ Mɛ̄lɛ̄ka̍ pīɛ̄īyo̍ pɛ̍ , lā dīmi̍ nu̍a̍ā āā , ‘ Mɛ̄lɛ̄ka̍ Fi̍nyā nāa̍ , nu᷄m cho̍ ho̍ō ɛ̄chɛ̍nɛ̄ wo̍ , ŋ̄ chō nu̍m pīɛ̄īyo̍ māā wāŋnda̍ ā ke̍ nu̍m bɛ̄ɛ̄le̍ŋ māā nūm kpe̍e̍kpe̍i̍ cho̍ Mɛ̄lɛ̄ka̍ ni̍  .
40006010	Wa̍ ni̍ko̍ ma̍sāa̍ ŋ̄wāŋndā chīe̍e̍ cho̍o̍ kpo̍u̍ . To̍sa̍ a̍ sa̍bū māā wāŋnda̍ kpo̍u̍ o̍ chi̍e̍ēŋndo̍ chōo̍ ā tōsa̍ nyɛ᷅ ŋ̄ hɛ̄na̍ŋ ndo̍ , mɛ̄ɛ̍ nyɛ̄ ŋ̄ hɛ̄na̍ŋ ndo̍ ō tōsa̍ŋ ɛ̄chɛ̍nɛ̄ yɛ̍  .
40006011	To̍sa̍ a̍ sa̍bū mī ŋ̄ sɔ̄la̍ nyɛ̄ dīāā na̍a̍ ŋ̄ dīā pa̍a̍le̍ hāūle᷅ŋ ndo̍  .
40006012	Ma̍l na̍a̍ le̍ yɔ̄ŋndā wɔ̄ɔ̍ŋndā na̍a̍ ŋ̄ tōsa̍ la̍ŋ , mɛ̄ɛ̍ na̍a̍ ŋ̄ māl wānāa̍ to̍sāl na̍a̍ ŋ̄ wɔ̄ɔ̍ŋndo̍ŋ nda̍ yɛ̍  .
40006013	To̍sa̍ a̍ sa̍bū tɔ̄ɔ̄nda᷄ŋ ka̍lā ko̍māl na̍a̍ mī ŋ̄ tōsa̍ yɔ̄ŋ wɔ̄ɔ̍ŋndo̍ le̍ . Ma̍nda̍ na̍a̍ yɔ̄ŋi̍ Māsa̍ Nyi̍nāā Wɔ̄ɔ̍ŋnda̍ ō tīu̍ na̍a̍ bā . ’ ”
40006014	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Tē lā ma᷄l wāŋnda̍ le̍ sɔ̄ɔ̍ŋ wɔ̍ɔ̍ŋ nda̍ tōsa̍l nya̍ wo̍ŋ pɛ̍ , Mɛ̄lɛ̄ka̍ Fi̍nyā nyā o̍ cho̍ o̍ fo̍ndāŋ ndɔ̄ɔ̍ wo̍ , ndu̍ bɛ̍ɛ̍ ō ma᷄l nya̍ le̍ yɔ̄ŋndā wɔ̄ɔ̍ŋndā nya̍ tōsa̍ la̍ŋ  .
40006015	Kɛ̍ ndu̍yɛ̍ , tē lā kɛ̄ɛ̍ le̍ wāŋnda̍ mālɔ̄ɔ̄ le̍ sɔ̄ɔ̍ŋ wɔ̍ɔ̍ŋ nda̍ tōsa̍l nya̍ wo̍ŋ pɛ̍ , mɛ̄ɛ̍ Mɛ̄lɛ̄ka̍ Fi̍nyā nyā bɛ̍ɛ̍ ō me᷅l nya̍ le̍ yɔ̄ŋndā wɔ̄ɔ̍ŋndā nya̍ tōsa̍ la̍ŋ kpo̍so̍ŋ te̍ . ”
40006016	 “  Tē lā wa̍ o̍ su᷅mndo̍ ni᷄ŋ pɛ̍ , lā yi̍ī hɔ̄lla̍ mɛ̄ɛ̍ wānāā sōndōlā yēēlɛ̍i̍ya̍ ā tōsā yɛ̍ le̍ . Kāni̍ fo̍ndōle̍ , nda̍ nda̍ , tē ā wa̍ o̍ su᷅mndo̍ ni᷄ŋ pɛ̍ , ā bīī ā tōsa̍ hɔ̄lla̍ mɛ̄ɛ̍ nyɛ̄ wā wānā nɛ̍ī le̍ hāli̍ kpe̍ŋ mī wāŋnda̍ sīna̍ māā ā chō o̍ su᷅mndo̍ ni᷄ŋ . Mī di̍mu̍l nya̍ tōnya̍a̍ , wānāa̍ to̍sā le̍nde̍ wa̍ , nda̍ chīi̍ pāāwāa̍ o̍ nda̍a̍ sɔ̄lā  .
40006017	Kɛ̍ nya̍ nya̍ , tē lā wa̍ o̍ su᷅mndo̍ ni᷄ŋ pɛ̍ , lā pūlu̍ hɔ᷅lla̍ fo̍ mī lā sāāndi̍a̍a̍ yīīŋnde̍ nyɛ̄ kɛ̄ndɛ̍ī  .
40006018	O̍ ko̍ŋ , wānā o̍ wānā che᷅le̍ŋ si̍nā māā lā chō o̍ su᷅m ni᷄ŋ te̍ , mɛ̄ɛ̍ Mɛ̄lɛ̄ka̍ Fi̍nyā nyā ō wānā o̍ wānā cho̍ ho̍ō chɔ̄ le̍ wo̍ . Tē lā tōsa̍ le̍nde̍ pɛ̍ , mɛ̄ɛ̍ Mɛ̄lɛ̄ka̍ Fi̍nyā nyā o̍ si̍nā ho̍ō sɔ̄ɔ̍ŋ wāŋnda̍ to̍sā o̍ sɔ̍ɔ̍ sɔ̍ɔ̍ wo̍ ni᷄ŋ ndo̍ŋ ndo̍ , ndu̍ nɔ̍lā mbō ke̍ nya̍ nyɛ̄ kɛ̄ndɛ̄ kɛ̍ndɛ̄ . ”
40006019	Mi̍ Chi̍i̍sū pɛ̍ɛ̍kū wāŋnda̍ āā , “ Lā chu̍u̍ŋgīāā nyɛ̄m sūla᷄ŋ chi̍e̍ēŋ na̍nu᷄ŋ te̍ . Kāni̍ fo̍ndōle̍ , nyɛ̄m sūla᷄ŋ chi̍e̍ēŋ na̍nu᷄ŋ , mu̍ŋ mu̍ŋ mī ŋ̄ sɔ̄wa̍ , ndu̍yɛ̍ , kāāŋgūa̍a̍ nɔ̄lā mā tɛ̄ɛ̄mbu̍u̍ mu̍ŋ . O̍ ko̍ŋ kɔ̍ɔ̍lī , vīīya̍ nɔ̄lā mā pɛ̄l chīɛ̄īyo̍ mā lūɛ̄ī mā chīīmbu̍u̍  .
40006020	Nyɛ̄m sūla᷄ŋ ɛ̄chɛ̍nɛ̄ , mu̍ŋ nya̍ chūūŋgi̍a̍a̍ ni̍ . Kāni̍ , lo̍ŋ ndu̍ ndu̍ , nyɛ̄m nūmndo̍ŋ ŋ̄ sɔ̍wā le̍ , kāāŋgūāā tɛ̍ɛ̍mbūū le̍ , ndu̍yɛ̍ , vīyāā lu̍e̍ī mā chīīmbu̍u̍ le̍  .
40006021	Nāa̍ wāŋndo̍ kɛ̄sī nyɛ᷅m ndɔ᷄ŋ ba̍ā kāla᷄ŋ nda̍ , lo̍ŋ ko̍ni̍ kɔ̄l ndɔ̄ɔ̍ wā ni̍ . ”
40006022	 “  Hɔ̄ltā ŋ̄ nɔ̄ la̍ŋ lā chō māchūāā la̍mbūi̍yo̍ le̍ dīāllūŋ nūmndo̍ŋ . Le̍la̍ŋ , tē hɔ̄ltā nūmnda̍ŋ lā chō nyɛ̄ kɛ̄ndɛ̍ī pɛ̍ , ŋ̄ tēŋgāā wa̍ke̍e̍ dīāllūŋ nūmndo̍ŋ kpo̍u̍ ŋ̄ wa᷅ le̍ni̍ŋ a̍ nyɛ̄ wa̍wo̍ŋndo̍ ni̍  .
40006023	Kɛ̍ , tē hɔ̄ltā nūmnda̍ŋ lā cho̍ la̍ kɛ̍ndɛ̄ le̍ , dīāllūŋ nūmndo̍ŋ fa̍ū o̍ nyūmnda̍ŋ ni᷄ŋ kpi᷅ŋgbi̍ ŋ̍ wa᷅ ni̍ . Ndu̍yɛ̍ , tē ō wa̍ pɛ̍ māā nyɛ̄ wa̍wo̍ŋ nɔ̍ le̍ wāa̍ o̍ dīāllūŋ nūmndo̍ŋ ni᷄ŋ ndo̍ mbō sīmnu᷄ŋ ma̍nyu̍m pɛ̍ , mɛ̄ɛ̍ nyūmmā kāla᷄ŋ mā wā bɔ̍ɔ̍ kpi᷅ŋgbi̍ bɛ̍ndū . ”
40006024	 “  Bu̍ɛ̍ī o̍ bu̍ɛ̍ī cho̍ mbō wa̍ le̍ ma̍sāā ŋīɔ̍ɔ̍ŋ te̍ . Kāni̍ fu̍u̍le̍ , tē ho̍ō o̍ ka̍a̍la̍ ni̍ , ō tu᷄l ō pīlɔ̍ɔ̄ lēyɛ̄ . Tē ho̍ō o̍ di̍i̍ku̍ŋ ni̍ , ō di̍i̍kūŋ o̍ pi᷅lɔ̍ɔ̄ le̍ . Le̍la̍ŋ , wānā le̍ndūŋ kɔ̍l o̍ nyɛ̄ sɔ̄lāa̍ , mā nɔ̍la̍ Mɛ̄lɛ̄ka̍ sāāŋgīāl te̍  .
40006025	 “  Le̍la̍ŋ mī di̍mu̍l nya̍ , lā bu̍u̍la᷄ŋ le̍ nyɛ̄ nya̍ dīā wo̍ a̍ nyɛ̄ nya̍ kōl mī lā wa̍ yōōmū wo̍ le̍ . Ndu̍yɛ̍ , lā bu̍u̍la᷄ŋ le̍ nyɛ̄ nya̍ wōūnūŋ ndo̍ le̍ . Kāni̍ , yōōmū nya̍ nɔ̄ wo̍ , ndu̍ hi̍o̍ū a̍ nyɛ̄ dīa̍a̍ . Ndu̍yɛ̍ , dīāllūŋ nya᷄ŋ mu̍ŋ hi̍o̍ū a̍ nyɛ̄ chūɛ̄ɛ̄na᷄ŋndo̍  .
40006026	Lā yīya̍ŋ ndɔ̍ a̍ yōūwa̍ o̍kɔ̄ɔ̄ . Yōūwa̍ to̍sā ŋ̍chi̍ɛ̍ɛ̍ le̍ , kɛ̄lɛ̄ŋgāā mā nɔ̄ īchīɛ̄ɛ̄ le̍ kōūwɔ̄ɔ̄ . Ā do̍ū nyɛ̍ dīāā o̍ ko̍nda̍ le̍ . Kɛ̍ ndu̍yɛ̍ , o̍ ko̍ŋ ni̍ŋ kpo̍u̍ , mī Mɛ̄lɛ̄ka̍ Fi̍nyā nyā o̍ ke̍ nda̍ nyɛ̄ nda̍ dīā wo̍ . Lā hīu̍ yo̍ūwa̍ po̍lo̍ŋ te̍ ? Nya̍ hi̍o̍ū po̍lo̍ŋ  .
40006027	Ndu̍yɛ̍ , ā yɔ᷄ŋ bɛ̍ɛ̍ mī lā būūla̍ŋ le̍ mu᷅ŋ kpo̍u̍ , lā nɔ̄lā pa̍ mī lā chɔ̄ɔ̄lu̍ yōōmūlā nyāla̍ŋ bɛ̄ndī le̍ pāa̍le̍ŋ lē pīlɛ̍ bɛ̍ɛ̍ kpe̍ ? Lā nɔ̍lā le̍  .
40006028	 “  Ɔ̍ɔ̄ le̍ sa̍bū nya̍ būūlāŋ le̍ nyɛ̄ chūɛ̄ɛ̄na᷄ŋndo̍ wo̍ ? Lā yīya̍ŋ ndɔ̍ a̍ pɔ̄mbīa̍ŋ yōndōo̍ ni᷄ŋ mɛ̄ɛ̍ ma̍ na̍ŋ yɛ̍ . Mā sa̍a̍ŋgīāā mɛ̄ɛ̍ wāŋndā chīe̍e̍ya̍ sāāŋgīāā yɛ̍ le̍ . Ndu̍yɛ̍ , mā to̍o̍sīāā la̍nyɛ̍ le̍ . Kɛ̍ , o̍ ko̍ŋ ni̍ŋ kpo̍u̍ , lā to̍fa̍ wɔ̍ mɛ̄ɛ̍ ma̍ na̍ŋ yɛ̍  .
40006029	Mī di̍mu̍l nya̍ , mi̍ chē bɛ̍ɛ̍ mi̍ Māsāa̍ Sɔ̍lɔ̍mɔ̄ŋ ndu̍ o̍o̍ su᷅l sūllo̍ pi̍la̍ , kɛ̍ , ndu̍ o̍o̍ nɔ̍ nyɛ̍ chūɛ̄ɛ̄na᷄ŋndo̍ mbō fūūlu̍u̍ nāŋɔ̄ɔ̍ mɛ̄ɛ̍ pɔ̄mbīa̍ŋ mā chō yɛ̍ le̍  .
40006030	Lā tōfa̍ wɔ̍ mɛ̄ɛ̍ Mɛ̄lɛ̄ka̍ nɛ̄ŋi̍ bīl fo̍ndōo̍ ho̍ō yɛ̍ . Mī bīllo̍ ho̍ō wa̍ yōōmū māā hāū . Kɛ̍ , dīi̍māndɔ̄ɔ̍ ā lōm ndu̍ o̍ yīŋ . O̍ ko̍ŋ ni̍ŋ kpo̍u̍ , mī Mɛ̄lɛ̄ka̍ nɛ̄ŋi̍ ndu̍ nu̍a̍ā kpɛ̍ . Nāa̍ o̍ to̍sa̍ wɔ̄ a̍ bīllo̍ le̍nde̍ , ō nɔ̄lā kpe̍e̍kpe̍i̍ mbō ke̍ nya̍ nyɛ̄ chūɛ̄ɛ̄na᷄ŋndo̍ . Lā nɔ̍ la̍a̍la᷄ŋ bɔ̍ɔ̍ le̍ ma᷅ . ”
40006031	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Le̍la̍ŋ , lā wa᷅ o̍ kɔ̄l lānda᷄ŋ ni̍ŋ le̍ nyɛ̄ nya̍ dīā wo̍ , a̍ nyɛ̄ nya̍ kōl lo̍ , a̍ nyɛ̄ nya̍ wōūnūŋ ndo̍ le̍ . Lā wa᷅ o̍ kɔ̄l lānda᷄ŋ ni̍ŋ le̍ nyɛ̄m mu᷅ŋ te̍  .
40006032	Kāni̍ fu̍u̍le̍ , le̍ nyɔ̄ɔ̍ŋ mu᷅ŋ ko̍ni̍ wānāa̍ la̍a̍la̍ŋ te̍ wa̍ ā lāndu̍ŋ kɔ̍l ni̍ . Kɛ̍ , nya̍ nya̍ , lā nɔ̍ mī lā wa̍ o̍ kɔ̄l lānda᷄ŋ ni̍ŋ le̍ mu̍ŋ te̍ . Kāni̍ fo̍ndōle̍ , Mɛ̄lɛ̄ka̍ fi̍nyā nyā ndu̍ si̍nā māā lā nɔ̄ le̍ nyɔ̄ɔ̍ŋ mu᷅ŋ sɔ̄lāa̍  .
40006033	Lā lāndu̍ŋ ndɔ̍ fɛ̍lɛ̍ŋ kɔ̍l le̍ mī Mɛ̄lɛ̄ka̍ wa̍ nya̍ chōo̍ ma̍sāa̍ mbō hīōū a̍ nyɛ̄ o̍ nyɛ̄ chēle̍ŋ . Ndu̍yɛ̍ , mī lā lāndu̍ŋ kɔ̍l le̍ mī lā tōsa̍ nyɛ̄ Mɛ̄lɛ̄ka̍ hɛ̄na̍ŋ nya̍ le̍ tōsāa̍ wo̍ . O̍ ko̍ŋ kɔ̍ɔ̍lī , nyɔ̄ɔ̍ŋ ŋ̄ tɔ̄ɔ̍ŋ bɛ̍ɛ̍ fa̍ū Mɛ̄lɛ̄ka̍ nɔ̄lā mbō ke̍ nya̍  .
40006034	Le̍la̍ŋ , lā la̍ndu᷄ŋ kɔ̍l le̍ sīɔ̄dīi̍ le̍ . Sɔ̄ɔ̍ŋ kɔ̄l lānda᷄ŋndo̍ŋ le̍ sīɔ̄dīi̍ ŋ̄ chō ta̍u̍ . Kɛ̍ , mu̍ŋ mu̍ŋ , ŋ̍ wa̍ le̍ sīɔ̄dīi̍ . Lā ha̍ndū sɔ̄ɔ̍ŋ kɔ̄l lānda᷄ŋ cho̍ le̍ sīɔ̄dīi̍ yo̍ŋ o̍ mu᷅ŋ hāū cho̍o̍ le̍ . ”
40007001	Mi̍ Chi̍i̍sū si̍lā āā , “ Wānā o̍ wānā lā ki̍lūl wānā i̍ya᷅ma̍ le̍ . Ko̍ŋ to̍sā ni̍ , Mɛ̄lɛ̄ka̍ ki̍lūl nya̍ īyāma̍ le̍  .
40007002	Kāni̍ fo̍ndōle̍ , mɛ̄ɛ̍ nya̍ kīlūl chāāŋnda̍ yāma̍ŋ yɛ̍ , le̍nde̍ ko̍ni̍ Mɛ̄lɛ̄ka̍ kīlūl nya̍ yāmɛ̍i̍ ni̍ . Ndu̍yɛ̍ , dīōmndā nya̍ dīmī o̍ wāŋndo̍ yāmɛ̍i̍ kīlūllo̍ ni᷄ŋ nda̍ŋ , a̍ la̍ŋ ko̍ni̍ Mɛ̄lɛ̄ka̍ chō nya̍ yāmɛ̍i̍ kīlūl ni̍  .
40007003	Vɛ᷅ mā bu̍u̍lāŋ a̍ bīlte̍ŋ chāa̍ŋ nu᷄m o̍ lēhɔ̄l , kɛ̍ ndu̍yɛ̍ , a̍ bu̍u̍lāŋ a̍ yɔ̄m bɛ̄ndu̍ cho̍ nūm pi̍la̍ o̍ lēhɔ̄l lo̍ le̍ ?
40007004	Kɛ̄lɛ̄ŋgāā le̍ , vɛ̄ɛ̍nɛ̍ ŋ̄ lōōkū yɛ̍ chāa̍ŋ nu᷄m dīmūl āā , ‘ Hu̍ŋ I̍ hu᷅l nu̍m bīlte̍ŋ o̍ lēhɔ̄l ’ nūm pi̍la̍ nɔ̍ pɛ̍ yɔ᷅m bɛ̄ndōo̍ o̍ lēhɔ̄l ?
40007005	Ā chō wāna̍ sōndō yēēlɛ̍i̍ bɛ̍ndū . So̍li̍ wɔ̍ fɛ̍lɛ̍ŋ yɔ᷅m bɛ̄ndu̍ cho̍ nūm pi̍la̍ o̍ lēhɔ̄l lo̍ . O̍ ko̍ŋ , ā nɔ̄lā mā so̍li̍ bīlte̍ŋ chāa̍ŋ nu᷄m o̍ lēhɔ̄l , kāni̍ fo̍ndōle̍ , ā wā ni᷅ŋ chɔ̄ɔ̍ nyɛ̄ kɛ̄ndɛ̄ wa̍la̍ŋ . ”
40007006	Mi̍ Chi̍i̍sū si̍lā vɛ̄lɛ̄ o̍ lētāle̍ ni᷄ŋ āā , “ Lā ke᷅ tūŋnda̍ nyɛ᷄m cho̍ le̍ wa̍li̍ Mɛ̄lɛ̄ka̍a̍ wo̍ŋ te̍ . Tē lā ke̍ nda̍ pɛ̍ , o̍ ko̍ŋ kɔ̍ɔ̍lī , ā mūlu̍lu̍ŋ nya̍ . Ndu̍yɛ̍ , lā ke᷅ pēūwa̍ nyɛ̄m nyāŋ kɛ̍ndɛ̄ kɛ̍ndɔ᷄ŋ te̍ . Tē lā ke̍ nda̍ mu̍ŋ pɛ̍ , nīɔ̄ūwo̍ ko̍ni̍ nda̍ nīɔ̄ū mu̍ŋ ni̍ . ”
40007007	 “  Lā nyūna̍ Mɛ̍lɛ̄ka̍ dīōm le̍ nyɛ̄ nya̍ hāu̍ bā wo̍ . Ō nɔ̄lā mbō ke̍ nya̍ ndu̍ . Ndu̍yɛ̍ , lā nūūwa̍ , lā chō sɔ̄lā . Lā kūndu̍ di̍o̍o̍ , Mɛ̄lɛ̄ka̍ nɔ̄lā mbō kūmbu̍l nya̍  .
40007008	Kāni̍ fo̍ndōle̍ , wānā o̍ wānā tē a̍ nyu̍na̍ Mɛ̄lɛ̄ka̍ dīōm le̍ nyɛ̄ ŋ̄ hāu̍ bā wo̍ pɛ̍ , ō nɔ̄lā mbō ke̍ nu̍m ndu̍ . Wānā o̍ wānā a̍ nu̍u̍va̍ pɛ̍ , a̍ sɔ̍la̍ . Ndu̍yɛ̍ , wāna̍ ku̍ndū dīo̍o̍ pɛ̍ , Mɛ̄lɛ̄ka̍ kūmbu̍l nu̍m  .
40007009	Nya̍ cho̍ fi̍nyāa̍ mi̍ lā nɔ̄ chūāūwa̍ wa̍ ki̍nɛ̍i̍ , ɔ̍ɔ̄ wāna̍ cho̍ nya̍ tɛ̄ɛ̄ŋ , tē po̍ ndɔ̄ɔ̍ ō pīɛ̍i̍ ndu̍ bēe̍dīi̍yo̍ pɛ̍ , ō ke̍ ndu̍ pōūwo̍ wo̍ ?
40007010	Kɛ̄lɛ̄ŋgāā ɔ̍ɔ̄ wāna̍ cho̍ nya̍ tɛ̄ɛ̄ŋ , tē po̍ ndɔ̄ɔ̍ pīɛ̍i̍ ndu̍ sūūwo̍ pɛ̍ , ō ke̍ ndu̍ kɛ̄ūwo̍ wo̍ ? Wānā bɛ̍ɛ̍  .
40007011	Nāa̍ nya̍ wānāā yɔ̄ŋ wɔ̄ɔ̍ŋnda̍ sīna̍ wɔ̄ le̍ chūāūwāā nyāa̍ nyɛ̄m kɛ̄ndɔ᷄ŋ kīo̍o̍ , lā ke᷅ nda̍ ŋ̄ wɔ̄ɔ̍ŋndo̍ŋ te̍ , Mɛ̄lɛ̄ka̍ Fi̍nyā nyā o̍ cho̍ chōo̍ cho̍o̍ wo̍ yɛ̄ ? Kīo̍o̍ o̍ ke᷅ wānāa̍ pi̍ɛ̍ī ndu̍ wa̍ nyɛ̄m kɛ̄ndɔ᷄ŋ ni̍  .
40007012	 “  Ka̍ā ŋ̄ hɛ̄nāŋ māā chāa̍ŋ nūm to̍sa̍l nu̍m ndo̍ , nūm bɛ̍ɛ̍ to̍sa̍l chāāŋnda̍ ka̍ā kōŋ . Kāni̍ fo̍ndōle̍ , sāwāla̍ Mɛ̄lɛ̄ka̍ ke̍ Mūu̍sē la̍ŋ nyɛ̄ la̍ di̍mi̍ wo̍ , a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā pɛ̄ɛ̄ku̍ wāŋnda̍ wo̍ , tɛ̄ɛ̄sīāā ndɔ̄ɔ̍ cho̍ ko̍ŋ ni̍ . ”
40007013	Mi̍ Chi̍i̍sū hi̍a̍ū lāchī a̍ pɛ̄ɛ̄kōo̍ āā , “ Lā kēēku̍ o̍ dīō sɔ̍ɔ̍kɛ̍nyɛ̍ɛ̍ wo̍ . Kāni̍ fo̍ndōle̍ , dīo̍o̍ le̍ lūɛ̄īyɔ̄ɔ̍ o̍ fo̍ndāŋ nyɛ̄ pālāa̍ nāa̍ Mɛ̄lɛ̄ka̍ dūāū wa̍nāā yɔ̄ŋ wɔ̄ɔ̍ŋnda̍ wa̍ , ndu̍ ndu̍ ō tūāŋgāā o̍ cho̍ ni̍ . Ndu̍yɛ̍ , nɛ̄īyo̍ le̍ kɔ̄la̍ŋ lo̍ŋ , ndu̍ ndu̍ bɛ̍ɛ̍ŋ bɛ̍ɛ̍ŋ o̍ cho̍ le̍ kɔ̄la̍ŋ ni̍ . Ndu̍yɛ̍ , wānāa̍ cho̍ kɔ̄la̍ŋ a̍ nɛ̄ī ko̍ŋ nda̍ , ā chō bɔ̄ɔ̍ fa̍ŋgā  .
40007014	Kɛ̍ , dīo̍o̍ le̍ lūɛ̄īyɔ̄ɔ̍ o̍ yōōmū kpe̍e̍kpe̍i̍yo̍ ni᷄ŋ , ndu̍ sɔ̍ɔ̍kɛ̍nyɛ̍ɛ̍ bɛ̍ndū o̍ cho̍ ni̍ . Ndu̍yɛ̍ nɛ̄i̍ ku̍ɛ̄ lo̍ŋ ndo̍ , ō kēndū lākɔ̄ bɔ̄ɔ̍ . Ndu̍yɛ̍ , wānāa̍ ku̍ā lo̍ŋ nda̍ , ā cho̍ a̍ bɔ̍ɔ̍ le̍ . ”
40007015	 “  Wānāā lāchōōwāa̍ a̍ ba̍lū di̍mīo̍o̍ māā wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍ , kɛ̍ ndu̍yɛ̍ , ā cho̍ yɛ̍ wānāā wāā le̍nde̍ le̍ wa̍ , lā mānda̍ŋ a̍ nda̍ . Tē ā kōma̍l nya̍ pɛ̍ ā bīī ā mɔ̄ɔ̄vi̍a̍a̍ yɛ̍mbɔ᷄ŋ , ā chɔ᷄m o̍ hɔ̄lla̍ māā wānāā kɛ̄ndɛ̄ . Kɛ̍ ndu̍yɛ̍ , mɛ̄ɛ̍ vīsīāā bīyāa̍ lūɛ̄ī nu̍a̍ā sāā ku̍ndāa̍ tɛ̄ɛ̄ŋ yɛ̍ , le̍nde̍ nda̍ chō o̍ kɔ̄lta̍ŋ ni᷄ŋ ni̍  .
40007016	O̍ kēlālā ndāla̍ŋ nya̍ lōōkū ni̍ŋ nda̍ pɛ̄ŋgu̍ si̍nā ni̍ . Yɔ̄m ŋ̄yɔ̄ɔ̍ ō ku᷅m kīle̍pīi̍ya̍ŋ te̍ . Le̍nde̍ ko̍ni̍ , yɔ̄m ŋ̄yɔ̄ɔ̍ ō ku᷅m fi̍kīi̍ya̍ŋ te̍  .
40007017	Yɔ᷄m cho̍ yɔ̄m kɛ̄ndɔ̄ɔ̍ wo̍ , ndu̍ ku̍ām ko̍mɔ̄ɔ̄ kɛ̄ndɔ̄ɔ̍ ni̍ . Ndu̍yɛ̍ , yɔ᷄m cho̍ yɔ᷅m kɛ̄ndɛ̄ le̍ wo̍ , ndu̍ ku̍ām ko̍mɔ̄ɔ̄ wɔ̄ɔ̍ŋndo̍ ni̍  .
40007018	Yɔ᷄m cho̍ yɔ̄m kɛ̄ndɔ̄ɔ̍ wo̍ , ō ku᷅m ko̍mɔ̄ɔ̄ wɔ̄ɔ̍ŋ te̍ . Ndu̍yɛ̍ vɛ̄lɛ̄ , yɔ᷄m cho̍ yɔ᷅m kɛ̄ndɛ̄ le̍ wo̍ , ō ku᷅m ko̍mɔ̄ɔ̄ kɛ̄ndɛ̄ le̍  .
40007019	Ndu̍yɛ̍ , yɔ̄m o̍ yɔ᷄m ku̍m yɛ̍ kōmɔ̄ɔ̄ kɛ̄ndɛ̄ le̍ , mɛ̄ɛ̍ ā chō ndu̍ kīo̍ŋ mā dɔ̄ū ndu̍ o̍ yīŋ  .
40007020	Le̍la̍ŋ , o̍ kēlālā ndāla̍ŋ nya̍ lōōkū wānāā lāchōōwāa̍ ha̍ā pɛ̄ŋgu̍ si̍nā ni̍ . ”
40007021	Mi̍ Chi̍i̍sū di̍mī āā , “ Wānāa̍ cho̍ ha̍ā dīmīo̍o̍ te̍le̍ŋ o̍ te̍le̍ŋ āā , ‘ Nu᷄m cho̍ Ma̍sānɔ̄ nūu̍ ni̍ , nu᷄m cho̍ Ma̍sānɔ̄ nūu̍ ni̍ , ’ ō cho̍ nda̍ fa̍ū le̍ a̍ ku̍ā ni̍ŋ o̍ māsāle̍ Mɛ̄lɛ̄ka̍le̍ŋ ni᷄ŋ te̍ . Fi̍nyā nūu̍ o̍ cho̍ ɛ̄chɛ̍nɛ̄ wo̍ , wānāa̍ to̍sā nyɛ᷅ o̍ hɛ̍na̍ŋ ndo̍ wa̍ , nda̍ ko̍ni̍ ku̍ā ni̍ŋ lo̍ŋ ni̍  .
40007022	Ndu̍yɛ̍ , tē pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋndā chīe̍e̍ya̍ le̍ŋ lē fūūlu̍u̍ pɛ̍ , wāŋnda̍ ta̍u̍ a̍ di̍mūl la̍ ni̍ŋ āā , ‘ Māsānɔ̄ɔ̍ , na̍a̍ ŋ̍ wa̍ wāŋnda̍ sūɛ̍i̍ Mɛ̄lɛ̄kɛ̍i̍ dīmūllo̍ a̍ kpāāyā nu̍mndo̍ ni̍ . Ndu̍yɛ̍ , ŋ̄ wa̍ dīōlā nūm nda̍ŋ pīɔ̄lɔ̄ɔ̍ o̍ nyi̍nāā wɔ̄ɔ̍ŋnda̍ tōūwɔ̄ɔ̍ ni᷄ŋ , a̍ wa̍lta̍ kɔ̄ndɔ̄fi̍ltā ka̍ ka̍ to̍sāa̍ . ’
40007023	Ndu̍yɛ̍ , mī I̍ lo̍ o̍ ko̍ŋ mī di̍mu̍l nda̍ kpe̍nde̍ke̍le̍ a̍a̍ , ‘ Lā cho̍ bu̍ɛ̍i̍yāā nī kpo̍so̍ŋ te̍ . Lā fāŋa̍ŋ ya̍ na̍nu᷄ŋ . Lā chō wānāā kɔ̄l vēsɛ̍i̍ya̍a̍ bɛ̍ndū . ’ ”
40007024	 “  Dīōmndā nīla̍ŋ nda᷅ŋ , wāna̍ tu̍e̍ī la̍ŋ pɛ̍ , o̍ ko̍ŋ kɔ̍ɔ̍lī , mbō tōsa̍ nyɛ̄ la̍ di̍mi̍ wo̍ pɛ̍ , mɛ̄ɛ̍ ō chō māchūāā māā wāna̍ kɔ̄l kālu̍ pi᷅lɛ̍ o̍ ta̍ŋgu̍l chīɛ̄ī ndɔ̄ɔ̍ o̍ lɛ̄ŋndē wɔ̄sɔ̄kɔ̍le̍ŋ chōo̍ wo̍  .
40007025	Mɛ̄ɛ̍ o̍ chi̍i̍ ndu̍ tāŋgūl , mi̍ pīɔ̄ɔ̄ bɛ̄ndōo̍ tūāl . O̍ ko̍ŋ kɔ̍ɔ̍lī , mi̍ mɛ̄ŋnda̍ŋ mā hūŋ hūnɔ̄ɔ̍ pi̍la̍ . Mi̍ hūēīye̍ hūāŋ hɔ̄ŋndo̍ pi̍la̍ . Mi̍ ī kūāŋ chīɛ̄īyo̍ ho̍ō kpe̍e̍kpe̍i̍ . Kɛ̍ , ō kōmba̍ le̍ , kāni̍ fu̍u̍le̍ , ō tāŋgu̍l ndu̍ o̍ lɛ̄ŋndē wɔ̄sɔ̄kɔ̍le̍ŋ chōo̍  .
40007026	 “  Kɛ̍ , dīōmndā nīla̍ŋ nda᷅ŋ , wāna̍ tu̍e̍ī lāŋ pɛ̍ , kɛ̍ ndu̍yɛ̍ , mbō tōsa̍ nyɛ᷅ la̍ di̍mi̍ wo̍ le̍ , mɛ̄ɛ̍ ō chō māchūāā māā dīɔ̄mndo̍ o̍ ta̍ŋgu̍l chīɛ̄ī ndɔ̄ɔ̍ o̍ si̍o̍ōŋnde̍ chōo̍ wo̍  .
40007027	Mɛ̄ɛ̍ o̍ ta̍ŋgu̍l , mi̍ pīɔ̄ɔ̄ bɛ̄ndōo̍ tūāl . O̍ ko̍ŋ kɔ̍ɔ̍lī , mi̍ mɛ̄ŋnda̍ŋ mā hūŋ hūnɔ̄ɔ̍ pi̍la̍ . Mi̍ hūēīye̍ ī hūāŋ hɔ̄ŋndo̍ pi̍la̍ . Mi̍ ī kūāŋ chīɛ̄īyo̍ ho̍ō kpe̍e̍kpe̍i̍ . Mi̍ chīɛ̄ī kālāa̍ kōmbā wɔ̍lɔ̄wɔ̄lɔ̄ . O̍ ko̍ŋ kɔ̍ɔ̍lī , mi̍ nyɛ̄ o̍ nyɛ̄ tāmbū fa̍u̍ . ”
40007028	Mɛ̄ɛ̍ Chi̍i̍sū chi̍i̍ sɔ̄ɔ̍ŋ mu᷅ŋ dīmī , mi̍ kɔ̄ndɔ̄fi̍llo̍ bīī fāŋgāa̍ kpo̍u̍ a̍ mɛ̄ɛ̍ Chi̍i̍sū pɛ̍ɛ̍kū wa᷅ŋnda̍ yɛ̍  .
40007029	Kāni̍ fo̍ndōle̍ , ndu̍ ndu̍ , pɛ̄ɛ̄kū ndɔ̄ɔ̍ ō ve̍ mɛ̄ɛ̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā pɛ̄ɛ̄kū wa᷅ŋnda̍ yɛ̍ le̍ . Ndu̍ ndu̍ , pɛ̄ɛ̄kū ndɔ̄ɔ̍ ō wa̍ māwāā māā wāna̍ kpāāyā bɛ̍ndū  .
40008001	Mɛ̄ɛ̍ Chi̍i̍sū fa̍ŋa̍ŋ o̍ pēmbēi̍ chōo̍ mbo̍ tūāl , mi̍ fāŋgā bɛ̍ndōo̍ tūāl ndu̍ kɔ̄ɔ̄lī  .
40008002	O̍ ko̍ŋ kɔ̍ɔ̍lī , mi̍ po̍ pu̍m hūŋ nāa̍ ndu̍ chu̍a̍ a̍ nāā wɔ̄ɔ̍ŋ pūm ndu̍ lēkɔ̄ɔ̍ . Hūnɔ̄ɔ̍ mbo̍ bāŋ wūla̍ŋ ndu̍ o̍ lābɛ̄ŋgu̍ ni̍ŋ . Mbo̍ dīmī āā , “ Fāllo̍ , si̍ŋgi̍ ya̍ fɔ̍ mī si̍mnu᷄ŋ o̍ di̍a̍ndāā Mɛ̄lɛ̄ka̍ o̍ hɔ̄l . Ā nɔ̄lā mā to̍sa̍ he̍ī , tē ō wa̍ pɛ̍ mā chɛ̍l . ”
40008003	O̍ ko̍ŋ kɔ̍ɔ̍lī , mi̍ Chi̍i̍sū si̍ɛ̍ndī bāa̍ mbo̍ pīla᷄ŋ ndu̍ . Mbo̍ dīmūl ndu̍ āā , “ I̍ chɛ̍l mī si̍ŋgi̍ nu̍m mā sīmnu᷄ŋ o̍ di̍a̍ndāā Mɛ̄lɛ̄ka̍ o̍ hɔ̄l . Le̍la̍ŋ , sɔ̍la̍ di̍o̍ndɔ̄ɔ̍ . ” O̍ ko̍ŋ kɔ̍ɔ̍lī , mi̍ nāā wɔ̄ɔ̍ŋ ko̍ŋ sīāŋgū pōo̍ ho̍ō lēkɔ̄ɔ̍ o̍ lē pīlɛ̍ ni᷄ŋ kpe̍  .
40008004	Kɛ̍ , mi̍ Chi̍i̍sū si̍lā ndu̍ āā , “ Di̍mūl wānā o̍ wānā a̍ ndi̍ o̍kɔ̄ɔ̄ le̍ . Nāa̍ wāna̍ so̍lī sa̍lāa̍ o̍ Mɛ̄lɛ̄ka̍ lo̍ wo̍ , chūā ko̍ni̍ ŋ̄ kūā sa̍kpō ni̍ mbō kɔ̍ mɛ̍ɛ̍ndīa̍ŋ nu̍m . Ndu̍yɛ̍ , o̍ ko̍ŋ kɔ̍ɔ̍lī , nyɛ̄ Mūu̍sē di̍mi̍ o̍ yāu̍ ndɔ̍ lāsāwāa̍ ni᷄ŋ le̍ yɔ̄ŋgōo̍ wo̍ , mā yɔ̍ŋgu̍ ndu̍ . Ko̍ŋ chɔ᷅m wa᷅ŋnda̍ ni̍ māā ā chō ni᷅ŋ ō dīāndāā Mɛ̄lɛ̄ka̍ o̍ hɔ̄l . ”
40008005	Mɛ̄ɛ̍ Chi̍i̍sū fu̍u̍lu̍u̍ Kēpa̍a̍nīɔ̄m chi̍e̍e̍ , mi̍ wānā bɛ̍ndū so̍vɛ̄i̍ya̍ ō pi᷅lɛ̍ hūŋ nāa̍ ndu̍ chu̍a̍ . Wānā bɛ̍ndū so̍vɛ̄i̍ya̍a̍ kɛ̍mīa̍a̍ o̍ wa̍ ni̍ . Mbo̍ nyɔ̄ɔ̄lū Chi̍i̍sū le̍ mbō māla̍ ndu̍  .
40008006	Mbo̍ dīmūl ndu̍ āā , “ Fāllo̍ , bu̍ɛ̍ī nūu̍ chō īhīni̍ o̍ chīɛ̄ī nūu̍ ō bɛ̄vɛ̍i̍yo̍ . Nyɛ̄ nɛ̄īyāa̍ chō ndu̍ chōo̍ ta̍u̍ ta̍u̍ . ”
40008007	Mi̍ Chi̍i̍sū lo᷅ lo̍ŋ mbo̍ dīmūl ndu̍ āā , “ I̍ cho̍ lākɔ̄ mī kɔ̍ si̍ŋgī ndu̍ . ”
40008008	Mi̍ wānā bɛ̍ndōo̍ ho̍ō mūlī āā , “ I̍ cho̍ o̍ sɔ᷅vɛ̍ le̍ mā hīŋ o̍ ya̍ lo̍ chi̍ɛ̍ī ni̍ŋ te̍ . Dīmīo̍o̍ bɛ̍ɛ̍ ŋ̄ dīmi̍ ni̍ māā ō sīōŋgu̍ , ō nɔ̄lā mbō sēŋgū  .
40008009	Kāni̍ fo̍ndōle̍ , ya̍ su̍a̍ā ho̍ō wo̍ bɛ̍ɛ̍ , ŋ̄wāŋ ā chō ma̍ wā ya̍ bōlle̍ŋ . Ndu̍yɛ̍ , ya̍ bɛ̍ɛ̍ I̍ nɔ̍ so̍vɛ̄i̍ya̍ ma̍ wā ya̍ o̍ bā bɛ̄ŋgu̍ . A̍ cho̍ ka̍ŋ ya̍ o̍ bā bɛ̄ŋgu̍ wa̍ ki̍nɛ̍i̍ , ō pīlɛ̍ bɛ̍ɛ̍ tē I̍ di̍mu̍l pɛ̍ , a̍a̍ , ‘ Kɔ̍ nda̍ , ’ kɔ̄la̍ŋ o̍ ku̍ā ni̍ . I̍ di̍mu̍l pɛ̍ ho̍ō , a̍a̍ , ‘ Hu̍ŋ na̍nu᷄ŋ , ’ hūnɔ̄ɔ̍ o̍ hu᷅ŋ ni̍ . Tē I̍ di̍mu̍l pɛ̍ chɛ᷅ nūu̍ a̍a̍ , ‘ To̍sa̍ nu̍a̍ā , ’ ō tōsa̍ . Le̍la̍ŋ , dīmīo̍o̍ bɛ̍ɛ̍ ŋ̄ dīmi̍ ni̍ māā bu̍ɛ̍ī nūu̍ ō sīōŋgu̍ , sīōŋgɔ̄ɔ̍ o̍ si̍a̍ŋgū ni̍ . ”
40008010	Mɛ̄ɛ̍ wānā bɛ̍ndū so̍vɛ̄i̍ya̍ dīmi̍ dīōmnda̍ŋ nda᷅ŋ , mi̍ kɔ̄ndɔ̄fi̍llo̍ bīī Chi̍i̍sū . Mbo̍ dīmūl wānāa̍ wa̍ ndu̍ hūnɔ̄ɔ̍ kɔ̄ɔ̄lī wa̍ āā , “ Mī di̍mu̍l nya̍ , wāŋnda̍ I̍sɔ̄lūɛ̄ī tɛ̍ɛ̄ŋ bɛ̍ɛ̍ , I̍ se̍e̍lu̍ŋ ndɔ̍ wāŋndo̍ mbō lāāla̍ŋ o̍ ka̍lā ka̍lā nu̍a̍ā a̍ ya̍ mbō sīīma᷅ŋ māā pōo̍ ho̍ō le̍  .
40008011	Ndu̍yɛ̍ , lā kɛ̄si̍ŋ o̍ kɔ̄l māā wāŋnda̍ chāŋ ni̍ŋ ba᷅ o̍ bā fe̍e̍ o̍ chi̍e̍ēŋndo̍ chōo̍ , mā kɔ̍ cha᷅l nyɛ̄ dīāā kɔ̄l kɛ̄ndɔ̄ɔ̍ dīo̍o̍ o̍ māsāle̍ Mɛ̄lɛ̄ka̍le̍ŋ ni᷄ŋ , lātūlu̍ nda̍ E̍bīlāha᷅m wa̍ā , a̍ A̍i̍sa̍kī , a̍ Che̍kɔ̍pū  .
40008012	Kɛ̍ , wānāā nda̍ a̍a̍ nɔ̍ le̍ wāa̍ lo̍ŋ nda̍ mī Mɛ̄lɛ̄ka̍ sōli̍ nda̍ , mbō vīōū nda̍ o̍ fo̍ndāŋ nyɛ̄ pālāa̍ nāa̍ o̍ du̍a̍ū wa̍nāā yɔ̄ŋ wɔ̄ɔ̍ŋnda̍ wa̍ . Lo̍ŋ nda̍ wā ni̍ŋ ko̍ŋu̍llo̍ ni̍ , mā sūām chi᷅ŋndo̍ŋ a̍ nyɛ̄ nɛ̄īyāa̍ . ”
40008013	O̍ ko̍ŋ , mi̍ Chi̍i̍sū di̍mūl wānā bɛ̍ndōo̍ ho̍ō āā , “ Kɔ̍ŋnu̍ŋ o̍ chīɛ̄ī nūmndo̍ . Ndu̍yɛ̍ , mɛ̄ɛ̍ ŋ̄ lāāla̍ŋ yɛ̍ , le̍nde̍ Mɛ̄lɛ̄ka̍ chō nu̍m tōsāl ni̍ . ” O̍ ko̍ŋ , mi̍ bu̍ɛ̍ī wānā bɛ̍ndū so̍vɛ̄i̍ya̍ o̍ wa̍ ko̍ŋ a̍ nāa̍ wo̍ sīāŋgū a̍ bōōndi̍i̍ ke̍ŋ kpe̍e̍kpe̍i̍  .
40008014	O̍ ko̍ŋ kɔ̍ɔ̍lī , mi̍ Chi̍i̍sū ku̍ā o̍ chīɛ̍i̍ Pīti̍ɔ̍ɔ̍ . Mɛ̄ɛ̍ o̍ ku̍ɛ̄ , mbo̍ sāālu᷄ŋ māā la̍nɔ̍ɔ̍ Pītɛ̍ kāla̍ ndɔ̄ cho̍ īhīni̍ kpu̍ a̍ dīāllūŋ tūūwo̍ŋ  .
40008015	Mi̍ Chi̍i̍sū ku̍ā mbo̍ sāā ndu̍ bāa̍ . Mi̍ dīāllūŋ tūūwo̍ŋ ŋ̄ pɛ̄ŋgī . O̍ ko̍ŋ kɔ̍ɔ̍lī , mi̍ wɛ̄ɛ̄ŋndo̍ ho̍ō cha᷄ŋ mbo̍ tōōsīāl Chi̍i̍su̍ nyɛ̄ dīa̍a̍  .
40008016	Īchɔ̄llo̍ , mi̍ wāŋnda̍ hūŋ a̍ wāŋnda̍ ta̍u̍ ā nyi̍nāā wɔ̄ɔ̍ŋnda̍ wa̍ kɔ̍ɔ̍lī wa̍ nāa̍ Chi̍i̍sū chu̍a̍ . Mi̍ Chi̍i̍sū tu̍a̍ū nyi̍nāā wɔ̄ɔ̍ŋāa̍ ka̍ŋ . Mbo̍ dīmūl nda̍ āā , “ Lā fāŋa̍ŋ . ” O̍ ko̍ŋ kɔ̍ɔ̍lī , ma̍ fāŋa᷄ŋ wa᷅ŋnda̍ kɔ̄ɔ̄lī . Ndu̍yɛ̍ , mbo̍ sīŋgī vɛ̄lɛ̄ wānāa̍ wa̍ a̍ nāāla̍ŋ nda̍ kpo̍u̍  .
40008017	Chi̍i̍sū to̍sa̍ he̍ī le̍ mī dīōmndā wāna̍ su̍a̍ā le̍ Mɛ̄lɛ̄ka̍ wo̍ Āīsa̍a̍yā o̍ di̍mi̍ la̍ŋ lā yɔ̄nu̍ŋ . Kāni̍ fo̍ndōle̍ , mi̍ Āīsa̍a̍yā di̍mī āā , “ Mi̍ ndu̍ pi̍la̍ so̍lī nāāla̍ wa̍ na̍a̍ o̍ ŋ̄dīāl la̍ŋ kpo̍u̍ . ”
40008018	O̍ bōōndi̍i̍ pi᷅lɛ̍ ni᷄ŋ , mi̍ wāŋnda̍ fāŋgā bɛ̍ndōo̍ ā bɔ̄ŋā Chi̍i̍sū si̍lɔ̍ . Mɛ̄ɛ̍ Chi̍i̍sū che᷅ le̍nde̍ , mbo̍ dīmūl bu̍ɛ̍i̍yāā ndūa̍a̍ āā , “ Ŋ̄ tāŋnu᷅ŋ o̍ mɛ̄ŋmā ībūŋga᷄ŋ kɔ̄ŋgɔ̍ɔ̍ pīlɔ̍ɔ̄ . ”
40008019	A̍ bōōndi̍i̍ ke̍ŋ , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ō pīlɛ̍ hūŋ , mbo̍ dīmūl Chi̍i̍su̍ āā , “ Ti̍chā , bā o̍ bā fe̍e̍ ŋ̄ kɔ̍ , I̍ cho̍ nu̍m tōlɔ̄ɔ̄ kɔ̄ɔ̄lī . ”
40008020	Kɛ̍ , mi̍ Chi̍i̍sū lo᷅ lo̍ŋ mbo̍ dīmūl ndu̍ āā , “ Vīsīāā yōndūa̍a̍ nɔ̄ fo̍ndāŋndā lɔ̄lāāla̍ŋ la̍ nda̍la̍ŋ . Yōūwa̍ bɛ̍ɛ̍ ā nɔ̄ wāa̍ŋnde̍ le̍ lūa̍a̍ŋ lēni᷄ŋ . Kɛ̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō nɔ̍ fo̍ndāŋ o̍ hi̍ni̍ mbō lɔ᷄l te̍ . ”
40008021	O̍ ko̍ŋ kɔ̍ɔ̍lī , po̍ pi᷅lɛ̍ wa̍ , ndu̍yɛ̍ , nda̍ wa̍ bu̍ɛ̍i̍yāa̍ Chi̍i̍sūa̍a̍ ni̍ , mbo̍ dīmūl Chi̍i̍su̍ āā , “ Fāllo̍ , I̍ ku̍ā wɔ̍ fɛ̍lɛ̍ŋ mī kɔ̍ ku̍mbū fi̍nyā nūu̍ . ”
40008022	Kɛ̍ , mi̍ Chi̍i̍sū di̍mūl ndu̍ āā , “ Wānāā vīlɛ̍i̍ya̍ nda̍ kɔ̍ chɔ᷅ wānāā ndāa̍ vi᷅ wa̍ . Nūm nūm , hu̍ŋ mā sīmnu᷄ŋ bu̍ɛ̍ī nī . ”
40008023	O̍ ko̍ŋ kɔ̍ɔ̍lī , mi̍ Chi̍i̍sū lu̍ɛ̍ī o̍ dɛ̄ndɔ̄ɔ̍ ni᷄ŋ . Mɛ̄ɛ̍ o̍ lu̍ɛ̍ī , mi̍ bu̍ɛ̍i̍yāā ndūa̍a̍ lūɛ̄ī ndu̍ kɔ̄ɔ̄lī  .
40008024	O̍ ko̍ŋ kɔ̍ɔ̍lī , mɛ̄ɛ̍ nda̍ wa̍ kɔ̄la̍ŋ o̍ mɛ̄ŋnda̍ŋ chōo̍ , mi̍ hūēīyīī bɛ̄ndūe̍i̍ ī sūŋgū hɔ̄ŋndo̍ o̍ lēpīlɛ̍ ni᷄ŋ kpe̍ . Dɛ̄ndɔ̄ɔ̍ wa̍ ni᷅ŋ le̍ mɔ̄ɔ̄wā , kāni̍ fo̍ndōle̍ , mɛ̄ŋnda̍ŋ mā wa̍ lūɛ̄īyɔ̄ɔ̍ lēni᷄ŋ kpe̍e̍kpe̍i̍ . Kɛ̍ , Chi̍i̍sū ndu̍ wa̍nu̍ŋ o̍ lūa̍a̍ŋ  .
40008025	Mi̍ bu̍ɛ̍i̍yāā ndūa̍a̍ kūā ma̍ kɔ̍ ti̍ndī ndu̍ . Ma̍ dīmūl ndu̍ āā , “ Māsānɔ̄ɔ̍ , pi̍ŋi̍ yo̍o̍mūlā nāāla̍ŋ fɔ̍ . Ŋ̄ cha᷄l le̍ lō o̍ pēēlo̍ . ”
40008026	O̍ ko̍ŋ kɔ̍ɔ̍lī , mi̍ Chi̍i̍sū nyu̍nā nda̍ āā vɛ̄ɛ̄ , “ Sīōōŋīī yɛ̄ɛ̄ nya̍ chō yɛ̄ ? Lā nɔ̍ la̍a̍la᷄ŋ bɔ̍ɔ̍ le̍ ma᷅ . ” Mbo̍ cha᷄ŋ mbo̍ kpāā hūēīyīi̍ wa̍ hɔ̄ŋndo̍ ve̍ a̍ mɛ̄ŋma̍ wa̍ hīīlɔ᷄ŋ bɛ̍ndōo̍ wa̍ŋ . Mi̍ nyɛ̄ o̍ nyɛ̄ yɔ̄nu᷄ŋ le̍ pi᷅lɛ̍ do̍ŋ bɛ̍ndū  .
40008027	He̍ī yɔ̄nɔ᷄ŋndo̍ , mi̍ kɔ̄ndɔ̄fi̍llo̍ bīī bu̍ɛ̍i̍yāā ndūa̍a̍ ta̍u̍ . Ma̍ sāā dīmu̍la᷅ŋndo̍ āā , “ Wāna̍ māāvɛ̄ɛ̍ cho̍ yɛ̄ ho̍ō . Hūēīye̍ bɛ̍ɛ̍ a̍ mɛ̄ŋnda̍ŋ , nyɛ̄ o̍ di̍mī wo̍ tōsāa̍ . ”
40008028	Mɛ̍ɛ̄ Chi̍i̍sū fu̍u̍lu̍u̍ o̍ lɛ̄ŋndē Ka̍da̍lūāle̍ŋ o̍ mɛ̄ŋmā ībūŋga᷄ŋ kūmbōo̍ pīlɔ̍ɔ̄ , mi̍ pūa̍a̍ fūlā nda̍ ŋīɔ̍ɔ̍ŋ nāa̍ nda̍ chɔ̄ wa᷅ŋ vīlɛ̍i̍ya̍ wa̍ . Ma̍ hūŋ nāa̍ Chi̍i̍sū chu̍a̍ . Nyi̍nāā wɔ̄ɔ̍ŋnda̍ wa̍ pūa̍a̍ ha̍ā kɔ̄ɔ̄lī ni̍ . Wānā o̍ wānā bɛ̍ɛ̍ ndu̍ o̍o̍ ke̍e̍kū lɛ̍ a̍ nɛ̄ī ko̍ŋ te̍ , a̍ sīōōŋīī ndɛ̄i̍  .
40008029	Mɛ̄ɛ̍ nda̍ chē dɔ̍ɔ̍ Chi̍i̍sū , ma̍ kāndū dīmīo̍o̍ chōo̍ cho̍o̍ kpe̍le̍ŋ āā , “ Nūm Po̍ Mɛ̄lɛ̄ka̍a̍ , vɛ᷅ sōndōo̍ wōūwo̍ o̍ sūɛ̍i̍ nɛ̄i̍ ni᷄ŋ ? Bāā le̍ na̍a̍ nyɛ̄ pālāa̍ tūsīo̍o̍ chōo̍ ŋ̄ hīŋ ni̍ , te̍le̍ŋ kpe̍e̍kpe̍i̍yo̍ ō fu̍u̍lūū lɛ̍ bɛ̍ɛ̍ le̍ ? ”
40008030	Ndu̍yɛ̍ , pēūwāā chi̍e̍e̍ ni̍ŋ nda̍ ā wa̍ di̍o̍la̍ŋ īkɛ̄i̍ lo̍ŋ ku̍ndā bɛ̄ndōo̍  .
40008031	Mi̍ nyi̍nāā wɔ̄ɔ̍ŋāā kāŋ ā nyɔ̄ɔ̄lū Chi̍i̍sū āā , “ Mɛ̄ɛ̍ ŋ̄ chō na̍a̍ fāŋāa̍ pūa̍a̍ ha̍ā kɔ̄ɔ̄lī yɛ̍ , mɛ̄ɛ̍ to̍sa̍ mī ŋ̄ kɔ̍ to᷅l pēūwāā ku̍ndāa̍ ha̍ā kɔ̄ɔ̄lī . ”
40008032	Mi̍ Chi̍i̍sū lo᷅ lo̍ŋ mbo̍ dīmūl nda̍ āā , “ Lā kɔ̍ , lā fāŋa̍ŋ pu̍a̍a̍ ha̍ā kɔ̄ɔ̄lī . ” Mi̍ nyi̍nāā wɔ̄ɔ̍ŋāā kāŋ ā fāŋa᷄ŋ pu̍a̍a̍ ŋi̍ɔ̍ɔ̍ŋnda̍ kɔ̄ɔ̄lī . Ma̍ tūāl pēūwāā ku̍ndāa̍ kɔ̄ɔ̄lī . O̍ ko̍ŋ , mi̍ pēūwāā ku̍ndāa̍ ha̍ā kpo̍u̍ a̍ tu̍āl kɔ̄ŋgɔ̍ fe̍ke̍ fe̍ki̍o̍o̍ a̍ kīlta̍ŋ ma̍ de̍li̍ o̍ mɛ̄ŋmā ībūŋga᷄ŋ ni᷄ŋ . Ma̍ wū kpo̍u̍  .
40008033	He̍ī yɔ̄nɔ᷄ŋndo̍ , mi̍ wānāa̍ wa̍ pēūwa̍ māndāa̍ wa̍ mīīŋgū chi̍e̍e̍ a̍ kīlta̍ŋ . Ma̍ kɔ̍ do̍u̍nu᷄ŋ wa᷅ŋnda̍ ko̍na̍ a̍ nyɛ̄ o̍ nyɛ̍ yɔ̍nu̍ŋ . Ma̍ chɔ̄m nda̍ vɛ̄lɛ̄ a̍ pūa̍a̍ ŋi̍ɔ̍ɔ̍ŋnda̍ ha̍ā o̍kɔ̄ɔ̄  .
40008034	Mɛ̄ɛ̍ wāŋnda̍ tūēī nyɛ̍ yɔ̍nu̍ŋ ndo̍ , ma̍ kūāndu᷄ŋ chi̍o̍o̍ fa̍ū ma̍ hūŋ le̍ mā chē Chi̍i̍sū . Mɛ̄ɛ̍ nda̍ chē Chi̍i̍sū , ma̍ nyɔ̄ɔ̄lū ndu̍ le̍ mbō fāŋa̍ŋ o̍ būŋgɛ̄ī ndɛ̄i̍ ni᷄ŋ  .
40009001	O̍ ko̍ŋ kɔ̍ɔ̍lī , mi̍ Chi̍i̍sū he᷅l o̍ dɛ̄ndɔ̄ɔ̍ ni᷄ŋ mbo̍ mīīŋgū o̍ mɛ̄ŋmā ībūŋga᷄ŋ lēe̍lōo̍ o̍ chi̍e̍e̍ o̍ wa̍ īchāli̍ wo̍  .
40009002	Mi̍ wānāā pūm ā hūŋ a̍ wāna̍ nāa̍ o̍ mbōōmāa̍ ni᷄ŋ . Mɛ̄ɛ̍ Chi̍i̍sū che᷅ mɛ̄ɛ̍ kpɛ̍ pūa̍a̍ ha̍ā lāāla̍ŋ a̍ ndu̍ yɛ̄ , mbo̍ dīmūl po̍ bɛ̍vɛ̍i̍yo̍ āā , “ Pōo̍ , ta̍mbū kɔ̄l te̍ . Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ . ”
40009003	Mɛ̄ɛ̍ Chi̍i̍sū di̍mi̍ dīōm kōŋ , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā pūm ā kāndū dīmu̍la᷅ŋndo̍ āā , “ Pōo̍ ho̍ō chō dīōla̍ Mɛ̄lɛ̄ka̍la̍ŋ tɛ̄ɛ̄mbūūwo̍ . ”
40009004	Kɛ̍ ndu̍yɛ̍ , mi̍ Chi̍i̍sū si̍nā nyɛ̄ nda̍ wa̍ yīya᷄ŋndo̍ o̍ kɔ̄ltā ndāla̍ŋ ni᷄ŋ ndo̍ . Mbo̍ lō lo̍ŋ mbo̍ nyūnā nda̍ āā , “ Lā vɛ᷅ mi̍ lā wā yīya᷄ŋnda̍ wɔ̍ɔ̍ŋndā wāā le̍nde̍ la̍ŋ ?
40009005	Tōsāa̍ mī wānā bɛ̍vɛ̍i̍yo̍ ō kūɛ̄ a̍ dīmūllo̍ ndu̍ āā , ‘ Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ , ’ o̍ kūɛ̍ɛ̍nɛ̍ hi̍o̍ū yɛ̄ wā bɛ̍ɛ̍ŋ le̍ mī wāna̍ chi̍o̍o̍ tōsa̍ ? Dīmūllo̍ ndu̍ āā , ‘ Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ , ’ ndu̍ hi̍o̍ū wā bɛ̍ɛ̍ŋ  .
40009006	Le̍la̍ŋ , I̍ cho̍ pōo̍ ho̍ō sīŋgī mī lā sīna̍ māā wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ nɔ̄ vɛ̄lɛ̄ kpāāyāa̍ o̍ chi̍e̍ēŋndo̍ chōo̍ mbō ma᷄l wāŋnda̍ le̍ yɔ̄ŋndā ndāla̍ wɔ̍ɔ̍ŋnda̍ŋ . ” O̍ ko̍ŋ kɔ̍ɔ̍lī , mbo̍ dīmūl po̍ bɛ̍vɛ̍i̍yo̍ āā , “ Chɔ̍ŋ mā chu̍a̍ mbōōmā nu̍mndo̍ mā kūɛ̄nu̍ŋ o̍ nūmndo̍ . ”
40009007	Mi̍ po̍ bɛ̍vɛ̍i̍yo̍ cha᷄ŋ mbo̍ kūānu᷄ŋ o̍ ndu̍ lo̍  .
40009008	O̍ ko̍ŋ kɔ̍ɔ̍lī , mɛ̄ɛ̍ wāŋnda̍ chē nyɛ̍ yɔ̍nu̍ŋ ndo̍ , mi̍ kɔ̄ndɔ̄fi̍llo̍ bīī nda̍ . Ndu̍yɛ̍ , ma̍ sāŋgālā Mɛ̄lɛ̄ka̍ le̍ mɛ̄ɛ̍ o̍ ke̍ wāŋndā chīe̍e̍ya̍ kpāāyā wa̍ā nu̍a̍ā yɛ̍  .
40009009	Mi̍ Chi̍i̍sū fa̍ŋa᷄ŋ o̍ fo̍ndāŋ kōŋ . Mɛ̄ɛ̍ o̍ wa̍ hīōūwɔ̄ɔ̍ , mbo̍ chā po̍ kɔ̍sɔ̄ŋnɔ̄ɔ̍ dīōla̍ŋ āā , Māa̍ti̍u̍ . Ō wa̍ īchāli̍ o̍ chīɛ̄ī kɔ̍sɔ̄ŋndo̍ . Mi̍ Chi̍i̍sū di̍mūl ndu̍ āā , “ Hu̍ŋ mā sīmnu᷄ŋ bu̍ɛ̍ī nī . ” Mi̍ Māa̍ti̍u̍ cha̍ŋ mbo̍ tūāl ndu̍ kɔ̄ɔ̄lī  .
40009010	O̍ ko̍ŋ kɔ̍ɔ̍lī , mɛ̄ɛ̍ Chi̍i̍sū wa̍ nyɛ̄ dīa̍a̍ dīo̍o̍ nda̍ bu̍ɛ̍i̍yāā ndūa̍a̍ o̍ Māa̍ti̍u̍ lo̍ chi̍ɛ̍ī ni̍ŋ , mi̍ kɔ̍sɔ̄ŋnda̍ ā hūŋ ta̍u̍ nda̍ wānāā yɔ̄ŋ wɔ̄ɔ̍ŋāā chēle̍ŋ , ma̍ wā nyɛ̄ dīa̍a̍ kōŋ dīo̍o̍ lātūlu̍ nda̍ nda̍ā  .
40009011	Mi̍ wāŋnda̍ ā pūm o̍ ku̍ndā Fālīsi̍īya̍ chōo̍ a̍ cha᷅ nda̍ . Ma̍ lō lo̍ŋ ma̍ nyūnā bu̍ɛ̍i̍yāa̍ Chi̍i̍sūa̍a̍ āā , “ Vɛ᷅ mī ti̍chɛ̄i̍nɔ̄ nyāa̍ dīā nyɛ̄ dīa̍a̍ nda̍ kɔ̍sɔ̄ŋnda̍ a̍ wānāā yɔ̄ŋ wɔ̄ɔ̍ŋnda̍ ? ”
40009012	Mi̍ Chi̍i̍sū tu̍ɛ̍ī nyɛ̄ nda̍ dīmi̍ wo̍ . Mbo̍ lō lo̍ŋ mbo̍ mūlūl nda̍ āā , “ Wānāa̍ cho̍ kɛ̍ndi̍a̍a̍ wa̍ ā hēu̍ ba̍ a̍ wāna̍ chi̍ɔ̍ū wa᷅ŋnda̍ wo̍ le̍ , mɛ̄ɛ̍ wānāa̍ cho̍ a̍ nāāla̍ŋ nda̍ . ”
40009013	Mbo̍ dīmūl nda̍ āā , “ Lā kɔ̍ ki̍ndī , dīōmnda̍ di̍mi̍ŋ la᷅ŋ o̍ Yāu̍ Mɛ̄lɛ̄ka̍a̍ ni᷄ŋ nda̍ŋ , mī lā sīna̍ tɛ̄ɛ̄sīāā ndɔ̄ɔ̍ pɛ̄ŋgu̍ . Mi̍ Yāu̍ Mɛ̄lɛ̄ka̍a̍ dīmī āā , ‘ Ō cho̍ vi̍sīa̍a̍ sa̍lāa̍ sōlīo̍o̍ le̍ ya̍ Mɛ̄lɛ̄ka̍ hɛ̄na̍ŋ te̍ . Nyɛ̄ ya̍ I̍ hɛ̍na̍ŋ ndo̍ ndu̍ cho̍ wāŋndā chīe̍e̍ya̍ nyīɛ̍ɛ̍ye̍ tūīīnɔ᷄ŋndo̍ ni̍ . ’ ” Mi̍ Chi̍i̍sū hi̍a̍ū lāchī a̍ sūɛ̍i̍ āā , “ I̍ hi̍ŋ le̍ wānāā sa̍kpō vēēlū le̍ . I̍ hi᷅ŋ māhūnāā le̍ wānāā yɔ̄ŋ wɔ̄ɔ̍ŋnda̍ dīmūllo̍ mā ma᷄l yɔ̄ŋndā ndāla̍ wɔ̍ɔ̍ŋnda̍ŋ , mā sīmnu᷄ŋ bu̍ɛ̍i̍yāā nī . ”
40009014	Bōōndi̍i̍ pi᷅lɛ̍ , mi̍ bu̍ɛ̍i̍yāa̍ Chɔ᷄ŋ Wānā Yi̍ŋāa̍ wa̍ ā pūm ā hūŋ nāa̍ Chi̍i̍sū chu̍a̍ . Ma̍ nyūnā ndu̍ āā , “ Vɛ᷅ na̍a̍ ni̍ , ku̍ndā Fālīsi̍īya̍ ni̍ , mī ŋ̄ bīī su᷅mndo̍ te̍le̍ŋnda̍ ka̍ ka̍ , kɛ̍ , bu̍ɛ̍i̍yāā nūmnda̍ nda̍ , ā bi̍ī su᷅m te̍ nɛ̍ ? ”
40009015	Mi̍ Chi̍i̍sū lo᷅ lo̍ŋ mbo̍ dīmūl nda̍ āā , “ Mīālāa̍ hi᷅ŋ wāna̍ cho̍ la̍nɔ̍ɔ̍ chūa̍a̍ wo̍ o̍ bɛ̄ŋgu̍ cho̍o̍ wa̍ , tē wāna̍ cho̍ la̍nɔ̍ɔ̍ chūa̍a̍ wo̍ chō wɔ̄ nda̍ tɛ̄ɛ̄ŋ pɛ̍ , mīālāā kāŋ ō cho̍ ku̍e̍e̍ kpo̍so̍ŋ mā wa̍ a̍ kɔ̄lta̍ŋ lā tāmbɛ̍i̍ le̍ . Kɛ̍ ndu̍yɛ̍ te̍le̍ŋ cho̍ fūūlūū mā fāŋa̍ wāna̍ cho̍ la̍nɔ̍ɔ̍ chūa̍a̍ wo̍ nda̍ tɛ̄ɛ̄ŋ . Tē ā fāŋa̍ ndu̍ nda̍ tɛ̄ɛ̄ŋ pɛ̍ , o̍ ko̍ŋ nda̍ bīī ni̍ŋ su᷅mndo̍ ni̍ . ”
40009016	Mi̍ Chi̍i̍sū hi̍a̍ū lāchī a̍ nda̍ dīmūllo̍ o̍ lētāle̍ ni᷄ŋ āā , “ Wānā be̍ŋūl tɛ̍ɛ̍ŋgēi̍ o̍ dōmā pa̍a̍ndōo̍ a̍ pɛ̄ŋgɛ̍i̍ kōlā sɛ̍nɛ̄īyo̍ le̍ . Tē wānā ba̍ŋu̍l a̍ ndi̍ pɛ̍ , tē ō lo̍ o̍ ko̍ŋ mī pɛ̄ŋgɛ̍i̍ kōlā sɛ̍nɛ̄īye̍ ī ŋɔ̄ūnu᷄ŋ pɛ̍ , dōmā pa̍a̍ndōo̍ chɔ̄ɔ̄lu̍ kīōlū . O̍ ko̍ŋ , tɛ̄ɛ̄ŋgēi̍ ī hīōū māā pāāndū  .
40009017	Le̍nde̍ ko̍ni̍ , wānā do̍ū yɛ̍ŋgīa̍ŋ o̍ bɔ̄lɔ̍ yāu̍ vīsīo̍o̍ ō pāāndōo̍ ni᷄ŋ te̍ . Kāni̍ fo̍ndōle̍ , tē ā dɔ̄ū pɛ̍ , yɛ̍ŋgīa̍ŋ mā chō hēlɔ̄ɔ̄ mī mā kīndu᷄ŋ . O̍ ko̍ŋ , mī mā būli̍ bɔ̄lɔ̄ ka̍lāa̍ . Ndu̍yɛ̍ , mī mūɛ̄īmā kāla᷄ŋ mā lūlnu̍ŋ mī bɔ̄lɔ̄ɔ̍ bɛ̍ɛ̍ ndu̍ ta̍mbu̍ . O̍ bɔ̄lɔ̍ yāu̍ vīsīo̍o̍ ō sɛ̄nɛ̄īyo̍ ni᷄ŋ wānā du̍a̍ū yɛ̍ŋgīa̍ŋ ni̍ . Ko̍ŋ to̍sā ni̍ , mūɛ̄īya̍ŋ mā lūlnu̍ŋ te̍ , ndu̍yɛ̍ bɔ̄lɔ̄ɔ̍ bɛ̍ɛ̍ , ō te̍mbū le̍ . ”
40009018	Chi̍i̍sū lo̍ sūɛ̍i̍ , mi̍ wānā bɛ̍ndū Chu̍ūwa̍ ō pūm hūŋ nāa̍ ndu̍ chu̍a̍ . Mɛ̄ɛ̍ o̍ hi᷅ŋ , mbo̍ hu᷄ŋ ba᷅ŋ wūla̍ŋ Chi̍i̍sū o̍ lābɛ̄ŋgu̍ ni̍ŋ . Mbo̍ dīmūl ndu̍ āā , “ Chūā nūu̍ lāŋga̍ wu᷅ su̍ŋ su̍ŋ . Le̍la̍ŋ , ŋ̄ kɔ̍ o̍ chīɛ̄ī nūu̍ mā kɔ̍ ha̍ndū ndu̍ bāla̍ŋ chōo̍ . Kāni̍ fo̍ndōle̍ , tē a̍ ha̍ndu̍ ndu̍ bāla̍ŋ chōo̍ pɛ̍ , ō nɔ̄lā mbō mīīŋgu̍ vɛ̄lɛ̄ yōōmū . ”
40009019	Mi̍ Chi̍i̍sū cha̍ŋ mbo̍ tūāl ndu̍ kɔ̄ɔ̄lī nda̍ bu̍ɛ̍i̍yāā ndūa̍a̍  .
40009020	A̍ bōōndi̍i̍ ke̍ŋ , mi̍ chūā pīlɛ̍ hūŋ Chi̍i̍su̍ a̍ mākɔ̄ɔ̄ . Ndu̍yɛ̍ , le̍ wɔ̄sīla̍ŋ tɔ̍ a̍ lā tīɔ̍ɔ̍ŋ chūa̍a̍ ho̍ō chō a̍ nāā ŋ̄wāŋ lāāndū wɔ̄ɔ̍ŋ pūm . Mɛ̄ɛ̄ o̍ hi᷅ŋ Chi̍i̍sū a̍ mākɔ̄ɔ̄ , mbo̍ pīla᷄ŋ do᷅ma̍ ndɔ̄ɔ̍ bɔ̄ɔ̄le̍ŋ  .
40009021	Kāni̍ fo̍ndōle̍ , mbo̍ yīya᷄ŋ māā ō wa̍ bɛ̍ɛ̍ do᷅ma̍ Chi̍i̍sōo̍ si̍i̍ o̍ pi̍la̍ŋ ni̍ māā ō nɔ̄lā mbō sēŋgū . Mɛ̄ɛ̍ le̍ he̍ī , o̍ pi̍la̍ŋ do᷅ma̍ Chi̍i̍sōo̍ ni̍  .
40009022	O̍ ko̍ŋ kɔ̍ɔ̍lī , mi̍ Chi̍i̍sū mu̍li᷄ŋ mbo̍ chā ndu̍ . Mbo̍ dīmūl ndu̍ āā , “ Hi̍o̍u̍ la̍chi̍ a̍ tīīnda᷄ŋndo̍ nɔ̄ɔ̍ , chūā nūu̍ . Tīīnda᷄ŋ ŋ̄ dɔ̄ū o̍ Mɛ̄lɛ̄ka̍ ni᷄ŋ ndo̍ tōsa̍ ma̍ sɔ̄lā sīōŋgɔ̄ɔ̍ . ” Mi̍ chūa̍a̍ ho̍ō sīāŋgū o̍ lē pīlɛ̍ ni᷄ŋ kpe̍  .
40009023	O̍ ko̍ŋ kɔ̍ɔ̍lī , mi̍ Chi̍i̍sū fu̍u̍lūū o̍ chīɛ̄ī wānā bɛ̍ndōo̍ . Mɛ̄ɛ̍ o̍ fu̍u̍lu̍u̍ , mbo̍ kōmāl wānāā nyɛ̄ chāa̍ hi᷅ŋ nda̍ a̍ fāŋgāa̍ ta̍u̍ . Nyɛ̄ o̍ nyɛ̄ wa̍ wɛ̍i̍kā wɛ̍i̍kā bɛ̄ndū bɛ̍ndū  .
40009024	Mi̍ Chi̍i̍sū di̍mūl nda̍ āā , “ Nya̍ kpo̍u̍ lā fūla̍ o̍ bɛ̍ɛ̄ . Chūāāmbɔ̄ɔ̍ vi̍ le̍ . O̍ lūa̍a̍ŋ o̍ cho̍ ni̍ . ” Mɛ̄ɛ̍ o̍ di̍mi̍ le̍nde̍ , ma̍ sa̍āŋ ndu̍ māmɔ̄ɔ̍  .
40009025	Kɛ̍ mɛ̄ɛ̍ nda̍ sōli̍ wāŋnda̍ o̍ bɛ̍ɛ̄ , mi̍ Chi̍i̍sū lu̍ɛ̍ī o̍ chīɛ̄ī chūāāmbɔ̄ɔ̍ wa̍ īhīni̍ wo̍ . Mbo̍ sāā ndu̍ bāa̍ . Mi̍ chūāāmbɔ̄ɔ̍ cha᷄ŋ  .
40009026	O̍ ko̍ŋ kɔ̍ɔ̍lī , mi̍ tɔ̍ɔ̍ tīū si̍lɔ̍ o̍ būŋgɛ̄ī kēŋ ni᷄ŋ a̍ nyɛ̍ yɔ̍nu̍ŋ ndo̍ o̍kɔ̄ɔ̄  .
40009027	O̍ ko̍ŋ kɔ̍ɔ̍lī , mi̍ Chi̍i̍sū fa̍ŋa᷄ŋ o̍ fo̍ndāŋ kōŋ . Mɛ̄ɛ̍ o̍ wa̍ hīōūwɔ̄ɔ̍ , mi̍ wānāā sūmɛ̍i̍ya̍ nda̍ nda̍ ŋi̍ɔ̍ɔ̍ŋ ā wā ndu̍ tōlɔ̄ɔ̍ kɔ̄ɔ̄lī . Ā wa̍ kɔ̄la̍ŋ a̍ dīmīo̍o̍ chōo̍ cho̍o̍ ndu̍ a̍ mākɔ̄ɔ̄ āā , “ Nūm Po̍ Dēēvi̍o̍o̍ , tūīīnu̍ŋ na̍a̍ īnyīɛ̍ɛ̍ fɔ̍ . ”
40009028	O̍ ko̍ŋ kɔ̍ɔ̍lī , mɛ̄ɛ̍ Chi̍i̍sū lu̍ɛ̍ī chīɛ̄ī ni̍ŋ , mi̍ pūa̍a̍ su̍mɛ̍i̍ya̍ ha̍ā lūɛ̄ī ndu̍ kɔ̄ɔ̄lī . Mi̍ Chi̍i̍sū lo᷅ lo̍ŋ mbo̍ nyūnā nda̍ āā vɛ̄ɛ̄ , “ Lā lāāla̍ŋ māā I̍ nɔ̍lā mī si̍ŋgi̍ nya̍ ? ” Ma̍ chɛ̄l āā , “ E̍ī , Fāllo̍ . Ŋ̄ lāāla̍ŋ māā ā nɔ̄lā na̍a̍ sīŋgī . ”
40009029	O̍ ko̍ŋ , mi̍ Chi̍i̍sū pi̍la᷄ŋ nda̍ hɔ̄lta̍ŋ . Mbo̍ dīmī āā , “ Ī yɔ̄nu̍ŋ , kāni̍ fo̍ndōle̍ , le̍ mɛ̄ɛ̍ nya̍ lāāla̍ŋ yɛ̍ . ”
40009030	Mɛ̄ɛ̍ o̍ di̍mi̍ le̍nde̍ , ma̍ kāndū chɔ̄ɔ̍ . Mi̍ Chi̍i̍sū si̍lā nda̍ ō kālā ka̍lā āā , “ Lā di̍mūl wānā o̍ wānā a̍ ndi̍ o̍kɔ̄ɔ̄ le̍ . ”
40009031	Kɛ̍ , mɛ̄ɛ̍ nda̍ kūɛ̄ , ma̍ kɔ̍ sɛ̍ŋī Chi̍i̍su̍ tɔ̍ɔ̍ o̍ būŋgɛ̄ī kēŋ ni᷄ŋ fa̍ū  .
40009032	Bōōndi̍i̍ pūa̍a̍ ŋi̍ɔ̍ɔ̍ŋnda̍ ā wa̍ fūlāa̍ ve̍ , mi̍ wānāā pūm ā hūŋ a̍ po̍ bo̍bo̍nɔ̍ɔ̍ nāa̍ Chi̍i̍sū chu̍a̍ . Nyi̍nā wɔ̄ɔ̍ŋndo̍ wa̍ bo̍bo̍nɔ̍ɔ̍ ho̍ō kɔ̄ɔ̄lī . Ndu̍yɛ̍ , nyi̍nā wɔ̄ɔ̍ŋ kōŋ ndu̍ ndu̍ o̍o̍ to̍sā ndu̍ ni̍ ō su̍ū le̍  .
40009033	Kɛ̍ , mɛ̄ɛ̍ Chi̍i̍sū to̍ū dɔ̍ɔ̍ nyi̍nā kōŋ ndu̍ kɔ̄ɔ̄lī , mi̍ pōo̍ sūāā bɛ̍ɛ̍ . O̍ ko̍ŋ kɔ̍ɔ̍lī , mi̍ kɔ̄ndɔ̄fi̍llo̍ bīī wāŋnda̍ kpe̍de̍ . Ma̍ sa̍āŋ di̍mīo̍o̍ āā , “ Lē pīlɛ̍ bɛ̍ɛ̍ ī wāā nu̍a̍ā ī yɔ̄nu̍ŋ ndɔ̍ o̍ lɛ̄ŋndē I̍sɔ̄lūɛ̄īle̍ŋ nde᷅ŋ ni᷄ŋ te̍ . ”
40009034	Kɛ̍ ndu̍yɛ̍ , mi̍ ku̍ndā Fālīsi̍īya̍ nda̍ dīmī āā , “ Māsa̍ nyi̍nāā wɔ̄ɔ̍ŋnda̍ ndu̍ ke᷅ Chi̍i̍su̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ . ”
40009035	Mi̍ Chi̍i̍sū ba̍lū o̍ chi̍o̍o̍ŋ a̍ sɔ̄ndɔ̄kɔ̍ltā ka̍ ka̍ . Mbo̍ pɛ̄ɛ̄kū wāŋnda̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ . Mbo̍ dīmūl wāŋnda̍ yōōŋgū kɛ̄ndɔ̄ɔ̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . O̍ ko̍ŋ kɔ̍ɔ̍lī , mbo̍ sīŋgī wāŋnda̍ a̍ nāālā yɛ̍ yɛ̍la̍ fa̍ŋgā  .
40009036	Mɛ̄ɛ̍ Chi̍i̍sū che᷅ wāŋnda̍ ā chō fāŋgāa̍ le̍nde̍ , mi̍ nyīɛ̍ɛ̍ye̍ bīī ndu̍ le̍ nda̍ . Kāni̍ fo̍ndōle̍ , mɛ̄ɛ̄ sāa̍ wā nu̍a̍ā ā nɔ᷅ wa̍nā ma̍ndāā le̍ yɛ̍ , le̍nde̍ nda̍ wa̍ ni̍ . Kɔ̄lta̍ŋ lā wa̍ nda̍ lā lāāsi̍ɛ̍i̍ pɛ̍ a̍ būūla᷄ŋnda̍ŋ . Nda̍ a̍a̍ si̍nā nāa̍ o̍ nāa̍ nda̍ a̍a̍ ku̍ā mā sɔ̄la̍ mālāa̍ le̍  .
40009037	Mi̍ Chi̍i̍sū lo᷅ o̍ ko̍ŋ mbo̍ dīmūl bu̍ɛ̍i̍yāā ndūa̍a̍ o̍ lētāle̍ ni᷄ŋ āā , “ Chīɛ̍i̍ vēsa̍ ta̍u̍ le̍ kōūwɔ̄ɔ̍ , kɛ̍ , wānāā kūāūwāa̍ ā cho̍ a̍ bɔ̍ɔ̍ le̍  .
40009038	Le̍la̍ŋ lā dīmu̍l wa᷅na̍ nɔ̍ chīɛ̍i̍ yo̍ mbō yɔ᷄ŋ wānāā wa̍lla̍ mā kūu̍ ndu̍ ndi̍ . ”
40010001	O̍ ko̍ŋ kɔ̍ɔ̍lī , mi̍ Chi̍i̍sū ve̍e̍lū bu̍ɛ̍i̍yāā ndūāā ŋ̍wa᷅ŋ tɔ̍ a̍ wānāā ŋīɔ̍ɔ̍ŋnda̍ nāa̍ pi᷅lɛ̍ . Mbo̍ kē nda̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī a̍ nāālā yɛ̍ yɛ̍la̍ŋ kpo̍u̍ si̍ŋgīo̍o̍  .
40010002	Ŋ̄wāŋ tɔ̍ a̍ wānāā ŋīɔ̍ɔ̍ŋāā kāŋ dīōlā ndāla̍ŋ la̍ cho̍ la᷅ŋ ni̍ . Ō tāso̍o̍ cho̍ Sa̍i̍mɔ̄ŋ ni̍ , mā vēēlū ndu̍ vɛ̄lɛ̄ āā , Pītɛ̍ , nda̍ A̍ndūlū pɔ̍mbɔ̄ ndɔ̄ , a̍ pūa̍a̍ Sɛ̍bɛ̍dīī , Chēmi̍si̍ nda̍ Chɔ᷄ŋ pɔ̍mbɔ̄ ndɔ̄  ,
40010003	a̍ Fi̍li̍pī nda̍ Bātɔ̄lɔ̍mīū , a̍ Tɔ̄mɔ̍si̍ nda̍ Māa̍ti̍u̍ kɔ̍sɔ̄ŋnɔ̄ , a̍ Chēmi̍si̍ , po̍ A̍fa̍a̍sī wo̍ , nda̍ Ta̍a̍dīɔ̄ɔ̄  ,
40010004	a̍ Sa̍i̍mɔ̄ŋ wāna̍ sɔ̍ŋgā le̍ lɛ̄ŋndē ndɔ̄la̍ŋ bāŋāa̍ wo̍ , a̍ Chu̍da̍sī Īsīka̍a̍līɔ̄ɔ̄ o̍ pi̍si̍ Chi̍i̍su̍ wo̍  .
40010005	Mi̍ Chi̍i̍sū chɔ᷅m pūa̍a̍ tɔ̍ a̍ ā ŋīɔ̍ɔ̍ŋnda̍ ha̍ā nyɛ̄ nda̍ nɔ̄ le̍ tōsāa̍ wo̍ . Mbo̍ vīām nda̍ . Mbo̍ dīmūl nda̍ āā , “ Lā ku̍ā o̍ fo̍ndāŋndā wānāa̍ cho̍ a̍ Chu̍ū le̍ wa̍ le̍ . Ndu̍yɛ̍ , lā ku̍ā o̍ chi̍e̍e̍ŋ Sāme̍e̍līāāŋnda̍ le̍  .
40010006	O̍ wāŋnda̍ I̍sɔ̄lūɛ̄ī lo̍ nya̍ kūā ni̍ , a̍ cho̍ ha̍ā māā sāā la̍a̍sīa̍ŋ nda̍  .
40010007	Lā kɔ̍ mī lā kɔ̍ di̍mūl wāŋnda̍ sūɛ̍i̍ Mɛ̄lɛ̄kɛ̍i̍ āā , ‘ Pāa̍le̍ Mɛ̄lɛ̄ka̍ chō wā māsāa̍ wāŋnda̍ chōo̍ le̍ŋ lē chō ni᷅ŋ a̍ nya̍ kpɛ̍ɛ̍lūŋ . ’
40010008	Lā sīŋgi̍ wa̍nāā lānāāwa̍ mī lā mīŋgi̍ wānāā vīlɛ̍i̍ya̍ yōōmū . Ndu̍yɛ̍ , lā sīŋgi̍ wa̍nāa̍ nɔ̍ nāā wɔ̄ɔ̍ŋndo̍ lēkɔ̄ɔ̍ wa̍ mī lā tōū nyi̍nāā wɔ̄ɔ̍ŋnda̍ wāŋnda̍ kɔ̄ɔ̄lī . Fo̍ndō Mɛ̄lɛ̄ka̍ ke̍ nya̍ kpāāyāa̍ ho̍ō ni̍ . Le̍la̍ŋ , tē lā tōsa̍l wāŋnda̍ sɔ̄ɔ̍ŋ mu᷅ŋ pɛ̍ , lā bi̍ī nda̍ nyɛ̄ o̍ nyɛ̄ o̍ bā sɔ̍ŋgɔ̍ ko̍ŋ te̍  .
40010009	Lā ku̍ā a̍ nyɛ̄ sɔ̄lāā le̍  .
40010010	Lā ku̍ā a̍ lāwōlɔ̄ɔ̄ le̍ . Ko̍ŋ cho̍ ni̍ , lā ku̍ā a̍ dōmāla̍ ti̍ɔ̍ɔ̍ŋ te̍ . Ndu̍yɛ̍ , lā ku̍ā a̍ kɔ̄ɔ̄vɛ̄i̍la̍ ku̍ndālā tīɔ̍ɔ̍ŋ te̍ . Lā chu̍ā bɛ̍ɛ̍ lātīnda̍ le̍ . Lā ku̍ā a̍ nyɔ̄ɔ̍ŋ mu᷅ŋ te̍ . Kāni̍ fu̍u̍le̍ , wāna̍ wa̍llo̍ nɔ̄ mbō sɔ̄la̍ nyɛ̄ o̍ ha̍u̍ bā le̍ ndu̍ wo̍  .
40010011	 “  Tē lā fūūlu̍u̍ o̍ chi̍e̍e̍ o̍ chi̍e̍e̍ pɛ̍ , lā nūūvi̍a̍a̍ le̍ wāna̍ ka̍ā kɛ̄ndɔ̄ɔ̍ , o̍ wa᷅ o̍ chɛ̍lāā le̍ nya̍ yīyāa̍ wo̍ . Lā sāālu̍ŋ wa̍nā wa̍ā le̍nde̍ pɛ̍ , lā wa̍ ndu̍ o̍ bɛ̄ŋgu̍ cho̍o̍ ha̍a̍a̍ mbō lo̍ o̍ ko̍ŋ mī lā fāŋa̍ŋ o̍ chi̍e̍e̍ ko̍ŋ ni᷄ŋ  .
40010012	Chīɛ̄ī o̍ chīɛ̄ī nya̍ lūɛ̄ī pɛ̍ , lā dīmi̍ nu̍a̍ā āā , ‘ Dɛ̍nɛ̍ kɛ̍ndɛ̄ wa̍ chi̍ɛ̍ī ni̍ŋ na̍ŋnu᷄ŋ . ’
40010013	Tē wānāa̍ cho̍ chīɛ̄ī ni̍ŋ lo̍ŋ nda̍ ā chāa̍ nya̍ bīyɔ̄ɔ̄ pɛ̍ , ā nɔ̄lā mā sɔ̄la̍ dɛ̍nɛ̍ kɛ̍ndɛ̄ nya̍ pīɛ̍i̍ Mɛ̍lɛ̄ka̍ le̍ ndu̍ wo̍ . Kɛ̍ ndu̍yɛ̍ , tē ā chīe̍e̍ nya̍ bīyɔ̄ɔ̄ le̍ , dɛ̍nɛ̍ kɛ̍ndɛ̄ nya̍ pīɛ̍i̍ Mɛ̄lɛ̄ka̍ māā ā sɔ̄la̍ wo̍ ō mīīŋgu̍ŋ o̍ nya̍ pi̍la̍ lo̍  .
40010014	Tē wāŋnda̍ o̍ chīɛ̄ī o̍ chīɛ̄ī kɛ̄lɛ̄ŋgāā o̍ chi̍e̍e̍ o̍ chi̍e̍e̍ a̍ bi̍i̍ nya̍ bīyɔ̄ɔ̄ kɛ̄ndɛ̄ le̍ , kɛ̄lɛ̄ŋgāā tē ā kɛ̄ɛ̍ le̍ nya̍ nīla̍ŋ yāŋɔ̄ɔ̍ pɛ̍ , lā fāŋa̍ŋ ndo̍ŋ . Ndu̍yɛ̍ , tē lā wa̍ fāŋa᷄ŋndo̍ pɛ̍ , lā ko᷄ŋ chu̍ndo̍o̍ nya̍ o̍ ŋ̄pēlū le̍ nda̍ chɔ̄mndo̍ māā ā tōsa̍ su̍ɛ̍i̍ kɛ̍ndɛ̄ le̍  .
40010015	Mī di̍mu̍l nya̍ , tē pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ kpo̍u̍ le̍ŋ lē fūūlu̍u̍ pɛ̍ , wāŋnda̍ o̍ chi̍e̍e̍ wa̍ā le̍ndo̍o̍ ni᷄ŋ , nda̍ hi̍a̍ū ni̍ŋ nyɛ᷅ pālāa̍ sɔ̄lā a̍ wāŋnda̍ So̍dɔ̄m chi̍e̍e̍ a̍ Kōmo̍o̍lūā chi̍e̍e̍ . ”
40010016	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Lā ya᷄ŋ ni᷅la̍ŋ . I̍ cho̍ māchūāā nya̍ vīōmɔ̄ɔ̍ māā lāsāā vīsīāā bīyāa̍ tɛ̄ɛ̄ŋ . Le̍la̍ŋ , lā wa̍ wa̍nāā mānda᷄ŋ o̍ nyɛ̄ o̍ nyɛ̄ nya̍ wa̍ to̍sāa̍ ni᷄ŋ . Ndu̍yɛ̍ , lā wa̍ wa̍nāa̍ cha̍ā ŋ̍wa᷅ŋndā chīe̍e̍ bi̍yɔ̄ɔ̄  .
40010017	Lā mānda̍ŋ . Kāni̍ fo̍ndōle̍ , wāŋnda̍ chō hūnɔ̄ɔ̄ mā kūɛ̄ a̍ nya̍ o̍ tōŋgōla̍ kɔ̍ɔ̍sāāla̍ŋ ni᷄ŋ , ndu̍yɛ̍ , mā lɔ̄ɔ̄ nya̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ  .
40010018	Ā kūā ni̍ŋ a̍ nya̍ o̍ wānāā bɛ̄ndūa̍a̍ lo̍ mā kɔ̄ɔ̄sa̍ a̍ nya̍ le̍ mɛ̄ɛ̍ nya̍ chō bu̍ɛ̍i̍yāā nīa̍a̍ yɛ̍ . A̍ bōōndi̍i̍ ke̍ŋ nya̍ dīmūl nda̍ ni̍ŋ Yo̍o̍ŋgū Kɛ̄ndɛ̍ Mɛ̄lɛ̄ka̍a̍ ni̍ , nda̍ ni̍ a̍ wānāa̍ cho̍ a̍ Chu̍ū le̍ wa̍  .
40010019	Ndu̍yɛ̍ , tē ā wa̍ kɔ̍ɔ̍sɔ̍ɔ̍ a̍ nya̍ pɛ̍ , lā bu̍u̍la᷄ŋ le̍ nyɛ̄ nya̍ dīmī wo̍ kɛ̄lɛ̄ŋgāā mɛ̄ɛ̍ nya̍ sūāā yɛ̍ le̍ . Tē bōōndi̍i̍ ke̍ŋ ī fūūlu̍u̍ pɛ̍ , lā chō nyɛ̄ nya̍ dīmī wo̍ sɔ̄lā  .
40010020	Kāni̍ fo̍ndōle̍ dīōmndā nya̍ nɔ̄ le̍ dīmīo̍o̍ la̍ŋ lā ve᷅ ni̍ŋ di̍ōmndā nyāla̍ nya̍ pi̍la̍ le̍ . Nyi̍na̍ Mɛ̄lɛ̄ka̍ Fi̍nyā nyā wo̍ , ndu̍ cho̍ nya̍ dīōmndā nya̍ nɔ̄ le̍ dīmīo̍o̍ la̍ŋ dɔ̄wɔ̄ɔ̄ o̍ sōndō ni̍  .
40010021	 “  Wāŋnda̍ ā pūm ā māl ni̍ŋ pɔ̍mbūāā ndāa̍ kɛ̄lɛ̄ŋgāā bɛ̄ndāā ndāa̍ wāŋnda̍ o̍ bā le̍ mā kɔ̄ɔ̄sa̍ a̍ nda̍ mā dīī nda̍ . Fi̍nyāa̍ ā pūm bɛ̍ɛ̍ ā tōsā ni̍ŋ le̍nde̍ a̍ chūāūwāā ndāa̍ . Ndu̍yɛ̍ , chūāūwa̍ ā pūm ā sīmūl ni̍ŋ wa̍nāa̍ ve̍lū nda̍ wa̍ , ndu̍yɛ̍ , mā tōsa̍ mī wānāa̍ ve̍lū nda̍ wa̍ ā sɔ̄la̍ pīɔ̍mndo̍  .
40010022	Wāŋnda̍ kpo̍u̍ ā tūl nya̍ ni̍ŋ le̍yɛ̍ le̍ mɛ̄ɛ̍ nya̍ chō bu̍ɛ̍i̍yāā nīa̍a̍ yɛ̍ . Kɛ̍ ndu̍yɛ̍ , wānā o̍ wāna̍ hi̍o̍ū la̍chi̍ a̍ bīūwɔ᷄ŋndo̍ pɛ̍ ha̍a̍a̍ mbō lo̍ o̍ ko̍ŋ mbō fūūlu̍u̍ o̍ mɛ̄ɛ̄lu̍la̍ nyɛ̄ pālāā kōŋ pɛ̍ , Mɛ̄lɛ̄ka̍ pīŋi̍ ndu̍  .
40010023	Ndu̍yɛ̍ , tē wāŋnda̍ tūsi̍ nya̍ nyɛ̄ pālāa̍ chōo̍ o̍ chi̍e̍e̍ o̍ chi̍e̍e̍ pɛ̍ , lā kɔ̄ŋnu̍ŋ o̍ chi̍e̍e̍ che᷅le̍ŋ . Ndu̍yɛ̍ , mī di̍mu̍l nya̍ , lā cho̍ chi̍ī chi̍o̍o̍ŋ kpo̍u̍ o̍ lɛ̄ŋndē I̍sɔ̄lūɛ̄īle̍ŋ ni᷄ŋ bɔ̍ŋā a̍ wa̍llo̍ le̍ mbō lo̍ o̍ ko̍ŋ mī wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō hīŋ . ”
40010024	Mi̍ Chi̍i̍sū hi̍a̍ū lāchī a̍ nda̍ pɛ̄ɛ̄kōo̍ āā , “ Nūm wāna̍ nda̍ chō pɛ̄ɛ̄kōo̍ wo̍ , a̍ cho̍ o̍ bɛ̍ndū mā hīōū wāna̍ cho̍ nu̍m pɛ̄ɛ̄kōo̍ wo̍ le̍ . Ndu̍yɛ̍ , chīɔ̍ɔ̍ cho̍ o̍ bɛ̍ndū mbō hīōū ma̍sānɔ̄ ndɔ̄ɔ̍ le̍  .
40010025	Le̍la̍ŋ , tē wāna̍ nda̍ chō pɛ̄ɛ̄kōo̍ wo̍ ō sīmnu᷄ŋ mɛ̄ɛ̍ wāna̍ cho̍ ndu̍ pɛ̄ɛ̄kōo̍ wo̍ chō yɛ̍ pɛ̍ , ō nɔ̄ mbō na᷄ŋ kɔ̄l . Ndu̍yɛ̍ , tē chīɔ̍ɔ̍ ō sīmnu᷄ŋ mɛ̄ɛ̍ ma̍sānɔ̄ ndɔ̄ɔ̍ chō yɛ̍ pɛ̍ , ō nɔ̄ mbō na᷄ŋ kɔ̄l . Le̍la̍ŋ , tē wāŋnda̍ ā nɔ̄la̍ pɛ̍ , mā dīmu̍l wāna̍ cho̍ yu̍ŋgo̍o̍ bōlle̍ŋ ndo̍ māā māsa̍ nyi̍nāā wɔ̄ɔ̍ŋnda̍ , Bɛ̄ɛ̍si̍bɔ̄ɔ̄ , māā ndu̍ cho̍ ndu̍ kɔ̄ɔ̄lī ni̍ , mɛ̄ɛ̍ ā nɔ̄lā mā dīmu̍l wānāa̍ cho̍ ndu̍ o̍ bā bɛ̄ŋgu̍ wa̍ dīōmndā wɔ̄ɔ̍ŋnda̍ŋ mbō hīōū bɛ̍ɛ̍ le̍nde̍ . ”
40010026	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Le̍la̍ŋ , lā wo᷅ wāŋndā ha̍ā le̍ . Kāni̍ fo̍ndōle̍ , nyɛ̄ o̍ nyɛ̍ cho̍ ō kūmbāā ō pīlɛ̍ bɛ̍ɛ̍ cho̍ lo᷅ mbō kɛ̄ɛ̍ fūlā kpe̍nde̍ke̍le̍ le̍ . Ndu̍yɛ̍ , nyɛ̄ o̍ nyɛ̍ cho̍ ō vīāŋāā ō pīlɛ̍ bɛ̍ɛ̍ cho̍ lo᷅ mī wāŋnda̍ kɛ̄ɛ̍ sīnā a̍ ndu̍ o̍kɔ̄ɔ̄ le̍  .
40010027	Le̍la̍ŋ , nyɛ̄ ya̍ cho̍ nya̍ dīmūllo̍ na̍a̍ nya̍ā kpe̍e̍le̍ wo̍ , lā dīmi̍ ndu̍ wāŋnda̍ o̍ hɔ̄l kpe̍nde̍ke̍le̍ . Ndu̍yɛ̍ , nyɛ̄ o̍ nyɛ̄ nya̍ tūēī ma̍ dīmī ndu̍ tōōlō , lā hēēlu̍ ndu̍ chōo̍ cho̍o̍ o̍ lu᷅ŋ  .
40010028	Lā wo᷅ wānāa̍ nɔ̍lā mā dīī nya̍ chi̍e̍ēŋ na̍ŋnu᷄ŋ , kɛ̍ ndu̍yɛ̍ , ā nɔ̍lā nyɛ̍ yɔ̄ŋ a̍ nyi̍nāā nyāa̍ le̍ wa̍ le̍ . Wāna̍ nya̍ wō wo̍ , ndu̍ cho̍ Mɛ̄lɛ̄ka̍ ni̍ . Ndu̍ ndu̍ nɔ̍lā tē ō dīī nu̍m pɛ̍ chi̍e̍ēŋ na̍ŋnu᷄ŋ , ō yɔ᷄ŋ vɛ̄lɛ̄ nyi̍nā nūmndo̍ o̍ fo̍ndāŋ nyɛ̄ pālāa̍ nāa̍ ndu̍ Mɛ̍lɛ̄ka̍ dūāū wa̍nāā yɔ̄ŋ wɔ̄ɔ̍ŋnda̍ wa̍ . ”
40010029	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Ni᷄ŋnda̍ ā cho̍ yo̍u̍wāa̍ nɔ̍ ba̍ā bɔ̄ɔ̍ le̍ . Ā ŋīɔ̍ɔ̍ŋ ka̍pā nda̍ pīsī nda̍ ni̍ . Kɛ̍ ndu̍yɛ̍ , mɛ̄ɛ̍ mī Mɛ̄lɛ̄ka̍ Fi̍nyā nyā chɛ̍l mālāŋ ō pīlɛ̍ bɛ̍ɛ̍ o̍ wu᷅  ,
40010030	kɛ̄lɛ̄ŋgāā ni᷅ŋ te̍ nya̍ , yīīŋīī yi̍īŋnde̍ nya̍ o̍ lēbōl bɛ̍ɛ̍ , Mɛ̄lɛ̄ka̍ sīnā mɛ̄ɛ̍ i̍ cho̍ bōllē pīlɛ̍ yɛ̍  .
40010031	Le̍la̍ŋ , lā yɔ᷅ŋ īsīōōŋ te̍ . Kāni̍ fo̍ndōle̍ , wāŋndo̍ ō pīlɛ̍ bɛ̍ɛ̍ nya̍ tɛ̄ɛ̄ŋ ō hīōū a̍ ni᷄ŋnda̍ , mɛ̄ɛ̍ o̍ mɛ̄ɛ̍ nda̍ wa̍ fa̍ŋgā . ”
40010032	Mi̍ Chi̍i̍sū di̍mī āā , “ Wānā o̍ wāna̍ sɔ̍lɔ̍la̍ŋ pɛ̍ wa᷅ŋnda̍ o̍ hɔ̄l kpe̍nde̍ke̍le̍ māā le̍ ya̍ o̍ cho̍ ni̍ , ya̍ bɛ̍ɛ̍ I̍ cho̍ hūnɔ̄ɔ̄ sɔ̄lɔ̄la᷄ŋ Mɛ̄lɛ̄ka̍ Fi̍nyā nūu̍ o̍ hɔ̄l o̍ cho̍ o̍ fo̍ndāŋ ndɔ̄ɔ̍ wo̍ māā le̍ ya̍ wānā ko̍ŋ chō ni̍  .
40010033	Kɛ̍ ndu̍yɛ̍ , wānā o̍ wāna̍ di̍mi̍ pɛ̍ wa᷅ŋnda̍ o̍ hɔ̄l kpe̍nde̍ke̍le̍ māā ō cho̍ wa᷅na̍ nī le̍ , ya̍ bɛ̍ɛ̍ I̍ cho̍ hūnɔ̄ɔ̄ dīmī Mɛ̄lɛ̄ka̍ Fi̍nyā nūu̍ o̍ hɔ̄l o̍ cho̍ o̍ fo̍ndāŋ ndɔ̄ɔ̍ wo̍ māā wānā ko̍ŋ ō cho̍ wa᷅na̍ nī le̍ . ”
40010034	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Lā yi̍ya᷄ŋ māā kɔ̄l nyūlū le̍ ya̍ hi᷅ŋ lūēī o̍ chi̍e̍ēŋndo̍ ni᷄ŋ te̍ . Ō cho̍ kɔ᷅l nyūlū kpo̍so̍ŋ te̍ ya̍ hi᷅ŋ lūēī le̍ . I̍ hi᷅ŋ māhūnāā le̍ tōsāa̍ mī pīɔ̄ūvi̍āŋndo̍ de᷄l wāŋnda̍ tɛ̄ɛ̄ŋ  .
40010035	I̍ hi᷅ŋ le̍ mī to̍sa̍ mī pūa̍a̍ ā chīe̍i̍ fi̍nyāā ndāa̍ , ndu̍yɛ̍ , mī chūāūwāā lāāndūa̍a̍ ā chīe̍i̍ kālāa̍ ndāa̍ ndu̍yɛ̍ , mī lāāndūa̍a̍ ā chīe̍i̍ kālā lɛ̍i̍ya̍a̍ ndāa̍  .
40010036	Ndu̍yɛ̍ , wāŋndo̍ o̍ ndu̍ pi̍la̍ lo̍ chi̍ɛ̍ī ni̍ŋ ya̍a̍mɔ̍ɔ̍wa̍a̍ ndūa̍a̍ ā chāŋ ni̍ŋ ni̍  .
40010037	 “  Wāna̍ ka̍a̍la̍ fi̍nyā ndɔ̄ kɛ̄lɛ̄ŋgāā kāla̍ ndɔ̄ mbō hīōū mɛ̄ɛ̍ o̍ ka̍a̍la̍ ya̍ yɛ̍ pɛ̍ , mɛ̄ɛ̍ ō bɛ̄nda̍ mbō wa̍ bu̍ɛ̍ī nī le̍ . Ndu̍yɛ̍ , wāna̍ ka̍a̍la̍ po̍ ndɔ̄ɔ̍ kɛ̄lɛ̄ŋgāā chūā ndɔ̄ɔ̍ mbō hīōū mɛ̄ɛ̍ o̍ ka̍a̍la̍ ya̍ yɛ̍ pɛ̍ , mɛ̄ɛ̍ ō bɛ̄nda̍ mbō wa̍ bu̍ɛ̍ī nī le̍  .
40010038	O̍ ko̍ŋ kɔ̍ɔ̍lī , wāna̍ ve̍ o̍ bɛ̍ɛ̍ndīa̍ŋ le̍ mā dīī ndu̍ o̍ yɔ̄m sīŋgāfīlāa̍ chōo̍ le̍ sa̍bū nūu̍ , ndu̍yɛ̍ , mbō tōl la̍ kɔ̄ɔ̄lī le̍ , mɛ̄ɛ̍ wānā ko̍ŋ ō bɛ̄nda̍ mbō wa̍ bu̍ɛ̍ī nī le̍  .
40010039	Wānā o̍ wāna̍ ki̍ndi̍ le̍ yōōmū ndɔ̄ɔ̍ chīīndīa̍a̍ pɛ̍ , mɛ̄ɛ̍ ō chō yōōmū kpe̍e̍kpe̍i̍yo̍ fūlā . Kɛ̍ ndu̍yɛ̍ , wānā o̍ wāna̍ yōōmū ndɔ̄ɔ̍ hɛ̍lu᷄ŋ ndu̍ le̍ ya̍ pɛ̍ , mɛ̄ɛ̍ ō chō hūnɔ̄ɔ̄ yōōmū kpe̍e̍kpe̍i̍yo̍ sɔ̄lā . ”
40010040	Mi̍ Chi̍i̍sū di̍mī āā , “ Wāna̍ chɛ̍l nya̍ pɛ̍ , mɛ̄ɛ̍ ya̍ o̍ chɛ̍l ko̍ŋ ni̍ . Ndu̍yɛ̍ , wāna̍ chɛ̍l la̍ pɛ̍ , mɛ̄ɛ̍ wāna̍ ve᷅m ya̍ wo̍ , ndu̍ o̍ chɛ̍l ko̍ŋ ni̍  .
40010041	Wāna̍ chɛ̍l wāna̍ su̍a̍ā le̍ Mɛ̄lɛ̄ka̍ wo̍ le̍ mɛ̄ɛ̍ o̍ cho̍ wāna̍ su̍a̍ā le̍ Mɛ̄lɛ̄ka̍ wo̍ yɛ̍ pɛ̍ , wānā ko̍ŋ Mɛ̄lɛ̄ka̍ chō ndu̍ hūnɔ̄ɔ̄ nyɛ̄ kɛ̄ndɛ̄ kē mɛ̄ɛ̍ o̍ ke᷅ ni̍ŋ wa᷅na̍ su̍a̍ā le̍ Mɛ̄lɛ̄ka̍ wo̍ yɛ̍ . Ndu̍yɛ̍ , wāna̍ chɛ̍l wānā sa̍kpōo̍ le̍ mɛ̄ɛ̍ o̍ cho̍ sa̍kpō yɛ̍ pɛ̍ , wānā ko̍ŋ Mɛ̄lɛ̄ka̍ chō ndu̍ hūnɔ̄ɔ̄ nyɛ̄ kɛ̄ndɛ̄ kē mɛ̄ɛ̍ o̍ ke᷅ ni̍ŋ wa̍nā sa̍kpōo̍ yɛ̍  .
40010042	Mī di̍mu̍l nya̍ , ā yɔ᷄ŋ bɛ̍ɛ̍ āā , mɛ̄ŋmā kōla᷄ŋ ni̍ , wānā ke̍ bu̍ɛ̍ī nūu̍ le̍ mɛ̄ɛ̍ o̍ cho̍ bu̍ɛ̍ī nī yɛ̍ pɛ̍ , ō wa̍ bɛ̍ɛ̍ bu̍ɛ̍ī pɔ̄mbu̍ɛ̍i̍na̍a̍ wo̍ ni̍ , mɛ̄ɛ̍ mī Mɛ̄lɛ̄ka̍ hu᷄ŋ ke᷅ wānā ko̍ŋ nyɛ̄ kɛ̄ndɛ̄ . ”
40011001	Mɛ̄ɛ̍ Chi̍i̍sū chi̍i̍ bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ sīlāla̍ŋ nda᷅ŋ , mbo̍ fāŋa᷄ŋ o̍ fo̍ndāŋ kōŋ . Mbo̍ kūā o̍ chi̍o̍o̍ŋ o̍ būŋgɛ̄ī Kāli̍līve̍ ni᷄ŋ le̍ wāŋnda̍ pɛ̄ɛ̄kōo̍ a̍ nda̍ sūɛ̍i̍ Mɛ̄lɛ̄kɛ̍i̍ dīmūllo̍  .
40011002	Chɔ᷄ŋ Wānā Yi̍ŋāa̍ lo̍ o̍ chīɛ̄ī mānyūmndo̍ ni᷄ŋ mbo̍ tūɛ̄ī tɔ̍ɔ̍ a̍ wa̍lta̍ Ki̍li̍tī wa̍ tōsāa̍ la̍ŋ o̍kɔ̄ɔ̄ . O̍ ko̍ŋ , mbo̍ vi̍ām bu̍ɛ̍i̍yāā ndūa̍a̍ ā pūm nāa̍ ndu̍ chu̍a̍  .
40011003	Ma̍ kɔ̍ nyu̍nā Chi̍i̍sū āā , “ Chɔ᷄ŋ āā na̍a̍ ŋ̄ nyūna̍ nu̍m āā vɛ̄ɛ̄ , ‘ Nu᷄m cho̍ wāna̍ wāŋnda̍ chō lēhɔ̄l o̍ nɛ̄ī le̍ ndu̍ wo̍ ni̍ ? ’ Āā , ‘ Bāā ŋ̄ chu᷄m wa̍nā che᷅le̍ŋ ? ’ ”
40011004	Mi̍ Chi̍i̍sū mu̍lūl nda̍ āā , “ Lā kɔ̍ di̍mūl Chɔ᷄ŋ nyɛ̄ o̍ nyɛ̄ nya̍ chō tūēīyɔ̄ɔ̍ , ndu̍yɛ̍ , mi̍ lā wā chɔ̄ɔ̍  .
40011005	Wānāā sūmɛ̍i̍ya̍ chō ni᷅ŋ chɔ̄ɔ̍ mi̍ wānāā bɛ̄vɛ̍i̍ya̍ wā kɔ̄la̍ŋ . Wānāā nɔ̍ nāā wɔ̄ɔ̍ŋndo̍ lēkɔ̄ɔ̍ wa̍ ā sɔ̄la̍ sīōŋgɔ̄ɔ̍ , mi̍ wānāā nīlā bāŋu̍lɛ̍i̍ya̍ wā ni᷅ŋ tūēīyɔ̄ɔ̍ . Ndu̍yɛ̍ , wānāā vīlɛ̍i̍ya̍ chō mīīŋgōo̍ yōōmū . O̍ ko̍ŋ kɔ̍ɔ̍lī , Yōōŋgū Kɛ̄ndɛ̍ Mɛ̄lɛ̄ka̍a̍ chō dīmi᷄ŋndo̍ nāa̍ wānāā tāmbɛ̍i̍ya̍ chūā . ”
40011006	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Wānā o̍ wāna̍ vi̍ ŋ̍di̍a̍l o̍ la̍a̍la᷄ŋ o̍ nɔ̍ o̍ ya̍ ni̍ŋ ndo̍ le̍ , mɛ̄ɛ̍ ō pɛ̄l tɔ̄nɔ̄ɔ̍ . ”
40011007	Mɛ̄ɛ̍ bu̍ɛ̍i̍yāa̍ Chɔ᷄ŋ nda̍ ā wa̍ mīīŋgōo̍ , mi̍ Chi̍i̍sū ka̍ndū sūɛ̍i̍ nāa̍ fāŋgāa̍ chūā a̍ Chɔ᷄ŋ o̍kɔ̄ɔ̄ . Mbo̍ nyūnā nda̍ āā , “ Kɔ̄lā nya̍ a̍a̍ ku̍ɛ̄ nāa̍ Chɔ᷄ŋ chu̍a̍ o̍ po̍llo̍ ni᷄ŋ nda̍ŋ , wāna̍ māā vɛ̄ɛ̄ nya̍ a̍a̍ nɔ̍ yɛ̄ o̍ kɔ̄l māā lā chō lākɔ̄ chɔ̄ ? Bāā wāna̍ cho̍ bɛ̍ɛ̍ŋ le̍ mūlīo̍o̍ wo̍ , mɛ̄ɛ̍ hūēīye̍ ī mūūlūū sa̍ya̍a̍ nu̍a̍ā yɛ̍ , ndu̍ nya̍ a̍a̍ nɔ̍ o̍ kɔ̄l māā lā chō lākɔ̄ chɔ̄ ni̍ ? Sāko̍  .
40011008	Wāna̍ māā vɛ̄ɛ̄ nya̍ a̍a̍ nɔ̍ yɛ̄ o̍ kɔ̄l māā lā chō lākɔ̄ chɔ̄ ? Bāā wāŋndo̍ ō dōvīa̍ŋ o̍ nyɛ̄lā kɛ̄ndɛ̄ kɛ̍ndɛ̄la̍ŋ ni᷄ŋ ni̍ ? Ō cho̍ wa̍nā wa̍ā le̍nde̍ le̍ . O̍ chīɛ̄īlā māsāa̍ wānā sa̍a̍lūŋ wa̍nāa̍ do̍vīŋ do̍vi᷄ŋ wa̍ā le̍nde̍ wa̍ ni̍  .
40011009	Mɛ̄ɛ̍ wāna̍ māā vɛ̄ɛ̄ nya̍ a̍a̍ nɔ̍ yɛ̄ ni᷅ŋ o̍ kɔ̄l māā lā chō lākɔ̄ chɔ̄ ? Bāā wāna̍ su̍a̍ā le̍ Mɛ̄lɛ̄ka̍ wo̍ ō pu᷄m ? Tōnya̍ . Mī di̍mu̍l nya̍ , ō hīōū bɛ̍ɛ̍ wa᷅na̍ su̍a̍ā le̍ Mɛ̄lɛ̄ka̍  .
40011010	A̍ Chɔ᷄ŋ o̍kɔ̄ɔ̄ nda̍ pōōnyi̍a̍a̍ dīōmnda̍ŋ nda᷅ŋ ni̍ āā , ‘ Ya̍ Mɛ̍lɛ̄ka̍ I̍ cho̍ bu̍ɛ̍ī nūu̍ vīōmɔ̄ɔ̄ nu̍m lāchī mbō kɔ̍ to̍o̍sīāā pɔ̄ɔ̄ nɛ̄īyo̍ nu̍m lāchī . ’ ”
40011011	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Mī di̍mu̍l nya̍ , wānā o̍ wāna̍ fu̍la̍ wānā la̍nɔ̍ɔ̍ o̍ īpūlu̍ , Chɔ᷄ŋ hi̍o̍ū kpo̍u̍ . Kɛ̍ ndu̍yɛ̍ , wāna̍ cho̍ ō pɔ̄mbɔ̄ mbo̍ hīāū wāŋnda̍ kpo̍u̍ o̍ māsāle̍ Mɛ̄lɛ̄ka̍le̍ŋ ni᷄ŋ ndo̍ bɛ̍ɛ̍ ō hīōū Chɔ᷄ŋ  .
40011012	Kāndɔ᷄ŋndo̍ a̍ bōōndi̍i̍ Chɔ᷄ŋ wa̍ wāŋnda̍ sūɛ̍i̍ Mɛ̄lɛ̄kɛ̍i̍ dīmūllo̍ ve̍ mbo̍ fūūlūū a̍ pāa̍le̍ hāūle̍ŋ , wāŋnda̍ ā sīmu̍l māsāle̍ Mɛ̄lɛ̄ka̍le̍ŋ . Ndu̍yɛ̍ , wānāā wɔ̄ɔ̍ŋnda̍ chō kīndīo̍o̍ le̍ le̍ŋ pūūwo̍  .
40011013	Wānāa̍ su̍a̍ā le̍ Mɛ̄lɛ̄ka̍ wa̍ kpo̍u̍ ma̍ dīmī a̍ hūnɔ̄ɔ̍ Chɔ᷄ŋ ndo̍ o̍kɔ̄ɔ̄ . Yāu̍ lāsāwa̍ Mɛ̄lɛ̄ka̍a̍ bɛ̍ɛ̍ , mbo̍ dīmī a̍ hūnɔ̄ɔ̄ ndɔ̄ɔ̍ o̍kɔ̄ɔ̄ . O̍ ko̍ŋ kɔ̍ɔ̍lī , mbo̍ hūŋ  .
40011014	Ndu̍yɛ̍ , tē lā chɛ᷄l le̍ mī lā sɔ̄la̍ dɔ̍ɔ̍ sīnā pɛ̄ŋgo̍o̍ a̍ nyɛ̄ nda̍ dīmi̍ wo̍ o̍kɔ̄ɔ̄ pɛ̍ , mɛ̄ɛ̍ lā sīna̍ pɛ̍ŋgu̍ māā dīōm wāna̍ su̍a̍ā le̍ Mɛ̄lɛ̄ka̍ wo̍ dīmi̍ māā Īla̍a̍chā cho̍ vɛ̄lɛ̄ mīīŋgū wo̍ , māā a̍ Chɔ᷄ŋ o̍kɔ̄ɔ̄ o̍ wa̍ dīmīo̍o̍ ni̍  .
40011015	Le̍la̍ŋ , wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , lā ya᷄ŋ ni᷅la̍ŋ , mī lā tūēī , mī lā sīna̍ pɛ̄ŋgu̍ . ”
40011016	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ I̍ chɔ᷅m ndɔ̍ nya̍ mɛ̄ɛ̍ wāŋndā chīe̍e̍ya̍ te̍le̍ŋndo̍ ho̍ō ā chō yɛ̍ . Wāŋnda̍ te̍le̍ŋndo̍ ho̍ō ā chō māchūāā māā chūāāmbūa̍a̍ a̍ cha̍l pīsu̍lta̍ŋ o̍ lu᷅ŋ nda̍ . Mɛ̄ɛ̍ nda̍ cha᷄l pīsu̍lta̍ŋ , mi̍ ku̍ndāa̍ ō pīlɔ̍ɔ̄ dīmūl ha̍ā āā  ,
40011017	‘ Ŋ̄ lōo̍ nya̍ nyɛ̄ chāā kɔ̄l kɛ̄ndɔ̄ɔ̍ , kɛ̍ , lā yi̍ le̍ . Mi̍ ŋ̄ sōlī chōndu̍ŋ nda̍ sōlī wa̍nāā vīlɛ̍i̍ya̍ chōo̍ wo̍ŋ , kɛ̍ , lā che᷄ŋ te̍ . ’
40011018	Kāni̍ fo̍ndōle̍ , hūnɔ̄ɔ̄ Chɔ᷄ŋ hi᷅ŋ ndo̍ , ō wa̍ su᷅mndo̍ bīyɔ̄ɔ̍ , ndu̍yɛ̍ , ndu̍ o̍o̍ ko᷅l ma̍mu̍ɛ̍i̍ le̍ . O̍ ko̍ŋ , mi̍ wāŋnda̍ dīmī āā , ‘ Nyi̍nā wɔ̄ɔ̍ŋndo̍ cho̍ ndu̍ kɔ̄ɔ̄lī ni̍ . ’
40011019	Kɛ̍ , mɛ̄ɛ̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ hīŋ , mbo̍ wā nyɛ̄ dīa̍a̍ dīo̍o̍ , ndu̍yɛ̍ , mbo̍ kōl . O̍ ko̍ŋ , mi̍ wāŋnda̍ dīmī āā , ‘ Lāŋu̍nɔ̄ɔ̍ ho̍ō chō wāna̍ lēpūlu̍ . Ō chō wānā ko̍lāā . Kɔ̍sɔ̄ŋnda̍ a̍ wānāā yɔ̄ŋ wɔ̄ɔ̍ŋnda̍ ndi̍a̍a̍mɔ̍ɔ̍ ndāa̍ o̍ cho̍ ni̍ . ’ ” Mi̍ Chi̍i̍sū hi̍a̍ū lāchī a̍ dīmīo̍o̍ āā , “ Kɛ̍ ndu̍yɛ̍ , wānāa̍ to᷅l kɔ̄l kālu̍ Mɛ̄lɛ̄ka̍a̍ kɔ̄ɔ̄lī wa̍ ka̍wa᷅ltā nda̍ tōsā la̍ŋ , la̍ŋ la̍ chɔ᷅m ni̍ māā ndu̍ cho̍ kɔ̄l kālu̍ kpe̍e̍kpe̍i̍yo̍ ni̍ . ”
40011020	Mi̍ wāŋnda̍ o̍ chi̍e̍e̍ŋ Chi̍i̍sū to̍sa̍ kɔ̄ndɔ̄fi̍ltā bɛ̄ndūla̍ŋ ndo̍ŋ ā kɛ̄ɛ̄ le̍ yɔ̄ŋndā ndāla̍ wɔ̍ɔ̍ŋnda̍ŋ mālɔ̄ɔ̍ . Le̍ he̍ī mbo̍ pɛ̄ɛ̄sā nda̍  .
40011021	Mbo̍ dīmī āā , “ Nyɛ̄ pālāa̍ chō le̍ nya̍ wāŋnda̍ Cho̍lu̍a̍sīŋ chi̍e̍e̍ . Nyɛ̄ pālāa̍ chō le̍ nya̍ wāŋnda̍ Bɛ̄tīsa̍i̍dā chi̍e̍e̍ . Kāni̍ fo̍ndōle̍ , wa̍lta̍ ka̍a̍ma̍ālā ya̍ to̍sa̍ nya̍ tɛ̄ɛ̄ŋ nda̍ŋ , tē la̍ a̍a̍ to̍sa̍ŋ Ta̍a̍yā chi̍e̍e̍ a̍ Sa̍i̍dɔ̄ŋ chi̍e̍e̍ pɛ̍ , ā wa̍ nyɛ̄lā lābɛ̍kīla̍ŋ wōūnɔ᷄ŋ mī nda̍ a̍a̍ dɔ̍ɔ̍ŋ pu᷅lta̍ŋ chōo̍ si̍ndɛ̄ pa̍ le̍ chɔ̄mndo̍ māā ā ma᷄l yɔ̄ŋndā ndāla̍ wɔ̍ɔ̍ŋnda̍ŋ  .
40011022	Mī di̍mu̍l nya̍ tōnya̍a̍ , tē pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ lē fūūlu̍u̍ pɛ̍ , nya̍ hi̍a̍ū ni̍ŋ nyɛ̍ pālāa̍ sɔ̄lā a̍ wāŋnda̍ Ta̍a̍yā a̍ Sa̍i̍dɔ̄ŋ  .
40011023	Nya̍ wāŋnda̍ Kēpa̍a̍nīɔ̄m yɛ̍ , nya̍ a̍a̍ hɛ̍na̍ŋ ma̍hɛ̍na᷄ŋ le̍ wāa̍ ā bɛ̄ndū mī nya̍ a̍a̍ hi̍o̍ū nyɛ̄ o̍ nyɛ̄ . Kɛ̍ , Mɛ̄lɛ̄ka̍ chō nya̍ hūnɔ̄ɔ̄ tɛ̄ɛ̄mbūū kpo̍u̍ . Kāni̍ fo̍ndōle̍ , tē wa̍lta̍ kɔ̄ndɔ̄fi̍lta̍ to̍sa̍ŋ o̍ nya̍ lo̍ chi̍e̍e̍ la̍ŋ la̍ a̍a̍ to̍sa̍ŋ So̍dɔ̄m pɛ̍ , māā chi̍e̍e̍ ko̍ŋ ndu̍ o̍o̍ cho̍ wɔ̄ pāa̍le̍ hāūle᷅ŋ  .
40011024	Mī di̍mu̍l nya̍ tōnya̍a̍ , tē pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ kpo̍u̍ le̍ŋ lē fūūlu̍u̍ pɛ̍ , nya̍ hi̍a̍ū ni̍ŋ nyɛ̍ pālāa̍ sɔ̄lā a̍ wāŋnda̍ So̍dɔ̄m . ”
40011025	A̍ bōōndi̍i̍ ke̍ŋ mi̍ Chi̍i̍sū di̍mī āā , “ Fi̍nyā nūu̍ , nu᷄m cho̍ ho̍ō Māsānɔ̄ɔ̍ Mɛ̄lɛ̄ka̍ le̍ chōo̍ cho̍o̍ a̍ chi̍e̍ēŋndo̍ kpo̍u̍ wo̍ , I̍ me̍l nu̍m ba̍li̍ka̍ le̍ mɛ̄ɛ̍ ŋ̄ vi᷄ŋ wānāā kɔ̄l kālu̍a̍a̍ a̍ wānāā sīnāā dɛ̍ni̍a̍a̍ sɔ̄ɔ̍ŋ mu᷅ŋ yɛ̍ . Kɛ̍ o̍ ko̍ŋ kɔ̍ɔ̍lī , ma̍ chɔ̄m wānāa̍ si̍nā nyɛ̍ le̍ wa̍  .
40011026	Kɛ̍ ndu̍yɛ̍ , nyɛ̄ ŋ̄ hīni̍ kɔ̄l lo̍ ndu̍ to̍sa̍ŋ ho̍ō ni̍ , Fi̍nyā nūu̍ . ”
40011027	Mi̍ Chi̍i̍sū di̍mī āā , “ Fi̍nyā nūu̍ chu̍a̍ nyɔ̄ɔ̍ŋ kpo̍u̍ mbo̍ kē ya̍ . Ndu̍yɛ̍ , wānā o̍ wānā nɔ̍lā mbō sīna̍ wāna̍ Po̍ Mɛ̄lɛ̄ka̍a̍ ō chō wo̍ le̍ , mɛ̄ɛ̍ Mɛ̄lɛ̄ka̍ Fi̍nyāa̍ . Ndu̍yɛ̍ vɛ̍lɛ̄ , wānā o̍ wānā nɔ̍lā mbō sīna̍ wāna̍ Mɛ̄lɛ̄ka̍ Fi̍nyāa̍ ō chō wo̍ le̍ , mɛ̄ɛ̍ Po̍ Mɛ̄lɛ̄ka̍a̍ a̍ wānāā Po̍ Mɛ̄lɛ̄ka̍a̍ hɛ̄li̍ le̍ mbō chɔ᷄m nda̍ wāna̍ Mɛ̄lɛ̄ka̍ Fi̍nyāa̍ ō chō wo̍ wa̍ . ”
40011028	Mi̍ Chi̍i̍sū lo᷅ o̍ ko̍ŋ mbo̍ dīmī āā , “ Wānā o̍ wāna̍ cho̍ ō yɔ̄kpāā a̍ nyɛ̄ pālāa̍ , lā hu᷄ŋ nāa̍ ya̍ chu̍a̍ . I̍ nɔ̍lā mī so̍li̍ nya̍ o̍ dɛ̍nɛ̍la̍ pa̍lāāla̍ŋ ni᷄ŋ  .
40011029	Lā sīmnu̍ŋ bu̍ɛ̍i̍yāā nī , mī lā sɔ̄la̍ pɛ̄ɛ̄kōo̍ ya̍ o̍ bā bɛ̄ŋgu̍ . Kāni̍ fo̍ndōle̍ , I̍ cho̍ wāna̍ cha̍ā ŋ̍wa᷅ŋndā chīe̍e̍ bi̍yɔ̄ɔ̄ . Ndu̍yɛ̍ wānā tu̍sīa̍ŋndo̍ ya̍ cho̍ ni̍ . Ndu̍yɛ̍ , lā nɔ̄lā mī lā sɔ̄la̍ pɛ̄ŋgīo̍o̍ o̍ kɔ̄ltā nyāla̍ŋ ni᷄ŋ  .
40011030	Kāni̍ fo̍ndōle̍ , pɛ̄ɛ̄kūlā nīla̍ŋ lā kīndu̍ chu̍ā le̍ . Ndu̍yɛ̍ , wa̍lta̍ ya̍ I̍ ke᷅ nya̍ la̍ŋ , lā pa̍lā to̍sā le̍ . ”
40012001	Mɛ̄ɛ̍ te̍le̍ŋ ti̍ŋ hīōū , mi̍ Chi̍i̍sū nda̍ bu̍ɛ̍i̍yāā ndūa̍a̍ ā wā kɔ̄la̍ŋ ma̍ wā kēēkōo̍ o̍ chīɛ̄ī pūm ni᷄ŋ o̍ pāa̍le̍ pɛ̍ŋgīāā lē Mɛ̄lɛ̄ka̍le̍ŋ chōo̍ . Tɔ̄lɔ̄ɔ̍ wa̍ o̍ chīɛ̍i̍ he̍ī ni᷄ŋ ndo̍ , ā vēēlu̍ ndu̍ āā , wi̍t . Yīa̍a̍ŋ mā wa̍ bu̍ɛ̍i̍yāa̍ Chi̍i̍sūa̍a̍ nɛ̄īyo̍ . O̍ ko̍ŋ , ma̍ wā tɔ̄lɔ̄ɔ̍ ho̍ō yōmɔ̄ɔ̍ mā dīā  .
40012002	Ndu̍yɛ̍ , mi̍ ku̍ndā Fālīsi̍īya̍ chā nda̍ . Ma̍ lō lo̍ŋ ma̍ dīmūl Chi̍i̍su̍ āā , “ Bu̍ɛ̍i̍yāā nūmnda̍ chō sɔ̄ɔ̍ŋ wānā to̍sā o̍ pāa̍le̍ nāāle̍ pɛ̍ŋgīāāle̍ŋ chōo̍ le̍ wo̍ŋ tōsāa̍ . ”
40012003	Mi̍ Chi̍i̍sū mu̍lūl nda̍ āā , “ Lā chi̍ wɔ̍ o̍ Yāu̍ Mɛ̄lɛ̄ka̍a̍ ni᷄ŋ a̍ nyɛ̄ Māsāa̍ Dēēve̍ ndu̍ o̍o̍ to̍sa̍ wo̍ o̍kɔ̄ɔ̄ le̍ ? Bōōndi̍i̍ pi᷅lɛ̍ Dēēve̍ ni̍ nda̍ wānāa̍ wa̍ ndu̍ kɔ̄ɔ̄lī wa̍ , mɛ̄ɛ̍ yīa̍a̍ŋ mā wa̍ nda̍ nɛ̄īyo̍ , mbo̍ lūɛ̄ī o̍ chīɛ̍i̍ Mɛ̄lɛ̄ka̍a̍ ni᷄ŋ , ndu̍ ni̍ nda̍ wānāa̍ wa̍ ndu̍ kɔ̄ɔ̄lī wa̍ , ma̍ dīā bēe̍dīi̍ wa̍ ō yɔ̄ŋga᷄ŋ le̍ Mɛ̄lɛ̄ka̍ wo̍ . Nda̍ a̍a̍ nɔ̍ mī nda̍ a̍a̍ de᷅ ndu̍ le̍ . Wāna̍ so̍lī sa̍lāa̍ wo̍ , ndu̍ ko̍ni̍ ndu̍ o̍o̍ nɔ̍ ni̍ mbō dē bēe̍dīi̍ ko̍ŋ . Mi̍ Chi̍i̍sū mu̍lūl nda̍ āā , “ Lā chi̍ wɔ̍ o̍ Yāu̍ Mɛ̄lɛ̄ka̍a̍ ni᷄ŋ a̍ nyɛ̄ Māsāa̍ Dēēve̍ ndu̍ o̍o̍ to̍sa̍ wo̍ o̍kɔ̄ɔ̄ le̍ ? Bōōndi̍i̍ pi᷅lɛ̍ Dēēve̍ ni̍ nda̍ wānāa̍ wa̍ ndu̍ kɔ̄ɔ̄lī wa̍ , mɛ̄ɛ̍ yīa̍a̍ŋ mā wa̍ nda̍ nɛ̄īyo̍ , mbo̍ lūɛ̄ī o̍ chīɛ̍i̍ Mɛ̄lɛ̄ka̍a̍ ni᷄ŋ , ndu̍ ni̍ nda̍ wānāa̍ wa̍ ndu̍ kɔ̄ɔ̄lī wa̍ , ma̍ dīā bēe̍dīi̍ wa̍ ō yɔ̄ŋga᷄ŋ le̍ Mɛ̄lɛ̄ka̍ wo̍ . Nda̍ a̍a̍ nɔ̍ mī nda̍ a̍a̍ de᷅ ndu̍ le̍ . Wāna̍ so̍lī sa̍lāa̍ wo̍ , ndu̍ ko̍ni̍ ndu̍ o̍o̍ nɔ̍ ni̍ mbō dē bēe̍dīi̍ ko̍ŋ .
40012004	
40012005	Lā chi̍ wɔ̍ vɛ̍lɛ̄ dīōmnda̍ cho̍ lā pōōnyīāā o̍ yāu̍ lāsāwa̍ Mɛ̄lɛ̄ka̍a̍ ni᷄ŋ nda̍ŋ te̍ ? Ī chō ī pōōnyīāā māā o̍ pāa̍le̍ o̍ pāa̍le̍ nāāle̍ pɛ̍ŋgīāā chōo̍ , wānāa̍ so̍lī sa̍lāa̍ o̍ chīɛ̍i̍ Mɛ̄lɛ̄ka̍a̍ ni᷄ŋ nda̍ ā chō sāwa̍ pāa̍le̍ nāāle̍ pɛ̍ŋgīāāle̍ŋ tɛ̄ɛ̄mbūūwo̍ . Kɛ̍ ndu̍yɛ̍ , ī chō ī dīmīāā māā o̍ ko̍ŋ ni̍ŋ kpo̍u̍ ā tōsa̍ yɔ᷅ŋ wɔ̄ɔ̍ŋ te̍  .
40012006	Mī di̍mu̍l nya̍ , sūɛ̍i̍ sɛ̍nɛ̄ī hīŋ ī hīōū chīɛ̄ī na̍a̍ ŋ̄ sōlī sa̍lāa̍ wo̍  .
40012007	Yāu̍ Mɛ̄lɛ̄ka̍a̍ dīmi̍ āā , ‘ Ō cho̍ vi̍sīa̍a̍ sa̍lāa̍ sōlīo̍o̍ le̍ ya̍ Mɛ̍lɛ̄ka̍ ya̍ hɛ̍na̍ŋ te̍ . Nyɛ̄ ya̍ I̍ hɛ̍na̍ŋ ndo̍ ndu̍ cho̍ wāŋndā chīe̍e̍ya̍ nyīɛ̍ɛ̍ye̍ tūīīnɔ᷄ŋndo̍ ni̍ . ’ ” Mi̍ Chi̍i̍sū hi̍a̍ū lāchī a̍ nda̍ dīmūllo̍ āā , “ Tē nya̍ a̍a̍ si̍nā nyɛ̍ di̍mi̍ŋ ho̍ō wo̍ pɛ̄ŋgu̍ pɛ̍ , nya̍ a̍a̍ pɛ̍ɛ̍sā wa᷅ŋnda̍ ha̍ā māā ā tōsa̍ yɔ̄ŋ wɔ̄ɔ̍ŋndo̍ le̍  .
40012008	Kāni̍ fo̍ndōle̍ , wāna̍ nda̍ vēēlū ho̍ō āā , Po̍ Wānā Pɔ̍nɔ̍ɔ̍ wo̍ , ndu̍ kɛ̍ɛ̍sīāā nyɛ᷅ wānā to̍sā o̍ pāa̍le̍ nāāle̍ pɛ̍ŋgīāāle̍ŋ chōo̍ wo̍ ni̍ a̍ nyɛ̄ wānā to̍sā le̍cho̍o̍ le̍ wo̍ . ”
40012009	O̍ ko̍ŋ kɔ̍ɔ̍lī , mi̍ Chi̍i̍sū fa̍ŋa᷄ŋ o̍ fo̍ndāŋ ko̍ŋ . Mbo̍ kūā o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ō pūm  .
40012010	Po̍ pi᷅lɛ̍ wa̍ lo̍ŋ a̍ bāa̍ ndu̍ ō vēsɛ̍i̍ . Ndu̍yɛ̍ , wānāā pūm ā wa̍ lo̍ŋ nda̍ a̍a̍ hɛ̍na̍ŋ mī nda̍ a̍a̍ ho̍l Chi̍i̍su̍ sūɛ̍i̍ . Le̍ he̍ī ma̍ nyūnā ndu̍ āā , “ Vɛ̄ɛ̍nɛ̍ sāwa̍ pāa̍le̍ nāāle̍ pɛ̍ŋgīāāle̍ŋ ō dīmi̍ yɛ̄ ? Bāā wānā si̍ŋgī wa᷅na̍ nāa̍ lēchōo̍ , bāā wānā si̍ŋgī le̍ ? ”
40012011	Mi̍ Chi̍i̍sū lo᷅ lo̍ŋ mbo̍ nyūnā nda̍ āā , “ Nya̍ cho̍ ha̍ā na̍ŋnu᷄ŋ ki̍nɛ̍i̍ ya̍ , tē wāŋndo̍ ō pīlɛ̍ nɔ̄ yɛ̄ sāa̍ , mī sāā ko̍ŋ ō de᷄l o̍ so̍o̍ŋndo̍ ni᷄ŋ , kɛ̍ ndu̍yɛ̍ , ō pāa̍le̍ nāāle̍ pɛ̍ŋgīāāle̍ŋ chōo̍ . Bāā wānā ko̍ŋ ō ku̍ē mbō kɔ̍ so̍lī ndu̍ o̍ pāa̍le̍ŋ nde᷅ŋ chōo̍ le̍ ? Sōlīo̍o̍ o̍ so̍lī ndu̍ ni̍  .
40012012	Tē lā tōsa̍ ke̍ŋ o̍ pāa̍le̍ nāāle̍ pɛ̍ŋgīāāle̍ŋ chōo̍ pɛ̍ le̍ sāa̍ , bāā wāna̍ chi̍o̍o̍ yɛ̄ ? Ō hīu̍ a̍ sāa̍ po̍lo̍ŋ po̍lo̍ŋ te̍ ? Le̍la̍ŋ , sāwā na̍a̍ māChu̍ūwo̍ ō kūūna̍ na̍a̍ le̍ tōnya̍ tōsā o̍ pāa̍le̍ le̍ŋ chōo̍ le̍ . ”
40012013	Mi̍ Chi̍i̍sū di̍mūl po̍ bā vēsɛ̍i̍yo̍ āā , “ Si̍ɛ̍ndi̍ ba̍a̍ . ” Mi̍ pōo̍ sīɛ̄ndī bāa̍ . O̍ ko̍ŋ , mi̍ bā ndɔ̄ɔ̍ mīīŋgū ndu̍ yɔ̄nɔ᷄ŋ nyɛ̍ kɛ̄ndɛ̍ī . Mbo̍ sīmnu᷄ŋ mɛ̄ɛ̍ ō pīlɔ̍ɔ̍ chō yɛ̍  .
40012014	O̍ ko̍ŋ kɔ̄ɔ̄lī , mi̍ ku̍ndā Fālīsi̍īya̍ fūlā ma̍ kɔ̍ bi̍ī bɔ̄ŋa᷅ŋndo̍ le̍ mɛ̄ɛ̍ nda̍ lōōkū mā dīī Chi̍i̍sū yɛ̍  .
40012015	Mɛ̄ɛ̍ Chi̍i̍sū tu̍e̍ī nyɛ̄ ku̍ndā Fālīsi̍īya̍ kɛ̄ɛ̄si̍a̍a̍ le̍ tōsāa̍ wo̍ , mbo̍ fāŋa᷄ŋ o̍ fo̍ndāŋ kōŋ . Ndu̍yɛ̍ , mi̍ wāŋnda̍ tūāl ndu̍ kɔ̄ɔ̄lī fāŋgā bɛ̍ndōo̍ . O̍ ko̍ŋ kɔ̍ɔ̍lī , mi̍ Chi̍i̍sū si̍ŋgī a̍ wa̍ a̍ nāāla̍ŋ nda̍  .
40012016	Kɛ̍ ndu̍yɛ̍ , mbo̍ sīlā nda̍ māā ā di̍mūl wāŋnda̍ a̍ ndu̍ o̍kɔ̄ɔ̄ le̍  .
40012017	Chi̍i̍sū to̍sa̍ he̍ī le̍ hāli̍ kpe̍ŋ mī nyɛ̄ Mɛ̄lɛ̄ka̍ dɔ̄ū Āīsa̍a̍yā , wāna̍ su̍a̍a̍ le̍ ndu̍ wo̍ , o̍ sōndō wo̍ , ō tōsa̍ŋ  .
40012018	Mbo̍ dīmī āā ,  “ Mi̍ chē bu̍ɛ̍ī ni̍ ya̍ I̍ hɛ̍li̍ wo̍ . I̍ ka̍a̍la̍ ndu̍ . Ndu̍yɛ̍ , I̍ hi̍ni̍ kɔ̄l a̍ ndu̍ . I̍ cho̍ tōsā mī Nyi̍nā nūu̍ tōl ndu̍ kɔ̄ɔ̄lī . Ndu̍yɛ̍ , ō dīmūl ni̍ŋ wa᷅ŋnda̍ bā o̍ bā fe̍e̍ nyɛ᷅ ya̍ I̍ kɛ̍ɛ̍si̍a̍a̍ le̍ tōsāa̍ wo̍  .
40012019	Ō cho̍ wa᷅na̍ sɛ̍ɛ̍ŋgi̍āŋ a̍ wānā le̍ o̍ cho̍ le̍ . Ndu̍yɛ̍ , ō cho̍ wa᷅na̍ si̍m o̍ lu᷅ŋ mbō kēlū yōŋgā le̍  .
40012020	O̍ ko̍ŋ kɔ̍ɔ̍lī , ō bīūnūŋ ni̍ŋ wa̍nāa̍ nɔ̍ di̍a̍llūŋ kālā le̍ wa̍ , ndu̍yɛ̍ , mbō tōsa̍ tōnya̍a̍ nāa̍ wānāa̍ cho̍ a̍ kɔ̄ltā tāmbɛ̍i̍la̍ŋ nda̍ chūā . Ō chō lō he̍ī tōsāa̍ ha̍a̍a̍mbō lo̍ o̍ ko̍ŋ mbō mūli̍ wāŋnda̍ kɔ̄lta̍ŋ , ndu̍yɛ̍ , mā tōsa̍ nyɛ̄ Mɛ̄lɛ̄ka̍ hɛ̄na̍ŋ ndo̍  .
40012021	Ndu̍ cho̍ wāna̍ wāŋnda̍ kpo̍u̍ o̍ chi̍e̍ēŋndo̍ chōo̍ a̍ ti̍i̍ndāŋ ni̍ŋ ndo̍ ni̍ . ”
40012022	O̍ ko̍ŋ kɔ̍ɔ̍lī , mi̍ wānāā pūm ā hūŋ a̍ po̍ pi᷅lɛ̍ nāa̍ Chi̍i̍sū chu̍a̍ . Nyi̍nā wɔ̄ɔ̍ŋndo̍ wa̍ ndu̍ kɔ̄ɔ̄lī . Pōo̍ ho̍ō ndu̍ o̍o̍ su̍ū le̍ . Ndu̍yɛ̍ , ō wa̍ vɛ̄lɛ̄ ō sūmɛ̍i̍ . Hūnɔ̄ɔ̍ a̍ ndu̍ nāa̍ Chi̍i̍sū chu̍a̍ , mi̍ Chi̍i̍sū si̍ŋgī ndu̍ . O̍ ko̍ŋ , mi̍ pōo̍ sūāā , ndu̍yɛ̍ , mbo̍ chā  .
40012023	Mi̍ kɔ̄ndɔ̄fi̍llo̍ bīī wāŋnda̍ kpo̍u̍ a̍ nyɛ̄ Chi̍i̍sū to̍sa̍ wo̍ . Ma̍ sāā dīmu̍la᷅ŋndo̍ āā , “ Kɛ̄lɛ̄ŋgāā mbō wa̍ dɔ̍ɔ̍ ndu̍ cho̍ Po̍ Dēēve̍ wo̍ ni̍ . ”
40012024	Mɛ̄ɛ̍ ku̍ndā Fālīsi̍īya̍ tūēī le̍nde̍ ma̍ dīmī āā , “ Mbɔ̄ Bɛ̄ɛ̍si̍bɔ̄ɔ̄ o̍ cho̍ māsa̍ nyi̍nāā wɔ̄ɔ̍ŋnda̍ wo̍ , ndu̍ ke᷅ ndu̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ . ”
40012025	Kɛ̍ , mi̍ Chi̍i̍sū si̍nā nyɛ̍ wa̍ nda̍ o̍ lākɔ̄l lo̍ . Mbo̍ dīmūl nda̍ āā , “ Lēlɛ̄ŋ o̍ lēlɛ̄ŋ , tē lē pīɔ̄ūvi̍āŋ ku̍ndāla̍ŋ pɛ̍ , mā sāa̍ sɔ̍ŋgɔ̄ɔ̍ vēllāa̍ vēllē pɛ̍ , lɛ̄ŋndē lēŋ tāmbe̍i̍ le̍ ta̍mbū ni̍ . Ndu̍yɛ̍ , chi̍e̍e̍ o̍ chi̍e̍e̍ kɛ̄lɛ̄ŋgāā yu̍ŋgu̍ o̍ yu̍ŋgu̍ tē ō pīɔ̄ūvi̍āŋ ku̍ndāla̍ŋ pɛ̍ , mā sāa̍ sɔ̍ŋgɔ̄ɔ̍ vēllāa̍ vēllē pɛ̍ , pīɔ̄llo̍ o̍ pi̍ɔ̄l ni̍  .
40012026	Le̍la̍ŋ , tē ku̍ndāla̍ŋ o̍ māsāle̍ Sēta̍nā māsa̍ nyi̍nāā wɔ̄ɔ̍ŋnda̍ ni᷄ŋ , la̍ sa̍a̍ sɔ̍ŋgɔ̄ɔ̍ vēllāa̍ vēllē pɛ̍ , vɛ̄ɛ̍nɛ̍ māsāle̍ ndɔ̄le̍ŋ lē sīm yɛ̍ ?
40012027	Mɛ̄ɛ̍ nya̍ dīmi̍ māā māsa̍ nyi̍nāā wɔ̄ɔ̍ŋnda̍ , Bɛ̄ɛ̍si̍bɔ̄ɔ̄ māā ndu̍ ke᷅ ya̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ yɛ̍ , mɛ̄ɛ̍ wānāā nyāa̍ nda̍ nda̍ ō nɛ̄ɛ̍nɛ̍ ke̍ yɛ̄ nda̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ?
40012028	Tē ō wa̍ yɛ̄ pɛ̍ māā Mɛ̄lɛ̄ka̍ ndu̍ ke̍ ya̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ , mɛ̄ɛ̍ ke̍ŋ chɔ̍m māā Mɛ̄lɛ̄ka̍ kāndu̍ wāa̍ māsāa̍ nya̍ chōo̍ . ”
40012029	Mi̍ Chi̍i̍sū di̍mī vɛ̄lɛ̄ āā , “ Le̍ mī wānā lu̍ɛ̍ī o̍ wāna̍ dīāllūŋ kālāa̍ lo̍ chi̍ɛ̍ī ni̍ŋ mā chu̍a̍ nyɛ̄m ndɔ᷄ŋ kpo̍u̍ , mɛ̄ɛ̍ mā bīī ndu̍ fɛ̍ɛ̍ŋ mā yi̍i̍ ndu̍ po᷅ŋ bɛ̄ndū . Tē ō cho̍ ko̍ŋ te̍ , wānā nɔ̍lā mā lūɛ̄ī mā chu̍a̍ nyɛ̄m ndɔ᷄ŋ te̍  .
40012030	 “  Wānā o̍ wāna̍ ve̍ ku̍mbūī nīi̍ le̍ , mɛ̄ɛ̍ ndu̍ kpe̍e̍kpe̍i̍ cho̍ sɔ̍ŋgɔ̄ɔ̍ a̍ ya̍ ni̍ . Ndu̍yɛ̍ , wānā o̍ wāna̍ ma̍la̍ ya̍ sāa̍ nīa̍a̍ chūūŋgīāā nāa̍ pi᷅lɛ̍ le̍ , mɛ̄ɛ̍ ndu̍ cho̍ nda̍ pūūsīa̍a̍ ni̍  .
40012031	Le̍la̍ŋ , mī di̍mu̍l nya̍ , Mɛ̄lɛ̄ka̍ mbō ma᷄l wānā le̍ yɔ̄ŋ o̍ yɔ̄ŋ wɔ̄ɔ̍ŋ ŋ̄ tōsa̍ a̍ nyɛ̄ o̍ nyɛ̄ wɔ̄ɔ̍ŋ ŋ̄ dīmi̍ . Kɛ̍ ndu̍yɛ̍ , wānā o̍ wānā a̍ di̍mi̍ dīōmndā wɔ̄ɔ̍ŋnda̍ŋ a̍ Nyi̍na̍ Mɛ̄lɛ̄ka̍a̍ pɛ̍ , yɔ̄ŋ wɔ̄ɔ̍ŋ kōŋ ndu̍ ndu̍ Mɛ̄lɛ̄ka̍ me᷅l nu̍m le̍ ndu̍ le̍  .
40012032	Ndu̍yɛ̍ , wānā o̍ wāna̍ di̍mi̍ dīōm wɔ̄ɔ̍ŋ a̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ , ō sɔ̄lā ma̍lɔ̄ɔ̍ le̍ ndu̍ . Kɛ̍ , wānā o̍ wāna̍ di̍mi̍ dīōm wɔ̄ɔ̍ŋndo̍ a̍ Nyi̍na̍ Mɛ̄lɛ̄ka̍a̍ pɛ̍ , ō sɔ̍lā ma̍lɔ̄ɔ̄ le̍ ndu̍ le̍ . Pɛ̄ŋgo̍o̍ ho̍ō ni̍ , a̍ fɛ̍ɛ̍ŋ a̍ fɛ̍ɛ̍ŋ bɛ̍ɛ̍ ō sɔ̍lā ma̍lɔ̄ɔ̄ le̍ . ”
40012033	Mbo̍ hīāū lāchī a̍ sūɛ̍i̍ o̍ lētāle̍ ni᷄ŋ āā , “ Le̍ mī yɔ̄mndo̍ ō yɔ̄ŋgu̍ kōmɔ̄ɔ̄ kɛ̄ndɔ̄ɔ̍ , mɛ̄ɛ̍ mbō wa̍ nyɛ̄ kɛ̄ndɛ̍ī . Kɛ̍ , tē yɔ̄mndo̍ ō nɔ̄ sɔ̄ŋndo̍ pɛ̍ , kōmɔ̄ɔ̄ fōōfi̍ɛ̍i̍yo̍ o̍ yɔ̍ŋgū ni̍ . O̍ kōmɔ̄ɔ̍ wānā si̍nā ni̍ , tē yɔ̄mndo̍ chō pɛ̍ nyɛ̍ kɛ̄ndɛ̍ī . ”
40012034	Mi̍ Chi̍i̍sū di̍mūl wāŋnda̍ ha̍ā āā , “ Lā wɔ̄u̍ . Lā chō kɛ̄ūwāā bɛ̄ndū . Lā cho̍ o̍ nɛ̄ī kpo̍so̍ŋ te̍ . Kāni̍ fo̍ndōle̍ , le̍ yīya᷄ŋ nya̍ yīya̍ŋ māā kɔ̄ltā nyāla̍ŋ lā wā la̍ pi̍a̍ā a̍ yɔ̄ŋndā wɔ̄ɔ̍ŋnda̍ŋ , kɛ̍ ndu̍yɛ̍ , mī lā sūāā vɛ̍lɛ̄ dīōmndā kɛ̄ndɛ̄la̍ŋ ndo̍ . Kāni̍ fo̍ndōle̍ , sɔ̄ɔ̍ŋ wa᷅ ŋ̍ pi̍a̍ā o̍ kɔ̄llo̍ ni᷄ŋ ndo̍ŋ , mu̍ŋ sōndōo̍ dīmī ni̍  .
40012035	Ndu̍yɛ̍ , sɔ̄ɔ̍ŋ kɛ̍ndɛ᷄ŋ cho̍ ŋ̄ kɛ̄sīāā o̍ kɔ̄l wānā kɛ̍ndɔ̄ɔ̍ ni᷄ŋ ndo̍ŋ , mu̍ŋ ko̍ni̍ o̍ so̍lī chi̍e̍ēŋ ni̍ . Sɔ̄ɔ̍ŋ wɔ̍ɔ̍ŋ cho̍ ŋ̄ kɛ̄sīāā o̍ kɔ̄l wānā wɔ̍ɔ̍ŋndo̍ ni᷄ŋ ndo̍ŋ , mu̍ŋ o̍ so̍lī chi̍e̍ēŋ ni̍  .
40012036	 “  Ndu̍yɛ̍ , lā kɛ̄si̍ŋ o̍ kɔ̄l māā wānā o̍ wāna̍ so̍ō dīōm ndu̍ o̍o̍ nɔ̍ le̍ dīmī le̍ wo̍ pɛ̍ , wānāā kāŋ mɛ̄ɛ̍ mā hu᷄ŋ dɔ̍u̍nu᷄ŋ ko̍na̍ o̍ Mɛ̄lɛ̄ka̍ lo̍ a̍ dīōmndā lāŋ o̍kɔ̄ɔ̄ o̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ chōo̍  .
40012037	Dīōmnda̍ cho̍ nya̍ fūlāa̍ o̍ sōndō la̍ŋ , a̍ la̍ŋ Mɛ̄lɛ̄ka̍ chō hūnɔ̄ɔ̄ nya̍ yāmɛ̍i̍ kīlūl ni̍ , tē lā nɔ̄ di̍ , ɔ̄ɔ̄ tē lā nɔ̍ di̍ le̍ . ”
40012038	O̍ ko̍ŋ kɔ̍ɔ̍lī , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ ku̍ndā Fālīsi̍īya̍ ā pūm ā dīmūl Chi̍i̍su̍ āā , “ Ti̍chā , ŋ̄ hɛ̄na̍ŋ mā to̍sa̍ ka̍a̍ma̍a̍ mī ŋ̄ chē . ”
40012039	Kɛ̍ , mi̍ Chi̍i̍sū mu̍lūl nda̍ āā , “ Wāŋnda̍ te̍le̍ŋndo̍ ho̍ō ā chō wānāā wɔ̍ɔ̍ŋāā bɛ̄ndū . Ā tu̍i̍ī Mɛ̍lɛ̄ka̍ dīōm te̍ . Lā nyūna̍ ya̍ le̍ ka̍a̍ma̍a̍ tōsāa̍ le̍ wāa̍ māā tāāmāsi̍ . Kɛ̍ , ka̍a̍ma̍ā chēle̍ŋ bɛ̍ɛ̍ cho̍ to̍sa᷄ŋ le̍ nya̍ le̍ , mɛ̄ɛ̍ ka̍a̍ma̍a̍ yɔ̍nu̍ŋ a̍ Cho̍nā wo̍ , wāna̍ su̍a̍ā le̍ Mɛ̄lɛ̄ka̍ wo̍  .
40012040	Mɛ̄ɛ̍ Cho̍nā chu̍a̍ pālɛ̍i̍ ī yāa̍ a̍ nyūmnda̍ŋ mā yāa̍ sūūwo̍ o̍ dēmbē yɛ̍ , le̍nde̍ wānā nda̍ vēēlū āā , Po̍ Wānā Pɔ̍nɔ̍ɔ̍ wo̍ chūā ni̍ŋ pa̍lɛ̍i̍ ī yāa̍ a̍ nyūmnda̍ŋ mā yāa̍ o̍ pūūlōo̍ bɛ̄ŋgu̍ ni̍  .
40012041	Ndu̍yɛ̍ , wāŋnda̍ Ni̍ni̍vɛ̄ɛ̄ chi̍e̍e̍ ā mīīŋgū ni̍ŋ yo̍o̍mū o̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ chōo̍ nda̍ wāŋnda̍ te̍le̍ŋndo̍ ho̍ō . O̍ ko̍ŋ , mī wāŋnda̍ Ni̍ni̍vɛ̄ɛ̄ a̍ si̍m mā bīī wāŋnda̍ te̍le̍ŋndo̍ ho̍ō tɛ̄ɛ̄ . Kāni̍ fo̍ndōle̍ , mɛ̄ɛ̍ Cho̍nā di̍mu̍l wāŋnda̍ Ni̍ni̍vɛ̄ɛ̄ sūɛ̍i̍ Mɛ̄lɛ̄kɛ̍i̍ , ma̍ māl yɔ̄ŋndā ndāla̍ wɔ̍ɔ̍ŋnda̍ŋ . Nāa̍ wāŋnda̍ Ni̍ni̍vɛ̄ɛ̄ a̍ tu̍e̍ī yɔ̄ nyɛ̄ Cho̍nā di̍mi̍ wo̍ ma̍ māl yɔ̄ŋndā ndāla̍ wɔ̍ɔ̍ŋnda̍ŋ , wāŋnda̍ te̍le̍ŋndo̍ ho̍ō yɛ̍ ? Kɛ̍ , lā sīna̍ pɛ̍ŋgu̍ māā wānā cho̍ na̍nu᷄ŋ ō hīōū Cho̍nā  .
40012042	Ndu̍yɛ̍ , wānā la̍nɔ̍ ma̍sa̍ chɛ̍ŋ o̍ lɛ̄ŋnde̍ Si̍ɛ̍bāle̍ŋ ni᷄ŋ ndo̍ , nda̍ wāŋnda̍ te̍le̍ŋndo̍ ho̍ō ā mīīŋgū ni̍ŋ yo̍o̍mū o̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ chōo̍ . Ndu̍yɛ̍ , mbō si᷄m mbō bīī wāŋnda̍ te̍le̍ŋndo̍ ho̍ō tɛ̄ɛ̄ . Kāni̍ fo̍ndōle̍ , mi̍ chūa̍a̍ ho̍ō kīālū o̍ lɛ̄ŋnde̍ŋ mɛ̄ɛ̄lu̍la̍ŋ kpa̍li̍ mbo̍ hūŋ le̍ dīōmndā kɔ̄l kālu̍la̍ Sɔ̍lɔ̍mɔ̄ŋ ndu̍ o̍o̍ di̍mī la̍ŋ nīla̍ŋ yāŋɔ̄ɔ̍ . Nāa̍ ndu̍ ke̍lū wɔ̄ kpa̍li̍ mbo̍ hūŋ le̍ Sɔ̍lɔ̍mɔ̄ŋ nīla̍ŋ yāŋɔ̄ɔ̍ , wāŋnda̍ te̍le̍ŋndo̍ ho̍ō yɛ̍ ? Kɛ̍ , lā sīna̍ pɛ̍ŋgu̍ māā wānā cho̍ na̍nu᷄ŋ ō hi̍o̍ū Sɔ̍lɔ̍mɔ̄ŋ . ”
40012043	O̍ ko̍ŋ kɔ̍ɔ̍lī , mi̍ Chi̍i̍sū di̍mi̍ āā , “ Tē nyi̍nā wɔ̄ɔ̍ŋndo̍ wa̍ wāŋndo̍ kɔ̄ɔ̄lī pɛ̍ , wānā ko̍ŋ ō wā ma̍va̍ā māā chīɛ̄ī ndɔ̄ . Le̍ sa̍bōo̍ ho̍ō , tē ā tōū nyi̍nāa̍ wāŋndo̍ kɔ̄ɔ̄lī pɛ̍ , nyi̍nā kōŋ ō kɔ̍ ba̍lū nūūvīa̍a̍ la̍u̍ la̍u̍ o̍ po̍llo̍ ni᷄ŋ le̍ nāa̍ cha̍lāa̍ . Tē ō sēēlu̍ŋ na̍a̍ cha̍lāā le̍  ,
40012044	ō dīmi̍ āā , ‘ I̍ cho̍ mīīŋgū o̍ chīɛ̄ī ni̍ ya̍ wa̍ wo̍ . ’ Tē ō hīŋ yɛ̄ pɛ̍ mbō kōma̍l wa̍nā le̍ni̍ŋ te̍ , ndu̍yɛ̍ , mbō wa̍ ō bāsāā a̍ nyɔ̄ɔ̍ŋ lēni᷄ŋ ŋ̍ bɛ̍ɛ̍ndīāā nyɛ̄ kɛ̄ndɛ̍ī pɛ̍  ,
40012045	ō kɔ̍ ve̍e̍lū nyi̍nāā wɔ̄ɔ̍ŋāā chēle̍ŋ a̍ ŋɔ᷄mmɛ̍ū a̍ hi̍o̍ū ndu̍ kɔ̄l ve̍sɛ̍i̍ ya̍ . Ā hīŋ pɛ̍ , ā hu᷄ŋ to᷅l wānā ko̍ŋ kɔ̄ɔ̄lī . O̍ ko̍ŋ , mɛ̄ɛ̄lu̍la̍ wānā ko̍ŋ la̍ŋ la̍ hi̍a̍ū ni᷅ŋ bɛ̍ɛ̍ le̍wɔ̍u̍ a̍ mɛ̄ɛ̍ o̍ wa̍ o̍ tāse̍la̍ ndɔ̄ɔ̍ yɛ̍ . ” Mi̍ Chi̍i̍sū di̍mī āā , “ Le̍nde̍ i̍ cho̍ yɔ̄nɔ᷄ŋ a̍ wānāā wɔ̄ɔ̍ŋnda̍ te̍le̍ŋndo̍ ho̍ō ni̍ . ”
40012046	Chi̍i̍sū wa̍ hīōūwɔ̄ɔ̍ lāchī a̍ sūɛ̍i̍ . O̍ ko̍ŋ , mi̍ kāla̍ ndɔ̄ a̍ Chi̍i̍sū pɔ̄mbūāā ndūa̍a̍ hūŋ ma̍ sīm o̍ bɛ̍ɛ̄ . Ma̍ dīmī māā ā hɛ̄na̍ŋ mā chē ndu̍  .
40012047	Mi̍ wānāa̍ wa̍ lo̍ŋ nda̍ dīmūl Chi̍i̍sū āā , “ Kālā nu̍m nda̍ pɔ̄mbūāā nūmnda̍ ā chō o̍ bɛ̍ɛ̄ . Ā hɛ̄na̍ŋ mā chē nūm . ”
40012048	Mi̍ Chi̍i̍sū lo᷅ lo̍ŋ mbo̍ nyūnā āā , “ Ō nɛ̄ɛ̍nɛ̍ cho̍ yɛ̄ kāla̍ nūu̍ ? Ndu̍yɛ̍ , ō nɛ̄ɛ̍ni̍a̍ā cho̍ yɛ̄ pɔ̄mbūāā nīa̍a̍ ? ”
40012049	Mbo̍ yūlū bu̍ɛ̍i̍yāā ndūa̍a̍ . Mbo̍ dīmī āā , “ Ha̍ā cho̍ kālāa̍ nīa̍a̍ ni̍ . Nda̍ cho̍ pɔ̄mbūāā nīa̍a̍ ni̍ . ”
40012050	Mbo̍ dīmī āā , “ Fi̍nyā nūu̍ o̍ cho̍ ho̍ō o̍ fo̍ndāŋ ndɔ̄ɔ̍ wo̍ , wāna̍ to̍sa̍ nyɛ̄ o̍ hɛ̍na̍ŋ ndo̍ pɛ̍ , mɛ̄ɛ̍ ndu̍ cho̍ pɔ̄mbɔ̄ nūu̍ ni̍ , mɛ̄ɛ̍ ndu̍ cho̍ yēma̍ nūu̍ ni̍ , mɛ̄ɛ̍ ndu̍ cho̍ kāla̍ nūu̍ ni̍ . ”
40013001	O̍ ko̍ŋ kɔ̍ɔ̍lī , mi̍ Chi̍i̍sū fa̍ŋa᷄ŋ pa̍a̍le̍ le̍ŋ o̍ chīɛ̄ī o̍ wa̍ wo̍ mbo̍ kūā o̍ mɛ̄ŋmā ībūŋga᷄ŋ īkɛ̄i̍ . Mbo̍ chāl wāŋnda̍ pɛ̄ɛ̄kōo̍  .
40013002	Wāŋnda̍ wa̍ ndu̍ ā bālāā fāŋgā bɛ̍ndōo̍ . Le̍ he̍ī , mbo̍ lūɛ̄ī o̍ dɛ̄ndɔ̄ɔ̍ ni᷄ŋ mbo̍ chāl lēni᷄ŋ o̍ mɛ̄ŋnda̍ŋ chōo̍ . Mi̍ fāŋgāa̍ sīm o̍ kɔ̄ŋgɔ̍  .
40013003	O̍ ko̍ŋ , mi̍ Chi̍i̍sū pɛ̍ɛ̍kū nda̍ sɔ̄ɔ̍ŋ bɔ̍ɔ̍ bɔ̍ɔ̍ o̍ tāle̍la̍ŋ ni᷄ŋ . Mbo̍ dīmī āā , “ Pōo̍ chɛ̍ŋ ni̍ mbo̍ kūā wāa̍ o̍ chīɛ̄ī ndūɛ̍i̍ ni̍ŋ . Mɛ̄ɛ̍ o̍ sa̍ŋ yɛ̄i̍ye̍ , mi̍ ī pūm ī dēl o̍ nɛ̄ī kɔ᷅llo̍ . Mi̍ ī pūm ī dēl o̍ lɛ̄ŋndē ba̍ndi̍la̍le̍ŋ chōo̍ , nāa̍ lɛ̄ŋndē bɔ̄ɔ̍ le̍ cho̍ le̍ wa̍ . Mi̍ ī pūm ī dēl o̍ lɛ̄ŋndē ŋ̄yɔ̄le̍ŋ . Mi̍ ī pūm ī dēl o̍ lɛ̄ŋndē kɛ̄ndɛ̄le̍ŋ chōo̍  .
40013004	O̍ ko̍ŋ kɔ̍ɔ̍lī , mi̍ yōūwa̍ hu᷄ŋ chɔ̍ɔ̍vīāā yɛ̄īyi̍i̍ de̍l o̍ nɛ̄ī kɔ᷅llo̍ ve̍  .
40013005	Yɛ̄īyi̍i̍ de̍l o̍ lɛ̄ŋndē ba̍ndi̍la̍le̍ŋ chōo̍ ve̍ , mi̍ ī kēlēŋā wūlɔ̄ɔ̄ . Kāni̍ fo̍ndōle̍ , lɛ̄ŋnde̍ŋ lē ve̍ le̍ bɔ̍ɔ̍ lo̍ŋ te̍  .
40013006	Kɛ̍ , mɛ̄ɛ̍ pāa̍le̍ŋ lē fūla̍ mi̍ lē lūāā ndi̍ , mi̍ ī nyāmālā , mi̍ ī vēsa᷄ŋ , kāni̍ , pūūndo̍ŋ ŋ̄ ku̍ē lɛ᷅ŋ la̍nda̍ŋ te̍  .
40013007	I̍ de̍l o̍ lɛ̄ŋndē ŋ̄yɔ̄le̍ŋ nde̍ , ndi̍ ndi̍ mi̍ ī wūl hɔ̄lāā tūlu̍ a̍ yɔ̄ɔ̍ŋ . Mi̍ yɔ̄ɔ̍ŋ sɔ̄ɔ̄ŋgūū mi̍ ŋ̄ kāyā kāya᷄ŋ ndi̍ mi̍ ŋ̄ dīī ndi̍  .
40013008	Mi̍ i̍ de̍l o̍ lɛ̄ŋndē kɛ̄ndɛ̄le̍ŋ chōo̍ ve̍ ī nāŋ ta̍u̍ ta̍u̍ . Mi̍ ī pūm ī kūām yāsāla̍ŋ kɛ̄mɛ̄ , ī pūm be̍le̍-ŋɔ̍mpu᷅m , ī pūm yāsāla̍ŋ be̍le̍-ya̍a̍ . ”
40013009	Mi̍ Chi̍i̍sū di̍mī o̍ mɛ̄ɛ̄lu̍la̍ŋ āā , “ Nūm o̍ nu᷄m nɔ̍ nīlē tūɛ̄īyāā īsɔ̄ɔ̍ pɛ̍ , mɛ̄ɛ̍ ya̍ŋ ni᷅la̍ŋ , mā tūēī , mā sīna̍ pɛ̄ŋgu̍ . ”
40013010	Mi̍ Chi̍i̍sū bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ . Ma̍ nyūnā ndu̍ āā , “ Le̍ yɛ̄ɛ̍nɛ̍ ŋ̄ wā yɛ̍ wāŋnda̍ sūɛ̍i̍ Mɛ̄lɛ̄kɛ̍i̍ pɛ̄ɛ̄kōo̍ mɛ̄ɛ̍ mā sōō o̍ tāle̍la̍ŋ ni᷄ŋ a̍ di̍mī ndi̍ de᷅ŋ te̍ ? ”
40013011	Mi̍ Chi̍i̍sū mu̍lūl nda̍ āā , “ Nya̍ Mɛ̄lɛ̄ka̍ chɛ᷄l le̍ mī lā sīna̍ nyɛ᷄m wa̍ ŋ̄ vīāŋna᷄ŋ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ wo̍ŋ ni̍ . Kɛ̍ , wāŋnda̍ ā tūa̍a̍ nda̍ nda̍ , Mɛ̄lɛ̄ka̍ chɛ᷄l mā sīna̍ mu̍ŋ te̍  .
40013012	Kāni̍ , wānā o̍ wāna̍ nɔ̍ o̍ bā , wānā ko̍ŋ ndu̍ Mɛ̄lɛ̄ka̍ chō chɔ̄ɔ̄lū kē ni̍ , mbō sɔ̄la̍ ta̍u̍ ta̍u̍ . Kɛ̍ , wāna̍ nɔ̍ o̍ bā le̍ wo̍ ō pɔ̄mbɔ̄ o̍ nɔ̍ o̍ bā wo̍ bɛ̍ɛ̍ , Mɛ̄lɛ̄ka̍ chō ndu̍ pōōndā o̍ bā  .
40013013	Le̍ sa̍bū ya̍ I̍ cho̍ nda̍ pɛ̄ɛ̄kōo̍ o̍ tāle̍la̍ŋ ni᷄ŋ ndo̍ cho̍ ni̍ māā wāŋnda̍ mā nu̍a̍ , kɛ̍ ā chi᷅ le̍ . Ndu̍yɛ̍ mā ya᷄ŋ nīla̍ŋ , kɛ̍ ā tu̍i̍ī le̍ , ndu̍yɛ̍ ā si̍nā pɛ̍ŋgu̍ le̍  .
40013014	O̍ he̍ī ni᷄ŋ , ā tōsa̍ mi̍ nyɛ̄ wāna̍ su̍a̍ā le̍ Mɛ̄lɛ̄ka̍ wo̍ Āīsa̍a̍yā o̍ di̍mi̍ sīndɛ̄ wo̍ ō yɔ̄nu᷄ŋ . Mbo̍ dīmī māā Mɛ̄lɛ̄ka̍ dīmi̍ āā , ‘ Wāŋnda̍ ha̍ā ā yāŋ ni̍ŋ ni᷅la̍ŋ , mā ya᷄ŋ , kɛ̍ ā sɔ̍lā si̍nā pɛ̄ŋgu̍ le̍ . Ā nūā ni̍ŋ , mā nu̍a̍ , kɛ̍ ā sɔ̍lā si̍nā pɛ̄ŋgu̍ a̍ nyɛ̄ nda̍ chō chɔ̄ɔ̍ wo̍ le̍ . Wāŋnda̍ mā nu̍a̍ , kɛ̍ ā chi᷅ le̍ . Ndu̍yɛ̍ , mā ya᷄ŋ nīla̍ŋ , kɛ̍ ā tu̍i̍ī le̍ , ndu̍yɛ̍ , ā si̍nā pɛ̍ŋgu̍ le̍  .
40013015	Sa̍bū ko᷄ŋ cho̍ ni̍ māā ā nɔ̍ yi̍ya᷄ŋ te̍ . Ā wōūnu̍ŋ so̍o̍ŋ o̍ lānī , ndu̍yɛ̍ , ma̍ kīndā hɔ̄lta̍ŋ . Tē nda̍ a̍a̍ to̍sa̍ le̍nde̍ le̍ , ā wa̍ chɔ̄ a̍ hɔ̄ltā ndāla̍ŋ , mī nda̍ a̍a̍ tu̍e̍ī a̍ nīlā ndāla̍ŋ . Ndu̍yɛ̍ , hūlmā nda᷄ŋ mā wa̍ sīnā pɛ̄ŋgo̍o̍ sɔ̄lā . O̍ ko̍ŋ , ā wa̍ mūli᷄ŋ nāa̍ ya̍ chu̍a̍mi̍ ya̍ i̍i̍ si̍ŋgi̍ nda̍ . ’
40013016	 “  Kɛ̍ ndu̍yɛ̍ , nya̍ nya̍ , lā pɛ̄l tɔ̄nɔ̄ɔ̍ . Kāni̍ fu̍u̍le̍ , hɔ̄ltā nyāla̍ŋ lā chā . Ndu̍yɛ̍ , nīlā nyāla̍ŋ lā tūɛ̄ī su̍ɛ̍i̍  .
40013017	Mī di̍mu̍l nya̍ , wānāa̍ su̍a̍ā le̍ Mɛ̄lɛ̄ka̍ wa̍ ā ka̍ ka̍ a̍ wānāa̍ Mɛ̄lɛ̄ka̍a̍ ā fāŋgā fa̍ŋgā , nda̍ a̍a̍ nɔ̍ yēēmɛ̍i̍ le̍ sɔ̄ɔ̍ŋ nya̍ chē mu᷅ŋ ndo̍ŋ chɔ̄ɔ̍ . Kɛ̍ ā chi̍ mu̍ŋ te̍ . Nda̍ a̍a̍ nɔ̍ yēēmɛ̍i̍ le̍ mī nda̍ a̍a̍ tu̍e̍ī sɔ̄ɔ̍ŋ nya̍ tūēī mu᷅ŋ ndo̍ŋ . Kɛ̍ ā tūi̍i̍ mu̍ŋ te̍ . ”
40013018	Mi̍ Chi̍i̍sū di̍mūl nda̍ āā , “ Lā ya᷄ŋ ni᷅la̍ŋ mī lā tūēī tālo̍o̍ tɛ̄ɛ̄sīa̍a̍ a̍ yɛ̄īyi̍i̍ nda̍ sa᷄ŋ nde̍ o̍kɔ̄ɔ̄  .
40013019	Yɛ̄īyi̍i̍ de̍l o̍ nɛ̄ī ye̍ i̍ chō māchūāā wāŋnda̍ ā pūm . Mā tūēī yōōŋgōo̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Kɛ̍ , ā si̍nā ndu̍ pɛ̄ŋgu̍ le̍ . Tē ā tūēī pɛ̍ di̍o̍m Mɛ̄lɛ̄ka̍a̍ , Māsa̍ Nyi̍nāā Wɔ̄ɔ̍ŋnda̍ hu᷄ŋ po̍o̍ndā ndu̍ nda̍ o̍ lākɔ̄l  .
40013020	Yɛ̄īyi̍i̍ de̍l o̍ lɛ̄ŋndē ba̍ndi̍la̍le̍ŋ chōo̍ ve̍ ī chō māchūāā māā wāŋnda̍ ā pūm . Tē ā tūēī dɔ̍ɔ̍ pɛ̍ di̍o̍m Mɛ̄lɛ̄ka̍a̍ , ā chɛ᷄l ndu̍ a̍ kɔ̄l kɛ̄ndɛ̄  .
40013021	Kɛ̍ , mɛ̄ɛ̍ pūūndu᷅ŋ tɔ̄lɔ̄ɔ̍ ŋ̄ nɔ̍lā lu̍ɛ̍i̍yɔ̄ɔ̍ la̍nda̍ŋ o̍ lɛ̄ŋndē ba̍ndi̍la̍le̍ŋ te̍ yɛ̍ , le̍nde̍ ko̍ni̍ wāŋnda̍ ha̍ā chō ni̍ . Dīo̍m Mɛ̄lɛ̄ka̍a̍ ō lu̍e̍ī di̍ nda̍ o̍ lākɔ̄l te̍ . Mī wāŋnda̍ ha̍ā ā lāāla̍ŋ le̍ te̍le̍ŋ bi̍ŋgī . Kɛ̍ , tē nyɛ̄ kīndīlāa̍ hīŋ nda̍ chōo̍ pɛ̍ , kɛ̄lɛ̄ŋgāā mī wāŋnda̍ tūsi̍ nda̍ nyɛ̄ pālāa̍ chōo̍ le̍ mɛ̄ɛ̍ nda̍ chɛ᷄l dīo̍m Mɛ̄lɛ̄ka̍a̍ yɛ̍ pɛ̍ , ā ma᷄l bɛ̍ɛ̍ di̍ōm kālāa̍  .
40013022	Yɛ̄īyi̍i̍ de̍l o̍ lɛ̄ŋndē ŋ̄yɔ̄le̍ŋ nde̍ ī chō māchūāā māā wāŋnda̍ ā pūm a̍ tu̍ɛ̍ī dīo̍m Mɛ̄lɛ̄ka̍a̍ wa̍ , kɛ̍ ndu̍yɛ̍ , ā vīōū pɛ̍ kpɛ̍ɛ̍ būūla᷄ŋ nyɛ̄m chi̍e̍ēŋndo̍ŋ a̍ yēēmɛ̍i̍ sūllo̍ ŋ̄ lūɛ̄ī nda̍ o̍ lākɔ̄l . O̍ ko̍ŋ , mī ŋ̄ kāya̍ ka̍ya̍ŋ di̍o̍m Mɛ̄lɛ̄ka̍ nda̍ tūēī yo̍ , mɛ̄ɛ̍ yɔ̄ɔ̍ŋ ŋ̄ kāyā kāya᷄ŋ tɔ̍lɔ̄ɔ̍ yɛ̍ . O̍ ko̍ŋ , mī dīōm kālāa̍ fōōfi̍ nda̍ ni᷄ŋ , mɛ̄ɛ̍ tɔ̄lɔ̄ɔ̍ fōōfī nu̍a̍ā yɛ̍  .
40013023	Yɛ̄īyi̍i̍ de̍l o̍ lɛ̄ŋndē kɛ̄ndɛ̄le̍ŋ chōo̍ ve̍ ī chō māchūāā māā wāŋnda̍ ā pūm a̍ tu̍ɛ̍ī yōōŋgū kɛ̄ndɔ̄ɔ̍ wa̍ . Ā tūēī ndu̍ pɛ̍ , ā sīna̍ ndu̍ pɛ̄ŋgu̍ . O̍ ko̍ŋ , ā chɔ᷄m tɔ̄nɔ̄ɔ̍ mɛ̄ɛ̍ yɛ̄i̍ye̍ o̍ lɛ̄ŋndē kɛ̄ndɛ̄le̍ŋ chōo̍ i̍ yɔ̍ŋgū kɔ̄mnde̍ŋ yɛ̍ . Ō pūm mbō yɔ̄ŋgu̍ kɔ̄mnde̍ŋ kɛ̄mɛ̄ . Ō pūm yɛ̍ mbō yɔ̄ŋgu̍ be̍le̍-ŋɔ̍mpu᷅m , ō pūm be̍le̍-ya̍a̍ . ”
40013024	Mi̍ Chi̍i̍sū di̍mūl wāŋnda̍ tāle̍ chēle̍ŋ a̍ Māsāle̍ Mɛ̄lɛ̄ka̍le̍ŋ o̍kɔ̄ɔ̄ āā , “ Māsāle̍ Mɛ̄lɛ̄ka̍le̍ŋ lē chō māchūāā mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Po̍ pi᷅lɛ̍ chɛ̍ŋ ni̍ mbo̍ sāŋ yɛ̄i̍yi̍i̍ kɛ̍ndɛ̄i̍ o̍ chīɛ̄ī ndūɛ̍i̍ ni᷄ŋ  .
40013025	Nyūmmā pīlɛ̍ mɛ̄ɛ̍ wāŋnda̍ lɔ᷄l kpe̍de̍ , mi̍ ya̍a̍mɔ̍ɔ̍ ndɔ̄ɔ̍ cha᷄ŋ mbo̍ kɔ̍ sa᷅ŋ ku̍lu̍la̍ bīl wɔ̄ɔ̍ŋ pūm lēni᷄ŋ . Mbo̍ kūānu᷄ŋ  .
40013026	O̍ ko̍ŋ kɔ̍ɔ̍lī , mi̍ yɛ̄īyi̍i̍ kɛ̍ndɛ̄i̍ he̍ī ī mɔ̄sɔ̄ŋā wūlɔ̄ɔ̄ a̍ bīl ko̍ŋ . Mi̍ ī hīndū . Mɛ̄ɛ̍ i̍ chu̍u̍lu̍ , ma̍ sīnā māā bīl wɔ̄ɔ̍ŋndo̍ vīl lātūlu̍ a̍ yɛ̄i̍ye̍ he̍ī  .
40013027	Mi̍ wāna̍ īchīɔ̍ɔ̍ bu̍ɛ̍i̍yāā ndūa̍a̍ nyūnā ndu̍ āā , ‘ Fāllo̍ , a̍ sa̍ŋ yɛ̄īyi̍i̍ kɛ̍ndɛ̄i̍ o̍ chīɛ̄ī nūmnde̍ ni᷄ŋ , kɛ̍ , vɛ̄ɛ̄ bi᷅llo̍ ho̍ō lōōku̍ yɛ̄ lūɛ̄īyɔ̄ɔ̄ lēni᷄ŋ ? ’
40013028	Mi̍ wāna̍ īchīɔ̍ɔ̍ dīmūl nda̍ āā , ‘ Ya̍a̍mɔ̍ɔ̍ to̍sa̍ wa̍lta̍ŋ nda᷅ŋ ni̍ . ’ Ma̍ lō o̍ ko̍ŋ ma̍ nyūnā ndu̍ āā vɛ̄ɛ̄ , ‘ Ŋ̄ kɔ̍ su̍i̍ŋgī bīl kōŋ lēni᷄ŋ ? ’
40013029	Mbo̍ dīmūl nda̍ āā , ‘ Ɛ̄ ɛ̍ , lā su̍i̍ŋgī ndu̍ te̍le̍ŋndo̍ ho̍ō le̍ , yɔ̄ŋi̍ nya̍ mɔ̄sɔ̍ŋa̍ yɛ̍i̍yi̍i̍ kɛ̍ndɛ̄i̍ ī ti᷄ŋ sūŋgī a̍ bīllo̍  .
40013030	Lā ma᷄l ndi̍ ī hīndu̍ la̍tu̍lu̍ a̍ bīl kōŋ , mbō lo̍ o̍ ko̍ŋ mī ī fūūlu̍u̍ te̍le̍ŋ ku̍a̍u̍wāa̍ . Tē te̍le̍ŋ ku̍a̍u̍wāa̍ fūūlu̍u̍ pɛ̍ , I̍ di̍mu̍l wānāā kūāūwāa̍ ā sūīŋgi̍ fɛ̍lɛ̍ŋ bi᷅l kōŋ . Ā sūīŋgi̍ pɛ̍ , ā yīu̍ ndu̍ kpɔ̄ŋnda̍ŋ ā lōm . O̍ ko̍ŋ kɔ̍ɔ̍lī , ā kōū yɛ̄īyi̍i̍ nīi̍ ā dɔ̄ū o̍ ya̍ lo̍ ko̍nda̍ . ’ ”
40013031	Mi̍ Chi̍i̍sū di̍mūl nda̍ tāle̍ chēle̍ŋ . Mbo̍ dīmī āā , “ Māsāle̍ Mɛ̄lɛ̄ka̍le̍ŋ lē chō māchūāā māā nyɛ̍ yɔ̍nu̍ŋ o̍ tālo̍o̍ ho̍ō ni᷄ŋ ndo̍ . Tē wāŋndo̍ chu̍a̍ pɛ̍ ku̍lu̍ tɔ̄lɔ̄ɔ̄ pūm mā vēēlū ndu̍ āā , mɔ̍si̍tāā , ō tɔ̄l ndu̍ o̍ kpe̍le̍ ndɔ̄ɔ̍ ni᷄ŋ  .
40013032	Ku̍lu̍ tɔ̄lɔ̄ɔ̍ ho̍ō yɛ̍ , ndu̍ hi̍o̍ū mɛ̄sɛ̄lā a̍ ku̍lu̍la̍ŋ kpo̍u̍ . Kɛ̍ ndu̍yɛ̍ , tē ō vīl pɛ̍ , ō hīndū , ō sīmnu᷄ŋ yɔ᷅mndo̍ ō bɛ̄ndōo̍ , ō hīōū yɔ̄mnde̍ kpo̍u̍ o̍ fo̍ndāŋ kōŋ . Yōūwa̍ bɛ̍ɛ̍ mā hu᷄ŋ ta̍ŋgūl wāa̍ŋnde̍ o̍ lɛ̄ūwūŋ ndɔ᷄ŋ chōo̍ . ”
40013033	Mi̍ Chi̍i̍sū di̍mūl nda̍ vɛ̄lɛ̄ tāle̍ chēle̍ŋ āā , “ Māsāle̍ Mɛ̄lɛ̄ka̍le̍ŋ lē chō māchūāā māā nyɛ̍ yɔ̍nu̍ŋ o̍ tālo̍o̍ ho̍ō ni᷄ŋ ndo̍ . Tē wāŋndo̍ chu̍a̍ pɛ̍ ko᷅lo̍ nda̍ lūām bēe̍dīi̍yo̍ wo̍ , mbō dɔ̄ū yi̍i̍sīi̍yo̍ lēni᷄ŋ nyɛ̍ pɔ̄mbɔ̄ , mbō bīŋu̍la᷅ŋ a̍ mɛ̄ŋnda̍ŋ , kōlō ko̍ŋ ō wa̍ bɛ̍ɛ̍ ta̍u̍ , tē ō cha᷄l dɔ̍ɔ̍ pɛ̍ kpɛ̍ɛ̍ , yi̍i̍sīi̍ ko̍ŋ ō tīu̍ lēni᷄ŋ si̍lɔ̍ . O̍ ko̍ŋ , kōlo̍ bēe̍dīi̍ li̍ndāā kōŋ kpe̍de̍ o̍ hi̍ndū pɔ̍fūū . ”
40013034	Sɔ̄ɔ̍ŋ Chi̍i̍sū di̍mu̍l mu᷅ŋ wāŋnda̍ wo̍ŋ kpo̍u̍ o̍ tāle̍la̍ŋ ni᷄ŋ ndu̍ o̍o̍ di̍mī mu̍ŋ ni̍ . Ndu̍ o̍o̍ di̍mūl nda̍ īsɔ̄ɔ̍ o̍ īsɔ̄ɔ̍ fo̍ndō le̍ mɛ̄ɛ̍ o̍ tāle̍la̍ŋ ni᷄ŋ  .
40013035	Sa̍bū ko᷄ŋ cho̍ ni̍ māā le̍ mī nyɛ̄ wāna̍ su̍a̍ā le̍ Mɛ̄lɛ̄ka̍ wo̍ ō dīmi̍ ho̍ō wo̍ ō yɔ̄nu̍ŋ . Mbo̍ dīmī āā ,  “ O̍ tāle̍la̍ŋ ni᷄ŋ ya̍ cho̍ wā sūɛ̍i̍ nāa̍ nda̍ chūā ni̍ . Sɔ̄ɔ̍ŋ wānā o̍ wānā si̍na̍ wɔ̍ pa̍a̍ndū a̍ mu̍ŋ o̍kɔ̄ɔ̄ le̍ wo̍ŋ , chɔ̍ŋ bɛ̍ɛ̍ a̍ chi̍e̍ēŋndo̍ kāndɔ᷄ŋndo̍ , I̍ cho̍ nda̍ mu̍ŋ dīmūl . ”
40013036	Mi̍ Chi̍i̍sū mɛ̍ī fāŋgā bɛ̍ndōo̍ ho̍ō mbo̍ mīīŋgū o̍ chīɛ̄īyo̍ . Mɛ̄ɛ̍ o̍ mi̍i̍ŋgu̍ , mi̍ bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ . Ma̍ dīmūl ndu̍ āā , “ Māsānɔ̄ɔ̍ , tɛ̍ɛ̍si̍a̍l na̍a̍ tāle̍ ŋ̄ dīmi̍ a̍ bi᷄l vi᷅l o̍ yɛ̄i̍ye̍ ni᷄ŋ ndo̍ o̍kɔ̄ɔ̄ . ”
40013037	Mi̍ Chi̍i̍sū lo᷅ lo̍ŋ mbo̍ dīmūl nda̍ āā , “ Wāna̍ sa̍ŋ yɛ̄īyi̍i̍ kɛ̍ndɛ̄i̍ yo̍ ndu̍ cho̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ni̍  .
40013038	Chi̍e̍ēŋndo̍ ndu̍ cho̍ chīɛ̍i̍ he̍ī ni̍ . Yɛ̄īyi̍i̍ kɛ̍ndɛ̄i̍ he̍ī chō māchūāā wānāā Mɛ̄lɛ̄ka̍ chō chōo̍ ma̍sāa̍ wa̍ . Ku̍lu̍la̍ bīl kōŋ la̍ŋ la̍ cho̍ wānāā Māsa̍ Nyi̍nāā Wɔ̄ɔ̍ŋnda̍ chō chōo̍ ma̍sāa̍ wa̍ ni̍  .
40013039	Ya̍a̍mɔ̍ɔ̍ sa̍ŋ ku̍lu̍la̍ bīllo̍ wo̍ , ndu̍ cho̍ māchūāā Māsa̍ Nyi̍nāā Wɔ̄ɔ̍ŋnda̍ ni̍ . Te̍le̍ŋ ku̍a̍u̍wāa̍ ndu̍ cho̍ māchūāā te̍le̍ŋ chi̍e̍ēŋndo̍ ho̍ō ō hūŋ ni̍ŋ o̍ mɛ̄ɛ̄lu̍la̍ŋ ndo̍ ni̍ . Wānāā kūāūwāa̍ nda̍ cho̍ ki̍i̍la̍a̍ Mɛ̄lɛ̄ka̍a̍ ni̍  .
40013040	Bīl wānāā kūāūwāa̍ sūīŋgī ni̍ŋ ma̍ lōm ndo̍ , ndu̍ cho̍ māchūāā nyɛ̍ yɔ̍nūŋ ni̍ŋ o̍ chi̍e̍ēŋndo̍ ho̍ō mɛ̄ɛ̄lu̍la̍ŋ ndo̍ ni̍  .
40013041	Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō hūnɔ̄ɔ̄ ki̍i̍la̍a̍ ndūa̍a̍ vīōmɔ̄ɔ̄ mā sōōlu̍u̍ nyɛ̄ o̍ nyɛ̍ to̍sā mī wāŋnda̍ tōsā yɔ᷅ŋ wɔ̄ɔ̍ŋndo̍ . Ndu̍yɛ̍ , mī ki̍i̍la̍a̍ ndūa̍a̍ ā sōōlu̍u̍ wānāa̍ to̍sā sɔ̍ɔ̍ŋ wɔ̍ɔ̍ŋndo̍ŋ nda̍ , wānāa̍ cho̍ le̍ māsāle̍ Mɛ̄lɛ̄ka̍le̍ŋ nda̍ tɛ̄ɛ̄ŋ  .
40013042	O̍ ko̍ŋ kɔ̍ɔ̍lī , mā wōu̍ wānāā wɔ̄ɔ̍ŋnda̍ ha̍ā o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ mɛ̄ɛ̍ nda̍ wōū wa᷅ŋndo̍ nu̍a̍ā o̍ sa᷄l lēyīŋ bɛ̄ndū bɛ̍ndōo̍ ni᷄ŋ yɛ̍ . Lo̍ŋ nda̍ wā ni̍ŋ ko̍ŋu̍llo̍ ni̍ , mā sūām chīŋndo̍ŋ a̍ nyɛ̄ nɛ̄īyāa̍  .
40013043	O̍ ko̍ŋ , wānāa̍ to̍sā nyɛ᷅ Mɛ̄lɛ̄ka̍ hɛ̄na̍ŋ ndo̍ wa̍ , nda̍ nda̍ chō wā nāa̍ Mɛ̄lɛ̄ka̍ fi̍nyā ndā cho̍ o̍ māsāle̍ŋ chōo̍ wa̍ . Ndu̍yɛ̍ , wāŋnda̍ ha̍ā ā wā ni̍ŋ di̍o̍ndɔ̄ɔ̍ ŋɛ̄lɛ̄ŋgi̍ ŋɛ̍lɛ̄ŋgi̍ mɛ̄ɛ̍ pāa̍le̍ŋ lē chō nu̍a̍ā yɛ̍ . ” Mi̍ Chi̍i̍sū di̍mūl nda̍ āā , “ Tē lā nɔ̄ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ , mī lā tūēī , mī lā sīna̍ pɛ̄ŋgu̍ . ”
40013044	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Māsāle̍ Mɛ̄lɛ̄ka̍le̍ŋ lē chō māchūāā māā nyɛ̍ yɔ̍nu̍ŋ o̍ tālo̍o̍ ho̍ō ni᷄ŋ ndo̍ . Pōo̍ chɛ̍ŋ ni̍ , mbo̍ sāālu᷄ŋ nyɛ᷅m ba̍ā kālā ka̍lāŋ bɛ̄ndo᷄ŋ ŋ̄ tūwāā lɛ̄ŋ yōndōo̍ ni᷄ŋ . Sāālɔ᷄ŋndo̍ mu̍ŋ , mbo̍ mīŋgī kūmbɔ̄ɔ̄ ki̍nɛ̍i̍ . Mbo̍ mīīŋgū a̍ kɔ̄l kɛ̄ndɛ̄ kōŋ mbo̍ kɔ̍ pi̍sī nyɛ̄ o̍ nyɛ̄ fe̍e̍ o̍ nɔ̍ . Mbo̍ kɔ̍ pi̍o̍ndū lɛ̄ŋndē nyɛ̄m mu᷅ŋ ŋ̄ wa̍ ŋ̄ tūwāā lēni᷄ŋ nde̍ŋ . ”
40013045	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Māsāle̍ Mɛ̄lɛ̄ka̍le̍ŋ lē chō māchūāā vɛ̄lɛ̄ mɛ̄ɛ̍ i̍ di̍mi̍ŋ o̍ tālo̍o̍ ho̍ō ni᷄ŋ yɛ̍ , mɛ̄ɛ̍ wāŋndo̍ ō wā po̍ūtā ba̍ā kālāla̍ŋ nūūvīa̍a̍ le̍ pīōndɔ̄ɔ̍ yɛ̍  .
40013046	Tē ō lo̍ nūūvīa̍a̍ pɛ̍ mbō sāālu̍ŋ po̍ū ba̍ā kālā bɛ̄ndōo̍ , ō mīīŋgu̍ ō kɔ̍ pi̍sī nyɛ̄m ndɔ᷄ŋ kpo̍u̍ , hāli̍ kpe̍ŋ mbō pēndū ndu̍ . Ō pīsi̍ pɛ̍ , ō kɔ̍ pi̍o̍ndū . ”
40013047	Mbo̍ dīmī vɛ̄lɛ̄ āā , “ Māsāle̍ Mɛ̄lɛ̄ka̍le̍ŋ lē chō ko̍ mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Wānāā yɔ̄ɔ̄yāa̍ wūu̍ pɛ̍ ya̍lāla̍ nda̍la̍ŋ o̍ mɛ̄ŋmā ībūŋga᷄ŋ ni᷄ŋ , sūū o̍ sūū ko̍ ā bīī le̍ni̍ŋ  .
40013048	Tē yālāla̍ŋ lā pɛ̍ pɛ̍ cha̍ a̍ sūūwa̍ , ā na᷄ŋ o̍ kɔ̄ŋgɔ̍ . Ā na᷄ŋ pɛ̍ o̍ kɔ̄ŋgɔ̍ , ā cha᷄l ā hɛ̄li̍ nda̍ . Sūūwāa̍ na̍ŋ le̍ dīo̍o̍ wa̍ ki̍nɛ̍i̍ , ā dɔ̄ū ka̍ŋ o̍ kāmbɛ̍i̍la̍ŋ ni᷄ŋ . A̍ ni̍ŋ le̍ di̍o̍ le̍ wa̍ ki̍nɛ̍i̍ , ā vīōū ka̍ŋ  .
40013049	Le̍nde̍ i̍ yɔ̍nūŋ ni̍ŋ o̍ chi̍e̍ēŋndo̍ mɛ̄ɛ̄lu̍la̍ŋ ni̍ . Ki̍i̍la̍a̍ Mɛ̄lɛ̄ka̍a̍ ā bālū ni̍ŋ mā hɛ̄li̍ wānāā wɔ̄ɔ̍ŋnda̍ mā sōli̍ nda̍ wānāa̍ to̍sā nyɛ᷅ Mɛ̄lɛ̄ka̍ hɛ̄na̍ŋ ndo̍ wa̍ tɛ̄ɛ̄ŋ  .
40013050	O̍ ko̍ŋ kɔ̍ɔ̍lī , mā wōu̍ nda̍ o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ mɛ̄ɛ̍ nda̍ wōū wāŋndo̍ nu̍a̍ā o̍ sa᷄l lēyīŋ bɛ̄ndū bɛ̄ndōo̍ ni᷄ŋ yɛ̍ . Lo̍ŋ nda̍ wā ni̍ŋ ko̍ŋu̍llo̍ ni̍ mā sūām chi᷅ŋndo̍ŋ a̍ nyɛ̄ nɛ̄īyāa̍ . ”
40013051	O̍ ko̍ŋ kɔ̍ɔ̍lī , mi̍ Chi̍i̍sū nyu̍nā nda̍ āā vɛ̄ɛ̄ , “ Lā sīna̍ pa̍ sɔ̍ɔ̍ŋ ya̍ di̍mi̍ mu᷅ŋ ndo̍ŋ pɛ̄ŋgu̍ ? ” Ma̍ chɛ̄l āā , “ E̍ī . ”
40013052	O̍ ko̍ŋ kɔ̍ɔ̍lī , mbo̍ dīmūl ndā āā , “ Le̍ sa̍bōo̍ ho̍ō wānā o̍ wāna̍ cho̍ wāna̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ , tē ō wa̍ pɛ̍ mbō sɔ̄la̍ pɛ̄ɛ̄kōo̍ a̍ tōnya̍ cho̍ a̍ māsāle̍ Mɛ̄lɛ̄ka̍le̍ŋ ndo̍ o̍kɔ̄ɔ̄ pɛ̍ , mɛ̄ɛ̍ ō chō māchūāā māā wāna̍ wa᷅ ho̍ō yu̍ŋgo̍o̍ bōlle̍ŋ ndo̍ . Wāna̍ wa᷅ ho̍ō yu̍ŋgo̍o̍ bōlle̍ŋ ndo̍ ō nɔ̄ wōlɔ̄ɔ̄la̍ŋ . Ō sōli̍ wōlɔ̄ɔ̄la̍ŋ nda᷅ŋ lā pāāndū la̍ŋ pɛ̍ , ō mūli̍ŋ ō sōli̍ lā sɛ̄nɛ̄īla̍ŋ , ō sōli̍ŋ kpe̍ku̍ a̍ la̍ŋ ve᷅llāa̍ vēllē . ”
40013053	Mɛ̄ɛ̍ Chi̍i̍sū chi̍i̍ wāŋnda̍ tāle̍la̍ŋ nda᷅ŋ dīmūl , mbo̍ fāŋa᷄ŋ o̍ fo̍ndāŋ kōŋ  .
40013054	O̍ ko̍ŋ kɔ̍ɔ̍lī , mbo̍ kūā o̍ ndu̍ lo̍ chi̍e̍e̍ . Ndu̍yɛ̍ , mbo̍ pɛ̄ɛ̄kū wāŋnda̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ . Wānāa̍ tu̍e̍ī pɛ̄ɛ̄kū ndɔ̄ɔ̍ wa̍ mi̍ kɔ̄ndɔ̄fi̍llo̍ bīī nda̍ ta̍u̍ ta̍u̍ . Ma̍ wā nyūūni̍āŋndo̍ āā , “ Kūɛ̍ɛ̍nɛ̍ o̍ sɔ̍lā yɛ̄ kɔ̄l kālu̍ bɛ̍ndū bɛ̄ndōo̍ ho̍ō ? Kūɛ̍ɛ̍nɛ̍ o̍ sɔ̍la̍ yɛ̄ kpāāya̍ o̍ to̍sā kɔ̄ndɔ̄fi̍lta̍ŋ nda᷅ŋ ndo̍ ?
40013055	Ka̍a̍pi̍ndā po̍ ndɔ̄ɔ̍ le̍ cho̍ ho̍ō le̍ ? Po̍ Mēēli̍o̍o̍ nya̍ chā nu̍a̍ā ni̍ . Chēmi̍si̍ ni̍ , a̍ Chōo̍sɛ̍ , a̍ Sa̍i̍mɔ̄ŋ , a̍ Chu̍da̍sī , pɔ̄mbūāā ndūa̍a̍ cho̍ ka̍ŋ ni̍  .
40013056	Yēmāa̍ ndūa̍a̍ fa̍ū ā chō na̍nu᷄ŋ mɛ̄ɛ̍ na̍a̍ ŋ̄ sūāā nu̍a̍ā yɛ̍ . ” Ma̍ dīmī āā , “ Kɛ̍ kūɛ̍ɛ̍nɛ̍ o̍ sɔ̍la̍ yɛ̄ ni᷅ŋ kɔ̄l kālo̍o̍ ho̍ō a̍ kpāāya̍ o̍ nɔ̍ ho̍ō wo̍ ? ”
40013057	Mi̍ wāŋnda̍ ha̍ā ā kɛ̄ɛ̄ ndu̍ . O̍ ko̍ŋ , mi̍ Chi̍i̍sū di̍mī āā , “ Wāŋnda̍ kpo̍u̍ mā ke̍ wāna̍ su̍a̍ā le̍ Mɛ̄lɛ̄ka̍ wo̍ bɛ̄ɛ̄le̍ŋ . Kɛ̍ , wāŋnda̍ o̍ ndu̍ lo̍ chi̍e̍e̍ a̍ wānāā nda̍ fūla̍ o̍ yu̍ŋgu̍ pi᷅lɔ̍ɔ̍ chōo̍ wa̍ , ā ke᷅ ndu̍ lēbɛ̄ɛ̄ le̍ . ”
40013058	Chi̍i̍sū nɔ̍la̍ mbō tōsa̍ sɔ̄ɔ̍ŋ kɔ̄ndɔ̄fi̍li̍ ta̍u̍ lo̍ŋ te̍ . Kāni̍ fo̍ndōle̍ , wāŋnda̍ lo̍ŋ a̍ la̍a̍la̍ŋ a̍ ndu̍ le̍  .
40014001	A̍ bōōndi̍i̍ ke̍ŋ , mi̍ Māsāa̍ Hɛ̍lɔ̄ɔ̄ tu̍ɛ̍ī a̍ wa̍lta̍ Chi̍i̍sū wa̍ tōsāa̍ la̍ŋ  .
40014002	Mbo̍ dīmūl lāŋgba̍ā ndūāā ka᷅lla̍ āā , “ Chɔ᷄ŋ Wānā Yi̍ŋāa̍ kpe̍e̍kpe̍i̍ mi̍i̍ŋgu̍ ho̍ō yōōmū ni̍ . Le̍la̍ŋ bɛ̍ɛ̍ o̍ nɔ̍ kpāāyāa̍ le̍ kɔ̄ndɔ̄fi̍ltā wāā nu̍a̍ā tōsāa̍ ni̍ . ”
40014003	Sa̍bū Hɛ̍lɔ̄ɔ̄ di̍mi̍ māā Chɔ᷄ŋ mīīŋgu̍ yōōmū wo̍ cho̍ ni̍ māā ndu̍ Hɛ̍lɔ̄ɔ̄ o̍ sūɛ̍i̍ Hɛ̄lo̍o̍dīāā ve̍ chōo̍ , ndu̍ yɔ̍nūŋ māā la̍nɔ̍ɔ̍ Fi̍li̍pī pɔ̍mbɔ̄ ndɔ̄ ni̍ , mbo̍ tōsā ma̍ bīī Chɔ᷄ŋ Wānā Yi̍ŋāa̍ ma̍ dūāū ndu̍ o̍ yɔ̄lɔ᷄ŋ . Mɛ̄ɛ̍ i̍ lo̍o̍ku̍ yɔ̄nɔ᷄ŋ yɛ̍ cho̍ ho̍ō ni̍ . Ndu̍ Hɛ̍lɔ̄ɔ̄ mɛ̄ɛ̍ o̍ chɛ̍ŋ pɛ̍ , mbo̍ chūā la̍nɔ̍ɔ̍ Fi̍li̍pī pɔ̍mbɔ̄ ndɔ̄ , ndu̍ yɔ̍nūŋ māā Hɛ̄lo̍o̍dīāā ni̍ . Le̍ he̍ī , mi̍ Chɔ᷄ŋ di̍mūl ndu̍ āā , “ Ō cho̍ i̍ kɛ̍ndɛ̄ mā chu̍a̍ Hɛ̄lo̍o̍dīāā o̍ nɔ̄ ni̍ŋ te̍ . ” Sa̍bū Hɛ̍lɔ̄ɔ̄ di̍mi̍ māā Chɔ᷄ŋ mīīŋgu̍ yōōmū wo̍ cho̍ ni̍ māā ndu̍ Hɛ̍lɔ̄ɔ̄ o̍ sūɛ̍i̍ Hɛ̄lo̍o̍dīāā ve̍ chōo̍ , ndu̍ yɔ̍nūŋ māā la̍nɔ̍ɔ̍ Fi̍li̍pī pɔ̍mbɔ̄ ndɔ̄ ni̍ , mbo̍ tōsā ma̍ bīī Chɔ᷄ŋ Wānā Yi̍ŋāa̍ ma̍ dūāū ndu̍ o̍ yɔ̄lɔ᷄ŋ . Mɛ̄ɛ̍ i̍ lo̍o̍ku̍ yɔ̄nɔ᷄ŋ yɛ̍ cho̍ ho̍ō ni̍ . Ndu̍ Hɛ̍lɔ̄ɔ̄ mɛ̄ɛ̍ o̍ chɛ̍ŋ pɛ̍ , mbo̍ chūā la̍nɔ̍ɔ̍ Fi̍li̍pī pɔ̍mbɔ̄ ndɔ̄ , ndu̍ yɔ̍nūŋ māā Hɛ̄lo̍o̍dīāā ni̍ . Le̍ he̍ī , mi̍ Chɔ᷄ŋ di̍mūl ndu̍ āā , “ Ō cho̍ i̍ kɛ̍ndɛ̄ mā chu̍a̍ Hɛ̄lo̍o̍dīāā o̍ nɔ̄ ni̍ŋ te̍ . ”
40014004	
40014005	Le̍ he̍ī mi̍ Hɛ̍lɔ̄ɔ̄ ye̍e̍mā le̍ Chɔ᷄ŋ dīyɔ̄ɔ̍ . Kɛ̍ , ō wa̍ sīōōŋnde̍ le̍ Chu̍ūwa̍ . Kāni̍ fo̍ndōle̍ , Chu̍ūwa̍ nda̍ a̍a̍ chu̍a̍ Chɔ᷄ŋ māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍  .
40014006	Mɛ̄ɛ̍ pāa̍le̍ nda̍ lōōnūŋ a̍ vīōlɔ᷄ŋ Hɛ̍lɔ̄ɔ̄ wo̍ le̍ŋ lē fūūlu̍u̍ , mi̍ chu̍a̍ Hɛ̄lo̍o̍dīāā wo̍ fūlā mbo̍ yā Hɛ̍lɔ̄ɔ̄ o̍ hɔ̄l a̍ mīālāa̍ wa̍ ā chūūŋgi̍āŋ o̍ bɔ̄ŋa᷅ŋ kōŋ ni᷄ŋ nda̍ . Ndu̍yɛ̍ , mi̍ Hɛ̍lɔ̄ɔ̄ hi̍nī kɔ̄l a̍ mɛ̄ɛ̍ o̍ ye᷅ yɛ̍  .
40014007	Le̍ he̍ī , mbo̍ chūēl ndu̍ būŋgɛ̄i̍ ī kālā ka̍lā . Mbo̍ dīmūl ndu̍ āā , “ Nyu̍na̍ ya̍ le̍ nyɛ̄ o̍ nyɛ̄ ŋ̄ yēēma̍ , I̍ nɔ̍lā mī ke̍ nu̍m . ”
40014008	Chūāāmbɔ̄ɔ̍ bɛ̍ɛ̍ mɛ̄ɛ̍ kāla̍ ndɔ̄ di̍mu̍l ndu̍ yɛ̍ , le̍nde̍ o̍ to̍sa̍ ni̍ . Mbo̍ dīmūl Māsāa̍ Hɛ̍lɔ̄ɔ̄ āā , “ Ke̍ ya̍ bōlle̍ Chɔ᷄ŋ Wānā Yi̍ŋāa̍ le̍ŋ su̍ŋ su̍ŋ o̍ wo̍lɛ̄i̍yo̍ ni᷄ŋ . ”
40014009	Mɛ̄ɛ̍ chūāāmbɔ̄ɔ̍ dīmi̍ le̍nde̍ , mi̍ mɔ̍nɛ̍i̍ bīī Hɛ̍lɔ̄ɔ̄ . Kɛ̍ ndu̍yɛ̍ , ndu̍ o̍o̍ chi̍i̍ ni᷅ŋ chūāāmbɔ̄ɔ̍ būŋgɛ̄i̍ chūēl mīālāā ndūa̍a̍ kpo̍u̍ o̍ hɔ̄l . O̍ ko̍ŋ , mi̍ Hɛ̍lɔ̄ɔ̄ di̍mūl So̍vɛ̄i̍ya̍ māā ā kɔ̍ ke᷅ chūāāmbɔ̄ɔ̍ nyɛ̄ o̍ nyu̍na̍ le̍ ndu̍ wo̍  .
40014010	Mbo̍ tōsā ma̍ kūā o̍ chīɛ̄ī mānyūmndo̍ ni᷄ŋ  .
40014011	Ma̍ hūŋ a̍ bōllē Chɔ᷄ŋnde̍ŋ o̍ wo̍lɛ̄i̍yo̍ ni᷄ŋ ma̍ kē chūāāmbɔ̄ɔ̍ . Mbo̍ yōū kāla̍ ndɔ̄  .
40014012	O̍ ko̍ŋ kɔ̍ɔ̍lī , mi̍ bu̍ɛ̍i̍yāa̍ Chɔ᷄ŋ nda̍ kūā ma̍ kɔ̍ chu̍ā dīāllu᷄ŋ ndɔ᷄ŋ ma̍ kɔ̍ chɔ̍ . Mɛ̄ɛ̍ nda̍ chīi̍ ndu̍ chɔ̄ , ma̍ kɔ̍ di̍mūl Chi̍i̍sū a̍ nyɛ̍ yɔ̍nu̍ŋ ndo̍ o̍kɔ̄ɔ̄  .
40014013	Mɛ̄ɛ̍ Chi̍i̍sū tu̍e̍ī māā ā dīī Chɔ᷄ŋ Wānā Yi̍ŋāa̍ , mbo̍ māl mbo̍ lūɛ̄ī o̍ dɛ̄ndɔ̄ɔ̍ ni᷄ŋ . Mbo̍ kūānu᷄ŋ na̍a̍ do̍ŋ do̍ŋnda̍ ndu̍ pīlɛ̍ . Kɛ̍ ndu̍yɛ̍ , mi̍ wāŋnda̍ tūɛ̄ī a̍ ndu̍ o̍kɔ̄ɔ̄ . Tūēīyɔ̄ɔ̍ a̍ ndu̍ o̍kɔ̄ɔ̄ , ma̍ fūlā o̍ chi̍o̍o̍ŋ ma̍ kēī a̍ nɛ̄i̍ ŋ̄pēlōo̍ ma̍ kūā ndu̍ kɔ̄ɔ̄lī  .
40014014	O̍ ko̍ŋ kɔ̍ɔ̍lī , mi̍ Chi̍i̍sū fu̍lā o̍ dɛ̄ndɔ̄ɔ̍ ni᷄ŋ mbo̍ hēl o̍ kɔ̄ŋgɔ̍ . Mɛ̄ɛ̍ o̍ che᷅ wāŋnda̍ fāŋgā bɛ̍ndōo̍ , mi̍ nyīɛ̍ɛ̍ye̍ bīī ndu̍ le̍ nda̍ . Mbo̍ sīŋgī wānāā lānāā nda̍ hīŋ nda̍  .
40014015	O̍ ko̍ŋ kɔ̍ɔ̍lī , mɛ̄ɛ̍ nyūmnda̍ŋ mā kāndu̍ tōlɔ̄ɔ̍ , mi̍ bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ . Ma̍ dīmūl ndu̍ āā , “ Māsānɔ̄ɔ̍ , te̍le̍ŋndo̍ chō ni᷅ŋ ō kūāna᷄ŋ la̍nda̍ŋ . Ndu̍yɛ̍ , ā chē mɛ̄ɛ̍ na̍a̍ ŋ̄ chō yōndōo̍ ni᷄ŋ na̍nu᷄ŋ yɛ̍ . Le̍la̍ŋ , di̍mu̍l wa᷅ŋnda̍ ā kɔ̍ mā kɔ̍ nu̍u̍vīāā nyɛ̄ dīa̍a̍ o̍ sɔ̄ndɔ̄kɔ̍lta̍ŋ mā pēndū . ”
40014016	Mi̍ Chi̍i̍sū lo᷅ lo̍ŋ mbo̍ dīmūl nda̍ āā , “ Ā ku̍ā īnɛ̍ le̍ . Lā ke̍ nda̍ nyɛ̄ dīa̍a̍ ā di̍o̍ . ”
40014017	Mi̍ bu̍ɛ̍i̍yāā ndūa̍a̍ dīmūl ndu̍ āā , “ Bēe̍dīi̍yo̍ kpūŋgba᷄ŋ ŋ̄ ŋūɛ̍ɛ̍nu̍ a̍ sūūwa̍ ā ŋīɔ̍ɔ̍ŋ ko̍ni̍ na̍a̍ ŋ̄ nɔ̄ ni̍ . ”
40014018	Mi̍ Chi̍i̍sū di̍mūl nda̍ āā , “ Lā hu᷄ŋ a̍ ndu̍ nāa̍ ya̍ chu̍a̍ . ”
40014019	O̍ ko̍ŋ kɔ̍ɔ̍lī , mbo̍ dīmūl wāŋnda̍ āā , “ Lā cha᷄l o̍ bīllo̍ chōo̍ . ” Mi̍ Chi̍i̍sū bi̍ī bēe̍dīi̍ kpūŋgbāŋ ŋūɛ̍ɛ̍no̍o̍ a̍ sūūwāā ŋīɔ̍ɔ̍ŋnda̍ . Mbo̍ tōfā chōo̍ cho̍o̍ mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī yīmī ndu̍ būŋga᷄ŋ . Mbo̍ kē bu̍ɛ̍i̍yāā ndūa̍a̍ le̍ mā pīɔ̍u̍ wāŋnda̍ . Mi̍ bu̍ɛ̍īyāā ndūa̍a̍ pīɔ̄ū wāŋnda̍  .
40014020	Nda̍ kpo̍u̍ ma̍ di̍ā . Ma̍ pūm . Ma̍ dēmā . Mi̍ bu̍ɛ̍īya̍ chɔ̄ɔ̄vīāā ō bīŋgī bi̍ŋgī nda̍ dēma̍ wo̍ , ma̍ dūāū o̍ kāmbɛ̍i̍la̍ŋ ni᷄ŋ . Mbo̍ pīā kāmbɛ̍i̍la̍ŋ tɔ̍ a̍ lā tīɔ̍ɔ̍ŋ  .
40014021	Wāŋ lāāndūa̍a̍ a̍ chūāāmbūa̍a̍ ā cho̍ le̍cho̍o̍ le̍ . Kɛ̍ , pūa̍a̍ su̍e̍e̍ a̍ de᷅ nyɛ̄ dīa̍a̍ ho̍ō wa̍ , ā wa̍ wāa̍la̍ŋ lā ŋūɛ̍ɛ̍nu̍  .
40014022	O̍ ko̍ŋ kɔ̍ɔ̍lī , mi̍ Chi̍i̍sū di̍mūl bu̍ɛ̍i̍yāā ndūa̍a̍ le̍ mā lūɛ̄ī o̍ dɛ̄ndɔ̄ɔ̍ ni᷄ŋ mā ta᷄ŋ pɔ̄ɔ̄ o̍ mɛ̄ŋmā ībūŋga᷄ŋ lēe̍lōo̍ . Mi̍ ndu̍ pi̍la̍ lo᷅ a̍ mākɔ̄ɔ̄ le̍ fāŋgāa̍ pīɔ̄lɔ̄ɔ̍  .
40014023	Mɛ̄ɛ̍ o̍ chi̍i̍ fāŋgāa̍ pīɔ̄lɔ̄ɔ̄ , mbo̍ hēl o̍ pēmbēi̍ chōo̍ ndu̍ pīlɛ̍ le̍ Mɛ̄lɛ̄ka̍ pīɛ̄īyo̍ . Ō lo̍ lo̍ŋ mi̍ nyūmnda̍ŋ mā tūāl  .
40014024	A̍ bōōndi̍i̍ ke̍ŋ dɛ̄ndɔ̄ɔ̍ ndu̍ o̍o̍ wa̍ ni᷅ŋ kɔ᷄ŋnda̍ŋ la̍nda̍ŋ o̍ mɛ̄ŋnda̍ŋ chōo̍ . Ndu̍yɛ̍ , hūēīye̍ wa̍ hūnɔ̄ɔ̍ a̍ hɔ̄ŋndo̍ nda̍ lāchī kpe̍e̍kpe̍i̍ , mi̍ mɛ̄ŋnda̍ŋ mā wā dɛ̄ndɔ̄ɔ̍ hīīlūūwo̍ yo̍kpa᷄ŋ yo̍kpa᷄ŋ bɛ̍ndū  .
40014025	A̍ te̍le̍ŋ pāa̍le̍ si̍a̍āle̍ŋ , mi̍ Chi̍i̍sū tu̍āl bu̍ɛ̍i̍yāā ndūa̍a̍ kɔ̄ɔ̄lī o̍ mɛ̄ŋnda̍ŋ chōo̍  .
40014026	Mɛ̄ɛ̍ nda̍ chē ndu̍ hūnɔ̄ɔ̍ o̍ mɛ̄ŋnda̍ŋ chōo̍ , mi̍ sīōōŋnde̍ bīī nda̍ . Ma̍ mɛ̄lī ye̍e̍la̍ŋ . Ma̍ dīmī āā , “ Nyi̍nāa̍ ni̍ . ”
40014027	Mi̍ Chi̍i̍sū su̍a̍ā nāa̍ nda̍ chūā o̍ lē pīlɛ̍ ni᷄ŋ kpe̍ . Mbo̍ dīmūl nda̍ āā , “ Lā yɔ᷅ŋ īsīōōŋ te̍ . Ya̍ ni̍ . ”
40014028	Mi̍ Pītɛ̍ lo᷅ lo̍ŋ mbo̍ di̍mūl ndu̍ āā , “ Māsānɔ̄ɔ̍ , tē nūm lēkɛ̍ndɛ̍ī ni̍ , mɛ̄ɛ̍ ve̍e̍lu̍ ya̍ mī hi᷅ŋ nāa̍ nūm chu̍a̍ o̍ mɛ̄ŋnda̍ŋ chōo̍ . ”
40014029	Mi̍ Chi̍i̍sū di̍mūl ndu̍ āā , “ Mɛ̄ɛ̍ hu̍ŋ . ” Mi̍ Pītɛ̍ fu̍lā o̍ dɛ̄ndɔ̄ɔ̍ ni᷄ŋ mbo̍ kāndū kɔ̄la̍ŋ nāa̍ Chi̍i̍sū chu̍a̍ o̍ mɛ̄ŋnda̍ŋ chōo̍  .
40014030	Kɛ̍ , mɛ̄ɛ̍ Pītɛ̍ che᷅ mi̍ hūēīye̍ wā hɔ̄ŋ bɛ̄ndōo̍ , mi̍ sīōōŋnde̍ bīī ndu̍ . O̍ ko̍ŋ , mbo̍ kāndū bɛ̍ɛ̍ mɔ̍ɔ̍wāa̍ o̍ mɛ̄ŋnda̍ŋ bɛ̄ŋgu̍ . Mbo̍ māl yi̍o̍o̍ lē pīlɛ̍ kpe̍ āā , “ Māsānɔ̄ɔ̍ , pi̍ŋi̍ ya̍ fɔ̍ . ”
40014031	Mi̍ Chi̍i̍sū si̍ɛ̍ndī bāa̍ lē pīlɛ̍ kpe̍ mbo̍ sāā ndu̍ . Mbo̍ dīmūl ndu̍ āā , “ Pītɛ̍ a̍ nɔ̍ la̍a̍la᷄ŋ bɔ̍ɔ̍ le̍ ma᷅ . Vɛ᷅ a̍ hi̍u̍ la̍chi̍ a̍ lāāla᷄ŋndo̍ le̍ ? ”
40014032	Mi̍ Pītɛ̍ lu̍ɛ̍ī ni᷅ŋ o̍ dɛ̄ndɔ̄ɔ̍ ni᷄ŋ nda̍ Chi̍i̍sū . O̍ ko̍ŋ kɔ̍ɔ̍lī , mi̍ hūēīye̍ pɛ̄ŋgī hɔ̄ŋndo̍  .
40014033	Mi̍ bu̍ɛ̍i̍yāa̍ wa̍ o̍ dɛ̄ndɔ̄ɔ̍ ni᷄ŋ nda̍ ā bāŋ wūla̍ŋ Chi̍i̍sū o̍ lābɛ̄ŋgu̍ ni̍ŋ le̍ ndu̍ bɛ̄ɛ̄le̍ŋ kīo̍o̍ . Ma̍ dīmūl ndu̍ āā , “ A̍ tōnya̍ , Po̍ Mɛ̄lɛ̄ka̍a̍ kpe̍e̍kpe̍i̍ ŋ̄ chō ni̍ . ”
40014034	Ma̍ tāŋ mɛ̄ŋmā ībūŋga᷄ŋ . Ma̍ hūŋ o̍ kɔ̄ŋgɔ̍ lɛ̄ŋndē Kɛ̄nɛ̍sa̍lūɛ̄īle̍ŋ  .
40014035	Ndu̍yɛ̍ , mi̍ wāŋnda̍ o̍ fo̍ndāŋ kōŋ ā sīnā māā Chi̍i̍sū ni̍ . Sīnāa̍ māā ndu̍ ni̍ , ma̍ yōōŋga᷅ŋ o̍ tāndā kōŋ ni᷄ŋ māā Chi̍i̍sū hi᷅ŋ . Ma̍ hūŋ a̍ wānāā lānāāwa̍ lo̍ŋ kpo̍u̍ nāa̍ ndu̍ chu̍a̍  .
40014036	Ndu̍yɛ̍ , mi̍ wānāā lānāāwa̍ nyɔ̄ɔ̄lū Chi̍i̍sū le̍ mā pīla̍ŋ bɛ̍ɛ̍ do᷅ma̍ ndɔ̄ɔ̍ bɔ̄ɔ̄le̍ŋ . Wānāa̍ pi̍la̍ŋ do᷅ma̍ ndɔ̄ɔ̍ bɔ̄ɔ̄le̍ŋ nda̍ , ma̍ sīāŋgū kpo̍u̍  .
40015001	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā cha᷄ŋ Chūlu̍sɛ̄lɛ̄m ma̍ hūŋ nāa̍ Chi̍i̍sū chu̍a̍  .
40015002	O̍ ko̍ŋ kɔ̍ɔ̍lī , ma̍ nyūnā ndu̍ āā , “ Vɛ᷅ nūm nūm bu̍ɛ̍i̍yāā nūmnda̍ ā chu̍ē pɛ̍ɛ̍kū na̍a̍ ŋ̄ sɔ̄la̍ fi̍nyāā nāā ma̍māa̍ o̍ bā wo̍ le̍ ? Vɛ᷅ ā pu̍lū fɛ̍ɛ̍ŋ ba᷅la̍ŋ mɛ̄ɛ̍ fi̍nyāā nāā ma̍māa̍ ā pɛ̄ɛ̄ku̍ na̍a̍ yɛ̍ mālāŋ nda̍ dīā nyɛ̍ dīa̍a̍ le̍ ? ”
40015003	O̍ ko̍ŋ kɔ̍ɔ̍lī , mi̍ Chi̍i̍sū lo᷅ lo̍ŋ mbo̍ nyūnā nda̍ āā , “ Vɛ᷅ mī lā kɛ̄ɛ̍ le̍ nyɛ̄ Mɛ̄lɛ̄ka̍ dīmī wo̍ tōsāa̍ le̍ pɛ̄ɛ̄kū nya̍ nya̍ pi̍la̍a̍ chūa̍a̍ ? ”
40015004	Mbo̍ dīmūl nda̍ āā , “ Kāni̍ fu̍u̍le̍ , Mɛ̄lɛ̄ka̍ dīmi̍ māā , ke̍ fi̍nyā nu̍m bɛ̄ɛ̄le̍ŋ a̍ kālā nu̍m . Mbo̍ dīmī vɛ̄lɛ̄ māā , wānā o̍ wāna̍ ye̍i̍ fi̍nyā ndɔ̍ kɛ̄lɛ̄ŋgāā kāla̍ ndɔ̍ pɛ̍ , wānā ko̍ŋ ā dīi̍ ndu̍  .
40015005	Kɛ̍ ndu̍yɛ̍ , nya̍ nya̍ dīmi̍ māā ā yɔ᷄ŋ bɛ̍ɛ̍ mī wāŋndo̍ nɔ̄ nyɔ̄ɔ̍ ō ndu̍ o̍o̍ ke᷅ ni̍ŋ fi̍nyā ndɔ̄ kɛ̄lɛ̄ŋgāā kāla̍ ndɔ̍ le̍ nda̍ mālāa̍ wo̍ , kɛ̍ , tē ō dīmi̍ ni᷅ŋ pɛ̍ māā ō chu̍a̍ ni᷅ŋ bu̍ŋgɛ̄i̍ le̍ mbō ke̍ Mɛ̄lɛ̄ka̍ ndu̍ , māā mbō ke̍ lɛ̍ bɛ̍ɛ̍ nda̍ nyɛ̄ kōŋ te̍ , māā ō nɔ̄ di̍  .
40015006	Nyɛ̄ nya̍ dīmi̍ ko̍ŋ ndo̍ ndu̍ chɔ̍m ni̍ māā lā dīmi̍ mādīmīāā māā mī wāŋndo̍ ō ke̍ bɛ̍ɛ̍ fi̍nyā ndɔ̍ lēbɛ̄ɛ̄ le̍ , ō cho̍ i̍sɔ̍ɔ̍ le̍ . He̍ī chɔ̍m ni̍ māā lā būūla̍ŋ a̍ dīōm Mɛ̄lɛ̄ka̍ dīmi̍ wo̍ le̍ , hāli̍ kpe̍ŋ lā mānda̍ ka̍ālā nyāla̍ŋ  .
40015007	Lā chō fāŋgā wānāā sōndō yēēlɛ̍i̍ . Dīōmndā wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā so̍ō a̍ nya̍ o̍kɔ̄ɔ̄ la̍ŋ , tōnya̍ kpe̍e̍kpe̍i̍ la̍ cho̍ ni̍ . ” Mi̍ Āīsa̍yā di̍mī āā  ,
40015008	 “  Mɛ̄lɛ̄ka̍ dīmi̍ āā , Wāŋnda̍ ha̍ā dīmi̍ a̍ sōndō māā ā ke̍ ya̍ bɛ̄ɛ̄le̍ŋ . Kɛ̍ ndu̍yɛ̍ , ā hɛ̄na̍ŋ mā tōsa̍ nyɛ̄ ya̍ di̍mūl nda̍ le̍ tōsāa̍ wo̍ le̍  .
40015009	Ō bɛ̄nda̍ bɛ̍ɛ̍ mā pɛ̄ŋgi̍ a̍ ya̍ pīɛ̄īyo̍ . Kāni̍ fu̍u̍le̍ , sāwāla̍ nda̍ pi̍la̍ tōōsi̍a̍a̍ la̍ŋ , la̍ŋ nda̍ pɛ̄ɛ̄kū wa᷅ŋnda̍ ni̍ , mā dīmī māā sāwāla̍ nīla̍ŋ ni̍ . ”
40015010	O̍ ko̍ŋ kɔ̍ɔ̍lī , mi̍ Chi̍i̍sū ve̍e̍lū wāŋnda̍ ma̍ hūŋ nāa̍ ndu̍ chu̍a̍ . Mbo̍ dīmūl nda̍ āā , “ Lā ya᷄ŋ ni᷅la̍ŋ o̍ nyɛ̄ ya̍ cho̍ nya̍ dīmūl lo̍ le̍ mī lā sɔ̄la̍ sīnā pɛ̄ŋgo̍o̍  .
40015011	Ō cho̍ nyɛ̄ dīāā wāŋndo̍ dīā wo̍ le̍ to̍sā mbō wā ō nɔ̄ɔ̄lɛ̍i̍ Mɛ̍lɛ̄ka̍ o̍ hɔ̄l te̍ . Dīōmndā wɔ̄ɔ̍ŋnda̍ fu̍lā wa᷅ŋndo̍ o̍ sōndō la̍ŋ , la̍ŋ la̍ to̍sā ni̍ mbō wa̍ o̍ nɔ̄ɔ̄lɛ̍i̍ Mɛ̍lɛ̄ka̍ o̍ hɔ̄l . ”
40015012	O̍ ko̍ŋ kɔ̍ɔ̍lī , mi̍ bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ . Ma̍ hu᷄ŋ di̍mūl ndu̍ āā , “ Ku̍ndā Fālīsi̍īya̍ tāmbu̍ kɔ̄l a̍ nūm māā dīōmndā ŋ̄ wa̍ la̍ŋ di̍mīo̍o̍ la̍ŋ māā yīēīyo̍ ŋ̄ yīe̍i̍ nda̍ ko̍ŋ ni̍ . ”
40015013	Mi̍ Chi̍i̍sū mu̍lī āā , “ Fi̍nyā nūu̍ o̍ cho̍ o̍ fo̍ndāŋ ndɔ̄ɔ̍ wo̍ , tɔ̄lɔ̄ɔ̄ o̍ tɔ̄lɔ̄ɔ̍ cho̍ tɔ̍lɔ̄ɔ̄ o̍ tɔ᷅l te̍ , ō chō hūnɔ̄ɔ̄ ndu̍ sūŋgɔ̄ɔ̄  .
40015014	Le̍la̍ŋ , lā sa̍a̍la᷄ŋ nda̍ le̍ . Kāni̍ , nda̍ chō māchūāā wānāā sūmɛ̍i̍ya̍ a̍ ki̍ndī le̍ chāāŋāā ndāā wa̍nāā sūmɛ̍i̍ya̍ tīnda̍a̍ sēēlāl lo̍ wa̍ . ”
40015015	Mi̍ Pītɛ̍ lo᷅ lo̍ŋ mbo̍ dīmūl Chi̍i̍sū āā , “ Tɛ̍ɛ̍si̍a̍l na̍a̍ tālo̍o̍ ho̍ō , Māsānɔ̄ɔ̍ . ”
40015016	Mi̍ Chi̍i̍sū nyu̍nā bu̍ɛ̍i̍yāā ndūa̍a̍ āā , “ Bāā nya̍ bɛ̍ɛ̍ lā sīna̍ wɔ̍ ndi̍ pɛ̄ŋgu̍ le̍ ?
40015017	Bāā lā si̍nā i̍sɔ̍ɔ̍ pɛ̍ŋgu̍ le̍ ? Nyɛ̄ o̍ nyɛ̄ wāŋndo̍ chō di̍o̍ , ndu̍ o̍ dēmbē o̍ ku̍ā ni̍ . Ō chɛ᷄ŋ ndu̍ o̍ dēmbē pɛ̍ , ō kūɛ̄ ō kɔ̍ sɔ̍nda᷄ŋ ndu̍  .
40015018	Kɛ̍ , nyɛ̄ o̍ nyɛ̄ wāŋndo̍ chō sōli᷄ŋ o̍ sōndō , ndu̍ o̍ kɔ̄l di̍ o̍ ka̍ndūŋ ni̍ . Ndu̍yɛ̍ , sɔ̄ɔ̍ŋ wɔ̍ɔ̍ŋ mu᷅ŋ , mu̍ŋ to̍sā ni̍ wāŋndo̍ ve᷅ o̍ bɛ̍ndāā le̍ Mɛ̄lɛ̄ka̍ pīɛ̄īyo̍ le̍  .
40015019	Kāni̍ fu̍u̍le̍ , yīya᷄ŋnda̍ to̍sāā sɔ̄ɔ̍ŋ wɔ̍ɔ̍ŋnda̍ŋ kpo̍u̍ wāŋndo̍ o̍ kɔ̄llo̍ ni᷄ŋ ko̍ni̍ la̍ cha᷅ŋ ni̍ . Kɔ̍ bi̍ī a̍ yīya᷄ŋ di̍yāā wāna̍ chi̍o̍o̍ , a̍ sūūndāa̍ a̍ la̍nɔ̍ pi̍la̍a̍ kɛ̄lɛ̄ŋgāā pɔ̍nɔ̍ pi̍la̍a̍ , a̍ sūūndāa̍ a̍ wāna̍ nya̍ cho̍ o̍ nɔ̄ ni̍ŋ nya̍ ndu̍ le̍ wo̍ , a̍ vīīle̍ŋ , a̍ chōōla̍ŋ , a̍ dīōmndā wɔ̄ɔ̍ŋnda̍ŋ dīmīo̍o̍ a̍ chāāŋnda̍ o̍kɔ̄ɔ̄ . Mu̍ŋ kpo̍u̍ o̍ kɔ̄llo̍ ni᷄ŋ ŋ̍ cha᷅ŋ ni̍  .
40015020	Nyɛ᷄m to̍sā wāŋndo̍ ve᷅ o̍ bɛ̍ndāā le̍ Mɛ̄lɛ̄ka̍ pīɛ̄īyo̍ le̍ wo̍ŋ , mu̍ŋ cho̍ mu̍ŋ ni̍ . Mī wāŋndo̍ ō pūlu̍ bɛ̍ɛ̍ fɛ̍ɛ̍ŋ ba᷅la̍ŋ mɛ̄ɛ̍ ku̍ndā Fālīsi̍īya̍ ā dīmi̍ yɛ̍ mālāŋ o̍ di̍ā nyɛ̍ dīa̍a̍ le̍ , ko̍ŋ ku̍u̍nā ndu̍ wāa̍ ō bɛ̄ndāā le̍ Mɛ̄lɛ̄ka̍ pīɛ̄īyo̍ le̍ . ”
40015021	Mi̍ Chi̍i̍sū fa̍ŋa᷄ŋ o̍ fo̍ndāŋ kōŋ . Mbo̍ kūā o̍ būŋgɛ̄ī chi̍o̍o̍ŋ Ta̍a̍yā a̍ Sa̍i̍dɔ̄ŋ cho̍ ni᷄ŋ nde̍  .
40015022	Chūā wāā lɛ̄ŋndē Ke̍nāŋnde̍ŋ ō wa̍ lo̍ŋ . Mbo̍ hūŋ nāa̍ ndu̍ chu̍a̍ . Mbo̍ hu᷄ŋ di̍mūl Chi̍i̍sū āā , “ Nūm Po̍ Dēēvi̍o̍o̍ , yāndi̍i̍ , tūīīnu̍ŋ ya̍ īnyīɛ̍ɛ̍ fɔ̍ . Nyi̍nā wɔ̄ɔ̍ŋndo̍ chō chūā nūu̍ kɔ̄ɔ̄lī . O̍ fo̍ndāŋ bɛ̍ɛ̍ ō cho̍ le̍ . ”
40015023	Kɛ̍ , Chi̍i̍sū mu̍lu̍l ndu̍ nyɛ̍ o̍ nyɛ̍ le̍ . O̍ ko̍ŋ kɔ̍ɔ̍lī , mi̍ Chi̍i̍sū bu̍ɛ̍i̍yāā ndūa̍a̍ hu᷄ŋ di̍mūl ndu̍ āā , “ Māsānɔ̄ɔ̍ , chūa̍a̍ ho̍ō chō wɔ̄ na̍a̍ kɔ̄ɔ̄lī kɛ᷅ . Ō chō na̍a̍ dēŋīo̍o̍ kɔ̄ɔ̄lī kpe̍e̍kpe̍i̍ . Fa̍ŋa̍ ndu̍ na̍a̍ kɔ̄ɔ̄lī mbɔ̄ . ”
40015024	Mi̍ Chi̍i̍sū mu̍lī āā , “ Nāa̍ wāŋnda̍ I̍sɔ̄lūɛ̄ī chu̍a̍ ko̍ni̍ Mɛ̄lɛ̄ka̍ vēm ya̍ ni̍ , a̍ cho̍ ha̍ā māā sāā la̍a̍sīa̍ŋ nda̍ . ”
40015025	Mɛ̄ɛ̍ Chi̍i̍sū di̍mi̍ dīōmndo̍ ho̍ō , mi̍ chūa̍a̍ hu᷄ŋ tu̍ndu᷄ŋ ndu̍ o̍ lābɛ̄ŋgu̍ ni̍ŋ . Mbo̍ dīmūl ndu̍ āā , “ Yāndi̍i̍ fāllo̍ , ma̍la̍ ya̍ fɔ̍ . ”
40015026	Mi̍ Chi̍i̍sū di̍mūl ndu̍ āā , “ Ō bɛ̍ndā mī wānā chu̍a̍ nyɛ̄ dīa̍a̍ cho̍ le̍ chūāāmbūa̍a̍ wo̍ mā do̍u̍ tūŋnda̍ le̍ . ”
40015027	Mi̍ chūa̍a̍ lō lo̍ŋ mbo̍ dīmī āā , “ Tōnya̍ i̍ cho̍ ni̍ , fāllo̍ , kɛ̍ ndu̍yɛ̍ , tūŋnda̍ bɛ̍ɛ̍ tē wāna̍ nɔ̍ nda̍ wo̍ ō wa̍ nyɛ̄ dīa̍a̍ dīo̍o̍ pɛ̍ , kūwu̍ŋ de̍lī lɛ᷅ŋ ndo̍ŋ , mu̍ŋ nda̍ bɛ̍ɛ̍ nda̍ dīā ni̍ . ”
40015028	Mɛ̄ɛ̍ chūa̍a̍ sōō le̍nde̍ , mi̍ Chi̍i̍sū lo᷅ o̍ ko̍ŋ mbo̍ dīmūl ndu̍ āā , “ Nūm ā chō wānā la̍a̍la᷄ŋ bɛ̍ndū . Nyɛ̄ ŋ̄ yēēma̍ wo̍ chō yɔ̄nɔ᷄ŋ . ” A̍ bōōndi̍i̍ ke̍ŋ kpe̍e̍kpe̍i̍ , mi̍ chūā ndɔ̄ɔ̍ sīāŋgū  .
40015029	Mi̍ Chi̍i̍sū ma᷅l lo̍ŋ . Mbo̍ kūā a̍ kɔ̄ŋgɔ̍ Mɛ̄ŋmā Ībūŋga᷄ŋ Kāli̍lī dēmūllo̍ . Mbo̍ kɔ̍ he᷅l o̍ pēmbēi̍ chōo̍ mbo̍ chāl  .
40015030	O̍ ko̍ŋ kɔ̍ɔ̍lī , mi̍ wāŋnda̍ hūŋ nāa̍ ndu̍ chu̍a̍ fāŋgā bɛ̍ndōo̍ . Ma̍ hūŋ a̍ wānāā bɛ̄vɛ̍i̍ya̍ , a̍ wānāā sūmɛ̍i̍ya̍ , a̍ wānāā yōmi̍ɛ̍i̍ya̍ , a̍ bo̍bu̍a̍a̍ , a̍ wānāa̍ nɔ̍ nāālā chēle̍ŋ nda̍ŋ nda̍ nāa̍ ndu̍ chu̍a̍ . Mi̍ Chi̍i̍sū si̍ŋgī nda̍  .
40015031	Mɛ̄ɛ̍ wāŋnda̍ chē mi̍ bo̍bu̍a̍a̍ wā sūɛ̍i̍ , mi̍ wānāā yōmi̍ɛ̍i̍ya̍ wā sīōŋgɔ̄ɔ̍ , mi̍ ā bɛ̄vɛ̍i̍ya̍ wā kɔ̄la̍ŋ , ndu̍yɛ̍ , mi̍ wānāā sūmɛ̍i̍ya̍ wā chɔ̄ɔ̍ , mi̍ kɔ̄ndɔ̄fi̍llo̍ bīī nda̍ . Ndu̍yɛ̍ , ma̍ sāŋgālā Mɛ̄lɛ̄ka̍ wāŋnda̍ I̍sɔ̄lūɛ̄ī a̍ pi̍ɛ̍ī yo̍  .
40015032	Mi̍ Chi̍i̍sū ve̍e̍lū bu̍ɛ̍i̍yāā ndūa̍a̍ , mbo̍ dīmūl nda̍ āā , “ Nyīɛ̍ɛ̍ye̍ chō ya̍ le̍ fāŋgāa̍ ho̍ō . Pālɛ̍i̍ ī yāa̍ ni᷅ŋ kpu̍lu̍ku̍u̍ ā chō ya̍ kɔ̄ɔ̄lī . Ndu̍yɛ̍ , nyɛ̄ dīāā bɛ̍ɛ̍ ā nɔ̍ lɛ̍ le̍ . I̍ hɛ̍na̍ŋ mī ma̍l nda̍ mā kūɛ̄ o̍ lā nda̍ lo̍ a̍ yīa̍a̍ŋ te̍ , yɔ̄ŋi̍ nda̍ kēi̍ wo̍ū o̍ nɛ̄ī tɛ̍ɛ̄ŋ . ”
40015033	Mi̍ bu̍ɛ̍i̍yāā ndūa̍a̍ nyūnā ndu̍ āā , “ Kɛ̍ , mī kūɛ̍ɛ̍nɛ̍ na̍a̍ ŋ̄ sɔ̄la̍ yɛ̄ nyɛ̄ dīa̍a̍ o̍ po̍llo̍ ho̍ō ni᷄ŋ le̍ fāŋgā ka̍āku̍u̍ wo̍ ho̍ō ? ”
40015034	Mi̍ Chi̍i̍sū nyu̍nā nda̍ āā , “ Vɛ̄ɛ̍nɛ̍ nya̍ nɔ̄ yɛ̄ bēe̍dīi̍yo̍ kpūŋgba᷄ŋ ? ” Ma̍ dīmī āā , “ Ō chō kpūŋgba᷄ŋ ŋ̄ ŋɔ᷄mmɛ̍ū a̍ sūūwa̍ nyɛ̄ pɔ̄mbɔ̄ . ”
40015035	Mi̍ Chi̍i̍sū di̍mūl wāŋnda̍ ma̍ chāl  .
40015036	Mbo̍ chūā bēe̍dīi̍ kpūŋgbāŋ ŋɔ᷄mmɛ̍ū kōŋ a̍ sūūwāā kāŋ . Mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī yīmī mbo̍ kē bu̍ɛ̍i̍yāā ndūa̍a̍ . Mi̍ bu̍ɛ̍i̍yāā ndūa̍a̍ pīɔ̄ū wāŋnda̍  .
40015037	Wāŋnda̍ kpo̍u̍ ma̍ dīā ma̍ pūm . Mi̍ bu̍ɛ̍i̍yāā ndūa̍a̍ chɔ̄ɔ̄vīāā ō nda̍ dēma̍ wo̍ ma̍ dūāū o̍ kāmbɛ̍i̍la̍ŋ ni᷄ŋ . Mbo̍ pīā kāmbɛ̍i̍la̍ŋ lā ŋɔ᷄mmɛ̍ū  .
40015038	Wāŋ lāāndūa̍a̍ a̍ chūāāmbūa̍a̍ ā cho̍ le̍cho̍o̍ le̍ . Kɛ̍ , pūa̍a̍ su̍e̍e̍ a̍ de᷅ nyɛ̄ dīa̍a̍ ho̍ō wa̍ , ā wa̍ wāa̍la̍ŋ lā hīɔ̍ɔ̍lu̍  .
40015039	O̍ ko̍ŋ kɔ̍ɔ̍lī , mi̍ Chi̍i̍sū to̍sā ma̍ mīīŋgū o̍ lā nda̍ lo̍ . Mbo̍ lūɛ̄ī o̍ dɛ̄ndɔ̄ɔ̍ ni᷄ŋ mbo̍ kūā o̍ lɛ̄ŋndē Ma̍ka̍dāŋnde̍ŋ ni᷄ŋ  .
40016001	Mi̍ ku̍ndā Fālīsi̍īya̍ a̍ ku̍ndā Sādūsi̍īya̍ kūā nāa̍ Chi̍i̍sū chu̍a̍ le̍ ndu̍ tɔ̄ɔ̄nda᷄ŋndo̍ . Ma̍ nyūnā ndu̍ le̍ mī ndu̍ o̍o̍ to̍sa̍ ka̍a̍ma̍a̍ le̍ nda̍ chɔ̄mndo̍ māā kpāāya̍ Mɛ̄lɛ̄ka̍a̍ kpe̍e̍kpe̍i̍ o̍ nɔ̍ ni̍  .
40016002	Kɛ̍ , mi̍ Chi̍i̍sū mu̍lūl nda̍ āā , “ Tē lā chē pɛ̍ mī ha̍la̍a̍ ō yɔ̄nu̍ŋ o̍ si̍a̍ŋā a̍ pāa̍le̍ de̍lāāle̍ŋ do̍ŋ , lā dīmi̍ āā , ‘ Wālōo̍ ō nāŋ ni̍ŋ bɔ̍ɔ̍ si̍ɔ̍dīi̍ . ’
40016003	Ndu̍yɛ̍ , tē lā chē pɛ̍ mī ha̍la̍a̍ yɔ̄nu̍ŋ o̍ si̍a̍ŋā īdīi̍ pu̍u̍ŋ , mī chōo̍ wa̍ yi̍sīmāā , lā dīmi̍ āā , ‘ Pīɔ̍ɔ̍ chō hāū si̍ā . ’ ” Mbo̍ dīmūl nda̍ āā , “ Lā nɔ̄lā mī lā tōfa̍ o̍ ha̍la̍ , ndu̍yɛ̍ , mī lā chɔ᷄m tē pīɔ̍ɔ̍ si̍ā ni̍ŋ ni̍ ɔ̄ɔ̄ , tē wālōo̍ wa᷅ ni̍ŋ ni̍ . Kɛ̍ ndu̍yɛ̍ , lā nɔ̍lā mī lā sīna̍ sɔ̄ɔ̍ŋ cho̍ yɔ̄nɔ᷄ŋndo̍ te̍le̍ŋndo̍ ho̍ō wo̍ŋ pɛ̄ŋgu̍ le̍  .
40016004	Wāŋnda̍ te̍le̍ŋndo̍ ho̍ō ā chō wānāā wɔ̄ɔ̍ŋāā bɛ̄ndū . Ā tu̍i̍ī Mɛ̍lɛ̄ka̍ dīōm te̍ . Lā nyūna̍ ya̍ le̍ ka̍a̍ma̍a̍ tōsāa̍ le̍ wāa̍ māā tāāmāsi̍ . Kɛ̍ , ka̍a̍ma̍ā chēle̍ŋ bɛ̍ɛ̍ cho̍ to̍sa᷄ŋ le̍ nya̍ le̍ , mɛ̄ɛ̍ ka̍a̍ma̍a̍ yɔ̍nu̍ŋ a̍ Cho̍nā wo̍ . ” O̍ ko̍ŋ , mi̍ Chi̍i̍sū fa̍ŋa᷄ŋ o̍ fo̍ndāŋ kōŋ  .
40016005	Mi̍ Chi̍i̍sū nda̍ bu̍ɛ̍i̍yāā ndūa̍a̍ ā tāŋ o̍ mɛ̄ŋmā ībūŋga᷄ŋ kɔ̄ŋgɔ̍ɔ̍ ō pīlɔ̍ɔ̄ . Kɛ̍ ndu̍yɛ̍ , mi̍ bu̍ɛ̍i̍yāā ndūa̍a̍ pūɛ̄ɛ̄nu᷄ŋ le̍ kɔ̄la̍ŋ a̍ bēe̍dīi̍yo̍ o̍ bā  .
40016006	Mi̍ Chi̍i̍sū di̍mu̍l nda̍ āā , “ Lā mānda̍ŋ a̍ yi̍i̍sīi̍ ku̍ndā Fālīsi̍īya̍ a̍ ku̍ndā Sādūsi̍īya̍ . ”
40016007	Mi̍ bu̍ɛ̍īya̍ kāndū sūūki̍āŋndo̍ nda̍ pi̍la̍ tɛ̄ɛ̄ŋ āā , “ Le̍ mɛ̄ɛ̍ na̍a̍ ŋ̄ hi᷄ŋ a̍ bēe̍dīi̍ le̍ yɛ̍ o̍ di̍mi̍ dīōmnda̍ŋ nda᷅ŋ ni̍ . ”
40016008	Chi̍i̍sū ndu̍ o̍o̍ si̍nā nyɛ᷅ nda̍ wa̍ dīmīo̍o̍ wo̍ . Le̍ he̍ī , mbo̍ nyūnā nda̍ āā , “ Le̍ yɛ̄ɛ̍nɛ̍ nya̍ chō yɛ̄ dīmu̍la᷅ŋndo̍ āā , ‘ Ŋ̄ hi᷄ŋ a̍ bēe̍dīi̍ le̍ nɛ̍ ? ’ Lā nɔ̍ la̍a̍la᷄ŋ bɔ̍ɔ̍ le̍ ma᷅  .
40016009	Pɛ̄ŋgo̍o̍ ho̍ō bɛ̍ɛ̍ lā sīna̍ wɔ̍ ndi̍ pɛ̄ŋgu̍ le̍ ? Lā pūɛ̄ɛ̄nu̍ŋ ni᷅ŋ bɛ̍ɛ̍ a̍ mɛ̄ɛ̍ ya̍ I̍ to̍sa̍ mi̍ wānāā wāa̍la̍ ŋu̍ɛ̍ɛ̍nu̍a̍a̍ dīā bēe̍dīi̍ kpūŋgbāŋ ŋūɛ̍ɛ̍no̍o̍ ma̍ pūm yɛ̍ ? Ō nda̍ dēma̍ wo̍ , vɛ̄ɛ̍nɛ̍ o̍ pɛ᷅ yɛ̄ kāmbɛ̍i̍la̍ŋ ?
40016010	Lā pūɛ̄ɛ̄nu̍ŋ bɛ̍ɛ̍ vɛ̍lɛ̄ a̍ mɛ̄ɛ̍ ya̍ I̍ to̍sa̍ mi̍ wānāā wāa̍la̍ hi̍ɔ̍ɔ̍lu̍a̍a̍ dīā bēe̍dīi̍ kpūŋgbāŋ ŋɔ᷄mmɛ̍ūwo̍ŋ ma̍ pūm yɛ̍ ? Ō nda̍ dēma̍ wo̍ , vɛ̄ɛ̍nɛ̍ o̍ pɛ᷅ yɛ̄ kāmbɛ̍i̍la̍ŋ ?
40016011	Dīmūl ya̍ di̍mu̍l nya̍ māā lā mānda̍ŋ a̍ yi̍i̍sīi̍ ku̍ndā Fālīsi̍īya̍ a̍ Sādūsi̍īya̍ wo̍ , ō cho̍ a̍ bēe̍dīi̍ o̍kɔ̄ɔ̄ le̍ ya̍ wa̍ īsɔ̄ɔ̍ le̍ . ” Mbo̍ nyūnā nda̍ āā , “ Vɛ᷅ mi̍ lā būmbā he̍ī pɛ̄ŋgu̍ si̍nā ? ”
40016012	O̍ ko̍ŋ , mi̍ bu̍ɛ̍īya̍ sīnā pɛ̄ŋgu̍ māā ō cho̍ a̍ yi̍i̍sīi̍ o̍kɔ̄ɔ̄ kpe̍e̍kpe̍i̍ le̍ o̍ wa̍ nda̍ sīlāa̍ māā ā mānda̍ŋ te̍ . Nyɛ̄ ku̍ndā Fālīsi̍īya̍ a̍ Sādūsi̍īya̍ ā pɛ̄ɛ̄kū wa᷅ŋnda̍ wo̍ o̍ wa̍ dīmīo̍o̍ ni̍  .
40016013	Mi̍ Chi̍i̍sū nda̍ bu̍ɛ̍i̍yāā ndūa̍a̍ kūā o̍ būŋgɛ̄ī Sīsāli̍a̍ā Fi̍li̍pāīve̍ ni᷄ŋ . Lo̍ŋ o̍ nyu̍na̍ nda̍ ni̍ āā , “ Wāna̍ māā vɛ̄ɛ̄ wa᷅ŋnda̍ dīmi̍ yɛ̄ māā wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō chō yɛ̄ ? ”
40016014	Mi̍ bu̍ɛ̍i̍yāā ndūa̍a̍ mūlī āā , “ Wāŋnda̍ ā pūm dīmi̍ māā Chɔ᷄ŋ Wānā Pu̍lāa̍ ŋ̄ chō ni̍ , ā pūm āā , Īla̍a̍chā , ā pūm yɛ̍ āā , Chɛ̄lūīma̍yā ŋ̄ chō ni̍ , ā pūm āā , wāna̍ su̍a̍ā le̍ Mɛ̄lɛ̄ka̍ wo̍ ō pūm ŋ̄ chō ni̍ . ”
40016015	Mi̍ Chi̍i̍sū nyu̍nā nda̍ āā , “ Vɛ̄ɛ̄ nya̍ nya̍ dīmi̍ yɛ̄ ? Wāna̍ māā vɛ̄ɛ̄ ya̍ cho̍ yɛ̄ ? ”
40016016	Mi̍ Sa̍i̍mɔ̄ŋ Pītɛ̍ mu̍lī āā , “ Nu᷄m cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄ī māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , Mɛ̄lɛ̄ka̍ cho̍ le̍ fɛ̍ɛ̍ŋ a̍ fɛ̍ɛ̍ŋ ndo̍ , Po̍ ndɔ̄ɔ̍ . ”
40016017	Mi̍ Chi̍i̍sū di̍mī āā , “ Ā pɛ̄l tɔ̄nɔ̄ɔ̍ , Sa̍i̍mɔ̄ŋ , po̍ Chɔ᷄ŋ ndo̍ . Kāni̍ fo̍ndōle̍ , ō cho̍ wa᷅na̍ chi̍e̍e̍ le̍ chɔ̍m nu̍m sūɛ̍i̍ he̍ī le̍ . Fi̍nyā nūu̍ o̍ cho̍ o̍ fo̍ndāŋ ndɔ̄ɔ̍ chōo̍ cho̍o̍ wo̍ , ndu̍ kpe̍e̍kpe̍i̍ chɔ̍m nu̍m sūɛ̍i̍ he̍ī ni̍  .
40016018	Mī di̍mu̍l nu̍m , nu᷄m cho̍ Pītɛ̍ ni̍ , ko̍ŋ cho̍ ni̍ pōūwo̍ . Ndu̍yɛ̍ , pōūwo̍ ho̍ō ndu̍ cho̍ chīīye̍ le̍ tāŋgūl nūu̍ ni̍ . Lēchōo̍ ya̍ cho̍ ku̍ndā wānāā lāāla᷄ŋnda̍ tāŋgūl ni̍ . Ndu̍yɛ̍ , pīɔ̍mndo̍ bɛ̍ɛ̍ ō nɔ̍lā mbō tɛ̄ɛ̄mbu̍u̍ ndu̍ le̍  .
40016019	I̍ cho̍ nu̍m ki̍īyo̍ŋ kē , ŋ̍ cho̍ le̍ dīōla̍ŋ o̍ māsāle̍ Mɛ̄lɛ̄ka̍le̍ŋ kūmbīo̍o̍ a̍ kīndāa̍ wo̍ŋ . Sāwā o̍ sāwā ā dɔ̄ū pɛ̍ chi̍e̍e̍ŋ na̍nu᷄ŋ , mī sāwā ko̍ŋ dīmi̍ āā , ‘ Wānā to̍sā he̍ī le̍ , ’ kɛ̄lɛ̄ŋgāā mbō dīmi̍ āā , ‘ He̍ī ndo̍ō wānā to̍sā ni̍ , ’ mɛ̄ɛ̍ dīmi̍ Mɛ̄lɛ̄ka̍a̍ ni̍ . ”
40016020	O̍ ko̍ŋ kɔ̍ɔ̍lī , mi̍ Chi̍i̍sū si̍lā bu̍ɛ̍i̍yāā ndūa̍a̍ āā , “ Lā di̍mūl wānā o̍ wānā māā ya̍ le̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄ī māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ le̍ . ”
40016021	Chɔ̍ŋ a̍ bōōndi̍i̍ ke̍ŋ , mi̍ Chi̍i̍sū ka̍ndū bu̍ɛ̍i̍yāā ndūa̍a̍ dīmūllo̍ kpe̍nde̍ke̍le̍ āā , “ I̍ nɔ̍ le̍ kɔ̄la̍ŋ Chūlu̍sɛ̄lɛ̄m . Lo̍ŋ lāŋgba̍ā kālla̍ , a̍ wānāā bɛ̄ndūa̍a̍ so̍lī sa̍lāa̍ o̍ Mɛ̄lɛ̄ka̍ lo̍ wa̍ , ā wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā tōsā ni̍ŋ ni̍ mī I̍ bi̍ī mɔ̍nɛ̍i̍ ta̍u̍ . Ā chō ya̍ dīyɔ̄ɔ̄ . Kɛ̍ ndu̍yɛ̍ , tē pālɛ̍i̍ ī hīōū pɛ̍ i̍ ya̍a̍ , Mɛ̄lɛ̄ka̍ mīŋgi̍ ya̍ yōōmū . ”
40016022	O̍ ko̍ŋ kɔ̍ɔ̍lī , mi̍ Pītɛ̍ ve̍e̍lū ndu̍ nda̍ ŋi̍ɔ̍ɔ̍ŋ kpe̍ . Mbo̍ dīmūl ndu̍ āā , “ Yi̍ya᷄ŋ yi̍ya᷄ŋ wa̍ā le̍nde̍ mā tu̍u̍nu̍ŋ ke̍ŋ te̍ . Mɛ̄lɛ̄ka̍ tu̍ɛ̍ī bɛ̍ɛ̍ nyɛ᷅ ŋ̄ dīmi̍ ho̍ō wo̍ le̍ , Māsānɔ̄ɔ̍ . Chɛ᷅l mī ī wāā le̍nde̍ i̍ yɔ̍nu̍ŋ a̍ nūm te̍ . ”
40016023	Mi̍ Chi̍i̍sū mu̍li᷄ŋ mbo̍ dīmūl Pītɛ̍ āā , “ Fa̍ŋa̍ŋ ya̍ na̍nu᷄ŋ , nūm Sēta̍nā , māsa̍ nyi̍nāā wɔ̄ɔ̍ŋnda̍ . Wa̍li̍ nūu̍ ŋ̄ yēēma̍ māā ō tāmbu̍ ni̍ . Nyɛ̄ ŋ̄ yīya̍ŋ ho̍ō wo̍ , ō cho̍ yi̍ya᷄ŋ Mɛ̄lɛ̄ka̍ le̍ . Yīya᷄ŋ īwāna̍ chi̍e̍e̍ya̍a̍ ŋ̄ yīya̍ŋ ho̍ō ni̍ . ”
40016024	O̍ ko̍ŋ kɔ̍ɔ̍lī , mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Wānā o̍ wāna̍ hɛ̍na̍ŋ le̍ wāa̍ wāna̍ nī pɛ̍ , mɛ̄ɛ̄ wānā kōŋ ō to̍sā hɛ̄na᷄ŋ kɔ̄l ndɔ̄ɔ̍ le̍ . Ndu̍yɛ̍ , wānā ko̍ŋ nɔ̄ mbō wa̍ ō bɛ̄ɛ̄ndīa̍ŋ lēpāa̍ o̍ lēpāa̍ le̍ mā dīī ndu̍ . Ndu̍yɛ̍ o̍ ko̍ŋ kɔ̄ɔ̄lī , mbō sīmnu᷄ŋ bu̍ɛ̍ī nī  .
40016025	Kāni̍ fo̍ndōle̍ , wānā o̍ wāna̍ ki̍ndi̍ le̍ yōōmū ndɔ̄ɔ̍ chīīndīa̍a̍ pɛ̍ , mɛ̄ɛ̍ ō chō yōōmū kpe̍e̍kpe̍i̍yo̍ fūlā . Kɛ̍ ndu̍yɛ̍ , wānā o̍ wānā yōōmū ndɔ̄ɔ̍ hɛ̄lu᷄ŋ ndu̍ le̍ ya̍ pɛ̍ , mɛ̄ɛ̍ ō chō hūnɔ̄ɔ̄ yōōmū kpe̍e̍kpe̍i̍yo̍ sɔ̄lā  .
40016026	Kāni̍ fo̍ndōle̍ , tɔ̄nɔ̍ yɛ̄ɛ̍nɛ̍ wāŋndo̍ sɔ̄lā yɛ̍ , tē ō wa̍ pɛ̍ mbō sɔ̄la̍ chi̍e̍ēŋndo̍ ho̍ō kpo̍u̍ , kɛ̍ ndu̍yɛ̍ o̍ ko̍ŋ kɔ̍ɔ̍lī , mbō fūla̍ yōōmū kpe̍e̍kpe̍i̍yo̍ ? Ndu̍yɛ̍ , tē yōōmū kpe̍e̍kpe̍i̍yo̍ hɛ̄lu᷄ŋ pɛ̍ wa᷅ŋndo̍ , ō nɔ̄lā lɛ̍ pa̍ ndu̍ bāŋa᷄ ?
40016027	Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō hūnɔ̄ɔ̄ o̍ kpāāya̍ Fi̍nyā ndɔ̄ɔ̍ ni᷄ŋ a̍ ki̍i̍la̍a̍ Mɛ̄lɛ̄ka̍a̍ . Ndu̍yɛ̍ , ō chō hūnɔ̄ɔ̄ wānā o̍ wānā pa̍a̍wā mɛ̄ɛ̍ kūɛ̍i̍la̍ nu̍mnda̍ŋ lā wā yɛ̍  .
40016028	Mī di̍mu̍l nya̍ wānāā pūm ā chō na̍nu᷄ŋ , ā lō ni̍ŋ yo̍o̍mū mā chē wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ mbō hīŋ mbo̍ wa̍ Māsāa̍ le̍ ŋ̄wāŋndā chīe̍e̍ kpo̍u̍ . ”
40017001	Mɛ̄ɛ̍ pālɛ̍i̍ hīōū ī ŋɔ᷄mpu᷅m , mi̍ Chi̍i̍sū chu̍ā Pītɛ̍ a̍ Chēmi̍si̍ nda̍ Chɔ᷄ŋ pɔ̍mbɔ̄ ndɔ̄ , ma̍ hēl o̍ pēmbīī pūm chōo̍ . Lo̍ŋ nda̍ wa̍ ni̍ , nda̍ kpe̍e̍le̍  .
40017002	O̍ ko̍ŋ , mi̍ Mɛ̄lɛ̄ka̍ māŋgālā Chi̍i̍su̍ nda̍ o̍ hɔ̄l lē pīlɛ̍ be̍lu᷄ŋ , ā wa̍ ndu̍ pa̍ to̍fāa̍ . Mi̍ hɔ̄lla̍ yɔ̄nu᷄ŋ ndu̍ ma̍lākā mālākā bɛ̄ndū , mɛ̄ɛ̍ wānā cha᷅ pa̍a̍le̍ŋ nu̍a̍ā yɛ̍ . Nyɛ̄la̍ wa̍ ndu̍ lēkɔ̄ɔ̍ la̍ŋ bɛ̍ɛ̍ , mi̍ lā sīmnu᷄ŋ la̍ hu̍mbū fo̍ fo̍ bɛ̍ndū bɛ̄ndū  .
40017003	O̍ ko̍ŋ kɔ̍ɔ̍lī , mi̍ bu̍ɛ̍i̍yāā yāa̍wa̍ ha̍ā ā lō o̍ ko̍ŋ ma̍ chā Mūu̍sē nda̍ Īla̍a̍chā . Ma̍ chā nda̍ ā chō sūūki̍āŋndo̍ nda̍ Chi̍i̍sū wa̍ā  .
40017004	O̍ ko̍ŋ , mi̍ Pītɛ̍ di̍mūl Chi̍i̍sū āā , “ Māsānɔ̄ɔ̍ , ō bɛ̄nda̍ bɛ̍ɛ̍ mi̍ ŋ̄ wā na̍nu᷄ŋ . Tē ō wā hɛ̍na᷄ŋ nu̍m pɛ̍ , mɛ̄ɛ̍ I̍ to̍o̍sīāā wɔ̍ būu̍ŋnda̍ŋ lā yāa̍ le̍ nya̍ , ō pīlɛ̍ le̍ nūm , ō pīlɛ̍ le̍ Mūu̍sē , ō pīlɛ̍ le̍ Īla̍a̍chā . ”
40017005	Pītɛ̍ lo̍ sūɛ̍i̍ mi̍ yu̍mbu̍ yu̍mbu̍ bɛ̍ndōo̍ hu᷄ŋ ku̍mbū nda̍ kpu̍ . O̍ ko̍ŋ , ma̍ tūɛ̄ī mi̍ dīōmndo̍ sūāā o̍ yu̍mbu̍ yu̍mbo̍o̍ ho̍ō ni᷄ŋ āā , “ Po̍ nī ka̍a̍lāa̍ cho̍ ho̍ō ni̍ . I̍ hi̍ni̍ kɔ̄l ta̍u̍ a̍ ndu̍ . Lā tūe̍i̍ ndu̍ dīōm . ”
40017006	Mɛ̄ɛ̍ bu̍ɛ̍īya̍ ha̍ā tūēī dīo̍m wa̍ sūɛ̍i̍ yo̍ , mi̍ sīōōŋnde̍ bīī nda̍ ta̍u̍ ta̍u̍ . Ma̍ dēl lɛ̄ŋ kpo̍u̍  .
40017007	O̍ ko̍ŋ kɔ̍ɔ̍lī , mi̍ Chi̍i̍sū hu᷅ŋ nāa̍ nda̍ chūā mbo̍ pīla᷄ŋ nda̍ . Mbo̍ dīmūl nda̍ āā , “ Lā chɔ᷄ŋ . Lā yɔ᷅ŋ īsīōōŋ te̍ . ”
40017008	Mɛ̄ɛ̍ nda̍ chɛ᷄ŋ , ma̍ mɛ̄ɛ̄ndīa̍ŋ si̍lɔ̍ . Kɛ̍ , ā chi̍ lɛ̍ wānā o̍ wānā che᷅le̍ŋ te̍ mɛ̄ɛ̍ Chi̍i̍sū  .
40017009	Mɛ̄ɛ̍ Chi̍i̍sū nda̍ bu̍ɛ̍i̍yāā yāa̍wa̍ ā wa̍ mīīŋgōo̍ ma̍ wā pēmbēi̍ tōlɔ̄ɔ̍ , mbo̍ sīlā nda̍ . Mbo̍ dīmūl nda̍ āā , “ Nyɛ̄ nya̍ chē ho̍ō o̍ yi̍lāŋndo̍ ni᷄ŋ ndo̍ , lā di̍mūl wānā o̍ wānā a̍ ndu̍ o̍kɔ̄ɔ̄ le̍ , mɛ̄ɛ̍ mbō lo̍ o̍ ko̍ŋ mī wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō mīīŋgu̍ yōōmū . ”
40017010	O̍ ko̍ŋ kɔ̍ɔ̍lī , mi̍ bu̍ɛ̍i̍yāā ndūa̍a̍ ha̍ā nyūnā ndu̍ āā , “ Le̍ yɛ̄ɛ̍nɛ̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā dīmi̍ yɛ̄ āā , ‘ Mɛ̄ɛ̍ mī Īla̍a̍chā hi᷅ŋ fɛ̍lɛ̍ŋ ? ’ ”
40017011	Mi̍ Chi̍i̍sū mu̍lī nda̍ dīōm āā , “ Le̍nde̍ i̍ cho̍ ni̍ . Mɛ̄ɛ̍ mī Īla̍a̍chā hi᷅ŋ fɛ̍lɛ̍ŋ . Ndu̍yɛ̍ , ō hīŋ pɛ̍ , ō hu᷄ŋ bɛ̍ɛ̍ndīāā pɔ̄ɔ̄ nyɛ̄ o̍ nyɛ̄  .
40017012	Kɛ̍ ndu̍yɛ̍ , mī di̍mu̍l nya̍ , Īla̍a̍chā chi̍i̍ ni᷅ŋ hūnɔ̄ɔ̄ . Kɛ̍ , wāŋnda̍ ā sīna̍ pɛ̍ŋgu̍ māā ndu̍ le̍ . O̍ ko̍ŋ , ma̍ tōsā nyɛ̄ o̍ nyɛ̄ nda̍ yēēma̍ a̍ ndu̍ . Ndu̍yɛ̍ , le̍nde̍ ko̍ni̍ nda̍ chō wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ nyɛ̄ pālāa̍ tūsī chōo̍ ni̍ . ”
40017013	O̍ ko̍ŋ kɔ̍ɔ̍lī , mi̍ bu̍ɛ̍i̍yāā ndūa̍a̍ sīnā pɛ̄ŋgu̍ māā a̍ Chɔ᷄ŋ Wānā Pu̍lāa̍ o̍kɔ̄ɔ̄ o̍ wa̍ sūɛ̍i̍ ni̍  .
40017014	O̍ ko̍ŋ kɔ̍ɔ̍lī , mi̍ Chi̍i̍sū nda̍ bu̍ɛ̍i̍yāā ndūa̍a̍ ā hūŋ nāa̍ fāŋgāa̍ wa̍ o̍ pēmbēi̍ bɛ̄ŋgu̍ wa̍ . Mɛ̄ɛ̍ nda̍ fūūlu̍u̍ , mi̍ po̍ pi᷅lɛ̍ hūŋ mbo̍ hu᷄ŋ ba᷅ŋ wūla̍ŋ Chi̍i̍sū o̍ lābɛ̄ŋgu̍ ni̍ŋ  .
40017015	Mbo̍ dīmūl Chi̍i̍sū āā , “ Fāllo̍ , yāndi̍i̍ tūīīnu̍ŋ po̍ nūu̍ īnyīɛ̍ɛ̍ fɔ̍ . Nāā wōūvɛ̍i̍yo̍ cho̍ ndu̍ ni̍ . Tē ō chu̍a̍ ndu̍ pɛ̍ , ō bīōndu̍ŋ . Ndu̍yɛ̍ te̍le̍ŋnda̍ ka̍ ka̍ , ō bīōndu̍ŋ pɛ̍ , o̍ yīŋ bɛ̍ɛ̍ dēlɔ̄ɔ̍ , o̍ pēēlo̍ bɛ̍ɛ̍  .
40017016	Mi̍ hu᷅ŋ a̍ ndu̍ nāa̍ bu̍ɛ̍i̍yāā nūmnda̍ chūā . Kɛ̍ , ā nɔ̄la̍ ndu̍ sīŋgī le̍ . ”
40017017	Mi̍ Chi̍i̍sū di̍mī āā , “ E̍e̍e̍ nya̍ wāŋnda̍ ha̍ā , lā nɔ̍ la̍a̍la᷄ŋ te̍ ma᷅ . Ndu̍yɛ̍ , lā chō wānāā tūūndu̍ɛ̍i̍ . I̍ vi̍o̍ū ni᷅ŋ a̍ nya̍ la̍tu̍lu̍ ma᷅ . I̍ sa̍ŋga̍ ni᷅ŋ a̍ nya̍ bīūwɔ᷄ŋndo̍ fɔ̍ ” Mbo̍ dīmūl ndu̍ āā , “ Hu̍ŋ a̍ po̍ nu̍mndo̍ na̍nū . ”
40017018	Mi̍ Chi̍i̍sū di̍mūl nyi̍nā wɔ̄ɔ̍ŋ wa̍ pōo̍mbɔ̄ɔ̍ kɔ̄ɔ̄lī wo̍ māā o̍ fāŋa̍ŋ ndu̍ kɔ̄ɔ̄lī . Mi̍ nyi̍nā wɔ̄ɔ̍ŋ kōŋ fāŋa᷄ŋ ndu̍ kɔ̄ɔ̄lī . Mi̍ pōo̍mbɔ̄ɔ̍ sīāŋgū o̍ fōōfō ko̍ŋ chōo̍  .
40017019	O̍ ko̍ŋ kɔ̍ɔ̍lī , mi̍ Chi̍i̍sū bu̍ɛ̍i̍yāā ndūa̍a̍ ā kūā nāa̍ ndu̍ chu̍a̍ nda̍ kpe̍e̍le̍ . Ma̍ nyūnā ndu̍ āā , “ Māsānɔ̄ɔ̍ , vɛ᷅ mi̍ ŋ̄ būmbā nyi̍nā wɔ̄ɔ̍ŋ kōŋ tōūwɔ̄ɔ̄ pōo̍mbɔ̄ɔ̍ ho̍ō kɔ̄ɔ̄lī ? ”
40017020	Mi̍ Chi̍i̍sū mu̍lī nda̍ dīōm āā , “ Lā būmba̍ fo̍ndōle̍ . Lā nɔ̍ la̍a̍la᷄ŋ bɔ̍ɔ̍ le̍ . Mī di̍mūl nya̍ , tē lā nɔ̄ lāāla᷄ŋndo̍ pɛ̍ ā yɔ᷄ŋ bɛ̍ɛ̍ mbō wa̍ mɛ̄sɛ̄lāa̍ mɛ̄ɛ̍ ku̍lu̍ mɛ̍sɛ̍lɛ̍i̍ yɔ̄m nda̍ vēēlū ho̍ō āā , Mɔ̍si̍tāā wo̍ chō nu̍a̍ā yɛ̍ pɛ̍ , lā dīmūl pe̍mbēi̍ he̍ī āā , ‘ Fa̍ŋa̍ŋ na̍nu᷄ŋ mā kūɛ̄ nda̍ . ’ Ndu̍yɛ̍ , ī nɔ̄lā mī ī fāŋa̍ŋ mī ī kūɛ̄ . Tē lā nɔ̄ lāāla᷄ŋndo̍ pɛ̍ , nyɛ̄ o̍ nyɛ̄ cho̍ mī lā būmba̍ ndu̍ tōsā le̍ . [
40017021	Le̍ mī wānā nɔ̍la̍ nyi̍nā wɔ̄ɔ̍ŋ wāā le̍nde̍ to̍u̍wɔ̄ɔ̄ wāŋndo̍ kɔ̄ɔ̄lī mɛ̄ɛ̍ Mɛ̄lɛ̄ka̍ pīɛ̄īyo̍ a̍ su᷅mndo̍ bīyɔ̄ɔ̍ . Tē ō cho̍ ko̍ŋ te̍ , wānā nɔ̍lā le̍ . ] ”
40017022	Te̍le̍ŋ pi᷅lɛ̍ , mɛ̄ɛ̍ bu̍ɛ̍i̍yāa̍ Chi̍i̍sūa̍a̍ kpo̍u̍ ā wa̍ ā chu̍u̍ŋgi̍āŋ na̍a̍ pi᷅lɛ̍ o̍ lɛ̄ŋndē Kāli̍līle̍ŋ ni᷄ŋ , mi̍ Chi̍i̍sū di̍mūl nda̍ āā , “ Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ā chō ndu̍ mālɔ̄ɔ̄ wāŋnda̍ o̍ bā  .
40017023	Ndu̍yɛ̍ , tē ā ma᷄l ndu̍ wāŋnda̍ o̍ bā pɛ̍ , ā dīī ndu̍ . Kɛ̍ ndu̍yɛ̍ , tē pālɛ̍i̍ hīōū pɛ̍ i̍ ya̍a̍ , o̍ ko̍ŋ kɔ̍ɔ̍lī , Mɛ̄lɛ̄ka̍ mīŋgi̍ ndu̍ yōōmū . ” Mɛ̄ɛ̍ o̍ di̍mi̍ le̍nde̍ , mi̍ mɔ̍nɛ̍i̍ bīī bu̍ɛ̍i̍yāā ndūa̍a̍ ta̍u̍ ta̍u̍  .
40017024	Mɛ̄ɛ̍ Chi̍i̍sū nda̍ bu̍ɛ̍i̍yāā ndūa̍a̍ ā hīŋ Kēpa̍a̍nīɔ̄m , mi̍ wānāa̍ bi̍ī chu̍u̍ŋgīāā Chu̍ūwa̍ yɔ̄ŋgū le̍ bɔ̄nɔ̍ chīɛ̄ī nda̍ sōlī sa̍lāa̍ wo̍ wa̍ ā hūŋ nāa̍ Pītɛ̍ chūā . Ma̍ nyūnā ndu̍ āā , “ Wānā nya̍ bānāa̍ ō yɔ̄ŋgū pa̍ chu̍u̍ŋgīāā na̍a̍ ŋ̄ yɔ̄ŋgū le̍ chīɛ̄ī na̍a̍ ŋ̄ sōlī sa̍lāa̍ wo̍ ? ”
40017025	Mi̍ Pītɛ̍ mu̍lī āā , “ E̍ī , mbō yɔ̄ŋgu̍ . ” Mɛ̄ɛ̍ Pītɛ̍ ku̍ɛ̄ chīɛ̄ī ni̍ŋ lɔ̍ɔ̍ pa̍ bɛ̍ɛ̍ o̍ su̍a̍ā a̍ ndi̍ o̍kɔ̄ɔ̄ , Chi̍i̍sū fɛ̍ɛ̍ŋ so̍ō . Mbo̍ dīmī āā , “ Sa̍i̍mɔ̄ŋ , chɔ̍m ndɔ̍ ya̍ nyɛ̄ nūm yi̍ya̍ŋ a̍ sūɛ̍i̍ he̍ī o̍kɔ̄ɔ̄ wo̍ . Ō nɛ̄ɛ̍ni̍a̍ā wānāa̍ cho̍ lɛ̄ŋnde̍ŋ bōlle̍ŋ nda̍ ā bīī yɛ̍ pāāwāa̍ a̍ ta̍la̍ma̍a̍ o̍ bā ? Chūāūwāā ndāa̍ wo̍o̍ , wānāā lēkāa̍wa̍ wo̍o̍ , nɛ̄ɛ̍ni̍a̍ā o̍ bā nda̍ bīī yɛ̍ ? ”
40017026	Mi̍ Pītɛ̍ mu̍lī āā , “ Wānāā lēkāa̍wa̍ o̍ bā nda̍ bīī ni̍ . ” Mi̍ Chi̍i̍sū di̍mī āā , “ Mɛ̄ɛ̍ ko̍ŋ chɔ̍m māā wānāa̍ cho̍ lɛ̄ŋnde̍ŋ bōlle̍ŋ nda̍ māā chūāūwāā ndāa̍ ā nɔ̍ mā yɔ̄ŋgu̍ le̍ wa᷅  .
40017027	Kɛ̍ ndu̍yɛ̍ , I̍ ye̍e̍ma̍ mī tɛ̄ɛ̄mbu̍u̍ nda̍ kɔ̄l te̍ . Le̍la̍ŋ , kɔ̍ do̍ŋnde̍ o̍ mɛ̄ŋmā ībūŋga᷄ŋ . Sūū tāse̍ ŋ̄ chō chūā pe̍kēkē wo̍ , to̍fa̍ ndu̍ o̍ sōndō . Ā chō ka̍ni̍e̍i̍ sāālɔ᷄ŋ ndu̍ o̍ sōndō . Ka̍ni̍i̍ ke̍ŋ chō wā tūu̍le̍ŋ le̍ chūūŋgīāā chīɛ̄ī na̍a̍ ŋ̄ sōlī sa̍lāa̍ wo̍ le̍ na̍a̍ nya̍ā . A̍ chu̍a̍ pɛ̍ , a̍ kɔ̍ yɔ̍ŋgū nda̍ chūūŋgīa̍a̍ o̍ na̍a̍ . ”
40018001	Mɛ̄ɛ̍ te̍le̍ŋ ti̍ŋ hīōū , mi̍ Chi̍i̍sū bu̍ɛ̍i̍yāā ndūa̍a̍ ā hūŋ nāa̍ ndu̍ chu̍a̍ . Ma̍ nyūnā ndu̍ āā , “ Ō nɛ̄ɛ̍nɛ̍ cho̍ yɛ̄ wānā ba̍nāa̍ kpo̍u̍ o̍ māsāle̍ Mɛ̄lɛ̄ka̍le̍ŋ ni᷄ŋ ? ”
40018002	Mi̍ Chi̍i̍sū lo᷅ lo̍ŋ mbo̍ vēēlū chūāāmbɔ̄ pɔ̄mbu̍ɛ̍i̍na̍a̍ mbo̍ sīmī ndu̍ nda̍ lāchī  .
40018003	Mbo̍ dīmī āā , “ Mī di̍mu̍l nya̍ wānā o̍ wānā mɛ̄ɛ̍ mī lā māŋga̍la̍ ka̍ālā nyāla̍ŋ mī lā sīmnu᷄ŋ mɛ̄ɛ̍ chūāāmbūāā pɔ̄mbūa̍a̍ chō nu̍a̍ā yɛ̍ . Tē ō cho̍ ko̍ŋ te̍ , lā lu̍e̍ī o̍ māsāle̍ Mɛ̄lɛ̄ka̍le̍ŋ ni᷄ŋ te̍  .
40018004	Wāna̍ tu̍si̍ ndu̍ pi̍la̍ tōōlō mbō sīmnu᷄ŋ mɛ̄ɛ̍ chūāāmbɔ̄ pɔ̄mbɔ̄ɔ̍ ho̍ō chō yɛ̍ pɛ̍ , wānā ko̍ŋ ndu̍ cho̍ wānā ba̍nāa̍ o̍ māsāle̍ Mɛ̄lɛ̄ka̍le̍ŋ ni᷄ŋ ni̍  .
40018005	Ndu̍yɛ̍ , wānā o̍ wāna̍ chɛ̍l chūāāmbɔ̄ wāā nu̍a̍ā pɛ̍ le̍ mɛ̄ɛ̍ ŋ̄ cho̍ bu̍ɛ̍ī nī yɛ̍ pɛ̍ , mɛ̄ɛ̍ ya̍ ŋ̄ chɛ᷄l ko̍ŋ ni̍ . ”
40018006	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Ō bɛ̄ndā bɛ̍ɛ̍ mā bāa̍ wāŋndo̍ pōū bɛ̄ndōo̍ o̍ lābo̍lō mā ma᷄l ndu̍ o̍ mɛ̄ŋmā yīŋgi̍lɛ̍i̍ya̍ŋ ni᷄ŋ , mbo̍ hīāū a̍ wānā wa̍ā le̍nde̍ to̍sāa̍ mī ā pɔ̄mbūa̍a̍ ha̍ā ō pīlɛ̍ bɛ̍ɛ̍ mbō ma᷄l lāāla᷄ŋ o̍ la̍a̍la̍ŋ a̍ ya̍ wo̍  .
40018007	Nyɛ̄ nɛ̄īyāa̍ chō le̍ chi̍e̍ēŋndo̍ ho̍ō . Kāni̍ fo̍ndōle̍ , māā sɔ̄ɔ̍ŋ to̍sā mī wāŋnda̍ tōsa̍ yɔ̄ŋ wɔ̄ɔ̍ŋndo̍ wo̍ŋ , ŋ̄ nɔ̄ le̍ yɔ̄nɔ᷄ŋndo̍ . Kɛ̍ ndu̍yɛ̍ , nyɛ̄ nɛ̄īyāā bɛ̄ndōo̍ chō le̍ wāna̍ to̍sā mī sɔ̄ɔ̍ŋ wa̍ā le̍nde̍ ŋ̍ yɔ̍nu̍ŋ ndo̍ . ”
40018008	Mbo̍ dīmī āā , “ Tē bā nūmndo̍ , kɛ̄lɛ̄ŋgāā pēlīī nūmnde̍ wa̍ to̍sāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , mɛ̄ɛ̍ ki̍o̍lu̍ ba̍ kōŋ , kɛ̄lɛ̄ŋgāā ki̍o̍lu̍ pēlīī kēŋ kpa̍li̍ mā vīōū . Ō bɛ̄nda̍ mā nɔ̄ bāa̍ ō pīlɛ̍ kɛ̄lɛ̄ŋgāā pēlēi̍ ī pīlɛ̍ , kɛ̍ ndu̍yɛ̍ , mā sɔ̍la̍ yōōmū kpe̍e̍kpe̍i̍yo̍ . Ndu̍ hi̍a̍ū na̍ŋɔ̄ɔ̄ a̍ bāla̍ŋ nɔ̄ɔ̍ lā tīɔ̍ɔ̍ŋ kɛ̄lɛ̄ŋgāā a̍ pēlo᷄ŋ nɔ̄ɔ̍ ŋ̄ mūu̍ŋ , kɛ̍ ndu̍yɛ̍ , mā wa̍ ō vīāūwāā o̍ yīŋndē fɛ̍ɛ̍ŋ fɛ̍ɛ̍ŋnde̍ŋ ni᷄ŋ  .
40018009	Ndu̍yɛ̍ , tē hɔ̄ltē nūmnde̍ŋ lē wa̍ tōsāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , mɛ̄ɛ̍ ka̍la̍ le̍ŋ po̍ltɛ̄ mā vīōū . Ō bɛ̄nda̍ mā wa̍ a̍ hɔ̄lte̍ŋ lē pīlɛ̍ , kɛ̍ ndu̍yɛ̍ , mā sɔ̍la̍ yōōmū kpe̍e̍kpe̍i̍yo̍ . Ndu̍ hi̍a̍ū na̍ŋɔ̄ɔ̄ a̍ hɔ̄lta̍ŋ nɔ̄ɔ̍ lā tīɔ̍ɔ̍ŋ fa̍ū , kɛ̍ ndu̍yɛ̍ , mā wa̍ ō vīāūwāā o̍ yīŋnde̍ŋ ni᷄ŋ nāa̍ Mɛ̄lɛ̄ka̍ dūāū wa̍nāā wɔ̄ɔ̍ŋnda̍ wa̍ . ”
40018010	Mi̍ Chi̍i̍sū di̍mī vɛ̄lɛ̄ āā , “ Chūāāmbūāā pɔ̄mbūa̍a̍ ha̍ā ki̍nɛ̍i̍ , ō pīlɛ̍ bɛ̍ɛ̍ lā chu̍ā ndu̍ māā ō chō wānā fo̍ndō fu̍u̍ le̍ . Mī di̍mu̍l nya̍ , ki̍i̍la̍a̍ Mɛ̄lɛ̄ka̍a̍ a̍ ma̍ndā nda̍ wa̍ īdīi̍ a̍ īchɔ̄l ā chō Fi̍nyā nūu̍ o̍ cho̍ o̍ fo̍ndāŋ ndɔ̄ɔ̍ wo̍ o̍ hɔ̄l le̍ nda̍ . [
40018011	Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō hīŋ māhūnāā le̍ mbō pīŋi̍ wānāa̍ cho̍ o̍ lōo̍ ni᷄ŋ nda̍ . ] ”
40018012	Mi̍ Chi̍i̍sū di̍mī tālo̍o̍ āā , “ Tē wāŋndo̍ nɔ̄ pɛ̍ sa̍a̍ kɛ̄mɛ̄ , kɛ̍ ndu̍yɛ̍ , mī ō pīlɛ̍ lāāsi̍a̍ŋ pɛ̍ , nyɛ̄ o̍ to̍sā wo̍ cho̍ ho̍ō ni̍ . Mɛ̄īyo̍ o̍ mɛ̍ī a̍ be̍le̍-ŋɔ̍ma̍hīɔ̍ɔ̍lu̍ a̍ ā ŋɔ̄ma̍hīɔ̍ɔ̍lu̍a̍a̍ ha̍ā di̍o̍la̍ŋ o̍ fo̍ndāŋ nda̍ māndā chɔ̍lūa̍a̍ wo̍ ni̍ mbō kɔ̍ nu̍u̍vīāā sāa̍ la̍a̍si̍a̍ŋ ndo̍  .
40018013	Mī di̍mu̍l nya̍ , tē ō sāālu̍ŋ ndu̍ pɛ̍ , ō na᷄ŋ kɔ̄l le̍ sāā pi᷅lɔ̍ɔ̍ ho̍ō mbō hīōū bɛ̍ɛ̍ mɛ̄ɛ̍ o̍ na᷅ŋ kɔ̍l le̍ ā be̍le̍-ŋɔ̍ma̍hīɔ̍ɔ̍lu̍ a̍ ā ŋɔ̄ma̍hīɔ̍ɔ̍lu̍a̍a̍ la̍a̍si̍a̍ŋ te̍ wa̍ yɛ̍  .
40018014	Le̍nde̍ ko̍ni̍ Mɛ̄lɛ̄ka̍ fi̍nyā nyā o̍ cho̍ ho̍ō o̍ fo̍ndāŋ ndɔ̄ɔ̍ wo̍ ō chō ni̍ . Ō hɛ̍nāŋ mī chūāāmbūāā pɔ̄mbūa̍a̍ ha̍ā mī ō pīlɛ̍ bɛ̍ɛ̍ la̍a̍si̍a̍ŋ te̍ . ”
40018015	Mi̍ Chi̍i̍sū yɔ̍ŋgū sīlāa̍ āā , “ Tē chāa̍ŋ nūm wa̍nā la̍a̍la᷄ŋndo̍ ō tōsa̍l nu̍m yɔ̄ŋ wɔ̍ɔ̍ŋndo̍ pɛ̍ , ve̍e̍lu̍ ndu̍ nya̍ ŋi̍ɔ̍ɔ̍ŋ kpe̍ mā chɔ̍m ndu̍ nyɛ̄ o̍ to̍sa̍ wo̍ . Tē ō sɔ̄lɔ̍la̍ŋ pɛ̍ māā yɔ̄ŋ wɔ̄ɔ̍ŋndo̍ o̍ to̍sa̍ ni̍ , mɛ̄ɛ̍ a̍ mi̍i̍ŋgu̍ vɛ̄lɛ̄ ndu̍ sɔ̄lā māā chāa̍ŋ nūm wa̍nā la̍a̍la᷄ŋ  .
40018016	Kɛ̍ ndu̍yɛ̍ , tē ō sɔ̄lɔ̍la̍ŋ ndi̍ māā yɔ̄ŋ wɔ̄ɔ̍ŋ te̍ o̍ to̍sa̍l nu̍m te̍ , a̍ ve̍e̍lu̍ wānā pi᷅lɛ̍ , kɛ̄lɛ̄ŋgāā wānāā ŋīɔ̍ɔ̍ŋ . Kāni̍ fo̍ndōle̍ , dīo̍m Mɛ̄lɛ̄ka̍a̍ dīmi̍ āā , ‘ Mɛ̄ɛ̍ mī se̍īya̍ ā wa̍ nu̍m īkɛ̄i̍ a̍ ŋi̍ɔ̍ɔ̍ŋ , kɛ̄lɛ̄ŋgāā mā hīōū bɛ̍ɛ̍ le̍nde̍ , a̍ nɔ̍lā mā chɔ᷄m māā a̍ ki̍ndi̍ le̍ ndu̍ mīŋgīo̍o̍ o̍ nɛ̄i̍ ya̍ . ’ ”
40018017	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Tē ka̍ŋ a̍ nɔ̍la̍ to̍sā mbō sīna̍ māā yɔ̄ŋ wɔ̍ɔ̍ŋ te̍ o̍ to̍sa̍ le̍ , o̍ ko̍ŋ kɔ̍ɔ̍lī , a̍ chɔ̍m ku̍ndā wānāā lāāla᷄ŋnda̍ . Tē ō kɛ̄ɛ̍ ku̍ndā wānāā lāāla᷄ŋnda̍ dīōm pɛ̍ , mɛ̄ɛ̍ lā chu̍ā ndu̍ māā wānā la̍a̍la᷄ŋ te̍ . Lā chūā ni᷅ŋ ndu̍ māchūāā māā wāna̍ cho̍ wa̍nā la̍a̍la᷄ŋ te̍ wo̍ . Lā chu̍a̍ ndu̍ māā wānā wɔ̄ɔ̍ŋ mɛ̄ɛ̍ kɔ̍sɔ̄ŋnda̍ chō yɛ̍ . ”
40018018	Mbo̍ hīāū lāchī a̍ sūɛ̍i̍ āā , “ Le̍la̍ŋ mī di̍mu̍l nya̍ kpe̍de̍ , sāwā o̍ sāwā nya̍ dɔ̄ū pɛ̍ chi̍e̍ēŋ na̍nu᷄ŋ , mī sāwā ko̍ŋ dīmi̍ āā , ‘ Wānā to̍sā he̍ī le̍ , ’ kɛ̄lɛ̄ŋgāā mbō dīmi̍ āā , ‘ He̍ī ndo̍ō wānā to̍sā ni̍ , ’ mɛ̄ɛ̍ dīmi̍ Mɛ̄lɛ̄ka̍a̍ ni̍  .
40018019	 “  I̍ di̍mūl lɔ̍ nya̍ vɛ̄lɛ̄ ī chēle̍ŋ . Tē lā chɛ̄la᷅ŋ o̍ chi̍e̍ēŋndo̍ ho̍ō chōo̍ le̍ Mɛ̄lɛ̄ka̍ pīɛ̄īyo̍ le̍ nyɛ̄ o̍ nyɛ̄ pɛ̍ , lā wa̍ bɛ̍ɛ̍ a̍ ŋi̍ɔ̍ɔ̍ŋ , fi̍nyā nūu̍ o̍ cho̍ o̍ fo̍ndāŋ ndɔ̄ɔ̍ wo̍ nɔ̄lā mbō tōsa̍l nya̍ ndu̍  .
40018020	Kāni̍ fo̍ndōle̍ , bā o̍ bā bu̍ɛ̍i̍yāā nīa̍a̍ chūūŋgi̍āŋ pɛ̍ , ā wa̍ a̍ ŋi̍ɔ̍ɔ̍ŋ , ā wa̍ a̍ ya̍a̍ , I̍ wa᷅ nda̍ tɛ̄ɛ̄ŋ . ”
40018021	O̍ ko̍ŋ kɔ̍ɔ̍lī , mi̍ Pītɛ̍ hu᷅ŋ nāa̍ Chi̍i̍sū chu̍a̍ . Mbo̍ nyūnā ndu̍ āā , “ Māsānɔ̄ɔ̍ , tē chāa̍ŋ nī wa̍nā la̍a̍la᷄ŋndo̍ ō wa̍ lāmba᷄ŋndo̍ a̍ ya̍ sɔ̄ɔ̍ŋ wɔ̍ɔ̍ŋndo̍ŋ tōsāllo̍ pɛ̍ , vɛ̄ɛ̍nɛ̍ kpɛ̍ ya̍ I̍ nɔ̍ yɛ̄ mī ma̍l ndu̍ le̍ mu̍ŋ ? Bāā lē ŋɔ᷄mmɛ̍ū ? ”
40018022	Mi̍ Chi̍i̍sū lo᷅ lo̍ŋ mbo̍ mūlī āā , “ Ɛ̄ ɛ̍ , ō cho̍ le̍ ŋɔ̍mmɛ̍ū ko̍ni̍ le̍ ŋ̄ nɔ̄ mā ma̍l ndu̍ le̍ . Ā nɔ̄ mā ma̍l ndu̍ mī nyɛ̄ kōŋ kūɛ̄ be̍le̍ ŋɔ̍mmɛ̍ūla̍ŋ sālā ŋɔ᷄mmɛ̍ū  .
40018023	Le̍ sa̍bū ya̍ di̍mu̍l nya̍ le̍nde̍ wo̍ cho̍ ni̍ māā māsāle̍ Mɛ̄lɛ̄ka̍le̍ŋ lē chō māchūāā māā mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Māsā pi᷅lɛ̍ wa̍ ni̍ mbo̍ kɛ̄ɛ̄sīāā le̍ mbō vēēlu̍ wānāā ndūa̍a̍ wa̍lla̍ le̍ mā hu᷄ŋ dɔ̍u̍nu᷄ŋ nyɛ̍ ndɔ̄ sɔ̄lāā ko̍na̍  .
40018024	O̍ ko̍ŋ , ma̍ hūŋ a̍ wānāā ndūa̍a̍ wa̍li̍a̍a̍ ka̍ŋ ō pīlɔ̍ɔ̄ . Mi̍ nyɛ̄ sɔ̄lāa̍ bīī ndu̍ kɛ̄mɔ̄ɔ̍ kɛ̄mɔ̄ɔ̍ ni᷄ŋ kɛ̄mɛ̄ chu̍ū chɔ᷅m te̍  .
40018025	Pōo̍ ho̍ō ndu̍ o̍o̍ nɔ̍ nyɛ̍ sɔ̄lāa̍ lētūu̍ mī ndu̍ o̍o̍ pa̍a̍wa̍ nyɛ̄ sɔ̄lāa̍ wa̍ ndu̍ kūēē wo̍ le̍ . Le̍ he̍ī , mi̍ māsāa̍ ho̍ō dīmī māā ā pīsi̍ po̍o̍ ho̍ō nda̍ la̍a̍ ndɔ̄ a̍ chūāūwāā ndūa̍a̍ o̍ chɛ̄le̍ŋ ni᷄ŋ , ndu̍yɛ̍ māā mā pīsī nyɛ̄m ndɔ᷄ŋ le̍ hāli̍ kpe̍ŋ mī nyɛ̄ sɔ̄lāa̍ wa̍ ndu̍ kūēē wo̍ ō pāāwa̍ŋ  .
40018026	Mi̍ pōo̍ ho̍ō dēl māsāa̍ ho̍ō o̍ lābɛ̄ŋgu̍ ni̍ŋ mbo̍ nyɔ̄ɔ̄lū ndu̍ . Mbo̍ dīmī āā , ‘ Yāndi̍i̍ fāllo̍ , ke̍ ya̍ fo̍ndāa̍ . I̍ cho̍ nyɛ̄ nūm sɔ̍lāa̍ nūūwā mī pa̍a̍wa̍ kpo̍u̍ . ’
40018027	O̍ ko̍ŋ , mi̍ nyīɛ̍ɛ̍ye̍ bīī ma̍sā ndɔ̄ɔ̍ ta̍u̍ le̍ ndu̍ . Mbo̍ lō o̍ ko̍ŋ mbo̍ māl nyɛ̄ sɔ̄lāa̍ wa̍ ndu̍ kūēē wo̍ kpo̍u̍ . Mbo̍ māl ndu̍ mbo̍ kūānu᷄ŋ  .
40018028	 “  O̍ ko̍ŋ kɔ̍ɔ̍lī , mɛ̄ɛ̍ po̍ nda̍ ma᷄l ko̍ŋ ndo̍ ō ku̍ɛ̄ , mbo̍ sāālu᷄ŋ cha̍a̍ŋ ndɔ̍ nda̍ chō wa̍llo̍ wo̍ . Chāa̍ŋ ndɔ̄ ko̍ŋ ndu̍ o̍o̍ nɔ̍ nyɛ̄ sɔ̄lāā ndɔ̄ɔ̍ kūēē , ō ve̍ bɛ̍ɛ̍ nyɛ̍ sɔ̄lāā bɔ̄ɔ̍ le̍ . Chɔ̄ɔ̍ ndu̍ dɔ̍ɔ̍ , mbo̍ sāā ndu̍ dōmāa̍ o̍ lābo̍lō . Mbo̍ dīmūl ndu̍ āā , ‘ Pa̍a̍wa̍ nyɛ̍ nī sɔ̍lāa̍ cho̍ nu̍m kūēē wo̍ . ’
40018029	Mi̍ chāa̍ŋ ndɔ̄ de᷅l ndu̍ o̍ lābɛ̄ŋgu̍ ni̍ŋ . Mbo̍ nyɔ̄ɔ̄lū ndu̍ āā , ‘ Yāndi̍i̍ , ke̍ ya̍ fo̍ndāa̍ . I̍ cho̍ nyɛ̄ nūm sɔ̍lāa̍ nūūwā mī pa̍a̍wa̍ . ’
40018030	Kɛ̍ , ō chɛ᷄l te̍ . Mbo̍ tōsā ma̍ dūāū ndu̍ o̍ chīɛ̄ī mānyūmndo̍ ni᷄ŋ le̍ mbō lo̍ o̍ ko̍ŋ mbō pāāwa̍ nyɛ̄ ndɔ̄ sɔ̍lāa̍  .
40018031	Mɛ̄ɛ̍ chāāŋāā ndūa̍a̍ wa̍lla̍ tūēī nyɛ̄ pōo̍ ho̍ō tōsa̍ wo̍ , ma̍ tāmbū kɔ̄l a̍ ndu̍ ta̍u̍ . Ma̍ kūā ma̍ kɔ̍ chɔ᷅m ma̍sā ndāa̍ lēni᷄ŋ nu̍a̍ā kpo̍u̍  .
40018032	Chɔ̄mndo̍ ndu̍ le̍nde̍ , mi̍ māsāa̍ ho̍ō vēēlū pōo̍ ho̍ō . Mbo̍ dīmūl ndu̍ āā , ‘ Nūm wānā wɔ̍ɔ̍ŋ wɔ̄ɔ̍ŋ bɛ̄ndū ŋ̄ chō ni̍ . A̍ nyɔ̍ɔ̍lu̍ ya̍ le̍ nyɛ̄ nī sɔ̍lāa̍ wa̍ nu̍m kūēē wo̍ mi̍ ma᷅l nu̍m  .
40018033	Nūm o̍o̍ nɔ̍ mā tūīīnu̍ŋ cha̍a̍ŋ nu᷄m nya̍ chō wa̍llo̍ wo̍ īnyīɛ̍ɛ̍ mɛ̄ɛ̍ ya̍ tūīīnu̍ŋ nu̍m īnyīɛ̍ɛ̍ yɛ̍ . ’
40018034	Mi̍ māsāa̍ tūūlū kɔ̄l a̍ ndu̍ ta̍u̍ . Mbo̍ tōsā ma̍ kɔ̍ dɔ̍ū ndu̍ o̍ chīɛ̄ī mānyūmndo̍ ni᷄ŋ . Mbo̍ dīmī māā ō lo̍ lo̍ŋ ha̍a̍a̍ mɛ̄ɛ̍ mbō pāāwa̍ nyɛ̄ sɔ̄lāa̍ wa̍ ndu̍ kūēē wo̍ kpo̍u̍ . ”
40018035	Mi̍ Chi̍i̍sū mɛ̍ɛ̍lū dīmī āā , “ Wānā o̍ wānā tē a̍ me̍l cha̍a̍ŋ nūm wa᷅na̍ chi̍o̍o̍ a̍ kɔ̄l kpo̍u̍ le̍ yɔ̄ŋ wɔ̄ɔ̍ŋ o̍ to̍sa̍l nu̍mndo̍ le̍ , Fi̍nyā nūu̍ o̍ cho̍ ho̍ō o̍ fo̍ndāŋ ndɔ̄ɔ̍ wo̍ chō tōsā a̍ nūm mɛ̄ɛ̍ māsāa̍ ho̍ō tōsa̍ nu̍a̍ā a̍ wāna̍ ndɔ̍ wa̍llo̍ yɛ̍ . ”
40019001	Mɛ̄ɛ̍ Chi̍i̍sū chi̍i̍ dīōmnda̍ŋ nda᷅ŋ dīmī mbo̍ fāŋa᷄ŋ o̍ lɛ̄ŋndē Kāli̍līle̍ŋ ni᷄ŋ . Fāŋa᷄ŋndo̍ lo̍ŋ , mbo̍ tūndū mbo̍ tāŋ Pīo̍o̍ Chɔ̍ɔ̍dāŋ . Mbo̍ kūā o̍ lɛ̄ŋndē Chūdi̍a̍āle̍ŋ ni᷄ŋ Chɔ̍ɔ̍dāŋ le̍e̍lōo̍  .
40019002	Mi̍ fāŋgā bɛ̍ndōo̍ tūāl ndu̍ kɔ̄ɔ̄lī . Ndu̍yɛ̍ , mbo̍ sīŋgī wānāa̍ wa̍ a̍ nāāla̍ŋ nda̍ lo̍ŋ  .
40019003	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ kīndī le̍ ndu̍ tɔ̄ɔ̄nda᷄ŋndo̍ . Ma̍ lō o̍ ko̍ŋ ma̍ nyūnā ndu̍ āā , “ Bāā sāwāla̍ Mɛ̄lɛ̄ka̍la̍ŋ lā chɛ̄l mī pōo̍ ō kɛ̄ɛ̍ la̍a̍ ndɔ̍ le̍ sa̍bū o̍ sa̍bū ? ”
40019004	Mi̍ Chi̍i̍sū mu̍lūl nda̍ āā , “ Dīo̍m Mɛ̄lɛ̄ka̍ di̍mi̍ŋ māā o̍ kāndɔ᷄ŋndo̍ mi̍ Mɛ̄lɛ̄ka̍ tōōsīāā wānā la̍nɔ̍ɔ̍ a̍ wānā pɔ̍nɔ̍ɔ̍ wo̍ , bāā lā tūi̍i̍ yɔ̍ ndu̍ le̍ ?
40019005	Mi̍ Mɛ̄lɛ̄ka̍ dīmī āā , ‘ Le̍ sa̍bū kōŋ wānā pɔ̍nɔ̍ɔ̍ ō mɛ̄ī fi̍nyā ndɔ̍ a̍ kāla̍ ndɔ̄ ni̍ mā cha᷄l nda̍ la̍a̍ ndɔ̄ . O̍ ko̍ŋ , mī nda̍ ŋi̍ɔ̍ɔ̍ŋ mā sīmnu᷄ŋ wa᷅ŋndo̍ ō pīlɛ̍ kpe̍ . ’
40019006	Tē ō wa̍ le̍nde̍ pɛ̍ , mɛ̄ɛ̍ wāŋnda̍ ha̍ā ā cho̍ lɛ̍ wānāā ŋīɔ̍ɔ̍ŋ te̍ . Mɛ̄ɛ̍ ā chō ni᷅ŋ māchūāā wāŋndo̍ ō pīlɛ̍ kpe̍ . Le̍la̍ŋ , tē Mɛ̄lɛ̄ka̍ mɔ̄ɔ̄sa̍ wānā la̍nɔ̍ɔ̍ nda̍ wānā pɔ̍nɔ̍ɔ̍ nāa̍ pi᷅lɛ̍ o̍ nɔ̄ɔ̍ ni᷄ŋ pɛ̍ , mɛ̄ɛ̍ wāna̍ chi̍e̍e̍ pi̍ɔ̍ū nda̍ tɛ̄ɛ̄ŋ te̍ . ”
40019007	Mi̍ ku̍ndā Fālīsi̍īya̍ ā lō lo̍ŋ ma̍ nyūnā Chi̍i̍sū āā , “ Kɛ̍ , vɛ᷅ ni᷅ŋ mi̍ Mūu̍sē po̍o̍nyīāā sāwāa̍ o̍ chɛ̍l mī pōo̍ ō ke̍ la̍a̍ ndɔ̍ yāu̍wo̍ le̍ ndu̍ kīɔ̍ɔ̍ , ndu̍yɛ̍ o̍ ko̍ŋ kɔ̍ɔ̍lī , mbō ma᷄l ndu̍ wo̍ ? ”
40019008	Mi̍ Chi̍i̍sū mu̍lī āā , “ Le̍ mɛ̄ɛ̍ nya̍ kēndū īsɔ̄ɔ̍ pɛ̄ɛ̄kū yɛ̍ le̍la̍ŋ Mūu̍sē chɛ̍l nya̍ ni̍ le̍ mī lā kɛ̄ɛ̍ lāāndāā nyāa̍ . Kɛ̍ , ī ve̍ le̍nde̍ bo̍o̍ndi̍i̍ Mɛ̄lɛ̄ka̍ tōōsi̍a̍a̍ wāŋndā chīe̍e̍ya̍ ve̍ le̍  .
40019009	Le̍la̍ŋ , mī dīmu̍l nya̍ , mɛ̄ɛ̍ mī wānā la̍nɔ̍ɔ̍ ō wa̍ sūūndāa̍ , kɛ̍ , tē ō cho̍ ko̍ŋ te̍ , wānā o̍ wāna̍ kɛ̍ɛ̍ la̍a̍ ndɔ̍ le̍ sa̍bū o̍ sa̍bū chēle̍ŋ pɛ̍ , ndu̍yɛ̍ , mbō chu̍a̍ wānā la̍nɔ̍ che᷅le̍ŋ pɛ̍ , mɛ̄ɛ̍ ō tɛ̄ɛ̄mbu̍u̍ sāwa̍ di̍mi̍ māā wānā su̍u̍ndā le̍ wo̍ . ”
40019010	Mi̍ bu̍ɛ̍i̍yāā ndūa̍a̍ dīmūl ndu̍ āā , “ Tē le̍nde̍ i̍ cho̍ ni̍ , mɛ̄ɛ̍ ō bɛ̄ndā bɛ̍ɛ̍ mī wānā wa̍nu̍ŋ ā chu̍ē la̍nɔ̍ le̍ . ”
40019011	Mi̍ Chi̍i̍sū lo᷅ lo̍ŋ mbo̍ mūlī āā , “ Ō cho̍ wa᷅ŋnda̍ kpo̍u̍ le̍ a̍ nɔ̍lā mā wa̍ o̍ nɛ̄ī wa̍ā nu̍a̍ā chōo̍ le̍ . Wānāā Mɛ̄lɛ̄ka̍ yūlū le̍ wāa̍ o̍ nɛ̄ī wa̍ā nu̍a̍ā chōo̍ wa̍ nda̍ ko̍ni̍ nɔ̍lā mā wa̍ le̍nde̍ ni̍  .
40019012	Sa̍būla̍ŋ lā chō le̍ mɛ̄ɛ̍ wāŋ pīāāndūa̍a̍ ā pūm ā chu̍ē ŋ̍la̍a̍ndū le̍ yɛ̍ . Ā pūm le̍nde̍ nda̍ vēlū nda̍ a̍ lɛ̄mbɔ̄ɔ̍ ō vīlɛ̍i̍ ni̍ . Ā pūm yɛ̍ ā chu̍ē ŋ̍la̍a̍ndū le̍ , kāni̍ fo̍ndōle̍ , wāŋnda̍ di̍ī nda̍ lɛ̄mbɛ̄ ni̍ . Ā pūm ā chu̍ē ŋ̍la̍a̍ndū le̍ , fo̍ndōle̍ , nda̍ pi̍la̍ hɛ̍na̍ŋ ni̍ . Ā hɛ̄na̍ŋ mā yɔ̄ŋgu̍ŋ kpo̍u̍ o̍ wa̍llo̍ tōsāa̍ ni᷄ŋ le̍ māsāle̍ Mɛ̄lɛ̄ka̍le̍ŋ . Le̍la̍ŋ , wāna̍ nɔ̍la̍ wāa̍ o̍ nɛ̄īyo̍ ho̍ō chōo̍ pɛ̍ , mɛ̄ɛ̍ ō wānu̍ŋ le̍nde̍ . ”
40019013	Mi̍ wānāā pūm ā hūŋ a̍ chūāāmbūāā pɔ̄mbūa̍a̍ nāa̍ Chi̍i̍sū chu̍a̍ lē mbō hāndu̍ nda̍ bāla̍ŋ chōo̍ mbō pīɛ̍i̍ Mɛ̄lɛ̄ka̍ le̍ nda̍ . Kɛ̍ , mi̍ bu̍ɛ̍i̍yāa̍ Chi̍i̍sūa̍a̍ ā dōōnu᷄ŋ wa᷅ŋnda̍ ha̍ā tu̍mbe̍  .
40019014	Mi̍ Chi̍i̍sū di̍mī āā , “ Lā ma᷄l nda̍ mā hīŋ nāa̍ ya̍ chu̍a̍ . Lā ku̍u̍nā nda̍ le̍ . Kāni̍ fo̍ndōle̍ , le̍ ha̍ā ndo̍ō māsāle̍ Mɛ̄lɛ̄ka̍le̍ŋ lē chō ni̍ . ”
40019015	O̍ ko̍ŋ , mbo̍ hāndū nda̍ bāla̍ŋ chōo̍ mbo̍ pīɛ̄ī Mɛ̄lɛ̄ka̍ le̍ nda̍ . O̍ ko̍ŋ kɔ̍ɔ̍lī , mbo̍ kūānu᷄ŋ  .
40019016	Bōōndi̍i̍ pi᷅lɛ̍ mi̍ po̍ chu̍a̍ pīāāndū pīlɛ̍ hūŋ nāa̍ Chi̍i̍sū chu̍a̍ . Mbo̍ nyūnā Chi̍i̍sū āā , “ Ti̍chā , sūɛ̍i̍ kɛ̍ndɛ̄ī māāvɛ̄ɛ̄ ya̍ I̍ to̍sa̍ yɛ̍ mī sɔ̍la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ ? ”
40019017	Mi̍ Chi̍i̍sū di̍mūl ndu̍ āā , “ Vɛ᷅ mā nyu̍na̍ ya̍ le̍ sūɛ̍i̍ kɛ̍ndɛ̄ī ŋ̄ tōsā ve̍ ? Mɛ̄lɛ̄ka̍ ndu̍ pīlɛ̍ kpe̍ cho̍ ō kɛ̄ndɛ̄ ni̍ . Tē a̍ hɛ̍na̍ŋ pɛ̍ mā sɔ̍la̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ pɛ̍ , mɛ̄ɛ̍ chu̍a̍ sa̍wāla̍ Mɛ̄lɛ̄ka̍la̍ŋ . ”
40019018	Mi̍ pōo̍ ho̍ō nyūnā ndu̍ āā , “ Sāwāla̍ kūɛ̍ɛ̍nɛ̍ ? ” Mi̍ Chi̍i̍sū mu̍lī āā , “ Di̍ī wānā le̍ . Su̍u̍ndā a̍ la̍nɔ̍ pi̍la̍ kɛ̄lɛ̄ŋgāā a̍ pɔ̍nɔ̍ pi̍la̍ le̍ . Yɔ᷅ŋ lēvīī le̍ . Tɛ̍ndā se̍īlē lāka̍fā le̍  .
40019019	Ke̍ fi̍nyā nu̍m bɛ̄ɛ̄le̍ŋ a̍ kālā nu̍m . Ndu̍yɛ̍ , mā ka̍a̍la̍ chāa̍ŋ nūm wa᷅na̍ chi̍o̍o̍ mɛ̄ɛ̍ ŋ̄ kāāla̍ nūm pi̍la̍ yɛ̍ . ”
40019020	O̍ ko̍ŋ kɔ̍ɔ̍lī , mi̍ po̍ chu̍a̍ pīāāndōo̍ ho̍ō dīmī āā , “ I̍ chu̍a̍ ni᷅ŋ sāwāla̍ŋ nda᷅ŋ kpo̍u̍ . Bāā ō chēle̍ŋ chō ō ya̍ nɔ̍ mī to̍sa̍ wo̍ ? ”
40019021	Mi̍ Chi̍i̍sū di̍mūl ndu̍ āā , “ Tē a̍ hɛ̍na̍ŋ mā wa̍ ō bɛ̄ndāā o̍ nɛ̄ī o̍ nɛ̄ī ni̍ŋ le̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ sɔ̄lāa̍ pɛ̍ , mɛ̄ɛ̍ kɔ̍ mā kɔ̍ pi̍sī nyɛ̄ o̍ nyɛ̄ ŋ̄ nɔ̄ mā ke̍ wānāā tāmbɛ̍i̍ya̍ ka̍ni̍ŋ mu̍ŋ . Ā chō sūllo̍ sɔ̄lā o̍ Mɛ̄lɛ̄ka̍ lo̍ . Tē a̍ to̍sa̍ he̍ī pɛ̍ , ā hīŋ ā sīmnu᷄ŋ bu̍ɛ̍ī nī . ”
40019022	Ndu̍yɛ̍ , pōo̍ ho̍ō ndu̍ o̍o̍ su̍l ta̍u̍ . Le̍ he̍ī , mɛ̄ɛ̍ Chi̍i̍sū di̍mi̍ māā ō pīsi̍ nyɛ᷅ o̍ nyɛ̄ o̍ nɔ̍ , mbo̍ tāmbū kɔ̄l ta̍u̍ . Mbo̍ mūli᷄ŋ kɔ᷄nda̍ŋ a̍ kɔ̄l tāmbɛ̍i̍ ko̍ŋ  .
40019023	O̍ ko̍ŋ , mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Mī di̍mu̍l nya̍ , ī chō ī kālā mī wānā su̍lāa̍ lūɛ̄ī o̍ māsāle̍ Mɛ̄lɛ̄ka̍le̍ŋ ni᷄ŋ  .
40019024	Mī chɔ̍ɔ̍lu̍ vɛ̄lɛ̄ dīmī , ī hīōū wā bɛ̍ɛ̍ŋ le̍ vīsī bānā bānāa̍ mɛ̄ɛ̍ nyɔ̍mi̍ɔ̍ɔ̍ chō nu̍a̍ā yɛ̍ mbō kēēku̍ o̍ tɛ̄ɛ̄ŋgū lēsīɛ̄ndīo̍o̍ ni᷄ŋ mbo̍ hīāū le̍ wānā su̍lāa̍ lūɛ̄īyɔ̄ɔ̍ o̍ māsāle̍ Mɛ̄lɛ̄ka̍le̍ŋ ni᷄ŋ . ”
40019025	Mɛ̄ɛ̍ bu̍ɛ̍i̍yāā ndūa̍a̍ tūēī he̍ī , mi̍ kɔ̄ndɔ̄fi̍llo̍ bīī nda̍ ta̍u̍ ta̍u̍ . Ma̍ nyūnā ndu̍ āā , “ Mɛ̄ɛ̍ nɛ̄ɛ̍nɛ̍ pi̍āŋ yɛ̍ ni̍ŋ ? ”
40019026	O̍ ko̍ŋ kɔ̍ɔ̍lī , mi̍ Chi̍i̍sū to̍fā nda̍ mbo̍ dīmūl nda̍ āā , “ O̍ nɛ̄i̍ īwāna̍ chi̍e̍e̍ya̍a̍ ni᷄ŋ , wāna̍ chi̍o̍o̍ ō nɔ̍lā mbō tōsa̍ he̍ī le̍ . Mɛ̄lɛ̄ka̍ ko̍ nɔ̍lā mbō pīŋi̍ wāŋndo̍ ni̍ . Kāni̍ fu̍u̍le̍ , Mɛ̄lɛ̄ka̍ ndu̍ nɔ̍lā mbō tōsa̍ nyɛ̄ o̍ nyɛ̄ . ”
40019027	O̍ ko̍ŋ , mi̍ Pītɛ̍ nyu̍nā Chi̍i̍sū āā , “ Mɛ̄ɛ̍ na̍a̍ ŋ̄ ma᷄l ni᷅ŋ nyɛ̄ o̍ nyɛ̄ na̍a̍ ŋ̄ nɔ̄ mi̍ ŋ̄ tūāl nu̍m kɔ̄ɔ̄lī , ō yɛ̄ɛ̍nɛ̍ Mɛ̄lɛ̄ka̍ chō yɛ̄ na̍a̍ kē sɔ̍ŋgɔ̍ ko̍ŋ ? ”
40019028	Mi̍ Chi̍i̍sū di̍mūl nda̍ āā , “ Mī di̍mu̍l nya̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō hūnɔ̄ɔ̄ īchāli̍ o̍ kpe̍ŋgbe̍i̍ ndɔ̍ lēmāsā lēbɛ̄ɛ̄ bɛ̄ndōo̍ chōo̍ o̍ chi̍e̍e̍ŋ wa᷅ ni̍ŋ fɛ̍lɛ̍ŋ ndo̍ ni᷄ŋ . Bōōndi̍i̍ ke̍ŋ , nya̍ bu̍ɛ̍i̍yāā nīa̍a̍ bɛ̍ɛ̍ lā chō hūnɔ̄ɔ̄ īchāli̍ o̍ kpe̍ŋgbe̍i̍la̍ lēmāsālā tɔ̍ a̍ lā tīɔ̍ɔ̍ŋ nda̍ŋ chōo̍ , mī lā wa̍ māsāa̍ kāa̍la̍ tɔ̍ a̍ lā tīɔ̍ɔ̍ŋnda̍ŋ chōo̍ I̍sɔ̄lūɛ̄ī  .
40019029	Ndu̍yɛ̍ , wānā o̍ wāna̍ ma̍l chīɛ̄īlā ndɔ̄la̍ŋ , kɛ̄lɛ̄ŋgāā pɔ̄mbūāā ndūa̍a̍ , kɛ̄lɛ̄ŋgāā bɛ̄ndāā ndūa̍a̍ , kɛ̄lɛ̄ŋgāā yēmāa̍ ndūa̍a̍ , kɛ̄lɛ̄ŋgāā fi̍nyā ndɔ̍ , kɛ̄lɛ̄ŋgāā kāla̍ ndɔ̄ , kɛ̄lɛ̄ŋgāā chūāūwāā ndūa̍a̍ , kɛ̄lɛ̄ŋgāā chīɔ̄ɔ̄ŋ ndɔ᷄ŋ le̍ sa̍bū nūu̍ pɛ̍ , wānā ko̍ŋ , nyɛ̄ o̍ nyɛ̄ ŋ̄ ma᷄l , kɛ̄mɔ̄ɔ̍ Mɛ̄lɛ̄ka̍ chō nu̍m hūnɔ̄ɔ̄ hēndūl lēchōo̍ ni̍ . Ndu̍yɛ̍ o̍ ko̍ŋ kɔ̍ɔ̍lī , mbō ke̍ nu̍m vɛ̄lɛ̄ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍  .
40019030	Ndu̍yɛ̍ , a̍ bōōndi̍i̍ ke̍ŋ wānāā bɛ̄ndūa̍a̍ pɛ̄ŋgo̍o̍ ho̍ō ā ka̍ ka̍ ā chō hūnɔ̄ɔ̄ sīmnɔ᷄ŋ wa̍nāā pɔ̄mbɔ̄ , ndu̍yɛ̍ , mī wānāā pɔ̄mbūa̍a̍ pɛ̄ŋgo̍o̍ ho̍ō ā ka̍ ka̍ a̍ hu̍ŋ si̍mnu᷄ŋ wa̍nāā bɛ̄ndū . ”
40020001	O̍ ko̍ŋ kɔ̍ɔ̍lī , mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī āā , “ Māsāle̍ Mɛ̄lɛ̄ka̍le̍ŋ lē chō māchūāā mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Po̍ pi᷅lɛ̍ wa̍ mbo̍ nɔ̄ kpe̍le̍ yɔ̄mīī kūāmāa̍ . Īdīi̍ pīlɛ̍ pu̍u̍ŋ mbo̍ kūā wānāā wa̍lla̍ nūūvīa̍a̍ le̍ wa̍llo̍ o̍ kpe̍le̍ ndɔ̄ɔ̍ ni᷄ŋ  .
40020002	Nda̍ wāŋnda̍ ma̍ chɛ̄la᷅ŋ le̍ mī ndu̍ o̍o̍ pa̍a̍wa̍ nda̍ mɛ̄ɛ̍ wāŋnda̍ pāāwā le̍ pāa̍le̍ŋ yɛ̍ . Mbo̍ yɔ̄ŋ nda̍ le̍ wa̍llo̍ o̍ kpe̍le̍ ndɔ̄ ko̍ŋ ni᷄ŋ  .
40020003	O̍ ko̍ŋ kɔ̍ɔ̍lī , mbo̍ kūā vɛ̄lɛ̄ o̍ lɔ̍ɔ̍ ni᷄ŋ a̍ te̍le̍ŋ yɛ̄ɛ̄ŋnde̍ŋ . Mɛ̄ɛ̍ o̍ ku̍ɛ̄ , mbo̍ kōmāl pūa̍a̍ ā pūm . Ā wa̍ īsīsi̍ nyɛ̄ bɛ̍ɛ̍ ā ve̍ to̍sā le̍  .
40020004	O̍ ko̍ŋ , mbo̍ dīmūl nda̍ āā , ‘ Nya̍ bɛ̍ɛ̍ lā kɔ̍ to̍sā wa̍llo̍ o̍ kpe̍le̍ nūu̍ ni᷄ŋ . I̍ cho̍ nya̍ pāāwā nyɛ̄ kɛ̄ndɛ̍ī . ’
40020005	Ma̍ kūā . Mɛ̄ɛ̍ pāa̍le̍ŋ lē si᷄m o̍ bōlle̍ŋ chōo̍ , mbo̍ chūā vɛ̄lɛ̄ ā ti᷄ŋ mbo̍ yɔ̄ŋ nda̍ wa̍llo̍ o̍ kpe̍lo̍o̍ ho̍ō ni᷄ŋ . A̍ te̍le̍ŋ pɛ̄ŋgī lāwa̍li̍ ki̍nɛ̍i̍ , mbo̍ yɔ̄ŋ vɛ̄lɛ̄ ā chēle̍ŋ  .
40020006	Mɛ̄ɛ̍ pāa̍le̍ŋ lē wa̍ le̍ dēlɔ̄ɔ̍ , mbo̍ kūā vɛ̄lɛ̄ o̍ lɔ̍ɔ̍ ni᷄ŋ . Mbo̍ sāālu᷄ŋ vɛ̍lɛ̄ pūa̍a̍ che̍le̍ŋ ā wānu̍ŋ i̍si̍si̍ . Mbo̍ nyūnā nda̍ āā , ‘ Lā vɛ᷅ pāa̍le̍ŋ nde᷅ŋ tɛ̄ɛ̄mbūūwo̍ kpɛ᷅ŋ lā to̍sā nyɛ᷅ o̍ nyɛ̄ le̍ ? ’
40020007	Ma̍ mūlī āā , ‘ Ŋ̄ sɔ̄la̍ wa᷅na̍ chu̍ā na̍a̍ le̍ wa̍li̍ le̍ ? ’ Mi̍ wāna̍ kpe̍lo̍o̍ ho̍ō dīmūl nda̍ āā , ‘ Mɛ̄ɛ̍ nya̍ bɛ̍ɛ̍ lā kɔ̍ o̍ kpe̍le̍ nūu̍ ni᷄ŋ mī lā kɔ̍ to̍sā wa̍llo̍ . ’ Ma̍ kūā  .
40020008	 “  Mɛ̄ɛ̍ pāa̍le̍ŋ lē de᷄l do̍ŋ , mi̍ wāna̍ nɔ̍ kpe̍lo̍o̍ wo̍ dīmūl wāna̍ wa̍ wānāā wa̍lla̍ bōlle̍ŋ ndo̍ āā , ‘ Ve̍e̍lu̍ wa̍nāā wa̍lla̍ mā pa̍a̍wa̍ nda̍ . Wānāā ya̍ mɛ̍ɛ̍lu̍ chūā wa̍ nda̍ fɛ̍ɛ̍ŋ ŋ̄ pāāwā , mā mɛ̍ɛ̍lu̍ ni᷅ŋ wānāā tāsi̍a̍a̍ pāāwā . ’
40020009	Mbo̍ pāāwā wānāā o̍ chu̍a̍ a̍ te̍le̍ŋ pāa̍le̍ de̍lāāle̍ŋ nda̍ mɛ̄ɛ̍ wāŋnda̍ pāāwā le̍ pāa̍le̍ŋ yɛ̍  .
40020010	Mɛ̄ɛ̍ wānāā tāsi̍a̍a̍ o̍ chu̍a̍ wa̍ hīŋ le̍ pāāwā ndāa̍ chūa̍a̍ , ma̍ wā yīya᷄ŋndo̍ māā nda̍ hi̍a̍ū ni̍ŋ nyɛ̍ sɔ̄lāa̍ sɔ̄lā . Kɛ̍ , nda̍ bɛ̍ɛ̍ mɛ̄ɛ̍ nda̍ pāāwā le̍ pāa̍le̍ŋ yɛ̍ ko̍ni̍ o̍ ke̍ nda̍ ni̍  .
40020011	Ma̍ bīī ka̍ni̍ŋ nda᷄ŋ . Kɛ̍ ndu̍yɛ̍ , ma̍ sāā ŋɔ̄ɔ̄chīa̍ŋnda̍ŋ a̍ nyɛ̄ wāna̍ kpe̍lo̍o̍ tōsa̍ wo̍  .
40020012	Ma̍ dīmī āā , ‘ Wānāā ŋ̄ mɛ̄ɛ̄lu̍ chūā wa̍ le̍ bōōndi̍i̍ bi̍ŋgī ko̍ni̍ nda̍ tōsa̍ wa̍llo̍ ni̍ . Kɛ̍ , o̍ ko̍ŋ ni̍ŋ kpo̍u̍ , ma̍ pāāwā nda̍ nyɛ̄ pīlɛ̍ a̍ na̍a̍ ŋ̍ ni̍i̍lu̍ fāfa̍la̍a̍ kpɛ᷅ŋ o̍ pāa̍le̍ŋ nda̍ . ’
40020013	 “  Mi̍ wāna̍ kpe̍lo̍o̍ dīmūl ō pīlɔ̍ɔ̄ āā , ‘ Pōo̍ , ya̍ŋ ya̍ nīla̍ŋ . I̍ to̍sa̍l nu̍m sūɛ̍i̍ wɔ̍ɔ̍ŋ te̍ . Na̍a̍ nya̍ā chɛ̄la᷅ŋ nāa̍ wa̍ ni̍ māā tē lā tōsa̍ pɛ̍ wa̍llo̍ le̍ pāa̍le̍ŋ kpɛ᷅ŋ , I̍ pa̍a̍wa̍ nya̍ mɛ̄ɛ̍ wāŋnda̍ pāāwā le̍ pāa̍le̍ŋ yɛ̍  .
40020014	Le̍la̍ŋ , bi̍i̍ ka̍ni̍i̍ nu̍mnde̍ mā kūɛ̄ o̍ nūmndo̍ . I̍ kɛ̍ɛ̍si̍a̍a̍ le̍ mī ke̍ wānāā ya̍ mɛ̍ɛ̍lu̍ chūā wa̍ mɛ̄ɛ̍ ya̍ I̍ ke̍ nya̍ yɛ̍  .
40020015	I̍ nɔ̍ di̍ mī to̍sa̍ a̍ nyɛ̄ nī sɔ̍lāa̍ mɛ̄ɛ̍ ya̍ I̍ hɛ̍na̍ŋ yɛ̍ . Bāā mī lā chu̍a̍ nɛ̄īyɔ᷄ŋndo̍ le̍ sūɛ̍i̍ kɛ̍ndɛ̄ī ya̍ I̍ to̍sa̍l nda̍ ve̍ ? ’ ”
40020016	O̍ ko̍ŋ kɔ̍ɔ̍lī mi̍ Chi̍i̍sū di̍mī āā , “ Le̍la̍ŋ , wāna̍ cho̍ ō pɔ̄mbu̍ɛ̍i̍na̍a̍ mbo̍ hīāū wāŋnda̍ kpo̍u̍ wo̍ , ō chō hūnɔ̄ɔ̄ wā ō bɛ̄ndū mbō hīōū wāŋnda̍ kpo̍u̍ . ”
40020017	Mɛ̄ɛ̍ Chi̍i̍sū nda̍ bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ā wa̍ kɔ̄la̍ŋ o̍ nɛ̄ī le̍ hēlɔ̄ɔ̍ Chūlu̍sɛ̄lɛ̄m chi̍e̍e̍ , mbo̍ sēī a̍ nda̍ o̍ nɛ̄īyo̍ chōo̍ . Ā wa̍ kɔ̄la̍ŋ mbo̍ sūāā nāa̍ nda̍ chūā nda̍ kpe̍e̍le̍  .
40020018	Mbo̍ dīmūl nda̍ āā , “ Ŋ̄ chō la̍ŋ Chūlu̍sɛ̄lɛ̄m . Lo̍ŋ nda̍ chō wāna̍ nda̍ vēēlū āā Po̍ Wānā Pɔ̍nɔ̍ɔ̍ wo̍ mālɔ̄ɔ̄ wānāā bɛ̄ndūa̍a̍ sōlīāā lāsa̍lāa̍ o̍ bā nda̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ni̍ . Ndu̍yɛ̍ o̍ ko̍ŋ kɔ̍ɔ̍lī , ā chō ndu̍ yāmɛ̍i̍ kīlūl le̍ mā dīī ndu̍  .
40020019	O̍ ko̍ŋ kɔ̍ɔ̍lī , ā chō ndu̍ mālɔ̄ɔ̄ wānāa̍ cho̍ a̍ Chu̍ū le̍ wa̍ o̍ bā le̍ mā ma᷄m ndu̍ , mā lɔ̄ɔ̄ ndu̍ mā ba᷄ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . Kɛ̍ ndu̍yɛ̍ , tē pālɛ̍i̍ ī hīōū ī yāa̍ pɛ̍ , Mɛ̄lɛ̄ka̍ mīŋgi̍ ndu̍ yōōmū . ”
40020020	O̍ ko̍ŋ kɔ̍ɔ̍lī , mi̍ la̍nɔ̍ɔ̍ Sɛ̍bɛ̍dīī hu᷅ŋ nāa̍ Chi̍i̍sū chu̍a̍ nda̍ pūa̍a̍ ndūa̍a̍ . Mɛ̄ɛ̍ o̍ hi᷅ŋ , mbo̍ tūndu᷄ŋ Chi̍i̍sū o̍ lābɛ̄ŋgu̍ ni̍ŋ . Mbo̍ nyɔ̄ɔ̄lū ndu̍ le̍ mī Chi̍i̍sū to̍sa̍l ndu̍ sūɛ̍i̍ pu̍m  .
40020021	Mi̍ Chi̍i̍sū nyu̍nā ndu̍ āā , “ Ō yɛ̄ɛ̍nɛ̍ ŋ̄ yēēma̍ yɛ̄ ? ” Mbo̍ mūlī āā , “ Tē a̍ hu̍ŋ si̍mnu᷄ŋ ma̍sāa̍ pɛ̍ , to̍sa̍ mī pūa̍a̍ nīāā ŋi̍ɔ̍ɔ̍ŋnda̍ ha̍ā ā hu᷄ŋ cha᷅l o̍ fo̍ndāŋndā lēbɛ̄ɛ̄la̍ŋ nu̍m īkɛ̄i̍ . Tē ho̍ō cha᷄l pɛ̍ o̍ bā nūm kɛ̍ndɔ̄ɔ̍ chōo̍ , ō pīlɔ̍ɔ̄ cha᷄l o̍ bā nūm mi̍āllo̍ chōo̍ . ”
40020022	Mi̍ Chi̍i̍sū mu̍lūl nda̍ āā , “ Lā si̍nā nyɛ᷅ nya̍ chō ho̍ō dīmīo̍o̍ wo̍ pɛ̄ŋgu̍ le̍ . ” Mbo̍ nyūnā nda̍ o̍ lētāle̍ ni᷄ŋ āā , “ Lā nɔ̄lā mī lā ko᷄l o̍ tāāla̍ nyɛ̄ pālāā ya̍ cho̍ ho̍ō hūnɔ̄ɔ̄ kōlɔ̄ɔ̄ wo̍ ni᷄ŋ ? ” Ma̍ chɛ̄l āā , “ E̍ī , ŋ̄ nɔ̄lā . ”
40020023	Mi̍ Chi̍i̍sū di̍mūl nda̍ āā , “ Tōnya̍ , lā kōl ni̍ŋ o̍ tāāla̍ nūu̍ ho̍ō ni᷄ŋ . Kɛ̍ ndu̍yɛ̍ , tē ō wa̍ le̍ cha᷄lle̍ o̍ bā nī kɛ̍ndɔ̄ɔ̍ chōo̍ a̍ o̍ bā nī mi̍āllo̍ chōo̍ pɛ̍ , ō cho̍ ya̍ le̍ chu̍ā wa̍nāā kāŋ te̍ . Fo̍ndāŋndā lāŋ lā chō māchūāā le̍ wānāā Fi̍nyā nūu̍ ō bɛ̄ɛ̄ndi̍a̍a̍ la̍ŋ nda̍ . ”
40020024	Mɛ̄ɛ̍ bu̍ɛ̍i̍yāā ŋ̄wāŋ tɔ̍ wa̍ ā tūēī a̍ ndi̍ o̍kɔ̄ɔ̄ , ma̍ dūāūnu᷄ŋ tu̍mbe̍ a̍ pūa̍a̍ ŋi̍ɔ̍ɔ̍ŋnda̍ ha̍ā  .
40020025	O̍ ko̍ŋ kɔ̍ɔ̍lī , mi̍ Chi̍i̍sū ve̍e̍lū nda̍ kpo̍u̍ na̍a̍ pi᷅lɛ̍ , mbo̍ dīmūl nda̍ āā , “ Lā sīnā māā wānāa̍ cho̍ a̍ Chu̍ū le̍ wa̍ māsāa̍ ndāa̍ nda̍ nda̍ , kīndīlāa̍ pi̍la̍ nda̍ kīndīlā wa̍nāā nda̍ chō chōo̍ wa̍ ni̍ . Ndu̍yɛ̍ , wānāā bɛ̄ndūa̍a̍ ha̍ā ā kūūmba᷄ŋ nda̍ chōo̍ kpu̍lu̍ nda̍ chō ni̍  .
40020026	Kɛ̍ nya̍ nya̍ , ī wāā le̍nde̍ ī nɔ̍ mī ī yɔ̄nu̍ŋ nya̍ tɛ̄ɛ̄ŋ te̍ . Wāna̍ wa̍ nya̍ tɛ̄ɛ̄ŋ pɛ̍ mbō yēēma̍ le̍ wāa̍ wānā bɛ̍ndū pɛ̍ , mɛ̄ɛ̍ mī wānā ko̍ŋ ō wa̍ bu̍ɛ̍īyo̍ le̍ ha̍ā kpo̍u̍  .
40020027	Ndu̍yɛ̍ , wāna̍ ye̍e̍ma̍ le̍ wāa̍ wāna̍ tāso̍o̍ pɛ̍ , mɛ̄ɛ̍ mā wa̍ māā chɛ̄ le̍ ā tūa̍a̍ kpo̍u̍  ,
40020028	mɛ̄ɛ̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō yɛ̍ . Ō hi᷄ŋ le̍ mī wānā sa̍a̍ŋgi̍a̍l ndu̍ le̍ , kɛ̍ le̍ mbō sāāŋgi̍a̍l wāŋnda̍ , o̍ ko̍ŋ kɔ̍ɔ̍lī , mbō yɔ̄ŋgu̍ yōōmū ndɔ̄ɔ̍ le̍ wānāā fāŋgā fa̍ŋgā bāŋāa̍ . ”
40020029	Mɛ̄ɛ̍ Chi̍i̍sū wa̍ fāŋa᷄ŋndo̍ Chɛ̄lu̍i̍kō chi̍e̍e̍ nda̍ bu̍ɛ̍i̍yāā ndūa̍a̍ , mi̍ fāŋgā bɛ̍ndōo̍ tūāl nda̍ kɔ̄ɔ̄lī  .
40020030	Wānāā sūmɛ̍i̍ya̍ ā wa̍ īchāli̍ o̍ nɛ̄īyo̍ da̍ŋga̍la̍ nda̍ ŋi̍ɔ̍ɔ̍ŋ . Mɛ̄ɛ̍ nda̍ tūēī māā Chi̍i̍sū cho̍ hīōūwɔ̄ɔ̍ , ma̍ dīmī chōo̍ cho̍o̍ kpe̍le̍ŋ āā , “ Nūm Po̍ Māsāa̍ Dēēvi̍o̍o̍ , tūīīnu̍ŋ na̍a̍ īnyīɛ̍ɛ̍ fɔ̍ . ”
40020031	Mi̍ wāŋnda̍ o̍ fāŋgāa̍ ho̍ō tɛ̍ɛ̄ŋ a̍ kpa̍ā nda̍ āā , “ Lā pɛ̄ŋgi̍ bɔ̍ɔ̍lūūwo̍ . ” Kɛ̍ , ma̍ chɔ̄ɔ̄lū dēŋī āā , “ Nūm Po̍ Māsāa̍ Dēēvi̍o̍o̍ , yāndi̍i̍ tūīīnu̍ŋ na̍a̍ īnyīɛ̍ɛ̍ fɔ̍ . ”
40020032	Mi̍ Chi̍i̍sū si᷅m mbo̍ vēēlu̍ nda̍ . Mbo̍ nyūnā nda̍ āā , “ Ō yɛ̄ɛ̍nɛ̍ nya̍ hɛ̄na̍ŋ yɛ̍ mī to̍sa̍l nya̍ ? ”
40020033	Ma̍ dīmūl ndu̍ āā , “ Fāllo̍ , ŋ̄ hɛ̄na̍ŋ nu̍m mā to̍sa̍ mī ŋ̄ chē . ”
40020034	Mi̍ Chi̍i̍sū tu̍i̍i̍nu᷄ŋ nda̍ īnyīɛ̍ɛ̍ . Mbo̍ pīla᷄ŋ nda̍ hɔ̄lta̍ŋ . O̍ le̍ pīlɛ̍ ni᷄ŋ kpe̍ , ma̍ chā wa̍la̍ŋ . Ndu̍yɛ̍ o̍ ko̍ŋ kɔ̍ɔ̍lī , ma̍ tūāl ndu̍ kɔ̄ɔ̄lī  .
40021001	Mɛ̄ɛ̍ Chi̍i̍sū nda̍ bu̍ɛ̍i̍yāā ndūa̍a̍ ā wa̍ fūūlūūwo̍ Chūlu̍sɛ̄lɛ̄m i̍kɛ̍i̍ , ma̍ hūŋ o̍ chi̍e̍e̍ pi᷅lɛ̍ dīōla̍ŋ Bɛ̍fe̍ē , o̍ pēmbēi̍ dīōla̍ŋ āā , Pēmbīī Yɔ̄mīī Ɔ̄li̍fīi̍ve̍ . Lo̍ŋ nda̍ fūūlu̍u̍ ni̍ , mi̍ Chi̍i̍sū vi̍ām bu̍ɛ̍i̍yāā ndūa̍a̍ ā ŋīɔ̍ɔ̍ŋ lāchī  .
40021002	Mbo̍ dīmūl nda̍ āā , “ Lā kɔ̍ o̍ sɔ̄ndɔ̄kɔ̍lɔ̍ɔ̍ nya̍ lāchī . Tē lā fūūlu̍u̍ dɔ̍ɔ̍ pɛ̍ , lā chō sōfɛ̍lɔ̍ɔ̍ kōmāl ō bāā a̍ chūālē ndɔ̄le̍ŋ ndu̍ īkɛ̄i̍ . Lā tīmbi̍ mī lā chūu̍ ya̍ nda̍  .
40021003	Tē wānā nyu̍na̍ nya̍ pɛ̍ , lā dīmu̍l ndu̍ āā , ‘ Māsānɔ̄ɔ̍ ō nɔ̄ kpe̍ku̍ a̍ nda̍ āā , Ō chō nda̍ mīŋgī su̍ŋ su̍ŋ . ’ ”
40021004	He̍ī yɔ̄nu̍ŋ le̍ mī nyɛ̄ wāna̍ su̍a̍ā le̍ Mɛ̄lɛ̄ka̍ wo̍ ō dīmi̍ wo̍ yɔ̄nu̍ŋ . Mbo̍ dīmī āā  ,
40021005	 “  Lā dīmu̍l wa᷅ŋnda̍ Sa̍a̍yɔ̄ŋ chi̍e̍e̍ āā , ‘ Lā tōfa̍ wɔ̍ , Māsā nya̍a̍ chō hūnɔ̄ɔ̍ nāa̍ nya̍ chūā . Ō chō wānā tu̍sīa̍ŋ bɛ̍ndū . Ō chō hūnɔ̄ɔ̍ o̍ sōfɛ̍lɔ̍ɔ̍ chōo̍ . O̍ sōfɛ̍lɛ̍ fɔ̍ŋndɔ̍ɔ̍ chōo̍ o̍ cho̍ hūnɔ̄ɔ̍ ni̍ . ’ ”
40021006	O̍ ko̍ŋ , mi̍ bu̍ɛ̍i̍yāā ndūa̍a̍ kūā , ma̍ kɔ̍ to̍sā nyɛ̄ Chi̍i̍sū di̍mu̍l nda̍ wo̍  .
40021007	Ma̍ hūŋ a̍ sōfɛ̍lɔ̍ɔ̍ a̍ chūālē ndɔ̄le̍ŋ . O̍ ko̍ŋ kɔ̍ɔ̍lī , ma̍ pɛ̄ŋgɛ̄lā dōmāla̍ ndāla̍ŋ nda̍ ō lākɔ̄ɔ̄ . Mbo̍ hēl , mbo̍ chāl  .
40021008	Wāŋnda̍ ā wa̍ ndu̍ kɔ̄ɔ̄lī fāŋgā bɛ̍ndōo̍ . Ndu̍yɛ̍ , mi̍ ā pūm ā pɛ̄ŋgɛ̄lā dōmāla̍ ndāla̍ŋ o̍ nɛ̄ī Chi̍i̍su̍ lāchī . Ndu̍yɛ̍ , mi̍ ā pūm ā kīlī lɛ̄ūwo̍ŋ o̍ yɔ̄mnde̍ a̍ pēi̍ ma̍ yɛ̄ɛ̄mbūū o̍ nɛ̄ī le̍ ndu̍ bɛ̄ɛ̄le̍ŋ kīo̍o̍  .
40021009	Mi̍ fāŋga̍ wa̍ ndu̍ kɔ̄la̍ŋ lāchī wo̍ a̍ ha̍ā ndu̍ kɔ̄ɔ̄lī ma̍ sa̍āŋ dēŋīo̍o̍ chōo̍ cho̍o̍ , mā dīmī āā , “ Sāŋgālāa̍ chō le̍ nūm , Po̍ Māsāa̍ Dēēvi̍o̍o̍ . Nu᷄m hi᷅ŋ ho̍ō sɔ̍ŋgɔ̄ Māsānɔ̄ɔ̍ Mɛ̄lɛ̄ka̍a̍ wo̍ , Mɛ̄lɛ̄ka̍ dɔ̄ū nu̍m sa̍lā bɔ̄ɔ̍ . Lā ŋ̄ sāŋga̍la᷅ŋ Mɛ̄lɛ̄ka̍ . ”
40021010	Mɛ̄ɛ̍ Chi̍i̍sū he̍l Chūlu̍sɛ̄lɛ̄m , mi̍ chi̍o̍o̍ yɔ̄nu᷄ŋ wo̍o̍lūŋ wo̍o̍lūŋ bɛ̄ndū . O̍ ko̍ŋ , mi̍ wāŋnda̍ nyūnā āā , “ Ō nɛ̄ɛ̍nɛ̍ cho̍ yɛ̄ ko̍ŋ ? ”
40021011	Mi̍ wāŋnda̍ o̍ fāŋgāa̍ ho̍ō tɛ̄ɛ̄ŋ ā dīmī āā , “ Wāna̍ su̍a̍ā le̍ Mɛ̄lɛ̄ka̍ wo̍ Chi̍i̍sū ho̍ō Na̍a̍sa̍lūɛ̄ī o̍ lɛ̄ŋndē Kāli̍līle̍ŋ ni᷄ŋ , ndu̍ cho̍ ko̍ŋ ni̍ . ”
40021012	O̍ ko̍ŋ kɔ̍ɔ̍lī , mi̍ Chi̍i̍sū lu̍ɛ̍ī o̍ chīɛ̄ī Chu̍ūwa̍ sōlī sa̍lāa̍ wo̍ ni᷄ŋ . Mbo̍ tūāū wānāa̍ wa̍ nyɔ̄ɔ̍ŋ pīīndūūwo̍ wa̍ a̍ wānāa̍ wa̍ pīsīo̍o̍ lēni᷄ŋ nda̍ . Mbo̍ nyīīndūū ti̍bīi̍la̍ wānāa̍ wa̍ ka̍ni̍o̍ŋ sīŋgāa̍ wa̍ . Mbo̍ nyīīndūū kpe̍ŋgbe̍i̍la̍ wānāa̍ wa̍ ka᷅ŋgbu̍a̍a̍ pīsīo̍o̍ wa̍  .
40021013	Mbo̍ lō o̍ ko̍ŋ mbo̍ dīmī āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā Mɛ̄lɛ̄ka̍ dīmi̍ āā , ‘ Wāŋnda̍ vēēlū ni̍ŋ chi̍ɛ̍ī nūu̍ āā , chīɛ̄ī pīɛ̄īyāa̍ Mɛ̄lɛ̄ka̍a̍ . Kɛ̍ , mi̍ nya̍ sīīŋgu̍u̍ ndu̍ fo̍ndāŋ vīīya̍ vīāŋnūŋ ndo̍ . ’ ”
40021014	O̍ ko̍ŋ kɔ̍ɔ̍lī , mi̍ wānāā sūmɛ̍i̍ya̍ hūŋ nāa̍ ndu̍ chu̍a̍ . Mbo̍ sīŋgī nda̍ . Mbo̍ sīŋgī vɛ̄lɛ̄ wānāā bɛ̄vɛ̍i̍ya̍  .
40021015	Ndu̍yɛ̍ , mi̍ wānāā bɛ̄ndūa̍a̍ sōlīāā lāsa̍lāa̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā chā wa̍lta̍ kɔ̄ndɔ̄fi̍ltā Chi̍i̍sū to̍sa̍ la̍ŋ . O̍ ko̍ŋ kɔ̍ɔ̍lī , ma̍ tūɛ̄ī chūāāmbūa̍a̍ dēŋīo̍o̍ o̍ chīɛ̄ī Chu̍ūwa̍ sōlī sa̍lāa̍ wo̍ mā dīmī āā , “ Sāŋgālāa̍ chō le̍ nūm , Po̍ Māsāa̍ Dēēvi̍o̍o̍ . ” O̍ ko̍ŋ , mi̍ sūɛ̍i̍ nɛ̄ī wānāā bɛ̄ndūa̍a̍ ha̍ā  .
40021016	Ma̍ lō o̍ ko̍ŋ ma̍ nyūnā Chi̍i̍sū āā vɛ̄ɛ̄ , “ Ā chō pa̍ di̍ōmndā chūāāmbūa̍a̍ chō dīmīo̍o̍ la̍ŋ tūēīyɔ̄ɔ̍ ? ” Mi̍ Chi̍i̍sū mu̍lī āā , “ I̍ cho̍ tūēīyɔ̄ɔ̍ . ” Mbo̍ nyu̍nā nda̍ āā , “ Dīo̍m Mɛ̄lɛ̄ka̍ so̍o̍nu᷄ŋ ho̍ō o̍ Yāu̍ Mɛ̄lɛ̄ka̍a̍ ni᷄ŋ ndo̍ , bāā lē pīlɛ̍ bɛ̍ɛ̍ lā tōfa̍ wɔ̍ le̍ni̍ŋ te̍ ? Dīo̍m Mɛ̄lɛ̄ka̍a̍ dīmi̍ āā , ‘ Nūm Mɛ̄lɛ̄ka̍ , a̍ to̍sa̍ mi̍ chūāāmbūa̍a̍ a̍ chɛ̄lɛ̄kpi̍a̍a̍ mā sāŋgālā nu̍m . ’ ”
40021017	O̍ ko̍ŋ kɔ̍ɔ̍lī , mi̍ Chi̍i̍sū mɛ̍ī nda̍ mbo̍ fāŋa᷄ŋ Chūlu̍sɛ̄lɛ̄m mbo̍ kūānu᷄ŋ Bɛ̍ta̍nī . Mbo̍ lɔ̄l lo̍ŋ pi̍i̍ nyu̍mmā māŋ  .
40021018	Īdīi̍yo̍ pu̍u̍ŋ , di̍i̍māndɔ̄ɔ̍ , mi̍ Chi̍i̍sū cha̍ŋ mi̍i̍ŋgōo̍ Chūlu̍sɛ̄lɛ̄m . Ndu̍yɛ̍ , yīa̍a̍ŋ mā wa̍ ndu̍ nɛ̄īyo̍  .
40021019	Mbo̍ chā yɔ̄m fi̍kīi̍yo̍ o̍ nɛ̄īyo̍ da̍ŋga̍la̍ . Mbo̍ sēī lēbɛ̄ŋgu̍ . Kɛ̍ , nyɛ̄ o̍ nyɛ̄ ō sēēlu̍ŋ le̍cho̍o̍ le̍ , mɛ̄ɛ̍ pēi̍ . O̍ ko̍ŋ , mi̍ Chi̍i̍sū di̍mūl yɔ̄mndo̍ ho̍ō āā , “ Nūm fɛ̍ɛ̍ŋ a̍ fɛ̍ɛ̍ŋ a̍ ku᷅m ndɛ̍ le̍ . ” Mi̍ yɔ̄mndo̍ vēsā lē pīlɛ̍ sɛ̍ɛ̍ŋ  .
40021020	Mi̍ bu̍ɛ̍i̍yāā ndūa̍a̍ chā nyɛ̍ yɔ̍nu̍ŋ ndo̍ . Mi̍ kɔ̄ndɔ̄fi̍llo̍ bīī nda̍ ta̍u̍ . Ma̍ nyūnā āā , “ Vɛ̄ɛ̄ yɔ᷅mndo̍ ho̍ō lōōku̍ yɛ̄ vēsā nu̍a̍ā chɔ̍ chɔ̍ ? ”
40021021	Mi̍ Chi̍i̍sū mu̍lūl nda̍ āā , “ I̍ di̍mūl lɔ̍ nya̍ , tē lā nɔ̄ lāāla᷄ŋndo̍ pɛ̍ , ndu̍yɛ̍ , mī lā kīīsa̍ŋ te̍ , lā nɔ̄lā mī lā tōsa̍ nyɛ̄ ya̍ to̍sa̍ a̍ yɔ̄mndo̍ ho̍ō wo̍ . Ndu̍yɛ̍ , ō fūla̍ wɔ̍ o̍ ko̍ŋ kɔ̍ɔ̍lī , lā nɔ̄lā mī lā dīmu̍l pēmbīī wāā nu̍a̍ā āā , ‘ Kɔ̍ mā kɔ̍ de᷅l o̍ pēe̍ mɛ̄ŋmā īhɛ᷄llo̍ ni᷄ŋ , ’ ndu̍yɛ̍ , ō nɔ̄lā mbō yɔ̄nu̍ŋ  .
40021022	Tē lā nyūna̍ Mɛ̄lɛ̄ka̍ o̍ pīɛ̄īle̍ŋ ni᷄ŋ le̍ nyɛ̄ o̍ nyɛ̄ pɛ̍ , ndu̍yɛ̍ , mī lā nɔ̄ lāāla᷄ŋndo̍ pɛ̍ , tōsāa̍ o̍ to̍sā nyɛ᷅ nya̍ nyūna̍ ko̍ŋ le̍ ndu̍ wo̍ ni̍ . ”
40021023	O̍ ko̍ŋ kɔ̍ɔ̍lī , mi̍ Chi̍i̍sū mi̍i̍ŋgū o̍ chīɛ̄ī Chu̍ūwa̍ sōlī sa̍lāa̍ wo̍ . Mɛ̄ɛ̍ o̍ wa̍ wāŋnda̍ pɛ̄ɛ̄kōo̍ , mi̍ wānāā bɛ̄ndūa̍a̍ so̍lī sa̍lāa̍ le̍ Chu̍ūwa̍ wa̍ a̍ lāŋgba̍ā kālla̍ ā hūŋ nāa̍ ndu̍ chu̍a̍ . Ma̍ nyūnā ndu̍ āā , “ Di̍ yɛ̄ɛ̍nɛ̍ ŋ̄ nɔ̄ yɛ̄ le̍ sɔ̄ɔ̍ŋ ŋ̄ chō mu᷅ŋ tōsāa̍ wo̍ŋ ? Nɛ̄ɛ̍nɛ̍ ke̍ yɛ̄ nu̍m di̍ ko̍ŋ ? ”
40021024	Mi̍ Chi̍i̍sū di̍mūl nda̍ āā , “ Ya̍ bɛ̍ɛ̍ I̍ cho̍ nya̍ nyūnā pīlɛ̍ . Tē lā mūlu̍l la̍ nyūnā kōŋ pɛ̍ , ya̍ bɛ̍ɛ̍ I̍ chɔ̍m nya̍ di̍ ya̍ nɔ̍ le̍ sɔ̄ɔ̍ŋ mu᷅ŋ tōsāa̍ wo̍  .
40021025	Ō nɛ̄ɛ̍nɛ̍ ke̍ yɛ̄ Chɔ᷄ŋ di̍o̍o̍ le̍ wāŋnda̍ yīŋɔ̄ɔ̍ Mɛ̄lɛ̄ka̍a̍ ? Bāā Mɛ̄lɛ̄ka̍ ni̍ , bāā wāŋndā chīe̍e̍ya̍ ? ” Mɛ̄ɛ̍ Chi̍i̍sū nyu̍na̍ nda̍ nyūnāa̍ ho̍ō , mi̍ nda̍ pi̍la̍ kāndū dīōmnda̍ŋ hīŋa᷅ŋndo̍ āā , “ Vɛ̄ɛ̄ na̍a̍ ŋ̄ mūli̍ yɛ̍ ? Kāni̍ , tē ŋ̄ dīmi̍ pɛ̍ āā , ‘ Mɛ̄lɛ̄ka̍ ke̍ Chɔ᷄ŋ di̍ ko̍ŋ ni̍ , ’ ō chō na̍a̍ nyūnā āā , ‘ Kɛ̍ vɛ᷅ lā lāāla̍ŋ a̍ nyɛ̄ Chɔ᷄ŋ di̍mi̍ wo̍ le̍ ? ’
40021026	Ndu̍yɛ̍ , ŋ̄ di̍mī yɛ̍ vɛ̄lɛ̄ māā wāŋndā chīe̍e̍ya̍ le̍ a̍ ke̍ Chɔ᷄ŋ di̍ ko̍ŋ ni̍ le̍ , māā ō cho̍ Mɛ̍lɛ̄ka̍ le̍ le̍ . Fo̍ndōle̍ sīōōŋnde̍ chō na̍a̍ yɔ̄ŋi̍ fāŋgāa̍ yɔ᷄ŋ na̍a̍ nyɛ̄ . Kāni̍ , wāŋnda̍ kpo̍u̍ ā lāāla̍ŋ māā wāna̍ su̍a̍ā le̍ Mɛ̄lɛ̄ka̍ wo̍ Chɔ᷄ŋ wa̍ ni̍ . ”
40021027	O̍ ko̍ŋ , ma̍ mūlūl Chi̍i̍sū āā , “ Ŋ̄ si̍nā le̍ . ” Mi̍ Chi̍i̍sū lo᷅ o̍ ko̍ŋ mbo̍ dīmūl nda̍ āā , “ Mɛ̄ɛ̍ ya̍ bɛ̍ɛ̍ I̍ chɔ᷅m nya̍ di̍ ya̍ nɔ̍ le̍ sɔ̄ɔ̍ŋ mu᷅ŋ tōsāa̍ wo̍ le̍ . ”
40021028	Mi̍ Chi̍i̍sū di̍mūl nda̍ āā , “ Lā mūlu̍l lɔ̍ ya̍ nyūnāa̍ ho̍ō . Fi̍nyā pīlɛ̍ wa̍ ni̍ , mbo̍ nɔ̄ pūa̍a̍ ā ŋīɔ̍ɔ̍ŋ . Mbo̍ kūā nāa̍ ō tāso̍o̍ chūā . Mbo̍ dīmūl ndu̍ āā , ‘ Po̍ nūu̍ , kɔ̍ ha̍ū o̍ kpe̍le̍ nūu̍ ni᷄ŋ mā kɔ̍ to̍sāl la̍ wa̍llo̍ . ’
40021029	Mi̍ pōo̍ ho̍ō kɛ̄ɛ̄ . Mbo̍ dīmī āā , ‘ I̍ cho̍ la̍kɔ̍ le̍ . ’ Kɛ̍ o̍ ko̍ŋ kɔ̍ɔ̍lī , mi̍ kɔ̍l ndɔ̄ɔ̍ mūli᷄ŋ , mbo̍ kūā  .
40021030	Mi̍ fi̍nyāa̍ ho̍ō kūā vɛ̄lɛ̄ nāa̍ po̍ ndɔ̄ɔ̍ ō pīlɔ̍ɔ̄ chūā . Ndu̍ bɛ̍ɛ̍ mbo̍ dīmūl ndu̍ le̍ mbō kɔ̍ to̍sāl ndu̍ wa̍llo̍ o̍ kpe̍le̍ ndɔ̄ɔ̍ ni᷄ŋ . Mi̍ pōo̍ ho̍ō ndu̍ chɛ᷅l . Mbo̍ dīmī āā , ‘ I̍ cho̍ lākɔ̄ , kɛ̄kɛ̍ . ’ Kɛ̍ , ō ku̍e̍ le̍ . ”
40021031	Mi̍ Chi̍i̍sū nyu̍nā āā , “ Pūa̍a̍ ŋi̍ɔ̍ɔ̍ŋnda̍ ha̍ā , o̍ kūɛ̍ɛ̍nɛ̍ to̍sa̍ yɛ̄ nyɛ̄ fi̍nyā ndɔ̄ hɛ̍na̍ŋ ndo̍ ? ” Ma̍ mūlī āā , “ Po̍ tāso̍o̍ ndu̍ to̍sa̍ nyɛ̄ fi̍nyā ndɔ̄ hɛ̍na̍ŋ ndo̍ ni̍ . ” O̍ ko̍ŋ , mi̍ Chi̍i̍sū dīmūl nda̍ āā , “ Mī di̍mu̍l nya̍ , kɔ̍sɔ̄ŋnda̍ ni̍ a̍ wāŋ lāāndūa̍a̍ ke̍ī ti̍ɔ̍mɔ̄ɔ̍ wa̍ ā lūɛ̄ī ni̍ŋ o̍ māsāle̍ Mɛ̄lɛ̄ka̍le̍ŋ ni᷄ŋ nya̍ tāse̍  .
40021032	Kāni̍ fu̍u̍le̍ , mi̍ Chɔ᷄ŋ Wānā Yi̍ŋāa̍ hūŋ nāa̍ nya̍ wāŋnda̍ I̍sɔ̄lūɛ̄ī chu̍a̍ le̍ mbō chɔ᷄m nya̍ nɛ̄i̍ Mɛ̄lɛ̄ka̍ hɛ̄na̍ŋ nya̍ mī lā wa̍ lēchōo̍ wo̍ . Kɛ̍ , lā lāāla̍ŋ nyɛ᷅ o̍ di̍mu̍l nya̍ wo̍ le̍ . O̍ ko̍ŋ kɔ̍ɔ̍lī , kɔ̍sɔ̄ŋnda̍ ni̍ a̍ wāŋ lāāndūa̍a̍ ke̍ī ti̍ɔ̍mɔ̄ɔ̍ wa̍ mi̍ nda̍ nda̍ lāāla᷄ŋ mi̍ lā chā pɛ̍ɛ̍ŋ . Kɛ̍ , o̍ ko̍ŋ ni̍ŋ fa̍ū , lā chɛ᷄l mī lā ma᷄l yɔ̄ŋndā nyāla̍ wɔ̍ɔ̍ŋnda̍ŋ , ndu̍yɛ̍ , mī lā lāāla̍ŋ nyɛ᷅ Chɔ᷄ŋ di̍mi̍ wo̍ le̍ . ”
40021033	Mi̍ Chi̍i̍sū di̍mī āā , “ Lā ya᷄ŋ vɛ̍lɛ̄ nīla̍ŋ ō tāle̍ chēle̍ŋ . Po̍ pi᷅lɛ̍ wa̍ ni̍ , mbo̍ tōsā kpe̍lo̍o̍ . Mbo̍ tūāl yɔ̄mīī kūāmɛ̄i̍ lēni᷄ŋ . Mɛ̄ɛ̍ o̍ to̍sa̍ kpe̍lo̍o̍ ho̍ō , mbo̍ mūli᷄ŋ mbo̍ tāŋgūl kpākīo̍o̍ a̍ pōūta̍ŋ mbo̍ bɔ̄ŋā ndu̍ nyɛ̄ kɛ̄ndɛ̄ kpɔ̍kɔ̍su̍ . Mbo̍ tōōsīāā fo̍ndāŋ nda̍ wa̍a̍yīāā kɔ᷅mnde̍ yɔ̄mnde̍ he̍ī yo̍ . Mbo̍ bīī mbo̍ tāŋgūl bāndu̍ vi̍lɛ̄ī kālā ka̍lāa̍ o̍ kpe̍lo̍o̍ ho̍ō ni᷄ŋ le̍ hēlɔ̄ɔ̍ lēchōo̍ le̍ ndu̍ wāa̍ lēhɔ̄l . Chīīyo̍ pa̍ku̍ , ma̍ chɛ̄la᷅ŋ nda̍ wāŋnda̍ le̍ mā kōma̍ ma̍ndāl ndu̍ kpe̍le̍ ndɔ̄ɔ̍ ho̍ō . O̍ ko̍ŋ kɔ̍ɔ̍lī , mbo̍ kūānu᷄ŋ o̍ lɛ̄ŋndē chēle̍ŋ ni᷄ŋ  .
40021034	Mɛ̄ɛ̍ bōōnde̍i̍ fūūlu̍u̍ le̍ tɔ̄lɔ̄ɔ̍ ho̍ō kēndīo̍o̍ , mi̍ wāna̍ tɔ̄lɔ̄ɔ̍ vīām bu̍ɛ̍i̍yāā ndūa̍a̍ nāa̍ wāŋnda̍ ha̍ā chūā le̍ mā ke̍ ndu̍ kɔ̄mnde̍ŋ le̍ ndɔ̍le̍ŋ  .
40021035	Kɛ̍ , mɛ̄ɛ̍ bu̍ɛ̍īya̍ kūɛ̄ , mi̍ wāŋnda̍ ha̍ā bīī nda̍ ma̍ lūāā ō pīlɔ̍ɔ̄ . Ma̍ dīī ō pīlɔ̍ɔ̄ . Ma̍ lō ō pīlɔ̍ɔ̄ vīīyo̍ a̍ pōūta̍ŋ ma̍ dīī ndu̍  .
40021036	O̍ ko̍ŋ kɔ̍ɔ̍lī , mbo̍ vīām bu̍ɛ̍i̍yāā chēle̍ŋ . Nda̍ a̍a̍ hi̍o̍ū bɛ̍ɛ̍ a̍ tāsi̍a̍a̍ wā fāŋgā . Nda̍ bɛ̍ɛ̍ mɛ̄ɛ̍ nda̍ tōsa̍ a̍ ku̍ndā tāso̍o̍ yɛ̍ ko̍ni̍ nda̍ tōsa̍ a̍ nda̍ ni̍  .
40021037	O̍ mɛ̄ɛ̄lu̍la̍ŋ kpɔ̍ŋ mbo̍ vīām po̍ ndɔ̍ ndu̍ pi̍la̍a̍ . Mbo̍ yīya᷄ŋ māā wāŋnda̍ ha̍ā ā nɔ̄ ni̍ŋ bɛ̍ɛ̄le̍ŋ le̍ po̍ ndɔ̄ɔ̍  .
40021038	Kɛ̍ , mɛ̄ɛ̍ wānāā o̍ me̍l ha̍ā tɔ̄lɔ̄ɔ̍ wa̍ ā chē po̍ ndɔ̄ɔ̍ , ma̍ dīmu̍la᷅ŋ āā , ‘ Ho̍ō cho̍ hūnɔ̄ɔ̄ nyɛ̄m ki̍ɔ̍ɔ̍ŋ lōō ni̍ . La̍ hu᷄ŋ ŋ̄ dīīnu᷅ŋ ndu̍ mī nyɛ̄m ki̍ɔ̍ɔ̍ŋ ŋ̄ lo̍ mīāl nāā . ’
40021039	Ma̍ sōlī ndu̍ o̍ kpe̍le̍ ka̍lāa̍ ni᷄ŋ ma̍ dīī ndu̍  .
40021040	 “  Tē wāna̍ tɔ̄lɔ̄ɔ̍ hīŋ pɛ̍ , vɛ̄ɛ̍nɛ̍ o̍ to̍sā yɛ̍ a̍ wānāā o̍ me̍l ha̍ā tɔ̄lɔ̄ɔ̍ le̍ māndāa̍ wa̍ ? ”
40021041	Mi̍ wānāā sōlīāā lāsa̍lāa̍ a̍ lāŋgba̍ā kālla̍ mūlī āā , “ Tē wāna̍ tɔ̄lɔ̄ɔ̍ hīŋ pɛ̍ , dīūwo̍ o̍ di̍ū wa̍nāā kɔ̄l vēsɛ̍i̍ya̍a̍ ka̍ŋ ni̍ . O̍ ko̍ŋ kɔ̍ɔ̍lī , mbō chu̍a̍ kpe̍le̍ ndɔ̄ɔ̍ mbō ke̍ wānāā chēle̍ŋ a̍ nɔ̍lā mā ke̍ ndu̍ kɔ̄mnde̍ŋ a̍ bōōndi̍i̍ nda̍ kēndī tɔ̍lɔ̄ɔ̍ ve̍ wa̍ . ”
40021042	Mi̍ Chi̍i̍sū nyu̍nā nda̍ āā , “ Dīo̍m Mɛ̄lɛ̄ka̍ so̍o̍nu᷄ŋ o̍ Yāu̍ Mɛ̄lɛ̄ka̍a̍ ni᷄ŋ ndo̍ , bāā lēpīlɛ̍ bɛ̍ɛ̍ lā tōfa̍ wɔ̍ le̍ni̍ŋ te̍ ? Mi̍ Yāu̍ Mɛ̄lɛ̄ka̍a̍ dīmī lo̍ŋ māā , pōū wānāā tāŋgūlāa̍ kɛ̄ɛ̍ māā ō ni᷄ŋ te̍ wo̍ , ndu̍ si̍mnu᷄ŋ ni᷅ŋ pōū kpe̍e̍kpe̍i̍ sa̍a̍ tāŋgūllo̍ wo̍ ni̍ . Māsānɔ̄ɔ̍ Mɛ̄lɛ̄ka̍ ndu̍ to̍sa̍ sūɛ̍i̍ he̍ī ni̍ . Ndu̍yɛ̍ , he̍ī chō sūɛ̍i̍ kɔ̄ndɔ̄fi̍li̍i̍ bɛ̄ndū na̍a̍ o̍ hɔ̄l  .
40021043	 “  Le̍la̍ŋ , mī di̍mu̍l nya̍ , fo̍nda᷄ŋ wa̍ le̍ nya̍ o̍ māsāle̍ Mɛ̄lɛ̄ka̍le̍ŋ ni᷄ŋ ndo̍ , Mɛ̄lɛ̄ka̍ chō nya̍ fo̍ndāŋ kōŋ pōōndā o̍ bā . Ō pōōnda̍ pɛ̍ , ō ke̍ wānāā chēle̍ŋ a̍ to̍sā ni̍ŋ ka̍ā ndu̍ Mɛ̄lɛ̄ka̍ hɛ̄na̍ŋ ndo̍ wa̍ . [
40021044	Tē wānā de̍l o̍ pōūwo̍ ho̍ō chōo̍ pɛ̍ , ō yīmi̍ nu̍m ŋu̍ɛ̍ ŋu̍ɛ̍ . Tē ō de᷄l wānā cho̍o̍ pɛ̍ ō pēsi̍ pe̍si̍ nu̍m wɔ̍ wɔ̍ . ] ”
40021045	Mɛ̄ɛ̍ wānāā bɛ̄ndūa̍a̍ so̍lī sa̍lāa̍ o̍ Mɛ̄lɛ̄ka̍ lo̍ wa̍ a̍ lāŋgba̍ā kālla̍ ā tūēī tāle̍ Chi̍i̍sū di̍mi̍ wo̍ , ma̍ sīnā māā a̍ nda̍ o̍kɔ̄ɔ̄ o̍ wa̍ sūɛ̍i̍ ni̍  .
40021046	O̍ ko̍ŋ kɔ̍ɔ̍lī , ma̍ kīndī le̍ ndu̍ bīyɔ̄ɔ̍ . Kɛ̍ ndu̍yɛ̍ , ma̍ wō fāŋgāa̍ . Kāni̍ , wāŋnda̍ nda̍ a̍a̍ chu̍a̍ Chi̍i̍sū māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍  .
40022001	Mi̍ Chi̍i̍sū pɛ̍ɛ̍kū vɛ̄lɛ̄ wāŋnda̍ o̍ tāle̍la̍ŋ ni᷄ŋ . Mbo̍ dīmī āā  ,
40022002	 “  Māsāle̍ Mɛ̄lɛ̄ka̍le̍ŋ lē chō māchūāā mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Māsā pi᷅lɛ̍ wa̍ ni̍ , mi̍ po̍ ndɔ̄ɔ̍ wā la̍nɔ̍ɔ̍ chūa̍a̍ . Le̍ he̍ī , mbo̍ tōōsīāā nyɛ̄ dīa̍a̍ ta̍u̍ ta̍u̍  .
40022003	Chīīyo̍ nyɛ̄ dīa̍a̍ tōōsīa̍a̍ , mbo̍ vīām bu̍ɛ̍i̍yāā ndūa̍a̍ le̍ mā kɔ̍ di̍mūl wānāā o̍ ve̍e̍lu̍ o̍ nyɛ̄ dīa̍a̍ ho̍ō wa̍ le̍ mā kūɛ̄ ni̍ko̍ . Kɛ̍ , mi̍ wāŋnda̍ ha̍ā kɛ̄ɛ̄ le̍ kɔ̄la̍ŋ  .
40022004	Mi̍ māsāa̍ ho̍ō vīām bu̍ɛ̍i̍yāā ndūāā che᷅le̍ŋ a̍ yōōŋgōo̍ āā , ‘ Lā kɔ̍ di̍mūl wānāā ya̍ ve̍e̍lu̍ o̍ nyɛ̄ dīa̍a̍ wa̍ māā I̍ di̍ī nāūvāā nīa̍a̍ , mi̍ nyɛ̄ o̍ nyɛ̄ chūū bɛ̄ɛ̄ndīāā . Le̍la̍ŋ ā hu᷄ŋ ni̍ko̍ o̍ nyɛ̄ dīāā nɔ̄ kɛ̍sīa̍a̍ ho̍ō . ’
40022005	Kɛ̍ , wāŋnda̍ ha̍ā ā ku̍e̍ ve̍e̍lū māsāa̍ ho̍ō le̍ . Mi̍ ō pīlɔ̍ɔ̄ kūānu᷄ŋ bɛ̍ɛ̍ o̍ chīɛ̄ī ndūɛ̍i̍ ni᷄ŋ . Mi̍ ho̍ō ndu̍ ku̍a̍nu᷄ŋ na̍a̍ ndūāā pi̍sīa̍a̍  .
40022006	Mi̍ ā tūa̍a̍ mūli᷄ŋ ma̍ bīī bu̍ɛ̍i̍yāā māsāa̍ ho̍ō ma̍ tōsā sɔ̄ɔ̍ŋ dɛ̍nɛ̍ wɔ̄ɔ̍ŋndo̍ŋ a̍ nda̍ , o̍ ko̍ŋ kɔ̍ɔ̍lī , ma̍ dīū nda̍  .
40022007	O̍ ko̍ŋ , mi̍ māsāa̍ ho̍ō dūāūnu᷄ŋ tu̍mbe̍ ta̍u̍ ta̍u̍ . Mbo̍ lō o̍ ko̍ŋ , mbo̍ vīām so̍vɛ̄i̍ya̍a̍ ndūa̍a̍ ma̍ kɔ̍ di̍ū wānāa̍ di̍u̍ ka̍ŋ bu̍ɛ̍i̍yāā ndūa̍a̍ wa̍ . O̍ ko̍ŋ kɔ̍ɔ̍lī , mi̍ so̍vɛ̄i̍ya̍ māl chi̍e̍e̍ ndā ko̍ŋ o̍ yīŋ ma̍ lūām ndu̍  .
40022008	Mi̍ māsāa̍ ho̍ō vēēlū bu̍ɛ̍i̍yāā ndūa̍a̍ ā pīli̍a̍ā . Mbo̍ dīmūl nda̍ āā , ‘ Nyɛ̄ dīāā bɔ̄ŋa᷅ŋ nɔ̄ɔ̍ chūū tōōsīāā . Kɛ̍ ndu̍yɛ̍ , wānāā ya̍ ve̍e̍lu̍ wa̍ ki̍nɛ̍i̍ nda̍ a̍a̍ bɛ̍nda̍ le̍ mā sɔ̄la̍ vēēlū le̍  .
40022009	Le̍la̍ŋ , lā kɔ̍ o̍ bɛ̍ɛ̄la̍ŋ mī lā vēēlu̍ wānā o̍ wāna̍ nya̍ sāālu̍ŋ mā hīŋ . ’
40022010	Mi̍ bu̍ɛ̍i̍yāā kāŋ cha᷄ŋ ma̍ kūā o̍ bɛ̍ɛ̄la̍ŋ ma̍ chūūŋgīāā wānā o̍ wānā nda̍ sāālu̍ŋ , ā kɛ̄ndīa̍a̍ ni̍ , ā wɔ̄ɔ̍ŋnda̍ ni̍ kpo̍u̍ . Mi̍ chīɛ̄ī nda̍ wa̍ nɔ̄ɔ̍ kɛ̄sīo̍o̍ wo̍ pīā ki̍ŋ a̍ wāŋnda̍ chīe̍e̍ya̍  .
40022011	 “  Mi̍ māsāa̍ ho̍ō lō o̍ ko̍ŋ mbo̍ kūā le̍ mīālāa̍ hi᷅ŋ nda̍ yīlɔ̄ɔ̍ . Mɛ̄ɛ̍ o̍ lu̍ɛ̍ī , mbo̍ sāālu᷄ŋ po̍ pi᷅lɛ̍ nda̍ tɛ̄ɛ̄ŋ ndu̍ o̍o̍ nɔ̍ nyɛ̍lā bɔ̄ŋa᷅ŋ nɔ̄ kɛ̍sīāā lēkɔ̄ɔ̍ le̍ . Mbo̍ nyūnā ndu̍ āā  ,
40022012	‘ Pōo̍ , a̍ do̍vi̍ŋ do̍vi᷄ŋ bɔ̄ŋa᷅ŋ nɔ̄ kɛ̍sīāā le̍ . Vɛ̄ɛ̍nɛ̍ ŋ̄ lōōku̍ yɛ̄ lūɛ̄īyɔ̄ɔ̄ na̍nu᷄ŋ ? ’ Kɛ̍ , pōo̍ nɔ̄la̍ mbō sōō nyɛ̄ o̍ nyɛ̄ le̍  .
40022013	Mi̍ māsāa̍ lō lo̍ŋ mbo̍ dīmūl bu̍ɛ̍i̍yāa̍ cho̍ ndu̍ o̍ bā chīɛ̄ī ni̍ŋ nda̍ āā , ‘ Lā yīi̍ ndu̍ bāla̍ŋ a̍ pēlo᷄ŋ mī lā vīōū ndu̍ o̍ fo̍ndāŋ nyɛ̄ pālāa̍ . Lo̍ŋ o̍ cho̍ wā kōŋu̍llo̍ ni̍ mbō sūām chi᷅ŋndo̍ŋ a̍ nyɛ̄ nɛ̄īyāa̍ . ’ ”
40022014	Mi̍ Chi̍i̍sū di̍mī o̍ mɛ̄ɛ̄lu̍la̍ŋ āā , “ Wāŋnda̍ ta̍u̍ a̍ sɔ̍la̍ vēēlōo̍ ni̍ , kɛ̍ , ā ti᷄ŋ ko̍ni̍ nda̍ chu̍a̍ ni̍ . ”
40022015	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ kūā , ma̍ kɔ̍ kɛ̍ɛ̍sīāā le̍ Chi̍i̍su̍ yāŋɔ̄ɔ̄le̍ŋ yēŋndo̍ a̍ nyūūnīāāla̍ŋ  .
40022016	Ma̍ vīām bu̍ɛ̍i̍yāā ndāa̍ a̍ wāŋnda̍ ā pūm o̍ ku̍nda̍ Hɛ̍lɔ̄ɔ̄ wo̍ chōo̍ . Ma̍ hūŋ nāa̍ Chi̍i̍sū chu̍a̍ . Mɛ̄ɛ̍ nda̍ hīŋ , ma̍ dīmūl Chi̍i̍su̍ āā , “ Ti̍chā , ŋ̄ sīnā māā ā chō sa̍kpō . Ndu̍yɛ̍ , ā chō wāŋnda̍ pɛ̄ɛ̄kōo̍ a̍ tōnya̍ kpe̍e̍kpe̍i̍ a̍ mɛ̄ɛ̍ Mɛ̄lɛ̄ka̍ yēēma̍ wāŋnda̍ le̍ mā wa̍ yɛ̍ . A̍ nɔ̍ si̍o̍o̍ŋīī wānā o̍ wānā le̍ ndu̍ tōnya̍ dīmūl te̍ . Kāni̍ fu̍u̍le̍ , a̍ bu̍u̍la̍ŋ le̍ wānā bɛ̍ndūyɛ̍ī wānā le̍  .
40022017	Kɛ̍ ndu̍yɛ̍ , chɔ̍m ndɔ̍ na̍a̍ nyɛ̄ ŋ̄ yīya̍ŋ o̍ sūɛ̍i̍ he̍ī ni᷄ŋ ndo̍ . Vɛ̄ɛ̍nɛ̍ sa̍wāla̍ Mɛ̄lɛ̄ka̍la̍ŋ lā dīmi̍ yɛ̄ ? Bāā ŋ̄ nɔ̄ mī ŋ̄ ma᷄l pāāwāa̍ māsā bɛ̍ndōo̍ o̍ bā , o̍ cho̍ māsāa̍ kpe̍de̍ bo᷅lle̍ŋ o̍ lɛ̄ŋīī Lu̍o̍ma᷅ŋnde̍ ni᷄ŋ ndo̍ , bāā ŋ̄ nɔ̍ mī ŋ̄ ma᷄l te̍ ? ”
40022018	Kɛ̍ , mi̍ Chi̍i̍sū si̍nā kɛ̄ɛ̄sīāā wɔ̄ɔ̍ŋ nda̍ kɛ̄ɛ̄si̍a̍a̍ wo̍ . Mbo̍ lō lo̍ŋ mbo̍ dīmūl nda̍ āā , “ Wānāā sōndō yēēlɛ̍i̍ya̍a̍ bɛ̍ndū nya̍ chō ni̍ . Yāŋɔ̄ɔ̄le̍ŋ nya̍ chō ya̍ yēŋndo̍ ni̍  .
40022019	La̍ chūu̍ ya̍ ka̍ni̍ŋ nda̍ māl pa̍a̍wāa̍ wo̍ŋ ī pīlɛ̍ . ” Ma̍ chūū ndu̍ ka̍ni̍e̍i̍  .
40022020	Mi̍ Chi̍i̍sū lo᷅ o̍ ko̍ŋ mbo̍ nyūnā nda̍ āā , “ Ō nɛ̄ɛ̍nɛ̍ cho̍ yɛ̄ ō tūūlāā o̍ ka̍ni̍e̍i̍ he̍ī ? Dīōla̍ nɛ̄ɛ̍nɛ̍ la̍ cho̍ yɛ̄ la᷅ŋ lā dūāūwāā lo̍ŋ ? ”
40022021	Ma̍ mūlūl ndu̍ āā , “ Māsā bɛ̍ndōo̍ , o̍ cho̍ māsāa̍ kpe̍de̍ bo᷅lle̍ŋ o̍ lɛ̄ŋīī Lu̍o̍ma᷅ŋnde̍ ni᷄ŋ ndo̍ , ndu̍ cho̍ ō tūūlāā lēchōo̍ ni̍ . ” Mi̍ Chi̍i̍sū di̍mūl nda̍ āā , “ Mɛ̄ɛ̍ lā pāāwa̍ ma̍sā bɛ̍ndōo̍ nyɛ᷄m cho̍ le̍ ndu̍ wo̍ŋ , ndu̍yɛ̍ , mī lā pāāwa̍ Mɛ̄lɛ̄ka̍ nyɛ᷄m cho̍ le̍ Mɛ̄lɛ̄ka̍ wo̍ŋ . ”
40022022	Mɛ̄ɛ̍ nda̍ tūēī mɛ̄ɛ̍ o̍ mu̍li̍ yɛ̍ , mi̍ kɔ̄ndɔ̄fi̍llo̍ bīī nda̍ ta̍u̍ . O̍ ko̍ŋ kɔ̍ɔ̍lī , ma̍ kūānu᷄ŋ  .
40022023	O̍ pāa̍le̍ pi᷅lɛ̍ lē lēŋ chōo̍ kpe̍ , mi̍ ku̍ndā Sādūsi̍īya̍ a̍ di̍mi̍ māā tē wānā vi᷅ pɛ̍ a̍ mi̍i̍ŋgū yo̍o̍mū le̍ wa̍ ā pūm ā hūŋ nāa̍ Chi̍i̍sū chu̍a̍ a̍ nyūnāa̍  .
40022024	Ma̍ dīmī āā , “ Ti̍chā , sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ lā pɛ̄ɛ̄ku̍ wānāā nāa̍ māā tē wāŋndo̍ nɔ̄ la̍nɔ̍ɔ̍ pɛ̍ mbō lo̍ o̍ ko̍ŋ mbō vī ō vi̍lū ŋ̍chu̍a̍u̍ a̍ chūā kōŋ te̍ , mɛ̄ɛ̍ pɔ̄mbɔ̄ ndɔ̄ nɔ̍ mbō chu̍a̍ chūā kōŋ , ndu̍yɛ̍ , mbō vēlū chūāūwa̍ a̍ ndu̍ le̍ bɛ̄ ndɔ̄  .
40022025	Kɛ̍ ndu̍yɛ̍ , tē ō wa̍ yɛ̄ mī pūa̍a̍ ā wa̍ na̍a̍ tɛ̄ɛ̄ŋ ā ŋɔ᷄mmɛ̍ū , ndu̍yɛ̍ , ndi̍a̍ā pi᷄lla̍ . O̍ ko̍ŋ kɔ̍ɔ̍lī , mī o̍ cho̍ wānā ba̍nāa̍ nda̍ chōo̍ kpo̍u̍ wo̍ , ō chu̍a̍ la̍nɔ̍ɔ̍ . Kɛ̍ ndu̍yɛ̍ , mbō lo̍ o̍ ko̍ŋ mbō vī ō vi̍lū nda̍ chūā kōŋ te̍ . O̍ ko̍ŋ kɔ̍ɔ̍lī , mī pɔ̄mbɔ̄ ndɔ̄ɔ̍ pīlɔ̍ɔ̄ lo̍ o̍ ko̍ŋ mbō chu̍a̍ chūa̍a̍ ho̍ō  .
40022026	Kɛ̍ ndu̍ bɛ̍ɛ̍ , ā vi̍lū nda̍ nda̍ ndu̍ le̍ mbō lo̍ o̍ ko̍ŋ mbo̍ vī . Ŋgāa̍ ndɔ̄ɔ̍ bɛ̍ɛ̍ , mī ī yɔ̄nu̍ŋ le̍nde̍ , mbō lo̍ o̍ ko̍ŋ ha̍a̍a̍ pūa̍a̍ ŋɔ̍mmɛ̍ūwa̍ ha̍ā kpo̍u̍ mī chūa̍a̍ ho̍ō kēēkū nda̍ o̍ bā . Kɛ̍ , nda̍ kpo̍u̍ mā vī le̍nde̍ ō pīlɛ̍ bɛ̍ɛ̍ vi̍lū a̍ ndu̍ le̍  .
40022027	O̍ mɛ̄ɛ̄lu̍la̍ŋ kpɔ̍ŋ , mī chūa̍a̍ ho̍ō bɛ̍ɛ̍ o̍ vi᷅  .
40022028	Tē ō wa̍ mī wānāā vīlɛ̍i̍ya̍ hu᷄ŋ mi̍i̍ŋgū yōōmū pɛ̍ , pūa̍a̍ ŋɔ̍mmɛ̍ūwa̍ ha̍ā , ɔ̍ɔ̄ wāna̍ chūa̍a̍ ho̍ō wā ni̍ŋ la̍a̍ ndɔ̄ wo̍ ? Kāni̍ , nda̍ fa̍ū ō kēēku̍ nda̍ o̍ bā o̍ nɔ̄ɔ̍ ni᷄ŋ . ”
40022029	Mi̍ Chi̍i̍sū lo᷅ o̍ ko̍ŋ mbo̍ dīmūl nda̍ āā , “ Lā bēndū bɔ̍ɔ̍ nɛ̍īyo̍ . Nyɛ̍ to̍sa̍ mi̍ lā bīāndū nɛ̄īyo̍ wo̍ cho̍ ni̍ māā lā si̍nā nyɛ᷅ Yāu̍ Mɛ̄lɛ̄ka̍a̍ dīmi̍ wo̍ pɛ̄ŋgu̍ le̍ . Ndu̍yɛ̍ , lā si̍nā kpa̍āya̍ Mɛ̄lɛ̄ka̍ nɔ̄ wo̍ pɛ̄ŋgu̍ le̍  .
40022030	Tē wānāa̍ vi᷅ wa̍ ā hu᷄ŋ mi̍i̍ŋgū yōōmū pɛ̍ , ā chu̍ē lɛ̍ ŋ̄lāāndū kɛ̄lɛ̄ŋgāā ŋ̄pīāāndū le̍ . Mɛ̄ɛ̍ ki̍i̍la̍a̍ Mɛ̄lɛ̄ka̍a̍ chō yɛ̍ , le̍nde̍ ko̍ni̍ nda̍ wā ni̍ŋ ni̍  .
40022031	I̍ mi̍ŋgī wɔ̍ sōndō a̍ mīīŋgōo̍ yōōmū o̍kɔ̄ɔ̄ . Nya̍ pi̍la̍ lā chō dīōmndā Mɛ̄lɛ̄ka̍ sōō la᷅ŋ o̍ yāu̍ ndɔ̄ɔ̍ ni᷄ŋ nda̍ŋ tōfāa̍ . Mi̍ Mɛ̄lɛ̄ka̍ dīmūl nya̍ lo̍ŋ āā  ,
40022032	‘ Ya̍ cho̍ Mɛ̄lɛ̄ka̍ E̍bīlāha᷅m , a̍ Āa̍se̍ , a̍ Che̍kɔ̍pū a̍ pi̍ɛ̍ī yo̍ ni̍ . Le̍la̍ŋ , Mɛ̄lɛ̄ka̍ ō cho̍ Mɛ̍lɛ̄ka̍ ŋ̄wāŋ vīlɛ̍i̍ le̍ . Wānāa̍ cho̍ yōōmū wa̍ , Mɛ̄lɛ̄ka̍ ndāa̍ o̍ cho̍ ni̍ . ’ ”
40022033	Mɛ̄ɛ̍ fāŋgāa̍ tūēī nyɛ̄ Chi̍i̍sū pɛ̍ɛ̍ku̍ wāŋnda̍ wo̍ mi̍ kɔ̄ndɔ̄fi̍llo̍ bīī nda̍  .
40022034	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ tūɛ̄ī māā mɛ̄ɛ̍ Chi̍i̍sū mu̍li̍ nyūnā Sādūsi̍īya̍ nyūna̍ ndu̍ wo̍ , ba̍kō bɛ̍ɛ̍ ā nɔ̄la̍ lɛ̍ mā sōō nyɛ̄ o̍ nyɛ̄ nāa̍ ndu̍ chu̍a̍ le̍ . Tūēīyɔ̄ɔ̍ le̍nde̍ , mi̍ Fālīsi̍īya̍ ha̍ā ā pūm ā lō o̍ ko̍ŋ ma̍ chūūŋgi̍āŋ na̍a̍ pi᷅lɛ̍  .
40022035	Ō pīlɛ̍ wa̍ nda̍ tɛ̄ɛ̄ŋ , nda̍ wa̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ni̍ . Mbo̍ kīndī le̍ Chi̍i̍su̍ yāŋɔ̄ɔ̄le̍ŋ yēŋndo̍ a̍ nyūnāa̍  .
40022036	Mbo̍ nyūnā Chi̍i̍sū āā , “ Ti̍chā , o̍ sāwāla̍ Mɛ̄lɛ̄ka̍la̍ŋ ni᷄ŋ ki̍nɛ̍i̍ , ɔ̍ɔ̄ sāwa̍ hi̍o̍ū kpo̍u̍ wo̍ ? ”
40022037	Mi̍ Chi̍i̍sū di̍mūl ndu̍ āā , “ Sāwa̍ hi̍o̍ū kpo̍u̍ wo̍ cho̍ ni̍ āā , ‘ Ka̍a̍la̍ Ma̍sānɔ̄ɔ̍ o̍ cho̍ Mɛ̄lɛ̄ka̍ ŋ̄ pīɛ̄īyo̍ wo̍ nyɛ̄ kɛ̄ndɛ̄ kɛ̍ndɛ̍ī . Ka̍a̍la̍ ndu̍ a̍ kɔ̄l nūmndo̍ kpo̍u̍ , ndu̍yɛ̍ , mā wa̍ yīya᷄ŋndo̍ a̍ ndu̍ o̍kɔ̄ɔ̄ te̍le̍ŋ o̍ te̍le̍ŋ fe̍e̍ . ’
40022038	Sāwa̍ tāso̍o̍ o̍ hi̍o̍ū la᷅ŋ kpe̍de̍ wo̍ ndu̍ cho̍ ko̍ŋ ni̍  .
40022039	Sāwāa̍ dīi̍ŋ ndɔ̄ɔ̍ chō māchūāā mɛ̄ɛ̍ ō tāso̍o̍ chō yɛ̍ . Ndu̍ cho̍ ni̍ māā lā kāāla̍ wa̍nāā nya̍ chīɛ̄ɛ̄li̍āŋ nda̍ mɛ̄ɛ̍ nya̍ kāāla̍ nya̍ pi̍la̍ yɛ̍  .
40022040	Sāwāla̍ Mɛ̄lɛ̄ka̍ ke̍ Mūu̍sē la̍ŋ kpo̍u̍ , a̍ sɔ̄ɔ̍ŋ wānāa̍ su̍a̍ā le̍ Mɛ̄lɛ̄ka̍ wa̍ ā dīmu̍l wāŋnda̍ wo̍ŋ , o̍ sāwāla̍ ti̍ɔ̍ɔ̍ŋnda̍ŋ nda᷅ŋ ni᷄ŋ la̍ fūla̍ ni̍ . ”
40022041	Mɛ̄ɛ̍ ku̍ndā Fālīsi̍īya̍ ā pūm ā chūūŋgi̍āŋ , mi̍ Chi̍i̍sū nyu̍nā nda̍ āā  ,
40022042	 “  O̍ yīya᷄ŋ nyāa̍ ni᷄ŋ , o̍ pūlāle̍ nɛ̄ɛ̍nɛ̍ cho̍o̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō fūla̍ yɛ̄ ? ” Ma̍ mūlī āā , “ O̍ pūlāle̍ Māsāa̍ Dēēve̍le̍ŋ chōo̍ o̍ fu̍la̍ ni̍ . ”
40022043	Mbo̍ nyūnā nda̍ āā , “ Kɛ̍ , vɛ᷅ ni᷅ŋ mɛ̄ɛ̍ Nyi̍na̍ Mɛ̄lɛ̄ka̍a̍ tōl Dēēve̍ kɔ̄ɔ̄lī mbo̍ vēēlū ndu̍ māā , Māsānɔ̍ɔ̍ Mɛ̄lɛ̄ka̍ ? ” Mi̍ Dēēve̍ di̍mī āā  ,
40022044	 “  Māsānɔ̄ɔ̍ Mɛ̄lɛ̄ka̍ dīmu̍l Māsānɔ̍ nūu̍ āā , Cha̍l na̍nu᷄ŋ o̍ fo̍ndāŋ lēbīɔ̍ɔ̍ o̍ bā nī kɛ̍ndɔ̄ɔ̍ chōo̍ , mbō lo̍ o̍ ko̍ŋ mī to̍sa̍ mā nɛ̍i̍ ya̍a̍mɔ̍ɔ̍wa̍a̍ nu̍mnda̍ a̍ bɛ̄ŋgu̍  .
40022045	Tē Dēēve̍ pi̍la̍ ve̍e̍lu̍ pɛ̍ wa᷅ŋndo̍ ho̍ō āā , Māsānɔ̄ɔ̍ , vɛ̄ɛ̍nɛ̍ wānā ko̍ŋ ō sīmnūŋ yɛ̍ vɛ̄lɛ̄ po̍ Dēēvi̍o̍o̍ ? ”
40022046	Kɛ̍ , wānā bɛ̍ɛ̍ nɔ̍la̍ mbō mūlu̍l ndu̍ ba̍kō le̍ . Ndu̍yɛ̍ , chɔ̍ŋ a̍ bōōndi̍i̍ ke̍ŋ , wānā o̍ wānā o̍ nyu̍na̍ lɛ̍ ndu̍ nyūnā o̍ nyūnā chēle̍ŋ te̍  .
40023001	O̍ ko̍ŋ kɔ̍ɔ̍lī , mi̍ Chi̍i̍sū su̍a̍ā nāa̍ fāŋgā bɛ̍ndōo̍ chūā hɔ̄lāā tūlu̍ a̍ bu̍ɛ̍i̍yāā ndūa̍a̍ . Mbo̍ dīmī āā  ,
40023002	 “  Wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ ku̍ndā Fālīsi̍īya̍ nda̍ nɔ̍ le̍ sāwāla̍ Mɛ̄lɛ̄ka̍ ke̍ Mūu̍sē la̍ŋ tɛ̄ɛ̄sīa̍a̍ ni̍  .
40023003	Le̍la̍ŋ , lā tūe̍i̍ nda̍ dīōm . Ndu̍yɛ̍ , lā tōsa̍ nyɛ᷅ o̍ nyɛ̄ nda̍ dīmu̍l nya̍ . Kɛ̍ , lā chu̍ā ka̍ālā ndāla̍ŋ te̍ . Kāni̍ , sɔ̄ɔ̍ŋ nda̍ dīmūl chāāŋnda̍ māā ā tōsa̍ wo̍ŋ , nda̍ pi̍la̍ chɛ᷅l le̍ mu̍ŋ tōsāa̍ le̍  .
40023004	Tē ā bīī pɛ̍ , ā tōōsi̍a̍a̍ wōlɔ̄ɔ̄lā lūsu̍lɛ̍i̍la̍ŋ ā hāndu̍ chāāŋnda̍ o̍ lēbōl . Kɛ̍ bāa̍ bɛ̍ɛ̍ , nda̍ pi̍la̍ ā ye̍ē le̍ nda̍ la̍ŋ mālā le̍  .
40023005	Nyɛ̄ o̍ nyɛ̄ nda̍ tōsa̍ le̍ wāŋnda̍ chɔ̄mndo̍ ko̍ni̍ māā ā chō bɔ̄ɔ̍ wa̍nāā pīɛ̄īyāā Mɛ̄lɛ̄ka̍ . Nyɛ̄lā wāŋnda̍ lāndūŋ a̍ dīo̍m Mɛ̄lɛ̄ka̍a̍ ō pōōnyīāā lēchōo̍ la̍ŋ , tē ā chē la̍ nda̍la̍ŋ pɛ̍ , tōsāa̍ la̍ŋ lā bɛ̄ndū bɛ̍ndū fo̍o̍dōō le̍ chɔ̄mnɔ᷄ŋndo̍ . Ma̍ bɛ̄ndi̍ mīsāla̍ŋ o̍ nyɛ̄lā nda̍ wōūnūŋ nda̍ŋ lɔ᷅ndɔ̍ bɛ̍ndū , le̍ mī wāŋnda̍ sīna̍ māā ā chō wānāā pīɛ̄īyāā Mɛ̄lɛ̄ka̍ā bɛ̄ndū  .
40023006	O̍ bɔ̄ŋa᷅ŋnda̍ŋ bɛ̍ɛ̍ ā kūɛ̄ pɛ̍ , o̍ kpe̍ŋgbe̍i̍la̍ tāse̍la̍ŋ nda̍ hɛ̄nāŋ cha̍lle̍ ni̍ . O̍ tōŋgōla̍ Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ bɛ̍ɛ̍ ā kūɛ̄ pɛ̍ , o̍ kpe̍ŋgbe̍i̍la̍ hi̍a̍ū la᷅ŋ kpo̍u̍ na̍ŋɔ̄ɔ̄ la̍ŋ nda̍ hɛ̄nāŋ cha̍lle̍ ni̍  .
40023007	Ā hɛ̄nāŋ tē wāŋnda̍ wa̍ nda̍ yīlɔ̄ɔ̍ o̍ lɔ̍ɔ̍la̍ŋ ni᷄ŋ fāŋgāa̍ o̍ hɔ̄l pɛ̍ , ā sūŋgu᷄ŋ mɔ̍si̍lta̍ŋ o̍ lēbōl . Ndu̍yɛ̍ o̍ ko̍ŋ kɔ̍ɔ̍lī , ā yēēmā mī wāŋnda̍ wa̍ nda̍ vēēlōo̍ āā , wānāā bɛ̄ndūa̍a̍  .
40023008	Nya̍ kpo̍u̍ , nyɔ̄ɔ̍ ō pīlɛ̍ kpe̍ nya̍ chō Mɛ̄lɛ̄ka̍ o̍ hɔ̄l ni̍ . Le̍la̍ŋ , lā chɛ᷅l mā vēēlu̍ nya̍ wānāā bɛ̄ndūa̍a̍ la̍ŋ te̍ . Ndu̍yɛ̍ , lā ve̍e̍lū wānā o̍ wānā nya̍ tɛ̄ɛ̄ŋ chi̍e̍ēŋ na̍nu᷄ŋ āā , ‘ Fi̍nyā nāa̍ , ’ kɛ̄lɛ̄ŋgāā , ‘ Ma̍sānɔ̄ nāa̍ , ’ le̍ . Chāa̍ŋāā nāa̍ la̍ŋ nya̍ nɔ̄ ni̍ mī lā vēēla᷅ŋ . Kāni̍ fo̍ndōle̍ , wānā bɛ̍ndu̍ pɛ̍ɛ̍kū nya̍ wo̍ ō pīlɛ̍ kpe̍ nya̍ nɔ̄ ni̍ . Ndu̍yɛ̍ , Fi̍nyāa̍ ō pīlɛ̍ kpe̍ nya̍ nɔ̄ ni̍ , ndu̍ cho̍ Mɛ̄lɛ̄ka̍ Fi̍nyā nyā o̍ cho̍ ɛ̄chɛ̍nɛ̄ wo̍ ni̍ . Ndu̍yɛ̍ , o̍ ko̍ŋ kɔ̍ɔ̍lī , Māsānɔ̄ɔ̍ ō pīlɛ̍ nya̍ nɔ̄ ni̍ , ndu̍ yɔ̍nūŋ māā Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . Nya̍ kpo̍u̍ , nyɔ̄ɔ̍ ō pīlɛ̍ kpe̍ nya̍ chō Mɛ̄lɛ̄ka̍ o̍ hɔ̄l ni̍ . Le̍la̍ŋ , lā chɛ᷅l mā vēēlu̍ nya̍ wānāā bɛ̄ndūa̍a̍ la̍ŋ te̍ . Ndu̍yɛ̍ , lā ve̍e̍lū wānā o̍ wānā nya̍ tɛ̄ɛ̄ŋ chi̍e̍ēŋ na̍nu᷄ŋ āā , ‘ Fi̍nyā nāa̍ , ’ kɛ̄lɛ̄ŋgāā , ‘ Ma̍sānɔ̄ nāa̍ , ’ le̍ . Chāa̍ŋāā nāa̍ la̍ŋ nya̍ nɔ̄ ni̍ mī lā vēēla᷅ŋ . Kāni̍ fo̍ndōle̍ , wānā bɛ̍ndu̍ pɛ̍ɛ̍kū nya̍ wo̍ ō pīlɛ̍ kpe̍ nya̍ nɔ̄ ni̍ . Ndu̍yɛ̍ , Fi̍nyāa̍ ō pīlɛ̍ kpe̍ nya̍ nɔ̄ ni̍ , ndu̍ cho̍ Mɛ̄lɛ̄ka̍ Fi̍nyā nyā o̍ cho̍ ɛ̄chɛ̍nɛ̄ wo̍ ni̍ . Ndu̍yɛ̍ , o̍ ko̍ŋ kɔ̍ɔ̍lī , Māsānɔ̄ɔ̍ ō pīlɛ̍ nya̍ nɔ̄ ni̍ , ndu̍ yɔ̍nūŋ māā Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . Nya̍ kpo̍u̍ , nyɔ̄ɔ̍ ō pīlɛ̍ kpe̍ nya̍ chō Mɛ̄lɛ̄ka̍ o̍ hɔ̄l ni̍ . Le̍la̍ŋ , lā chɛ᷅l mā vēēlu̍ nya̍ wānāā bɛ̄ndūa̍a̍ la̍ŋ te̍ . Ndu̍yɛ̍ , lā ve̍e̍lū wānā o̍ wānā nya̍ tɛ̄ɛ̄ŋ chi̍e̍ēŋ na̍nu᷄ŋ āā , ‘ Fi̍nyā nāa̍ , ’ kɛ̄lɛ̄ŋgāā , ‘ Ma̍sānɔ̄ nāa̍ , ’ le̍ . Chāa̍ŋāā nāa̍ la̍ŋ nya̍ nɔ̄ ni̍ mī lā vēēla᷅ŋ . Kāni̍ fo̍ndōle̍ , wānā bɛ̍ndu̍ pɛ̍ɛ̍kū nya̍ wo̍ ō pīlɛ̍ kpe̍ nya̍ nɔ̄ ni̍ . Ndu̍yɛ̍ , Fi̍nyāa̍ ō pīlɛ̍ kpe̍ nya̍ nɔ̄ ni̍ , ndu̍ cho̍ Mɛ̄lɛ̄ka̍ Fi̍nyā nyā o̍ cho̍ ɛ̄chɛ̍nɛ̄ wo̍ ni̍ . Ndu̍yɛ̍ , o̍ ko̍ŋ kɔ̍ɔ̍lī , Māsānɔ̄ɔ̍ ō pīlɛ̍ nya̍ nɔ̄ ni̍ , ndu̍ yɔ̍nūŋ māā Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ .
40023009	
40023010	
40023011	Wāna̍ hi̍o̍ū kpo̍u̍ nya̍ tɛ̄ɛ̄ŋ ndo̍ , ō wa̍ bu̍ɛ̍īyo̍ le̍ nya̍  .
40023012	Kāni̍ , wānā o̍ wāna̍ he̍e̍lu̍ ndu̍ pi̍la̍ pɛ̍ , Mɛ̄lɛ̄ka̍ tūsi̍ ndu̍ tōōlō . Kɛ̍ , wānā o̍ wāna̍ tu̍si̍ ndu̍ pi̍la̍ tōōlō pɛ̍ , Mɛ̄lɛ̄ka̍ hēēlu̍ ndu̍ . ”
40023013	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Nyɛ̄ nɛ̄īyāa̍ chō le̍ nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ nya̍ ku̍ndā Fālīsi̍īya̍ . Lā chō wānāā sōndō yēēlɛ̍i̍ya̍a̍ bɛ̍ndū . Mī lā hēu̍ chāāŋnda̍ nɛ̄īyo̍ māā Mɛ̄lɛ̄ka̍ wa᷅ nda̍ chōo̍ Ma̍sāa̍ le̍ . Nya̍ chɛ᷅l mī Mɛ̄lɛ̄ka̍ wa̍ nya̍ chōo̍ Ma̍sāa̍ le̍ . Ndu̍yɛ̍ , chāāŋāa̍ cho̍ kīndīo̍o̍ le̍ mī Mɛ̄lɛ̄ka̍ wa̍ nda̍ chōo̍ Ma̍sāa̍ wa̍ , mī lā hēū nda̍ nɛ̄īyo̍ . [
40023014	Nyɛ̄ nɛ̄īyāa̍ chō le̍ nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ nya̍ ku̍ndā Fālīsi̍īya̍ . Lā chō wānāā sōndō yēēlɛ̍i̍ya̍a̍ bɛ̍ndū . Wāŋ lāāndūāā pīāāndāā ndāa̍ wū wa̍ , nyɛ̄m nda᷄ŋ dīo̍o̍ . O̍ ko̍ŋ kɔ̍ɔ̍lī , lā chɛ᷄ŋ pɛ̍ , lā tōl pīɛ̄īlē vīlɛ̄ī vīlɛ̄īle̍ŋ o̍ Mɛ̄lɛ̄ka̍ lo̍ le̍ chɔ̄mnɔ᷄ŋndo̍ wāŋnda̍ o̍ hɔ̄l . Kɛ̍ ndu̍yɛ̍ , nya̍ hi̍a̍ū ni̍ŋ nyɛ̍ pālāa̍ sɔ̄lā a̍ wānā o̍ wānā . ]
40023015	 “  Nyɛ̄ nɛ̄īyāa̍ chō le̍ nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ nya̍ ku̍ndā Fālīsi̍īya̍ . Lā chō wānāā sōndō yēēlɛ̍i̍ya̍a̍ bɛ̍ndū . Mī lā kūɛ̄ bā o̍ bā fe̍e̍ , le̍ wāŋndo̍ ō pīlɛ̍ kpe̍ kɔ᷅llo̍ mūlīo̍o̍ le̍ mbō pīɛ̍i̍ Mɛ̄lɛ̄ka̍ mɛ̄ɛ̍ nya̍ pīɛ̄ī Mɛ̍lɛ̄ka̍ yɛ̍ . Kɛ̍ ndu̍yɛ̍ , o̍ ko̍ŋ kɔ̍ɔ̍lī , tē lā mūli̍ ndu̍ pɛ̍ , lā tōsa̍ ndu̍ bɛ̍ɛ̍ ō hu᷄ŋ si̍mnu᷄ŋ wa̍nā ku̍a̍ā o̍ fo̍ndāŋ nyɛ̄ pālāa̍ nāa̍ Mɛ̄lɛ̄ka̍ dūāū wa̍nāā yɔ̄ŋ wɔ̄ɔ̍ŋnda̍ wa̍ , mɛ̄ɛ̍ nya̍ pi̍la̍ chō hūnɔ̄ɔ̄ lākɔ̄ lo̍ŋ yɛ̍  .
40023016	 “  Nyɛ̄ nɛ̄īyāa̍ chō le̍ nya̍ . Lā chō ko̍ māā wānāā sūmɛ̍i̍ya̍ a̍ ki̍ndī le̍ chāāŋāā ndāā wa̍nāā sūmɛ̍i̍ya̍ tīnda̍a̍ sēēlāl lo̍ wa̍ . Nya̍ di̍mi̍ ni̍ āā , ‘ Ā yɔ᷄ŋ bɛ̍ɛ̍ mī wāŋndo̍ ō chu̍a̍ bu̍ŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ chīɛ̍i̍ Mɛ̄lɛ̄ka̍a̍ , māā mbō tōsa̍ bɛ̍ɛ̍ su̍ɛ̍i̍ o̍ chu̍a̍ ke̍ŋ bu̍ŋgɛ̄i̍ le̍ tōsāa̍ ve̍ le̍ ō ve᷅ i̍sɔ̍ɔ̍ le̍ . ’ Kɛ̍ ndu̍yɛ̍ , mi̍ lā dīmī āā , ‘ Tē wāŋndo̍ chu̍a̍ būŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ nyɛ᷄m cho̍ o̍ chīɛ̍i̍ Mɛ̄lɛ̄ka̍a̍ ni᷄ŋ ma̍ tōōsīāā mu̍ŋ a̍ ko̍o̍līi̍yo̍ŋ ndo̍ŋ pɛ̍ , māā , ō chō kūēē mɛ̄ɛ̍ mbō tōsa̍ sūɛ̍i̍ o̍ chu̍a̍ ke̍ŋ bu̍ŋgɛ̄i̍ le̍ tōsāa̍ ve̍ . ’
40023017	Lā chō dīɔ̄māā sūmɛ̍i̍ya̍a̍ bɛ̍ndū . Chīɛ̍i̍ Mɛ̄lɛ̄ka̍a̍ a̍ nyɛ᷄m cho̍ o̍ chīɛ̍i̍ Mɛ̄lɛ̄ka̍a̍ ni᷄ŋ mi̍ ŋ̄ wā ŋ̄ tōōsīāā a̍ ko̍o̍līi̍yo̍ŋ ndo̍ŋ , o̍ kūɛ̍ɛ̍nɛ̍ hi̍o̍ū yɛ̄ ? Ndu̍yɛ̍ , māā chīɛ̍i̍ Mɛ̄lɛ̄ka̍a̍ , ndu̍ si̍i̍ŋgu̍u̍ nyɛ̄m mu᷅ŋ nyɛ᷄m cho̍ ŋ̄ yɔ̄ŋga᷄ŋ le̍ Mɛ̄lɛ̄ka̍ wo̍ŋ ni̍  .
40023018	Mi̍ lā dīmī vɛ̄lɛ̄ āā , ‘ Ā yɔ᷄ŋ bɛ̍ɛ̍ mī wāŋndo̍ chu̍a̍ bu̍ŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ ma̍āŋ nda̍ sōlī sa̍lāa̍ wo̍ , māā mbō tōsa̍ bɛ̍ɛ̍ su̍ɛ̍i̍ o̍ chu̍a̍ ke̍ŋ bu̍ŋgɛ̄i̍ le̍ tōsāa̍ ve̍ le̍ , ō ve᷅ i̍sɔ̍ɔ̍ le̍ . ’ Kɛ̍ , mi̍ lā dīmī āā , ‘ Tē wāŋndo̍ chu̍a̍ pɛ̍ bu̍ŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ sa̍lā nda̍ hāndū o̍ ma̍āŋndo̍ chōo̍ wo̍ pɛ̍ , māā ō chō kūēē mɛ̄ɛ̍ mbō tōsa̍ nyɛ̄ o̍ chu̍a̍ ko̍ŋ bu̍ŋgɛ̄i̍ yo̍ . ’
40023019	Lā chō wānāā sūmɛ̍i̍ya̍a̍ bɛ̍ndū . Ma̍āŋ nda̍ sōlī sa̍lāa̍ wo̍ a̍ sa̍lā nda̍ hāndū o̍ ma̍āŋ kōŋ chōo̍ wo̍ , o̍ kūɛ̍ɛ̍nɛ̍ hi̍o̍ū yɛ̄ ? Ndu̍yɛ̍ , māā ma̍āŋ nda̍ sōlī sa̍lāa̍ wo̍ ndu̍ si̍i̍ŋgu̍u̍ sa̍lā kōŋ sa̍la̍ cho̍ ō yɔ̄ŋga᷄ŋ o̍ Mɛ̄lɛ̄ka̍ lo̍ wo̍ ni̍  .
40023020	Le̍la̍ŋ tē wāŋndo̍ chu̍a̍ būŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ ma̍āŋ nda̍ sōlī sa̍lāa̍ wo̍ pɛ̍ , mɛ̄ɛ̍ ō chīi̍ mēna᷄ŋ o̍ ma̍āŋ kōŋ a̍ sa̍la̍ cho̍ lēchōo̍ wo̍ fa̍ū  .
40023021	Ndu̍yɛ̍ , tē wāŋndo̍ chu̍a̍ būŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ chīɛ̍i̍ Mɛ̄lɛ̄ka̍a̍ pɛ̍ , mɛ̄ɛ̍ ō chīi̍ mēna᷄ŋ o̍ chīɛ̍i̍ Mɛ̄lɛ̄ka̍a̍ a̍ Mɛ̄lɛ̄ka̍ pi̍la̍ o̍ cho̍ o̍ chīɛ̄ī kālāa̍ ni᷄ŋ ndo̍  .
40023022	Ndu̍yɛ̍ vɛ̍lɛ̄ , tē wāŋndo̍ chu̍a̍ būŋgɛ̄i̍ , o̍ ko̍ŋ kɔ̍ɔ̍lī , mbō mēna̍ŋ o̍ fo̍nda᷄ŋ Mɛ̄lɛ̄ka̍a̍ pɛ̍ , mɛ̄ɛ̍ ō chīi̍ mēna᷄ŋ o̍ kpe̍ŋgbe̍i̍ lēmāsa̍ Mɛ̄lɛ̄ka̍a̍ a̍ Mɛ̄lɛ̄ka̍ pi̍la̍ o̍ cha̍l o̍ kpe̍ŋgbe̍i̍ ka̍lāa̍ chōo̍ wo̍  .
40023023	 “  Nyɛ̄ nɛ̄īyāa̍ chō le̍ nya̍ , nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ nya̍ ku̍ndā Fālīsi̍īya̍ . Lā chō wānāā sōndō yēēlɛ̍i̍ya̍a̍ bɛ̍ndū . Kāni̍ , mī lā tōsa̍ mɛ̄ɛ̍ o̍ cho̍ o̍ ka̍ā nyāa̍ ni᷄ŋ yɛ̍ . Ā yɔ᷄ŋ bɛ̍ɛ̍ āā nyɛ̄m ta̍a̍ni̍ŋ nya̍ dūāū o̍ nyɛ̄ dīa̍a̍ wo̍ŋ , mɛ̄ɛ̍ mi̍ŋtī , a̍ di̍īl , a̍ ki̍u̍mīŋ , ŋ̍ cho̍ nu̍a̍ā yɛ̍ , tē lā sɔ̄la̍ mu̍ŋ pɛ̍ , lā yɔ̄ŋgu̍ ta̍la̍ma̍ Mɛ̄lɛ̄ka̍a̍ mɛ̄ɛ̍ sāwāla̍ Mɛ̄lɛ̄ka̍la̍ŋ lā dīmi̍ yɛ̍ . Kɛ̍ ndu̍yɛ̍ , sɔ̄ɔ̍ŋ le̍bo᷅l kpe̍e̍kpe̍i̍ sāwāla̍ ka̍lāla̍ŋ lā pɛ̄ɛ̄ku̍ māā wāŋnda̍ tōsa̍ wo̍ŋ , mī lā kpēēŋā mu̍ŋ i̍kɛ̍i̍ . Mu̍ŋ cho̍ ni̍ , a̍ ve᷅ wa᷅na̍ lāka̍fā le̍ , mā wa̍ wāna̍ īnyīɛ̍ɛ̍ , a̍ wāa̍ wānā sa̍kpō . Lā nɔ̄ mī lā tōsa̍ sɔ̄ɔ̍ŋ le̍bo̍llo̍ŋ mu᷅ŋ . O̍ ko̍ŋ kɔ̍ɔ̍lī ni᷅ŋ , mī lā tōsa̍ sɔ̄ɔ̍ŋ ŋ̄ pīlɔ᷅ŋ  .
40023024	Lā chō ko̍ māā wānāā sūmɛ̍i̍ya̍ a̍ ki̍ndī le̍ chāāŋāā ndāā wa̍nāā sūmɛ̍i̍ya̍ tīnda̍la̍ŋ sēēlāl lo̍ wa̍ . Mī lā mānda̍ŋ a̍ sāwāla̍ pɔ᷅m pɔ̍mbɔ̄la̍ŋ chūa̍a̍ a̍ nyɛ̄ dīa̍a̍ o̍kɔ̄ɔ̄ . Nyāā pɔ̄mbūa̍a̍ ō pīlɛ̍ bɛ̍ɛ̍ de̍l o̍ nyɛ̄ nya̍ chō kōlɔ̄ɔ̍ wo̍ ni᷄ŋ pɛ̍ , sōlīo̍o̍ nya̍ sōlī po̍ ni̍ . Kɛ̍ ndu̍yɛ̍ , mɛ̄ɛ̍ nyɔ̍mi̍ɔ̍ɔ̍ chō nu̍a̍ā yɛ̍ mī lā mēl ko̍ŋ  .
40023025	 “  Nyɛ̄ nɛ̄īyāa̍ chō le̍ nya̍ , nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ nya̍ ku̍ndā Fālīsi̍īya̍ . Lā chō wānāā sōndō yēēlɛ̍i̍ya̍a̍ bɛ̍ndū . Tāālāla̍ nya̍ kōl le̍ni̍ŋ nda̍ŋ , a̍ hɛ̄ŋgɛ̍i̍la̍ nya̍ dīā nyɛ̍ dīa̍a̍ la̍ŋ , mī lā tūe̍i̍ la̍ŋ tūēī pūm o̍ kɔ̄ɔ̍ . Kɛ̍ ndu̍yɛ̍ , tāālāla̍ la̍ŋ a̍ hɛ̄ŋgɛ̍i̍la̍ la̍ŋ , lēni᷄ŋ ko̍ni̍ nya̍ dīā nyɛ᷅m nya̍ pōōndīāā wa᷅ŋnda̍ o̍ lābā wo̍ŋ ni̍ , a̍ nyɛ̄m nya̍ sɔ̄lā o̍ hɔ̄ltē bɛ̄ndūle̍ŋ ni᷄ŋ ndo̍ŋ  .
40023026	A̍ a̍a̍ nya̍ Fālīsi̍īyāā sūmɛ̍i̍ya̍ ha̍ā . Lā tōsa̍ wɔ̍ fɛ̍lɛ̍ŋ mī nyɛ᷄m cho̍ o̍ tāālāa̍ ni᷄ŋ ndo̍ŋ ŋ̄ wa̍ nyɛ̄m dīāndāā . O̍ ko̍ŋ , tāālā ka̍lāa̍ nɔ̄lā mbō dēndū o̍ kɔ̄ɔ̍  .
40023027	 “  Nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ nya̍ ku̍ndā Fālīsi̍īya̍ , nyɛ̄ nɛ̄īyāa̍ chō le̍ nya̍ . Lā chō wānāā sōndō yēēlɛ̍i̍ya̍a̍ bɛ̄ndū . Lā chō māchūāā mɛ̄ɛ̍ sɛ̄īla̍ nda̍ kūmbū wa᷅ŋ vīlɛ̍i̍ya̍ la̍ŋ lā chō yɛ̍ , lā nda̍ sūū pɔ̍u̍ hu̍mbōo̍ la̍ŋ . Lā kɛ̄ndɛ̄ o̍ kɔ̄ɔ̍ , kɛ̍ lēni᷄ŋ pāālā wāŋ vīlɛ̍i̍ya̍ a̍ nyɛ̄m tūmu̍lɛ̍i̍yo̍ŋ kpo̍so̍ŋ  .
40023028	Le̍nde̍ ko̍ni̍ nya̍ chō ni̍ . Mī lā chɔ᷄m wāŋndā chīe̍e̍ya̍ o̍ hɔ̄l māā lā chō wānāā kɛ̄ndɛ̄ . Kɛ̍ ndu̍yɛ̍ , mɛ̄ɛ̄māā sōndō yēēlɛ̍i̍yo̍ ko̍ni̍ nya̍ nɔ̄ ni̍ , kɔ̄ltā nyāla̍ŋ lā chōnu᷄ŋ la̍ pi̍a̍ā cha̍ a̍ kɔ̄l vēsɛ̍i̍yo̍ . ”
40023029	Mi̍ Chi̍i̍sū di̍mī āā , “ Nyɛ̄ nɛ̄īyāa̍ chō le̍ nya̍ , nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ nya̍ ku̍ndā Fālīsi̍īya̍ . Lā chō wānāā sōndō yēēlɛ̍i̍ya̍a̍ bɛ̍ndū . Wānāā nda̍ a̍a̍ su̍a̍ā le̍ Mɛ̄lɛ̄ka̍ sīndɛ̄ wa̍ , a̍ wānāā sa̍kpūa̍a̍ , mī lā chɔ̄ū sɛ̄īla̍ ndāla̍ŋ , ndu̍yɛ̍ mī lā bɛ̄ɛ̄ndi̍a̍a̍ la̍ŋ nyɛ̄ kɛ̄ndɛ̍ī  .
40023030	Ndu̍yɛ̍ , lā dīmi̍ māā tē nya̍ a̍a̍ wa̍ te̍le̍ŋ fi̍nyāā nāā ma̍māa̍ ā wa̍ sīndɛ̄ wo̍ pɛ̍ , māā lā ve̍ to̍sā mɛ̄ɛ̍ nda̍ tōsa̍ ma̍ dīī wānāa̍ su̍a̍ā le̍ Mɛ̄lɛ̄ka̍ wa̍ yɛ̍ le̍  .
40023031	Mɛ̄ɛ̍ o̍ dīōmnda̍ŋ nda᷅ŋ ni᷄ŋ , lā sɔ̄lɔ̍la̍ŋ māā wānāa̍ nda̍ a̍a̍ di̍ū ka̍ŋ wa̍nāa̍ su̍a̍ā le̍ Mɛ̄lɛ̄ka̍ wa̍ māā o̍ pūlālē ndāle̍ŋ chōo̍ nya̍ fūla̍ ni̍  .
40023032	Mɛ̄ɛ̍ i̍ cho̍ yɛ̄ le̍nde̍ yɛ̍ , mɛ̄ɛ̍ lā sīo̍u̍ ni̍ko̍ wa̍li̍ fi̍nyāā nyāā ma̍māa̍ kāndu̍ wo̍ lēbōl sōlī  .
40023033	Lā wɔ̄u̍ . Lā chō kɛ̄ūwāā bɛ̄ndū . Ndu̍yɛ̍ , lā nɔ᷅ o̍ kɔ̄l kpo̍so̍ŋ māā kɔ̄la̍ŋ o̍ nyɛ̄ nɛ̄īyāā fɛ̍ɛ̍ŋ fɛ̍ɛ̍ŋndo̍ ni᷄ŋ o̍ bi̍ndū ni̍ŋ nya̍ le̍  .
40023034	Le̍la̍ŋ , mī di̍mu̍l nya̍ , I̍ cho̍ wānāa̍ su̍a̍ā le̍ Mɛ̄lɛ̄ka̍ wa̍ vīōmɔ̄ɔ̄ nāa̍ nya̍ chūā a̍ wānāa̍ si̍nā nyɛ᷅ Mɛ̄lɛ̄ka̍ dīmi̍ wo̍ wa̍ , a̍ wānāa̍ pɛ̍ɛ̍kū wa᷅ŋnda̍ a̍ nɛ̄i̍ Mɛ̄lɛ̄ka̍a̍ o̍kɔ̄ɔ̄ wa̍ . Ndu̍yɛ̍ , lā chō ā pūm dīyɔ̄ɔ̄ o̍ yɔ̄m sīŋgāfīlāa̍ chōo̍ mī lā lɔ̄ɔ̄ ā pūm o̍ chīɛ̄īlā nyāla̍ pi̍ɛ̍i̍yāā Mɛ̄lɛ̄ka̍ la̍ŋ ni᷄ŋ . O̍ ko̍ŋ kɔ̍ɔ̍lī , mī lā tīsa̍ nda̍ tōūwɔ̄ɔ̍ o̍ chi̍o̍o̍ŋ , mī lā tūsī nda̍ nyɛ̄ pālāa̍ chōo̍  .
40023035	Vīōmɔ̄ɔ̄ ya̍ I̍ cho̍ wāŋnda̍ ha̍ā nāa̍ nya̍ chūā wo̍ , le̍ hāli̍ kpe̍ŋ mī Mɛ̄lɛ̄ka̍ tūsi̍ nya̍ nyɛ̄ pālāa̍ chōo̍ . Kāni̍ fu̍u̍le̍ , le̍ wānāā sa̍kpūa̍a̍ kpo̍u̍ ā nya̍ Chu̍ūwa̍ dīu̍ wa̍ , chɔ̍ŋ a̍ pīɔ̍m wānā sa̍kpōo̍ E̍bɛ̄l , mbo̍ kūā le̍nde̍ a̍ pīɔ̍m Sɛ̄kāla̍yā wo̍ , po̍ Bɛ̄lu̍a̍kā wo̍ , ō nya̍ Chu̍ūwa̍ dīī o̍ chīɛ̍i̍ Mɛ̄lɛ̄ka̍a̍ tɛ̄ɛ̄ŋ a̍ ma̍āŋ nda̍ sōlī sa̍lāa̍ wo̍ wo̍  .
40023036	Mī di̍mu̍l nya̍ , Mɛ̄lɛ̄ka̍ chō wānāa̍ cho̍ yōōmū o̍ pālɛ̍i̍ he̍ī ni᷄ŋ nda̍ nyɛ̄ pālāa̍ tūsī chōo̍ le̍ wānāā nda̍ dīu̍ ha̍ā wa̍ . ”
40023037	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ A̍ a̍a̍ nya̍ wāŋnda̍ Chūlu̍sɛ̄lɛ̄m , te̍le̍ŋ o̍ te̍le̍ŋ , tē Mɛ̄lɛ̄ka̍ vēm wānāa̍ su̍a̍ā le̍ ndu̍ wa̍ nāa̍ nya̍ chūā pɛ̍ , lā dīu̍ nda̍ . Ndu̍yɛ̍ , mī lā vīi̍ wānāā o̍ vi̍ām nāa̍ nya̍ chūā a̍ yōōŋgū ndɔ̄ɔ̍ wa̍ a̍ pōūta̍ŋ mī lā dīu̍ nda̍ . Yēēmɛ̍i̍ wa̍ ya̍ te̍le̍ŋnda̍ ka̍ ka̍ , le̍ mī ya̍ i̍i̍ chu̍u̍ŋgi̍a̍a̍ nya̍ kpo̍u̍ ya̍ o̍ ībūŋ , mɛ̄ɛ̍ sɔ̄ɔ̍ ko̍msa̍a̍ chūūŋgīāā chu̍a̍u̍wāā ndūa̍a̍ o̍ kūmba᷅ŋndā ndɔ̄la̍ŋ bɛ̄ŋgu̍ yɛ̍ . Kɛ̍ , lā chɛ᷄l te̍  .
40023038	Le̍la̍ŋ , lā kɛ̄si̍ŋ o̍ lākɔ̄l māā Mɛ̄lɛ̄ka̍ chō hūnɔ̄ɔ̄ chi̍e̍e̍ nyāa̍ bāa̍ fāŋā chōo̍ mbō pīɔ̍l  .
40023039	Ndu̍yɛ̍ , mī di̍mu̍l nya̍ , chɔ̍ŋ a̍ bōōnde̍i̍ he̍ī lā chi᷅ lɛ̍ ni̍ŋ ya̍ le̍ ha̍a̍a̍ , mɛ̄ɛ̍ mbō lo̍ o̍ ko̍ŋ mī te̍le̍ŋ fu̍u̍lu̍u̍ . Te̍le̍ŋ ko̍ŋ nya̍ dīmī ni̍ŋ ni̍ āā , ‘ Nu᷄m hi᷅ŋ ho̍ō sɔ̍ŋgɔ̍ Māsānɔ̄ɔ̍ Mɛ̄lɛ̄ka̍a̍ wo̍ , Mɛ̄lɛ̄ka̍ dɔ̄ū nu̍m sa̍lā bɔ̄ɔ̍ . ’ ”
40024001	Mɛ̄ɛ̍ Chi̍i̍sū fa̍ŋa̍ŋ o̍ chīɛ̄ī Chu̍ūwa̍ sōlī sa̍lāa̍ wo̍ mbo̍ wā kɔ̄la̍ŋ , mi̍ bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ . Ma̍ chɔ̄m ndu̍ tāŋgūltā yɛ̍ yɛ̍la̍ŋ o̍ chīɛ̄ī Chu̍ūwa̍ sōlī sa̍lāa̍ wo̍  .
40024002	Mi̍ Chi̍i̍sū di̍mī āā , “ Nya̍ bɛ̍ɛ̍ lā tōfa̍ ta̍ŋgūlta̍ŋ nda᷅ŋ . Mi̍ di̍mu̍l nya̍ , la᷅ŋ kpo̍u̍ lā chō pīɔ̄l . Pōū tāŋgūlāa̍ ō pīlɛ̍ bɛ̍ɛ̍ lo᷅ ni̍ŋ o̍ chāa̍ŋ ndɔ̄ cho̍o̍ le̍ . ”
40024003	Mɛ̄ɛ̍ Chi̍i̍sū cha̍l o̍ Pēmbīī Yɔ̄mīī Ɔ̄li̍fīi̍ve̍ chōo̍ , mi̍ bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ nda̍ kpe̍e̍le̍ . Ma̍ dīmūl ndu̍ āā , “ Chɔ̍m ndɔ̍ na̍a̍ bōōndi̍i̍ sɔ̄ɔ̍ŋ mu᷅ŋ ŋ̄ chō hūnɔ̄ɔ̄ yɔ̄nɔ᷄ŋ nde̍ . Ndu̍yɛ̍ , tāāmāsi̍ yɛ̄ɛ̍nɛ̍ cho̍ yɛ̄ yɔ̄nɔ᷄ŋ le̍ chɔ̄mndo̍ māā bōōndi̍i̍ nu̍m ŋ̄ chō hūnɔ̄ɔ̄ ve̍ chō ni᷅ŋ fūūlūūwo̍ ? Tāāmāsi̍ yɛ̄ɛ̍nɛ̍ yɔ̍nūŋ yɛ̍ ni̍ŋ le̍ sīnāa̍ māā mɛ̄ɛ̄lu̍la̍ chi̍e̍ēŋndo̍ lā fūūlu̍u̍ ? ”
40024004	Mi̍ Chi̍i̍sū mu̍lī āā , “ Lā mānda̍ŋ yɔ̄ŋi̍ wānā o̍ wānā hu̍i̍ nya̍ mbō fāŋa̍ nya̍ o̍ nɛ̄i̍ tōnya̍a̍ chōo̍  .
40024005	Kāni̍ , wānāā fāŋgā fa̍ŋgā ā hūŋ ni̍ŋ mā chu̍a̍ dīōlā nīla̍ŋ , mā dīmi̍ māā nda̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . O̍ ko̍ŋ , mā hūi̍ wānāā fāŋgā fa̍ŋgā mā fāŋa̍ nda̍ o̍ nɛ̄i̍ tōnya̍a̍ chōo̍  .
40024006	Lā tūɛ̄ī ni̍ŋ a̍ chɔ̄ūla̍ŋ o̍kɔ̄ɔ̄ nya̍ īkɛ̄i̍ , o̍ ko̍ŋ kɔ̍ɔ̍lī , mī lā tūēī a̍ chɔ̄ūla̍ŋ o̍kɔ̄ɔ̄ la̍nda̍ŋ a̍ nya̍ . Kɛ̍ o̍ ko̍ŋ ni̍ŋ kpo̍u̍ , lā bu̍u̍la᷄ŋ te̍ , kāni̍ fo̍ndōle̍ , sɔ̄ɔ̍ŋ mu᷅ŋ nɔ̄ mī ŋ̄ yɔ̄nu̍ŋ . Kɛ̍ mu̍ŋ yɔ̄nu̍ŋ bɛ̍ɛ̍ , ko̍ŋ chɔ᷅m ma̍chɔ̍māā māā mɛ̄ɛ̄lu̍la̍ chi̍e̍ēŋndo̍ le̍ la̍ fu̍u̍lu̍u̍ wɔ̄ la̍ŋ te̍  .
40024007	Māsāa̍ a̍ māsāa̍ ā sɔ̄ŋgā ni̍ŋ , mī lɛ̄ŋnde̍ŋ a̍ lɛ̄ŋnde̍ŋ mā sɔ̄ŋga̍ . Ndu̍yɛ̍ o̍ ko̍ŋ kɔ̍ɔ̍lī , mī yīa̍a̍ŋ mā de᷄l bā o̍ bā fe̍e̍ o̍ chi̍e̍ēŋndo̍ chōo̍ . Lɛ̄ŋnde̍ŋ lē nyīīyā ni̍ŋ o̍ fo̍ndāŋndā fāŋgā fa̍ŋgā o̍ chi̍e̍ēŋndo̍ chōo̍  .
40024008	Sɔ̄ɔ̍ŋ mu᷅ŋ kpo̍u̍ ŋ̄ wā ni̍ŋ ma̍wa̍ā nyɛ̄ pālāa̍ kāndɔ᷄ŋndo̍ , mɛ̄ɛ̍ pūli̍i̍ vi̍a̍lɛ̄i̍ ī kāndū wa᷅na̍ yo᷄llo̍ nɛ̄īyo̍ sɛ̄nɛ̄ī yɛ̍  .
40024009	 “  A̍ bōōndi̍i̍ ke̍ŋ , ā bīī ni̍ŋ nya̍ mā tūsi̍ nya̍ nyɛ̄ pālāa̍ chōo̍ mā dīī nya̍ . Ā chō nya̍ yɛ̄le̍ŋ tūl bā o̍ bā fe̍e̍ le̍ mɛ̄ɛ̍ nya̍ lāāla̍ŋ a̍ ya̍ yɛ̍  .
40024010	A̍ bōōndi̍i̍ ke̍ŋ , wāŋnda̍ ta̍u̍ ta̍u̍ a̍ la̍a̍la̍ŋ a̍ ya̍ wa̍ , ā māl ni̍ŋ la̍a̍la᷄ŋ nda̍ nɔ̄ wo̍ . Ndu̍yɛ̍ , nda̍ pi̍la̍ ā pīīsi̍āŋ ni̍ŋ o̍ wāŋnda̍ lo̍ , o̍ ko̍ŋ kɔ̍ɔ̍lī , mā tūlna᷅ŋ yɛ᷅le̍ŋ vēllāa̍ vēllē  .
40024011	Wānāā lāchōōwāa̍ ā hūŋ ni̍ŋ mā dīmī māā Mɛ̄lɛ̄ka̍ ve᷅m nda̍ ni̍ . Ā chō hūnɔ̄ɔ̄ wānāā fāŋgā fa̍ŋgā hūī mā fāŋa̍ nda̍ o̍ nɛ̄i̍ tōnya̍a̍ chōo̍  .
40024012	Dɛ̍nɛ̍ wɔ̍ɔ̍ŋndo̍ ō wā ni̍ŋ bɔ̍ɔ̍ . Le̍ he̍ī , mī kāālā wāŋnda̍ nɔ̄ le̍ Mɛ̄lɛ̄ka̍ wo̍ ō tōl tōōlō  .
40024013	Kɛ̍ ndu̍yɛ̍ , wānā o̍ wāna̍ hi̍o̍ū lāchī a̍ bīūwɔ᷄ŋndo̍ pɛ̍ ha̍a̍a̍ mbō lo̍ o̍ ko̍ŋ mbō fūūlu̍u̍ o̍ mɛ̄ɛ̄lu̍la̍ŋ pɛ̍ , Mɛ̄lɛ̄ka̍ pīŋi̍ ndu̍  .
40024014	Ndu̍yɛ̍ , o̍ ko̍ŋ kɔ̍ɔ̍lī , wāŋnda̍ chō yōōŋgū kɛ̄ndɔ̄ɔ̍ ho̍ō dīmī a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ bā o̍ bā fe̍e̍ o̍ chi̍e̍ēŋndo̍ chōo̍ , le̍ mī wāŋnda̍ kpo̍u̍ a̍ tu̍e̍ī . Tē ke̍ŋ yɔ̍nu̍ŋ pɛ̍ , o̍ ko̍ŋ kɔ̍ɔ̍lī , mɛ̄ɛ̄lu̍la̍ chi̍e̍ēŋndo̍ lā fūūlu̍u̍ . ”
40024015	Wāna̍ cho̍ tōfāa̍ o̍ yāu̍wo̍ ho̍ō ni᷄ŋ ndo̍ ō sīna̍ nyɛ᷅ Chi̍i̍sū di̍mi̍ ho̍ō wo̍ pɛ̍ŋgu̍ nyɛ̍ kɛ̄ndɛ̄ kɛ̍ndɛ̍ī . Mi̍ Chi̍i̍sū di̍mī āā , “ Lā chā ni̍ŋ mī nyɛ̄ wɔ̄ɔ̍ŋ wɔ̄ɔ̍ŋ bɛ̄ndu̍ tɛ̍ɛ̍mbūū ni̍ŋ chi̍ɛ̍i̍ Mɛ̄lɛ̄ka̍a̍ mbō sōli̍ ndu̍ o̍ ba̍a̍ ni᷄ŋ ndo̍ , ō wāna̍ su̍a̍ā le̍ Mɛ̄lɛ̄ka̍ wo̍ Da̍a̍ni̍ɛ̍ɛ̄ so̍ō a̍ ndu̍ o̍kɔ̄ɔ̄ wo̍ mbō si᷄m o̍ chīɛ̍i̍ Mɛ̄lɛ̄ka̍a̍ ni᷄ŋ  .
40024016	Tē he̍ī yɔ̄nu̍ŋ pɛ̍ , mɛ̄ɛ̍ wānāa̍ cho̍ o̍ lɛ̄ŋndē Chūdi̍a̍āle̍ŋ ni᷄ŋ nda̍ , ā nyāānu̍ŋ o̍ pēmbo᷄ŋ  .
40024017	Ndu̍yɛ̍ , a̍ bōōndi̍i̍ ke̍ŋ , wāna̍ cho̍ wā īchāli̍ o̍ chīɛ̄īyo̍ chōo̍ wo̍ , tē ō tōl pɛ̍ , ō ku̍ā lɛ̄ le̍ nyɛ̄m ndɔ᷄ŋ chūā chīɛ̄ī ni᷄ŋ te̍  .
40024018	Wāna̍ cho̍ wā o̍ chīɛ̍i̍ ni᷄ŋ ndo̍ , ō mi̍i̍ŋgū lɛ̄ dōmā che᷅le̍ŋ chūā chi̍e̍e̍ le̍  .
40024019	Nyɛ̄ pālāa̍ wā ni̍ŋ bɔ̍ɔ̍ le̍ wānāā lāyo᷄lla̍ a̍ ko̍msa̍a̍ o̍ pālɛ̍i̍ ke̍ŋ ni᷄ŋ  .
40024020	Lā pīɛ̍i̍ Mɛ̍lɛ̄ka̍ yɔ̄ŋi̍ kīlta̍ ka̍lāla̍ŋ lā kōma̍l nya̍ a̍ te̍le̍ŋ sīāltē wɔ̄ɔ̍ŋnde̍ŋ , ɔ̄ɔ̄ yɔ̄ŋi̍ la̍ ko̍ma̍l nya̍ o̍ pāa̍le̍ nāāle̍ pɛ̍ŋgīāāle̍ŋ chōo̍  .
40024021	Nyɛ̄ pālāa̍ wa᷅ ni̍ŋ te̍le̍ŋ ko̍ŋ ndo̍ , vēla᷅ŋ ndɔ̄ bɛ̍ɛ̍ ve᷅ ni̍ŋ te̍ . Chɔ̍ŋ bɛ̍ɛ̍ a̍ chi̍e̍ēŋndo̍ kāndɔ᷄ŋndo̍ mbo̍ fūūlūū a̍ pāa̍le̍ hāūle̍ŋ , nyɛ̄ pālāā wāā le̍nde̍ o̍ yɔ̍nu̍ŋ ndɔ̍ le̍ . Ndu̍yɛ̍ , mbō kūɛ̄ a̍ lāchī vēla᷅ŋ ndɔ̄ ve᷅ lɛ̍ ni̍ŋ te̍  .
40024022	Kɛ̍ , Mɛ̄lɛ̄ka̍ fāŋa̍ pālɛ̍i̍ nyɛ̄ pālɛ̄ī kēŋ ī ti᷄ŋ lēchōo̍ . Tē ndu̍ o̍o̍ ve̍ ko̍ŋ te̍ , wānā o̍ wānā bɛ̍ɛ̍ ve̍ lo᷅ yōōmū le̍ . Mɛ̄lɛ̄ka̍ chō pālɛ̍i̍ ke̍ŋ fāŋā lēchōo̍ i̍ ti᷄ŋ le̍ wānāā ndūa̍a̍ o̍ hɛ̍li̍ wa̍  .
40024023	 “  Wāŋndo̍ ō dīmu̍l nu̍m bɛ̍ɛ̍ āā , ‘ Mi̍ che᷄ŋ Ki̍li̍tī na̍nu᷄ŋ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . ’ Ɔ̄ɔ̄ mbō dīmi̍ āā , ‘ Mi̍ che᷄ŋ ndu̍ ba̍ā nda̍ . ’ Lā la̍a̍la᷄ŋ a̍ ndu̍ le̍  .
40024024	Kāni̍ fo̍ndōle̍ , wānāā lāchōōwāa̍ chō hūnɔ̄ɔ̄ tīsā . Ā pūm dīmī ni̍ŋ māā nda̍ cho̍ Ki̍li̍tī ni̍ . Mī ā pūm ā dīmi̍ māā wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍ . Ndu̍yɛ̍ , ā tōsā ni̍ŋ ka̍a̍ma̍āla̍ŋ , a̍ sɔ̄ɔ̍ŋ kɔ̄ndɔ̄fi̍llo̍ŋ , le̍ māā tē ā nɔ̄la̍ pɛ̍ , ā yɔ᷄ŋ bɛ̍ɛ̍ āā wānāā Mɛ̄lɛ̄ka̍ hɛ̄li̍ wa̍ ni̍ mā hūi̍ nda̍ mā fāŋa̍ nda̍ o̍ nɛ̄i̍ tōnya̍a̍ chōo̍  .
40024025	Lā pu̍ɛ̍ɛ̍nu᷄ŋ te̍ . Kāni̍ , I̍ di̍mu̍l nya̍ a̍ ndi̍ o̍kɔ̄ɔ̄ lɔ̍ɔ̍ pa̍ i̍ yɔ̍nūŋ  .
40024026	 “  Ā yɔ᷄ŋ bɛ̍ɛ̍ mā dīmu̍l nya̍ āā , ‘ Ō chō o̍ po̍llo̍ ni᷄ŋ nda̍ . ’ Lā ku̍ā lo̍ŋ te̍ . Ā dīmi̍ bɛ̍ɛ̍ āā , ‘ Ō chō chīɛ̄ī ni̍ŋ nda̍ . ’ Lā la̍a̍la᷄ŋ te̍  .
40024027	Mɛ̄ɛ̍ nyɔ̄ɔ̍ tōsā nu̍a̍ā ŋu̍āla̍lɛ̍ī o̍ ha̍la̍ mī pa̍ŋgēlo̍o̍ tīu̍ o̍ ha̍la̍ si̍lɔ̍ yɛ̍ , le̍nde̍ hūnɔ̄ɔ̄ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ wā ni̍ŋ ni̍ . ”
40024028	Mi̍ Chi̍i̍sū hi̍a̍ū lāchī a̍ sūɛ̍i̍ nāa̍ nda̍ chūā o̍ lētāle̍ ni᷄ŋ āā , “ Nāa̍ vīsī vīlɛ̍i̍yo̍ wā wa̍ lo̍ŋ yi̍bɛ̍i̍ya̍ wa̍ ā chūūŋgi̍āŋ ni̍ . ”
40024029	Mi̍ Chi̍i̍sū di̍mī āā , “ O̍ pālɛ̍i̍ ke̍ŋ ni᷄ŋ , tē te̍le̍ŋ nyɛ̄ pālāā kōŋ hīōū pɛ̍ , o̍ ko̍ŋ kɔ̍ɔ̍lī , nyūmnda̍ŋ mā kūmbū ni̍ŋ pa̍a̍le̍ŋ kpu̍ . Pāŋge̍i̍ bɛ̍ɛ̍ mī ī pɛ̄ŋgi̍ dīōndɔ̄ɔ̍ . Lōo̍ŋ nɔ̍ dīōndɔ̄ɔ̍ o̍ ha̍la̍ wo̍ŋ mī ŋ̄ fūla̍ mī ŋ̄ dēli̍ . Mī kpāāyāla̍ cho̍ chōo̍ la̍ŋ lā hīīlu̍ŋ wo᷅ku̍ wo᷅ku̍ bɛ̍ndū  .
40024030	 “  O̍ ko̍ŋ kɔ̍ɔ̍lī , tē mu̍ŋ yɔ̍nu̍ŋ pɛ̍ , tāāmāsi̍o̍o̍ chɔ̄mnu̍ŋ o̍ ha̍la̍ le̍ sīnāa̍ māā wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chɛ᷄ŋ hu̍nɔ̄ɔ̍ . Tē he̍ī yɔ̄nu̍ŋ pɛ̍ , wāŋnda̍ kpo̍u̍ o̍ chi̍e̍ēŋndo̍ chōo̍ ā chāŋ ni̍ŋ . Ndu̍yɛ̍ , o̍ ko̍ŋ wāŋnda̍ kpo̍u̍ mā chē Po̍ Wānā Pɔ̍nɔ̍ɔ̍ mbō chɛ᷄ŋ o̍ ha̍la̍ , mbō wa̍ hūnɔ̄ɔ̍ o̍ yu̍mbu̍ yu̍mbo̍o̍ ni᷄ŋ a̍ kpāāyāa̍ a̍ nāŋɔ̄ɔ̄ bɛ̄ndōo̍  .
40024031	O̍ ko̍ŋ kɔ̍ɔ̍lī , tē bu̍lu̍ bɛ̍ndōo̍ sōō pɛ̍ , ō vēm ki̍i̍la̍a̍ ndūa̍a̍ ā kūɛ̄ bā o̍ bā fe̍e̍ o̍ chi̍e̍ēŋndo̍ chōo̍ ā kɔ̍ chu̍u̍ŋgīāā wānāā ndūa̍a̍ o̍ hɛ̍li̍ wa̍ . ”
40024032	 “  Lā pɛ̄ɛ̄ku̍ a̍ yɔ̄m tūālāā nda̍ vēēlū āā , fi̍kīi̍yo̍ wo̍ o̍kɔ̄ɔ̄ . Tē lɛ̄ūwūŋ yɔ̄mndo̍ ho̍ō ŋ̄ kāndu̍ dɔ̍ɔ̍ pēī sɛ̍nɛ̄īye̍ sōlīo̍o̍ pɛ̍ , lā sīna̍ dɔ̍ɔ̍ māā sīālte̍ŋ lē chō ni᷅ŋ kpɛ̍ɛ̍lūŋ le̍ fūūlūūwo̍  .
40024033	Mɛ̄ɛ̍ le̍nde̍ ko̍ni̍ i̍ cho̍ ni̍ . Tē lā chē pɛ̍ mī sɔ̄ɔ̍ŋ mu᷅ŋ ŋ̄ yɔ̄nu̍ŋ , lā sīna̍ dɔ̍ɔ̍ māā te̍le̍ŋndo̍ chō ni᷅ŋ kpɛ̍ɛ̍lūŋ māā ō chō ni᷅ŋ kpɛ̍ɛ̍lūŋ bɛ̄ndū  .
40024034	Mī di̍mu̍l nya̍ , wānāa̍ cho̍ yōōmū te̍le̍ŋndo̍ ho̍ō wa̍ ā cho̍ chu̍ū wu̍ le̍ ha̍a̍a̍ , mī sɔ̄ɔ̍ŋ mu᷅ŋ kpe̍de̍ ŋ̍ yɔ̍nu̍ŋ  .
40024035	Ha̍la̍a̍ a̍ chi̍e̍ēŋndo̍ ā fāŋāŋ , kɛ̍ , dīōmndā nīla̍ŋ lā fe̍ŋāŋ le̍cho̍o̍ le̍ . ”
40024036	 “  Wānā o̍ wānā si̍nā pa̍a̍le̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō chō hūnɔ̄ɔ̄ le̍ , kɛ̄lɛ̄ŋgāā ni᷅ŋ te̍ ha̍vɛ̄i̍ ko̍ŋ . Ki̍i̍la̍a̍ Mɛ̄lɛ̄ka̍a̍ bɛ̍ɛ̍ , ā si̍nā le̍ . Po̍ Mɛ̄lɛ̄ka̍a̍ pi̍la̍ bɛ̍ɛ̍ , ō si̍nā le̍ . Mɛ̄lɛ̄ka̍ fi̍nyā nāa̍ , ndu̍ pīlɛ̍ kpe̍ si̍nā ni̍  .
40024037	Ndu̍yɛ̍ , bōōndi̍i̍ No̍wā wa̍ o̍ chi̍e̍ēŋndo̍ chōo̍ ve̍ , mɛ̄ɛ̍ wāŋnda̍ ā wa̍ sɔ̄ɔ̍ŋ tōsāa̍ yɛ̍ , le̍nde̍ ko̍ni̍ wāŋnda̍ lō ni̍ŋ sɔ̍ɔ̍ŋ tōsāa̍ ni̍ mbō lo̍ o̍ ko̍ŋ mī bōōndi̍i̍ Po̍ Wānā Pɔ̍nɔ̍ɔ̍ ō hūŋ ni̍ŋ nde̍ ī fūūlu̍u̍  .
40024038	Ndu̍yɛ̍ , le̍nde̍ ko̍ni̍ i̍ wa̍ o̍ pālɛ̍i̍ ke̍ŋ ni᷄ŋ ni̍ lɔ̍ɔ̍ pa̍ pīɔ̄ɔ̄ bɛ̄ndū kōŋ ō sīā , wāŋnda̍ wa̍ di̍o̍la̍ ndā . Wāŋ lāāndūa̍a̍ ā wa̍ pīāāndūa̍a̍ chūa̍a̍ , mi̍ pūa̍a̍ bɛ̍ɛ̍ a̍ wa᷅ hīōūwɔ̄ɔ̍ lāchī a̍ lāāndūa̍a̍ pūwɔ̄ɔ̍ . Ā lo̍ mu᷅ŋ tōsāa̍ ha̍a̍a̍ mbo̍ fūūlūū a̍ bōōndi̍i̍ No̍wā lu̍ɛ̍ī o̍ dɛ̄ndɛ̄ bɛ̍ndōo̍ ni᷄ŋ nde̍  .
40024039	Wāŋnda̍ ha̍ā ā ve̍ kɔ̍l māā pīɔ̄ɔ̄ bɛ̄ndū chō hūnɔ̄ɔ̄ le̍ . Mbo̍ lō o̍ ko̍ŋ mi̍ mɛ̄ŋnda̍ŋ mā hūŋ , mi̍ mā hu᷄ŋ di̍ū nda̍ kpo̍u̍ . Tē wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō wa̍ hūnɔ̄ɔ̍ pɛ̍ , le̍nde̍ i̍ wa᷅ ni̍ŋ ni̍  .
40024040	Pūa̍a̍ nda̍ ŋi̍ɔ̍ɔ̍ŋ ā wā ni̍ŋ wa̍llo̍ o̍ chīɛ̍i̍ ni᷄ŋ , mā chu̍a̍ ō pīlɛ̍ , mī ō pīlɔ̍ɔ̍ lo̍  .
40024041	Wāŋ lāāndūa̍a̍ nda̍ nda̍ ŋi̍ɔ̍ɔ̍ŋ ā wā ni̍ŋ chu̍o̍o̍ o̍ chīe̍i̍ pi᷅lɛ̍i̍ ni᷄ŋ , mā chu̍a̍ ō pīlɛ̍ , mī ō pīlɔ̍ɔ̍ lo̍  .
40024042	 “  Le̍la̍ŋ , lā wa᷅ ā pūɛ̄ya᷄ŋ te̍ . Kāni̍ fo̍ndōle̍ , lā si̍nā pa̍a̍le̍ Ma̍sānɔ̄ɔ̍ Mɛ̄lɛ̄ka̍ nyāa̍ chō hūnɔ̄ɔ̄ lēchōo̍ le̍ŋ te̍  .
40024043	Lā kɛ̄si̍ŋ o̍ lākɔ̄l māā tē wāna̍ chīɛ̄īyo̍ ndu̍ o̍o̍ si̍nā bo̍o̍ndi̍i̍ vīīnɔ̄ɔ̍ wā hu̍nɔ̄ɔ̍ a̍ nyūmnda̍ŋ le̍ ndu̍ chīīmbūūwo̍ ve̍ pɛ̍ , ndu̍ o̍o̍ lɔ᷅l bo̍o̍ndi̍i̍ ke̍ŋ te̍ . Ndu̍ o̍o̍ lɔ᷅l mī vīīnɔ̄ɔ̍ ndu̍ o̍o̍ hu̍ŋ pi̍ɔ̄l dīō ndɔ̄ɔ̍ mī ndu̍ o̍o̍ chi̍i̍mbu̍u̍ nyɛ̄m ndɔ᷄ŋ te̍ . Kɛ̍ , wānā si̍nā le̍  .
40024044	Le̍la̍ŋ , le̍nde̍ nya̍ wa̍ a̍ bɛ̍ɛ̍ndīa̍ŋ ni̍ . Kāni̍ , bōōndi̍i̍ nya̍ ve᷅ ni̍ŋ wa᷅na̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ kɔ̄l te̍ ve̍ , bōōndi̍i̍ ke̍ŋ o̍ hu᷅ŋ ni̍ŋ ni̍ . ”
40024045	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī āā , “ I̍ chɔ᷅m ndɔ̍ nya̍ bu̍ɛ̍i̍ cho̍ sa̍kpō , ndu̍yɛ̍ , mbo̍ wā bu̍ɛ̍ī kɔ̄l kālu̍ wo̍ , mɛ̄ɛ̍ o̍ nɔ̍ le̍ wāa̍ yɛ̍ . Bu̍ɛ̍ī kɔ̄l kālo̍o̍ ndu̍ cho̍ bu̍ɛ̍ī ma̍sānɔ̄ ndɔ̄ɔ̍ hāndū ho̍ō chāāŋāā ndūāā bu̍ɛ̍īya̍ lāchī wo̍ ni̍ , le̍ mbō wa̍ nda̍ nyɛ̄ dīāā nda̍ nɔ̄ le̍ sɔ̄lāa̍ wo̍ kīo̍o̍ o̍ te̍le̍ŋ nda̍ nɔ̄ le̍ nyɛ̄ dīa̍a̍ dīo̍o̍ wo̍ . ”
40024046	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Tē bu̍ɛ̍īyo̍ ho̍ō ma̍sānɔ̄ ndɔ̄ɔ̍ hīŋ pɛ̍ mbō kōma̍l ndu̍ he̍ī tōsāa̍ pɛ̍ , ō wā su̍ɛ̍i̍ kɔ̄l kɛ̄ndɛ̄ bɛ̄ndū le̍ ndu̍  .
40024047	Mī di̍mu̍l nya̍ , tē ma̍sānɔ̄ ndɔ̄ɔ̍ hīŋ pɛ̍ , hāndɔ̄ɔ̍ o̍ ha̍ndū bu̍ɛ̍īyo̍ ho̍ō mbō wa̍ nyɛ̄m ndɔ᷄ŋ o̍ nɔ̍ wo̍ŋ kpe̍de̍ la̍chi̍ ni̍  .
40024048	Kɛ̍ , tē bu̍ɛ̍ī kōŋ ō wa̍ bu̍ɛ̍ī wɔ̄ɔ̍ŋ pɛ̍ , dīmīo̍o̍ ko̍ni̍ o̍ di̍mī ni̍ āā , ‘ Ma̍sānɔ̄ nūu̍ cho̍ ya̍lā hūnɔ̄ɔ̄ le̍ . ’
40024049	O̍ ko̍ŋ , mbō kāndu̍ chāāŋāā ndūāā bu̍ɛ̍īya̍ lɔ̄ɔ̍ , ndu̍yɛ̍ , mbo̍ kāndu̍ di̍o̍la̍ ndɔ̄ a̍ mūɛ̄īmā ndɔ̄ ko̍lī kōlī nda̍ wānāā kōlāa̍  .
40024050	Bu̍ɛ̍ī wāā nu̍a̍ā , pāa̍le̍ o̍ ve᷅ ma̍sānɔ̄ ndɔ̄ɔ̍ kɔ̄l le̍ hūnɔ̄ɔ̄ kpo̍so̍ŋ te̍ le̍ŋ , pāa̍le̍ le̍ŋ o̍ ko̍māl ndu̍ ni̍ . Bōōndi̍i̍ o̍ wa᷅ ni̍ŋ o̍ pu̍ɛ̍ya᷄ŋ pɔ̍lī ve̍ ma̍sānɔ̄ ndɔ̄ɔ̍ chō ndu̍ kōmāl ni̍  .
40024051	O̍ ko̍ŋ , mī ma̍sānɔ̄ ndɔ̄ɔ̍ bīī ndu̍ mbō kōŋ ndu̍ kōŋɔ̄ɔ̍ pi̍la̍ . O̍ ko̍ŋ kɔ̍ɔ̍lī , mbō nyīndū ndu̍ kūmbū pīlɛ̍ nda̍ wānāā sōndō yēēlɛ̍i̍ya̍ . Lo̍ŋ nda̍ wā ni̍ŋ ko̍ŋu̍llo̍ ni̍ mā sūām chi᷅ŋndo̍ŋ a̍ nyɛ̄ nɛ̄īyāa̍ . ”
40025001	Mi̍ Chi̍i̍sū di̍mī āā , “ A̍ bōōndi̍i̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō chō hūnɔ̄ɔ̄ ve̍ , nyɛ̍ yɔ̍nūŋ ni̍ŋ o̍ māsāle̍ Mɛ̄lɛ̄ka̍le̍ŋ ni᷄ŋ ndo̍ , ō wā ni̍ŋ ma̍wa̍ā mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Chūāā lāāndūa̍a̍ wa̍ ni̍ , ā wa̍ ŋ̄wāŋ tɔ̍ . Ma̍ kūā wāna̍ wa̍ hūnɔ̄ɔ̄ la̍nɔ̍ɔ̍ chūa̍a̍ wo̍ bɔ̄ŋāa̍ . Wāa̍ kɔ̄la̍ŋ , ma̍ chūā la̍mbūi̍la̍ ndāla̍ŋ  .
40025002	Chūāā lāāndūāā ŋ̄wāŋ tɔ̍ wa̍ ha̍ā ā ŋūɛ̍ɛ̍nu̍a̍a̍ nda̍ a̍a̍ ki̍ndu̍ kɔ̍l te̍ , ā ŋūɛ̍ɛ̍nu̍a̍a̍ ha̍ā yɛ̍ kɔ̄l kālo̍o̍ pi̍la̍  .
40025003	Mɛ̄ɛ̍ ā ŋūɛ̍ɛ̍nu̍a̍a̍ ki̍ndu̍ kɔ̍l te̍ wa̍ ā wa̍ kɔ̄la̍ŋ , ma̍ chūā la̍mbūi̍la̍ŋ , kɛ̍ , ā chu̍e̍ chu̍ɛ̍i̍mā chēle̍ŋ le̍ dɔ̄wɔ̄ɔ̍ lēni᷄ŋ te̍  .
40025004	Kɛ̍ , ā kɔ̄l kālu̍a̍a̍ nda̍ nda̍ mɛ̄ɛ̍ nda̍ wa̍ kɔ̄la̍ŋ , ma̍ chūā la̍mbūi̍la̍ ndāla̍ŋ a̍ chūɛ̄īmā chēle̍ŋ o̍ sānīla̍ŋ ni᷄ŋ  .
40025005	Wāna̍ wa̍ hūnɔ̄ɔ̄ la̍nɔ̍ɔ̍ chūa̍a̍ wo̍ ō yāla̍ hu̍nɔ̄ɔ̄ le̍ . O̍ ko̍ŋ , mi̍ lūa̍a̍ŋ mā kāndū nda̍ hūnɔ̄ɔ̄ o̍ hɔ̄l . Nda̍ kpe̍de̍ ma̍ hīāūnu᷄ŋ o̍ lūa̍a̍ŋ  .
40025006	 “  A̍ dītɛ̍ɛ̄ŋndo̍ ki̍nɛ̍i̍ mi̍ yōndāa̍ sūāā āā , ‘ Mi̍ lā chē mɛ̄ɛ̍ wāna̍ cho̍ la̍nɔ̍ɔ̍ chūa̍a̍ wo̍ hīŋ . Lā kɔ̍ mī lā kɔ̍ ba̍ŋā ndu̍ . ’
40025007	Mi̍ chūāā lāāndūa̍a̍ ha̍ā kpo̍u̍ a̍ ti̍a̍ndū . Tīōndɔ̄ɔ̍ , ma̍ bɛ̄ɛ̄ndīāā la̍mbūi̍la̍ ndāla̍ŋ  .
40025008	Mi̍ a̍ ki̍ndu̍ kɔ̍l te̍ wa̍ lō o̍ ko̍ŋ ma̍ dīmūl ā kɔ̄l kālu̍a̍a̍ āā , ‘ La̍mbūi̍la̍ nāāla̍ŋ lā chō nyūmndo̍ . Yāndi̍i̍ , lā ke̍ na̍a̍ chūɛ̄īya̍ŋ fɔ̍ . ’
40025009	O̍ ko̍ŋ , mi̍ ā kɔ̄l kālu̍a̍a̍ dīmūl nda̍ āā , ‘ Ɛ̄ ɛ̍ . Mā cho̍ le̍tu̍u̍ le̍ , mā ti̍ū na̍a̍ na̍a̍ nya̍ā le̍ . Lā kɔ̍ mī lā kɔ̍ pi̍o̍ndū wānāa̍ pi̍sī chu̍ɛ̍īya̍ŋ nda̍ o̍ bā . ’
40025010	Kɛ̍ , mɛ̄ɛ̍ nda̍ kūɛ̄ chūɛ̄īya̍ŋ pīōndɔ̄ɔ̄ , mi̍ wāna̍ wa̍ la̍nɔ̍ɔ̍ chūa̍a̍ wo̍ kōma̍ hu᷅ŋ . Mi̍ chūāā lāāndūa̍a̍ wa̍ ā bɛ̄ɛ̄ndīa̍ŋ nda̍ lūɛ̄ī nda̍ nda̍ā le̍ nyɛ̄ dīāā nɔ̄ kɛ̍sīa̍a̍ dīo̍o̍ . Ma̍ kīndā dīo̍o̍  .
40025011	 “  Te̍le̍ŋ ti̍ŋ hīōūwɔ̄ɔ̍ , mi̍ a̍ ku̍ɛ̄ chūɛ̄īya̍ŋ pīōndɔ̄ɔ̍ wa̍ hūŋ . Mɛ̄ɛ̍ nda̍ hīŋ , ma̍ sa̍āŋ ve̍e̍lōo̍ o̍ dīō āā , ‘ Fāllo̍ , fāllo̍ , ku̍mbu̍l na̍a̍ dīo̍o̍ fɔ̍ . ’
40025012	Kɛ̍ , mi̍ wāna̍ wa̍ la̍nɔ̍ɔ̍ chūa̍a̍ wo̍ mūlūl nda̍ āā , ‘ Mī di̍mu̍l nya̍ , I̍ si̍nā nya̍ le̍ . ’ ”
40025013	Mi̍ Chi̍i̍sū mɛ̍ɛ̍lū sīlāa̍ yɔ̄ŋgū āā , “ Le̍la̍ŋ , lā wa᷅ ā pūɛ̄ya᷄ŋ te̍ . Fo̍ndōle̍ , lā si̍nā pa̍a̍le̍ŋ ɔ̄ɔ̄ ha̍vɛ̄i̍ Po̍ Wānā Pɔ̍nɔ̍ɔ̍ chō hūnɔ̄ɔ̄ wo̍ le̍ . ”
40025014	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ A̍ bōōndi̍i̍ ke̍ŋ , ī wā ni̍ŋ ma̍wa̍ā mɛ̄ɛ̍ i̍ yɔ̍nu̍ŋ o̍ tālo̍o̍ ho̍ō ni᷄ŋ yɛ̍ . Pōo̍ chɛ̍ŋ ni̍ mbo̍ wā kɔ̄la̍ŋ o̍ kēlāa̍ ni᷄ŋ . Lɔ̍ɔ̍pa̍ o̍ bi̍ī nɛ̍īyo̍ , mbo̍ vēēlū bu̍ɛ̍i̍yāā ndūa̍a̍ . Mbo̍ hāndū nda̍ nyɛ̄m ndɔ᷄ŋ bōlle̍ŋ  .
40025015	Mbo̍ chūā ka̍ni̍ŋ ŋ̄ko̍o̍līi̍yo̍ŋ ŋ̄ ŋūɛ̍ɛ̍nu̍ mbo̍ kē bu̍ɛ̍īyo̍ ō pīlɔ̍ɔ̄ . Mbo̍ kē ō pīlɔ̍ɔ̍ ŋ̄ mūu̍ŋ . Mbo̍ kē ho̍ō ī pīlɛ̍ . Mɛ̄ɛ̍ wāŋndo̍ nɔ̄lā wa̍llo̍ a̍ mu̍ŋ yɛ̍ , le̍nde̍ o̍ ke̍ ndu̍ ni̍ . O̍ ko̍ŋ kɔ̍ɔ̍lī , mbo̍ māl mbo̍ kūā o̍ kēlāa̍ ni᷄ŋ  .
40025016	Mɛ̄ɛ̍ o̍ ku̍ɛ̍nu᷄ŋ , mi̍ bu̍ɛ̍ī nda̍ ke̍ ka̍ni̍ŋ ŋ̄ko̍o̍līi̍yo̍ŋ ŋ̄ ŋūɛ̍ɛ̍nu̍ wo̍ ō kūā lēpīlɛ̍ kpe̍ , mbo̍ kɔ̍ ka̍ndū hīŋnɔ᷄ŋndo̍ a̍ mu̍ŋ . Ō lo̍ hīŋnɔ᷄ŋndo̍ , mbo̍ sɔ̄lā ka̍ni̍o̍ŋ lēchōo̍ ŋ̄ ŋūɛ̍ɛ̍nu̍  .
40025017	Wāna̍ nda̍ ke̍ ŋ̄ mūu̍ŋ ndo̍ bɛ̍ɛ̍ , mbo̍ lō hīŋnɔ᷄ŋndo̍ mbo̍ sɔ̄lā lēchōo̍ ŋ̍ mūu̍ŋ  .
40025018	Kɛ̍ , po̍ o̍ ke̍ ka̍ni̍e̍i̍ ī pīlɛ̍ wo̍ ndu̍ ndu̍ , kɔ̄la̍ŋ mbo̍ kɔ̍ to̍ū so̍o̍ŋndo̍ mbo̍ vīāŋ nyɛ̄ sɔ̄lāa̍ ma̍sānɔ̄ ndɔ̄ɔ̍ lēni᷄ŋ  .
40025019	 “  Vīōūwɔ̄ɔ̍ te̍i̍ , mi̍ bu̍ɛ̍īya̍ ha̍ā ma̍sānɔ̄ ndāa̍ hūŋ . Mɛ̄ɛ̍ o̍ hi᷅ŋ , mbo̍ vēēlū nda̍ le̍ mā hu᷄ŋ dɔ̍ɔ̍nu᷄ŋ ko̍na̍  .
40025020	Mi̍ bu̍ɛ̍ī nda̍ ke̍ ka̍ni̍ŋ ŋ̄ko̍o̍līi̍yo̍ŋ ŋ̄ ŋūɛ̍ɛ̍nu̍ wo̍ ō hūŋ a̍ ka̍ni̍ŋ nda̍ ke̍ ndu̍ wo̍ŋ . Mbo̍ sōlī vɛ̄lɛ̄ ka̍ni̍o̍ŋ ŋ̄ ŋūɛ̍ɛ̍nu̍ mbo̍ hāndū lēchōo̍ . Mbo̍ dīmūl ma̍sānɔ̄ ndɔ̄ɔ̍ āā , ‘ Fāllo̍ , a̍ ke̍ ya̍ ka̍ni̍o̍ŋ ŋ̄ ŋūɛ̍ɛ̍nu̍ . Kɛ̍ I̍ sɔ̍la̍ lēchōo̍ ŋ̍ ŋu̍ɛ̍ɛ̍nu̍ . Ā chē mu̍ŋ . ’
40025021	Mi̍ ma̍sānɔ̄ ndɔ̄ɔ̍ yīl ndu̍ āā , ‘ Ni̍wa̍li̍ . Ā chō bɔ̄ɔ̍ bu̍ɛ̍ī kɛ̄ndɛ̄ , ndu̍yɛ̍ , ā chō sa̍na̍a̍ . Mɛ̄ɛ̍ ŋ̄ chō nu̍a̍ā sa̍na̍a̍ o̍ nyɛ̄m pɔ̄mbɔ᷄ŋ chōo̍ yɛ̍ , I̍ cho̍ nu̍m hāndɔ̄ɔ̄ nyɛ̄m bānā ba̍na᷄ŋ bōlle̍ŋ . Sɔ̍ɔ̍ŋgu̍u̍ ni̍ko̍ ŋ̄ tōsa᷅ŋ kɔ̄l kɛ̄ndɔ̄ɔ̍ lātūlu̍ . ’
40025022	O̍ ko̍ŋ kɔ̍ɔ̍lī , mi̍ bu̍ɛ̍ī nda̍ ke̍ ŋ̄ mūu̍ŋ ndo̍ ndu̍ bɛ̍ɛ̍ mbo̍ hu̍ŋ a̍ ka̍ni̍ŋ nda̍ ke̍ ndu̍ wo̍ŋ . Mbo̍ sōlī vɛ̄lɛ̄ ka̍ni̍o̍ŋ ŋ̄ mūu̍ŋ mbo̍ hāndū lēchōo̍ . Mbo̍ dīmūl ma̍sānɔ̄ ndɔ̄ɔ̍ āā , ‘ Fāllo̍ , a̍ ke̍ ya̍ ka̍ni̍o̍ŋ ŋ̄ mūu̍ŋ . Kɛ̍ , I̍ sɔ̍la̍ lēchōo̍ ŋ̍ mūu̍ŋ . Ā chē mu̍ŋ . ’
40025023	Mi̍ ma̍sānɔ̄ ndɔ̄ɔ̍ yīl ndu̍ āā , ‘ Ni̍wa̍li̍ . Ā chō bɔ̄ɔ̍ bu̍ɛ̍ī kɛ̄ndɛ̄ , ndu̍yɛ̍ , ā chō sa̍na̍a̍ . Mɛ̄ɛ̍ ŋ̄ chō nu̍a̍ā sa̍na̍a̍ o̍ nyɛ̄m pɔ̄mbɔ᷄ŋ chōo̍ yɛ̍ , I̍ cho̍ nu̍m hāndɔ̄ɔ̄ nyɛ̄m bānā ba̍na᷄ŋ bōlle̍ŋ . Hu̍ŋ ni̍ko̍ ŋ̄ tōsa᷅ŋ kɔ̄l kɛ̄ndɔ̄ɔ̍ lātūlu̍ . ’
40025024	O̍ ko̍ŋ kɔ̍ɔ̍lī , mi̍ bu̍ɛ̍i̍ nda̍ ke̍ ka̍ni̍e̍i̍ ī pīlɛ̍ wo̍ , ndu̍ bɛ̍ɛ̍ mbo̍ hūŋ . Hūnɔ̄ɔ̍ , mbo̍ dīmūl ma̍sānɔ̄ ndɔ̄ɔ̍ āā , ‘ Fāllo̍ , i̍ si̍nā māā wānā ka̍lā ka̍lā bɛ̄ndū ŋ̄ chō ni̍ . Tɔ̄lɔ̄ɔ̄ ŋ̄ to᷅l te̍ wo̍ , ndu̍ ŋ̄ kēndī a̍ ka̍ka̍ ni̍ . Chīɛ̍i̍ cho̍ chi̍ɛ̍ī nūm te̍ ve̍ , ndi̍ ŋ̄ kūāū a̍ ka̍ka̍ ni̍  .
40025025	Sīōōŋnde̍ ī wa̍ ya̍ . Le̍ he̍ī , mi̍ tu̍a̍ū so̍o̍ŋndo̍ mi̍ vi̍āŋ nyɛ̄ sɔ̄lāā nūmndo̍ lēni᷄ŋ . ’
40025026	Mi̍ ma̍sānɔ̄ ndɔ̄ɔ̍ lō o̍ ko̍ŋ mbo̍ dīmūl ndu̍ āā , ‘ Nūm bu̍ɛ̍ī kɔ̄l vēsɛ̍i̍ bɛ̍ndū ŋ̄ chō ni̍ . Ndu̍yɛ̍ , ā chō wāna̍ sīɛ̄lɛ̍i̍ bɛ̍ndū . Ā sīnā pa̍ cha̍la̍ŋ māā tɔ̄lɔ̄ɔ̄ ya̍ I̍ to᷅l tē wo̍ māā ndu̍ ya̍ ke̍ndī a̍ ka̍ka̍ ni̍ , ndu̍yɛ̍ māā chīɛ̍i̍ cho̍ chi̍ɛ̍ī ni̍ le̍ ve̍ , ndi̍ ya̍ I̍ ku̍a̍ū a̍ ka̍ka̍ ni̍  .
40025027	Vɛ᷅ ni᷅ŋ a̍ do̍u̍ nyɛ̍ nī sɔ̍lāa̍ nāa̍ nda̍ māndā nyɛ̍ sɔ̄lāa̍ wa̍ le̍ ? Tē lo̍ŋ ko̍ni̍ nūm o̍o̍ dɔ̍ū ni̍ , mɛ̄ɛ̍ ya̍ i̍i̍ hi᷅ŋ nu̍a̍ā yɛ̍ , chūa̍a̍ ko̍ni̍ ya̍ i̍i̍ chu̍ā ni᷅ŋ mu̍ŋ a̍ ba̍na̍sīi̍yo̍ lēchōo̍ ni̍ . ’
40025028	Mi̍ ma̍sānɔ̄ ndɔ̄ɔ̍ dīmūl bu̍ɛ̍īya̍ ā pīli̍a̍ā āā , ‘ Lā pūu̍ ndu̍ nyɛ̄ sɔ̄lāā kōŋ o̍ bā , mī lā ke̍ wāna̍ nɔ̍ ho̍ō ka̍ni̍ŋ ŋ̄ko̍o̍līi̍yo̍ŋ tɔ̍ wo̍  .
40025029	Kāni̍ , wānā o̍ wāna̍ nɔ̍ o̍ bā Mɛ̄lɛ̄ka̍ chō ndu̍ chɔ̄ɔ̄lū kē mbō sɔ̄la̍ ta̍u̍ ta̍u̍ . Kɛ̍ , wāna̍ nɔ̍ o̍ bā le̍ wo̍ , ō pɔ̄mbɔ̄ o̍ nɔ̍ o̍ bā wo̍ bɛ̍ɛ̍ , Mɛ̄lɛ̄ka̍ chō ndu̍ pōōndā o̍ bā  .
40025030	Lāŋu̍nɔ̄ fo̍ndōo̍ ho̍ō ndu̍ ndu̍ , lā vīo̍u̍ ndu̍ o̍ fo̍ndāŋ nyɛ̄ pālāa̍ nāa̍ Mɛ̄lɛ̄ka̍ dūāū wa̍nāā yɔ̄ŋ wɔ̄ɔ̍ŋnda̍ wa̍ . Lo̍ŋ wāŋnda̍ chō wā kōŋu̍llo̍ ni̍ mā sūām chi᷅ŋndo̍ŋ a̍ nyɛ̄ nɛ̄īyāa̍ . ’ ”
40025031	 “  Tē wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ hīŋ hūnɔ̄ɔ̄ lēmāsāa̍ lātūlu̍ a̍ ki̍i̍la̍a̍ Mɛ̄lɛ̄ka̍a̍ kpo̍u̍ pɛ̍ , ō chō hūnɔ̄ɔ̄ īchāli̍ o̍ kpe̍ŋgbe̍i̍ ndɔ̍ lēmāsā kɛ̄ndɛ̄ bɛ̄ndōo̍ chōo̍  .
40025032	O̍ ko̍ŋ , mī ki̍i̍la̍a̍ Mɛ̄lɛ̄ka̍a̍ chūūŋgi̍a̍a̍ wāŋnda̍ kpo̍u̍ o̍ chi̍e̍ēŋndo̍ ni᷄ŋ ndu̍ o̍ hɔ̄l . Tē ā chūūŋgi̍a̍a̍ nda̍ nāa̍ pi᷅lɛ̍ pɛ̍ , ō lo̍ o̍ ko̍ŋ ō pīɔ̍u̍ nda̍ tɛ̄ɛ̄ŋ , mɛ̄ɛ̍ wānā ma̍ndāā lāsāa̍ pīɔ̄ū sa̍a̍ a̍ chūīŋnda̍ tɛ̄ɛ̄ŋ yɛ̍  .
40025033	Wānāā sa̍kpūa̍a̍ ki̍nɛ̍i̍ mbō hīvi̍ nda̍ o̍ bā ndɔ̄ kɛ̍ndɔ̄ɔ̍ chōo̍ . Mbō hīvi̍ ā tūa̍a̍ o̍ bā ndɔ̄ mi̍āllo̍ chōo̍  .
40025034	O̍ ko̍ŋ , mī Māsā bɛ̍ndōo̍ dīmu̍l wāŋnda̍ o̍ bā ndɔ̄ kɛ̍ndɔ̄ɔ̍ chōo̍ āā , ‘ Lā hu᷄ŋ . Nya̍ Fi̍nyā nūu̍ dɔ̄ū sa̍lā ni̍ . Lā hu᷄ŋ mī lā hu᷄ŋ wa᷅ o̍ māsāle̍ ndɔ̄le̍ŋ bɛ̄ŋgu̍ , māsāle̍ o̍ bɛ̍ɛ̍ndi̍a̍a̍ le̍ nya̍ bōōndi̍i̍ o̍ to̍sa̍ chi̍e̍ēŋndo̍ ve̍  .
40025035	Kāni̍ fo̍ndōle̍ , I̍ wa̍ a̍ yīa̍a̍ŋ , mi̍ lā kē ya̍ nyɛ̄ dīa̍a̍ . I̍ wa̍ a̍ bo̍lōlā vēsɛ̍i̍la̍ŋ , mi̍ lā kē ya̍ mɛ̄ŋnda̍ŋ . I̍ wa̍ mīāllo̍ nya̍ tɛ̄ɛ̄ŋ , mi̍ lā yīyā ya̍  .
40025036	I̍ wa̍ a̍ fɛ̍li̍o̍o̍ , mī lā kē ya̍ nyɛ̄ chūɛ̄ɛ̄na᷄ŋndo̍ . I̍ wa̍ a̍ nāa̍ , mi̍ lā māndā ya̍ . I̍ wa̍ o̍ chīɛ̄ī mānyūmndo̍ ni᷄ŋ , mi̍ lā mālā ya̍ . ’
40025037	O̍ ko̍ŋ , mī wānāā sa̍kpūa̍a̍ lo̍ lo̍ŋ mā nyūna̍ ndu̍ āā , ‘ Māsānɔ̄ɔ̍ Mɛ̄lɛ̄ka̍ , lɔ̍ɔ̍ kūɛ̍ɛ̍nɛ̍ na̍a̍ ŋ̄ chē yɛ̄ nu̍m a̍ yīa̍a̍ŋ mi̍ ŋ̄ kē nu̍m nyɛ̄ dīa̍a̍ ? Kɛ̄lɛ̄ŋgāā mi̍ ŋ̄ chā nu̍m a̍ bo̍lōlā vēsɛ̍i̍la̍ŋ mi̍ ŋ̄ kē nu̍m ma̍ kōl ?
40025038	Ɔ̍ɔ̄ te̍le̍ŋ ŋ̄ wa̍ mīāllo̍ mi̍ ŋ̄ yīyā nu̍m ndo̍ ? Kɛ̄lɛ̄ŋgāā ma̍ wā a̍ fɛ̍li̍o̍o̍ mi̍ ŋ̄ kē nu̍m nyɛ̄ chūɛ̄ɛ̄na᷄ŋndo̍ wo̍ ?
40025039	Te̍le̍ŋ kūɛ̍ɛ̍nɛ̍ na̍a̍ ŋ̄ chē yɛ̄ nu̍m a̍ nāa̍ , kɛ̄lɛ̄ŋgāā ma̍ wā o̍ chīɛ̄ī mānyūmndo̍ ni᷄ŋ mi̍ ŋ̄ mālā nu̍m ? ’
40025040	O̍ ko̍ŋ , mī Māsā bɛ̍ndōo̍ lo̍ o̍ ko̍ŋ mbō mūli̍ āā , ‘ Mī di̍mu̍l nya̍ , pɔ̄mbūāā nīa̍a̍ cho̍ ha̍ā wāŋnda̍ o̍ hɔ̄l māā wānāā fo̍ndō fu̍u̍ wa̍ , nyɛ̄ o̍ nyɛ̄ lā tōsa̍l nda̍ pɛ̍ , mɛ̄ɛ̍ ya̍ nya̍ tōsa̍l ni̍ . ’
40025041	 “  O̍ ko̍ŋ kɔ̍ɔ̍lī , mbō dīmu̍l wānāa̍ cho̍ o̍ bā ndɔ̄ mi̍āllo̍ chōo̍ wa̍ āā , ‘ Lā fāŋa̍ŋ ya̍ na̍nu᷄ŋ . Nya̍ bɛ̍nda̍ le̍ mī Mɛ̄lɛ̄ka̍ tūsi̍ nya̍ nyɛ̄ pālāa̍ chōo̍ ni̍ . Lā kɔ̍ o̍ fo̍ndāŋ yīŋnde̍ŋ lē chō wā sānde̍i̍ le̍ fɛ̍ɛ̍ŋ a̍ fɛ̍ɛ̍ŋ ndo̍ , nāa̍ Mɛ̄lɛ̄ka̍ bɛ̄ɛ̄ndi̍a̍a̍ le̍ māsa̍ nyi̍nāā wɔ̄ɔ̍ŋnda̍ nda̍ ki̍i̍la̍a̍ ndūa̍a̍ mā wa̍ wa̍  .
40025042	Kāni̍ , I̍ wa̍ a̍ yīa̍a̍ŋ , kɛ̍ lā ke̍ ya̍ nyɛ̄ dīāā le̍ . I̍ wa̍ a̍ bo̍lōlā vēsɛ̍i̍la̍ŋ , kɛ̍ lā ke̍ ya̍ māmɛ̄ŋ te̍  .
40025043	I̍ wa̍ mīāllo̍ nya̍ tɛ̄ɛ̄ŋ , kɛ̍ lā yīya̍ ya̍ le̍ . I̍ wa̍ a̍ fɛ̍li̍o̍o̍ , kɛ̍ , lā ke̍ ya̍ nyɛ̄ chūɛ̄ɛ̄na᷄ŋ te̍ . I̍ wa̍ a̍ nāa̍ , ndu̍yɛ̍ , mi̍ wa᷅ o̍ chīɛ̄ī mānyūmndo̍ ni᷄ŋ , kɛ̍ lā māla̍ ya̍ le̍ . ’
40025044	O̍ ko̍ŋ , nda̍ bɛ̍ɛ̍ mā nyūna̍ ndu̍ āā , ‘ Māsānɔ̄ɔ̍ Mɛ̄lɛ̄ka̍ , ɔ̍ɔ̄ te̍le̍ŋ na̍a̍ ŋ̄ chē nu̍m a̍ yīa̍a̍ŋ , kɛ̄lɛ̄ŋgāā ma̍ wā a̍ bo̍lōlā vēsɛ̍i̍la̍ŋ , kɛ̄lɛ̄ŋgāā ma̍ wā mīāllo̍ , kɛ̄lɛ̄ŋgāā ma̍ wā a̍ fɛ̍li̍o̍o̍ , kɛ̄lɛ̄ŋgāā ma̍ wā a̍ nāa̍ , ɔ̄ɔ̄ ma̍ wā o̍ chīɛ̄ī mānyūmndo̍ ni᷄ŋ , ŋ̄ māla̍ nu̍m te̍ wo̍ ? ’
40025045	O̍ ko̍ŋ mī Māsānɔ̄ɔ̍ ho̍ō mūlu̍l nda̍ āā , ‘ Mī di̍mu̍l nya̍ , tē ō wa̍ pɛ̍ , pɔ̄mbūāā nīa̍a̍ cho̍ ha̍ā wāŋnda̍ o̍ hɔ̄l māā wānāā fo̍ndō fu̍u̍ wa̍ mī lā kɛ̄ɛ̍ le̍ nda̍ mālāa̍ pɛ̍ , mɛ̄ɛ̍ ya̍ nya̍ kɛ̄ɛ̍ ko̍ŋ le̍ mālāa̍ ni̍ . ’
40025046	O̍ ko̍ŋ kɔ̍ɔ̍lī , mī wānāa̍ cho̍ Māsānɔ̄ɔ̍ ho̍ō o̍ bā mīāllo̍ chōo̍ wa̍ , ā kūɛ̄ o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ . Kɛ̍ , wānāa̍ cho̍ sa̍kpō Mɛ̄lɛ̄ka̍ o̍ hɔ̄l la̍ , nda̍ nda̍ mā sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ . ”
40026001	Mɛ̄ɛ̍ Chi̍i̍sū chi̍i̍ dīōmnda̍ŋ nda᷅ŋ dīmī kpo̍u̍ , mbo̍ dīmūl bu̍ɛ̍i̍yāā ndūa̍a̍ āā  ,
40026002	 “  Lā sīnā māā ō lo̍ ni᷅ŋ pālɛ̍i̍ ī ŋīi̍ŋ le̍ mī bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ō fūūlu̍u̍ . A̍ bōōndi̍i̍ ke̍ŋ , ā māl ni̍ŋ wa᷅na̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ wāŋnda̍ o̍ bā le̍ mā ba᷄ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . ”
40026003	O̍ ko̍ŋ kɔ̍ɔ̍lī , mi̍ wānāā bɛ̄ndūa̍a̍ sōlīāā lāsa̍lāa̍ a̍ lāŋgba̍ā kālla̍ kūā ma̍ kɔ̍ bi̍ī bɔ̄ŋa᷅ŋndo̍ o̍ chīɛ̄ī māsa̍ wānāā sōlīāā lāsa̍lāa̍ , dīōla̍ŋ āā , Ka̍ya̍fāā  .
40026004	Ma̍ kɛ̄ɛ̄sīāā le̍ Chi̍i̍su̍ bīyɔ̄ɔ̍ sɔ̍ɔ̍ sɔ̍ɔ̍ wāŋnda̍ si̍nā a̍ ndi̍ o̍kɔ̄ɔ̄ le̍ , o̍ ko̍ŋ kɔ̍ɔ̍lī , mī nda̍ a̍a̍ di̍ī ndu̍  .
40026005	Ma̍ dīmī āā , “ Kɛ̍ , ŋ̄ to̍sāŋ sūɛ̍i̍ he̍ī a̍ te̍le̍ŋ bɔ̄ŋa᷅ŋ lōōna᷄ŋndo̍ ho̍ō le̍ . Tē ŋ̄ tōsa̍ ndi̍ a̍ bōōnde̍i̍ he̍ī pɛ̍ , wāŋnda̍ chō sɔ̍ŋgɔ̄ɔ̍ mālɔ̄ɔ̄ . ”
40026006	Bōōndi̍i̍ pi᷅lɛ̍ , Chi̍i̍sū wa̍ Bɛ̍ta̍nī chi̍e̍e̍ o̍ chīɛ̍i̍ Sa̍i̍mɔ̄ŋndo̍ , ō ndu̍ o̍o̍ nɔ̍ pāāndū nāā wɔ̄ɔ̍ŋndo̍ ō pūm lēkɔ̄ɔ̍ wo̍  .
40026007	Mɛ̄ɛ̍ o̍ wa̍ īchāli̍ nyɛ̍ dīa̍a̍ dīo̍o̍ , mi̍ chūā pīlɛ̍ hūŋ a̍ si̍ɛ̍ndīi̍ma̍ ba̍ā kālā ka̍lā mā pūm o̍ sānī pu̍m ni᷄ŋ māā bāābɔ̍ɔ̍ŋ . Hūnɔ̄ɔ̍ a̍ ma̍ŋ mbo̍ tālā ma̍ŋ Chi̍i̍sū o̍ lēbōl  .
40026008	Mɛ̄ɛ̍ bu̍ɛ̍i̍yāa̍ Chi̍i̍sūa̍a̍ chē nyɛ̄ chūa̍a̍ ho̍ō tōsa̍ wo̍ , mi̍ sūɛ̍i̍ nɛ̄ī nda̍ . Ma̍ dīmī āā , “ Nu̍a̍ wɔ̍ nyɛ̍ tɛ̄ɛ̄mbāā  .
40026009	Wānā ndu̍ o̍o̍ pi̍sī si̍ɛ̍ndīi̍ya̍ŋ ma᷅ŋ a̍ nyɛ̄ sɔ̄lāā bānā ba̍na̍ mī wānā ndu̍ o̍o̍ ke̍ wānāā tāmbɛ̍i̍ya̍ ka̍ni̍ŋ mu̍ŋ . ”
40026010	O̍ ko̍ŋ kɔ̍ɔ̍lī , mi̍ Chi̍i̍sū si̍nā a̍ nyɛ̄ nda̍ wa̍ dīmīo̍o̍ wo̍ o̍kɔ̄ɔ̄ . Mbo̍ dīmūl nda̍ āā , “ Lā pɛ̍ɛ̍sā chūa̍a̍ ho̍ō le̍ . Kāni̍ fu̍u̍le̍ , sūɛ̍i̍ kɛ̍ndɛ̄ī bɛ̄ndūe̍i̍ pi̍la̍ o̍ to̍sa̍ a̍ ya̍ ni̍  .
40026011	Wānāā tāmbɛ̍i̍ya̍ nda̍ nda̍ chō nya̍ tɛ̄ɛ̄ŋ le̍ lɔ̍ɔ̍ lɔ̍ɔ̍ . Kɛ̍ , ya̍ I̍ ve᷅ ni̍ŋ nya̍ tɛ̄ɛ̄ŋ lɔ̍ɔ̍ lɔ̍ɔ̍ le̍  .
40026012	Si̍ɛ̍ndīi̍ma̍ chūa̍a̍ ho̍ō tāla̍ ma᷅ŋ ya̍ chōo̍ wa̍ŋ , ō chō māchūāā dīāllūŋ nu᷄ŋ bɛ̄ɛ̄ndīāā le̍ mu̍ŋ hūnɔ̄ɔ̄ wōūwo̍ o̍ sɛ̄īyo̍ ni᷄ŋ  .
40026013	Ndu̍yɛ̍ , lā sīna̍ pɛ̍ŋgu̍ māā bā o̍ bā fe̍e̍ Yōōŋgū Kɛ̄ndɛ̍ Mɛ̄lɛ̄ka̍a̍ ho̍ō dīmi̍ŋ o̍ chi̍e̍ēŋndo̍ ni᷄ŋ pɛ̍ , wāŋnda̍ chō dīmī a̍ nyɛ̄ chūa̍a̍ ho̍ō tōsa̍ wo̍ o̍kɔ̄ɔ̄ le̍ ndu̍ lōōnɔ᷄ŋndo̍ . ”
40026014	O̍ pāa̍le̍ pi᷅lɛ̍ lē le̍ŋ chōo̍ kpe̍ , mi̍ bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ō pīlɔ̍ɔ̄ ō nda̍ a̍a̍ ve̍e̍lū āā Chu̍da̍sī Īsīka̍a̍līɔ̄ɔ̄ wo̍ , mbo̍ kūā nāa̍ wānāā bɛ̄ndūāā sōlīāā lāsa̍lāa̍ chūā  .
40026015	Mbo̍ kɔ̍ nyu̍nā nda̍ āā , “ Tē I̍ ma̍la̍ nya̍ Chi̍i̍su̍ bīyɔ̄ɔ̍ pɛ̍ , ō yɛ̄ɛ̍nɛ̍ nya̍ kē yɛ̍ ya̍ ? ” O̍ ko̍ŋ , ma̍ chɔ̄m ka̍ni̍ŋ hu̍mbo᷄ŋ be̍le̍-ya̍a̍ ma̍ kē ndu̍  .
40026016	Chɔ̍ŋ ni᷅ŋ a̍ bōōndi̍i̍ ke̍ŋ , mi̍ Chu̍da̍sī sa̍ā nɛ̄īla̍ŋ nūūvīa̍a̍ le̍ mɛ̄ɛ̍ o̍ lo̍o̍kū mbō tōsa̍ mā tīu̍ Chi̍i̍sū bā yɛ̍  .
40026017	Pāa̍le̍ pi᷅lɛ̍ mi̍ Chi̍i̍sū bu̍ɛ̍i̍yāā ndūa̍a̍ hūŋ nāa̍ ndu̍ chu̍a̍ a̍ nyūnāa̍ . Ma̍ nyūnā ndu̍ āā , “ Kūɛ̍ɛ̍nɛ̍ na̍a̍ ŋ̄ bɛ̄ɛ̄ndi̍a̍a̍ yɛ̍ le̍ mā dē nyɛ̄ dīāā bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ? ” Ndu̍yɛ̍ , pāa̍le̍ tāse̍le̍ wāŋnda̍ dīā bēe̍dīi̍yo̍ ō nda̍ do̍ū yi̍i̍sīi̍ le̍ wo̍ , le̍ŋ le̍ wa̍ le̍ŋ ni̍  .
40026018	Mi̍ Chi̍i̍sū mu̍lī āā , “ Lā kɔ̍ chi̍e̍e̍ mī lā kɔ̍ di̍mūl po̍ pi᷅lɛ̍ lo̍ŋ āā , ‘ Ti̍chā dīmi̍ āā , Bōōndi̍i̍ nīi̍ fūūlu̍u̍ . Ya̍ ni̍ a̍ bu̍ɛ̍i̍yāā nīa̍a̍ o̍ chīɛ̄ī nūmndo̍ na̍a̍ ŋ̄ chō bɔ̄ŋa᷅ŋ lōōna᷄ŋndo̍ bīyɔ̄ɔ̄ a̍ hīōūwɔ̄ɔ̍ chōo̍ o̍kɔ̄ɔ̄ ni̍ . ’ ”
40026019	Mi̍ bu̍ɛ̍īya̍ tōsā mɛ̄ɛ̍ Chi̍i̍sū chɔ̍m nda̍ yɛ̍ . Ma̍ kūā ma̍ tōōsīāā nyɛ̄ dīāā kōŋ  .
40026020	Mɛ̄ɛ̍ nyūmnda̍ŋ mā to᷄l , mi̍ Chi̍i̍sū nda̍ bu̍ɛ̍i̍yāā ndūa̍a̍ chāl nyɛ̄ dīa̍a̍ dīo̍o̍  .
40026021	Mɛ̄ɛ̍ nda̍ wa̍ nyɛ̄ dīa̍a̍ ho̍ō dīo̍o̍ , mbo̍ dīmūl bu̍ɛ̍i̍yāā ndūa̍a̍ āā , “ Mī di̍mu̍l nya̍ , nya̍ cha̍l ha̍ā wa̍ , wānā pi᷅lɛ̍ chō nya̍ tɛ̄ɛ̄ŋ ō chō ya̍ hūnɔ̄ɔ̄ pīsī . ”
40026022	Mi̍ mɔ̍nɛ̍i̍ bīī bu̍ɛ̍i̍yāā ndūa̍a̍ ta̍u̍ . Ma̍ kāndū dīmīo̍o̍ ā pīlɛ̍ŋ pi̍lɛ̍ŋnda̍ āā , “ Ya̍ ō cho̍ ya̍ le̍ , Māsānɔ̄ɔ̍ . Ya̍ ō cho̍ ya̍ le̍ Māsānɔ̄ɔ̍ . ”
40026023	Mi̍ Chi̍i̍sū di̍mūl nda̍ āā , “ Wāna̍ na̍a̍ ŋ̄ dīā nyɛ̍ dīa̍a̍ o̍ hɛ̄ŋgɛ̍i̍ pi᷅lɔ̍ɔ̍ ni᷄ŋ na̍a̍ ndu̍ wo̍ , ndu̍ kpe̍e̍kpe̍i̍ cho̍ ya̍ pīsī ni̍  .
40026024	Ndu̍yɛ̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ nɔ̄ le̍ pīɔ̍mndo̍ sɔ̄lāa̍ , mɛ̄ɛ̍ i̍ di̍mi̍ŋ o̍ Yāu̍ Mɛ̄lɛ̄ka̍a̍ ni᷄ŋ māā ō chō wu̍ yɛ̍ . Kɛ̍ ndu̍yɛ̍ , wāna̍ cho̍ ndu̍ pīsī wo̍ , nyɛ̄ pālāa̍ wā ni̍ŋ bɔ̍ɔ̍ le̍ ndu̍ . Ndu̍ o̍o̍ na᷅ŋ bɛ̍ɛ̍ māā nda̍ a̍a̍ vi̍a̍lū bɛ̍ɛ̍ wa̍nā ko̍ŋ kpo̍so̍ŋ te̍ . ”
40026025	Mi̍ Chu̍da̍sī , o̍ wa̍ ndu̍ hūnɔ̄ɔ̄ pīsī wo̍ lō o̍ ko̍ŋ , ndu̍ bɛ̍ɛ̍ mbo̍ dīmī āā , “ Ya̍ ō cho̍ ya̍ le̍ , Ti̍chā . ” Mi̍ Chi̍i̍sū di̍mūl ndu̍ āā , “ Nūm kpe̍e̍kpe̍i̍ . ”
40026026	Mɛ̄ɛ̍ nda̍ wa̍ nyɛ̄ dīa̍a̍ dīo̍o̍ , mi̍ Chi̍i̍sū chu̍ā bēe̍dīi̍yo̍ . Mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī yīmī . Mbo̍ kē bu̍ɛ̍i̍yāā ndūa̍a̍ . Mbo̍ dīmūl nda̍ āā , “ Lā bīi̍ mī lā dē . Dīāllūŋ nu᷄ŋ cho̍ mu᷅ŋ ni̍ . ”
40026027	O̍ ko̍ŋ kɔ̍ɔ̍lī , mbo̍ chūā tāālāa̍ mbo̍ mēl Mɛ̄lɛ̄ka̍ ba̍li̍ka̍ . Mbo̍ kē nda̍ . Mbo̍ dīmūl nda̍ āā , “ Nya̍ kpe̍de̍ lā ko᷄l  .
40026028	Kōo̍ma̍ nīa̍ŋ ma̍ cho̍ ma᷅ŋ ni̍ . A̍ kōo̍ma̍ nīa̍ŋ Mɛ̄lɛ̄ka̍ yīi̍ kpe̍ma̍a̍ nda̍ ŋ̄wāŋndā chīe̍e̍ ni̍ . Ma̍ŋ ma̍ ta̍la̍ le̍ wānāā fāŋgā fa̍ŋgā ni̍ , le̍ mī Mɛ̄lɛ̄ka̍ ma᷄l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ  .
40026029	Mī di̍mu̍l nya̍ tōnya̍a̍ , I̍ cho̍ lɛ̍ mūɛ̄īya̍ŋ ma᷅ŋ kōlɔ̄ɔ̄ le̍ ha̍a̍a̍ mbō lo̍ o̍ ko̍ŋ mbō fūūlu̍u̍ a̍ pāa̍le̍ ya̍ I̍ cho̍ mūɛ̄īmā sɛ̄nɛ̄īya̍ŋ kōlɔ̄ɔ̄ na̍a̍ nya̍ā o̍ Māsāle̍ Mɛ̄lɛ̄ka̍ Fi̍nyā nūu̍ le̍ŋ ni᷄ŋ ndo̍ . ”
40026030	O̍ ko̍ŋ kɔ̍ɔ̍lī , ma̍ sōlī chōndi̍i̍ bɔ̄ŋa᷅ŋ lōōna᷄ŋnde̍ a̍ hīōūwɔ̄ɔ̍ chōo̍ o̍kɔ̄ɔ̄ . Ma̍ kūā o̍ Pēmbīī Yɔ̄mīī Ɔ̄li̍fīi̍ve̍ ve̍ chōo̍  .
40026031	Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Chūɛ̄llɛ̄ŋ nya̍ fa̍ū lā chō ya̍ mālɔ̄ɔ̄ mī lā nyāānu̍ŋ . Ka̍ni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , ‘ I̍ cho̍ wāna̍ cho̍ sāa̍ māndāa̍ wo̍ dīyɔ̄ɔ̄ , o̍ ko̍ŋ kɔ̍ɔ̍lī , mī sāā ku̍ndāa̍ ā sāŋnu̍ŋ . ’ ”
40026032	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Kɛ̍ , tē I̍ mi̍i̍ŋgu̍ yōōmū pɛ̍ , I̍ cho̍ lākɔ̄ nya̍ lāchī Kāli̍lī . ”
40026033	Mi̍ Pītɛ̍ di̍mūl Chi̍i̍su̍ āā , “ Ā yɔ᷄ŋ bɛ̍ɛ̍ mī bu̍ɛ̍īya̍ ā tūa̍a̍ kpo̍u̍ mā ma᷄l nu̍m mā nyāānu̍ŋ , kɛ̍ ya̍ ya̍ , i̍ me᷅l nu̍m te̍ . ”
40026034	Mi̍ Chi̍i̍sū di̍mūl Pītɛ̍ āā , “ Mī di̍mu̍l nu̍m , lɔ̍ɔ̍pa̍ sɔ̄ɔ̍ kōōwā si̍ɔ̍dīi̍ ā chō vīīnɔ᷄ŋ lē yāa̍ māā a̍ si̍nā ya̍ le̍ . ”
40026035	Mi̍ Pītɛ̍ mu̍lī āā , “ Ŋ̄ wū ma̍wu̍a̍ā na̍a̍ nūm , kɛ̍ , I̍ vi̍i̍nūŋ māā I̍ si̍nā nu̍m te̍ le̍ . ” Bu̍ɛ̍īya̍ a̍ pīli̍a̍a̍ kpo̍u̍ nda̍ bɛ̍ɛ̍ , mɛ̄ɛ̍ Pītɛ̍ di̍mi̍ yɛ̍ , le̍nde̍ ko̍ni̍ nda̍ dīmi̍ ni̍  .
40026036	O̍ ko̍ŋ kɔ̍ɔ̍lī , mi̍ Chi̍i̍sū ku̍ā a̍ bu̍ɛ̍i̍yāā ndūa̍a̍ kɔ̄ɔ̄lī o̍ fo̍ndāŋ pīlɛ̍ dīōla̍ŋ āā , Kɛ̄sɛ̍ma̍nī . Mbo̍ dīmūl nda̍ āā , “ Lā cha᷄l na̍nū . I̍ cho̍ lākɔ̄ nda̍ mī kɔ̍ pi̍ɛ̍ī Mɛ̄lɛ̄ka̍ . ”
40026037	Mbo̍ kūā a̍ Pītɛ̍ a̍ pūa̍a̍ ŋi̍ɔ̍ɔ̍ŋāa̍ Sɛ̍bɛ̍dīī . Mi̍ mɔ̍nɛ̍i̍ bɛ̍ndūe̍i̍ pīā o̍ kɔ̄l ndɔ̄ɔ̍ ni᷄ŋ . Mi̍ kɔ̄l ndɔ̄ɔ̍ tāmbū ta̍u̍  .
40026038	Mbo̍ lō o̍ ko̍ŋ mbo̍ dīmūl nda̍ āā , “ Mɔ̍nɛ̍i̍ cho̍ o̍ kɔ̄l nūu̍ ni᷄ŋ nde̍ ī chō fāŋgā . Ī lō ko̍ mī ī dīī ya̍ . Lā lo̍ pɔ̍ɔ̍ na̍nu᷄ŋ , ndu̍yɛ̍ , lā wa᷅ ā pūɛ̄ya᷄ŋ te̍ . ”
40026039	Mɛ̄ɛ̍ o̍ ku̍ɛ̄ ti᷄ŋ lāchī , mbo̍ hīnī lɛ̄ŋ sa̍na̍a̍ a̍ hɔ̄lla̍ ā kūūmbāā lɛ̄ŋ . Mbo̍ pīɛ̄ī Mɛ̄lɛ̄ka̍ āā , “ Fi̍nyā nūu̍ , tē ī yɔ̄nūŋ pɛ̍ , mɛ̄ɛ̍ chɛ᷅l mī I̍ ko̍l a̍ tāāla̍ īmɔ̍nɔ̍ɔ̍ ho̍ō le̍ . Kɛ̍ ndu̍yɛ̍ , nyɛ̄ ŋ̄ hɛ̄na̍ŋ ndo̍ ndu̍ ŋ̄ tōsa̍ ni̍ . Ō cho̍ nyɛ᷅ ya̍ ya̍ hɛ̍nāŋ ndo̍ le̍ . ”
40026040	Mbo̍ mīīŋgū nāa̍ bu̍ɛ̍i̍yāā ndūa̍a̍ chūā . Mīīŋgōo̍ , mbo̍ kōmāl nda̍ o̍ mālɔ̄ . Mbo̍ nyūnā Pītɛ̍ āā , “ Vɛ᷅ lā nɔ̍lā mī lā wa̍ lāhɔ̄l , ndu̍yɛ̍ , mī lā wa̍ ā bɛ̄ɛ̄ndīa̍ŋ a̍ ya̍ la̍tu̍lu̍ le̍ ha̍vɛ̄i̍yo̍ ō pīlɛ̍ bɛ̍ɛ̍ le̍ ?
40026041	Lā wa᷅ ā pūɛ̄ya᷄ŋ te̍ . Ndu̍yɛ̍ , lā pīɛ̍i̍ Mɛ̄lɛ̄ka̍ māā tē nyi̍nā wɔ̄ɔ̍ŋndo̍ tɔ̄ɔ̄nda̍ŋ nya̍ pɛ̍ , māā lā to̍sā yɔ᷅ŋ wɔ̄ɔ̍ŋ te̍ . Lā chō ā chɛ̄lāā le̍ he̍ī tōsāa̍ o̍ kɔ̄lta̍ŋ ni᷄ŋ , kɛ̍ , dīāllo̍ŋ mu̍ŋ cho̍ nya̍ ŋ̄ vīlɛ̍i̍ pɛ̍ . ”
40026042	Mi̍ Chi̍i̍sū ku̍ā vɛ̄lɛ̄ dīi̍ŋ ndɔ̄ɔ̍ mbo̍ pīɛ̄ī Mɛ̄lɛ̄ka̍ āā , “ Fi̍nyā nūu̍ , tē ō wa̍ pɛ̍ māā a̍ fe̍ŋā ya̍ tāāla̍ īmɔ̍nɔ̍ɔ̍ ho̍ō kūēē le̍ , mɛ̄ɛ̍ mī ko̍l a̍ ndu̍ , mɛ̄ɛ̍ to̍sa̍ nyɛ᷅ ŋ̄ hɛ̄na̍ŋ ndo̍ . ”
40026043	Mbo̍ mīīŋgū vɛ̄lɛ̄ . Mbo̍ kōmāl nda̍ vɛ̄lɛ̄ o̍ lūa̍a̍ŋ . Le̍ hɔ̄lta̍ŋ kūmbīo̍o̍ bɛ̍ɛ̍ , ō wa̍ nda̍ o̍ bā ō kālā  .
40026044	Mi̍ Chi̍i̍sū mɛ̍ī nda̍ vɛ̄lɛ̄ mbo̍ kūā o̍ yāa̍ ndɔ̄ɔ̍ . Mbo̍ kɔ̍ pi̍ɛ̍ī Mɛ̄lɛ̄ka̍ a̍ dīōmndā pīlɛ̍ lā lāŋ dīmīo̍o̍  .
40026045	O̍ ko̍ŋ kɔ̍ɔ̍lī , mbo̍ mīīŋgū nāa̍ nda̍ chūā . Mbo̍ dīmūl nda̍ āā , “ Lā chō wɔ̄ o̍ lūa̍a̍ŋ ? Lā chō wɔ̄ pɛ̄ŋgīo̍o̍ kɛ᷅ ? Lā tōfa̍ wɔ̍ . Bōōnde̍i̍ fūūlu̍u̍ le̍ mā ma᷄l wāna̍ nda̍ vēēlū āā Po̍ Wānā Pɔ̍nɔ̍ɔ̍ wo̍ wānāā yɔ̄ŋ wɔ̄ɔ̍ŋnda̍ o̍ bā  .
40026046	Lā chɔ᷄ŋ ŋ̄ kɔ̄ŋnu᷅ŋ . Ā chē wāna̍ cho̍ ya̍ pīsīo̍o̍ wo̍ hūnɔ̄ɔ̍ . ”
40026047	Chi̍i̍sū lo̍ sūɛ̍i̍ mi̍ bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ō pīlɔ̍ɔ̍ ndu̍ yɔ̍nūŋ māā Chu̍da̍sī ni̍ , mbo̍ hūŋ a̍ wāŋnda̍ fāŋgā bɛ̍ndōo̍ . Mɔ̄ɔ̍ŋ wa̍ nda̍ o̍ lābā a̍ yɔ̄mīī bīŋgīe̍i̍ . Ndu̍yɛ̍ , wānāā bɛ̄ndūa̍a̍ so̍lī sa̍lāa̍ o̍ Mɛ̄lɛ̄ka̍ lo̍ wa̍ a̍ lāŋgba̍ā kālāā Chu̍ūwa̍ nda̍ ve᷅m nda̍ ni̍  .
40026048	Mi̍ wāna̍ wa̍ Chi̍i̍su̍ pīsīo̍o̍ wo̍ chɔ̄m nda̍ māā tāāmāsi̍ āā , “ Tē ŋ̄ kūɛ̄ pɛ̍ , wāna̍ ya̍ I̍ cho̍ kɔ̄ma᷄ŋ mī sɔ̍sa̍ ndu̍ kūu̍wo̍ wo̍ , mɛ̄ɛ̍ ndu̍ ni̍ . Lā bīi̍ ndu̍ . ”
40026049	Mɛ̄ɛ̍ Chu̍da̍sī hi᷅ŋ dɔ̍ɔ̍ , mbo̍ kūā sa̍kpō nāa̍ Chi̍i̍sū chu̍a̍ . Mbo̍ yīl ndu̍ āā , “ Māsānɔ̄ɔ̍ , i̍sɛ̄ . ” Mbo̍ kɔ̄ma᷄ŋ ndu̍ mbo̍ sɔ̄sā ndu̍ kūu̍wo̍  .
40026050	Mi̍ Chi̍i̍sū mu̍lī āā , “ Chāa̍ŋ nūu̍ , to̍sa̍ nyɛ᷅ ŋ̄ hīŋ tōsā wo̍ . ” O̍ ko̍ŋ , mi̍ pūa̍a̍ fūlā ma̍ bīī Chi̍i̍sū . Ma̍ sāā ndu̍ mɔ̍ndɔ̍ mɔ̍ndɔ̍ bɛ̍ndū  .
40026051	Mi̍ wānāa̍ wa̍ Chi̍i̍su̍ kɔ̄ɔ̄lī wa̍ ō pīlɔ̍ɔ̄ nāŋ mūɛ̄ī ndūɛ̍i̍ ya̍ū . Mbo̍ lɔ̄wā chɛ̄ māsa̍ wānāā sōlīāā lāsa̍lāa̍ . Mbo̍ kīālū ndu̍ nīle̍ŋ kpa̍li̍  .
40026052	Mi̍ Chi̍i̍sū lo᷅ o̍ ko̍ŋ mbo̍ dīmūl ndu̍ āā , “ Mi̍ŋgi̍ mu̍ɛ̍ī nūmnde̍ o̍ bōo̍ ni᷄ŋ . Kāni̍ fu̍u̍le̍ , wānāa̍ sɔ̍ŋgā a̍ mūɛ̍i̍ ya̍ , a̍ mūɛ̍i̍ nda̍ dīī nda̍ ni̍  .
40026053	Si̍na̍ pɛ̍ŋgu̍ māā tē I̍ di̍mu̍l Fi̍nyā nūu̍ pɛ̍ le̍ mālāa̍ , ō nɔ̄lā mbō māla̍ ya̍ . Ō nɔ̄lā mbō yɔ᷄ŋ ki̍i̍la̍a̍ ndūa̍a̍ wāa̍la̍ fa̍ŋgā o̍ lēpīlɛ̍ ni᷄ŋ kpe̍  .
40026054	Kɛ̍ , tē I̍ to̍sa̍ le̍nde̍ pɛ̍ , vɛ̄ɛ̍nɛ̍ nyɛ᷅ Yāu̍ Mɛ̄lɛ̄ka̍a̍ dīmi̍ māā ō chō yɔ̄nɔ᷄ŋndo̍ ō yɔ̄nūŋ yɛ̍ ? Ndu̍yɛ̍ , māā nu̍a̍ā Yāu̍ Mɛ̄lɛ̄ka̍a̍ dīmi̍ ni̍ māā ī nɔ̄ le̍ yɔ̄nɔ᷄ŋndo̍ . ”
40026055	A̍ bōōndi̍i̍ ke̍ŋ , mi̍ Chi̍i̍sū di̍mūl fāŋgā ko̍ŋ āā , “ Lā vɛ᷅ hūnɔ̄ɔ̍ a̍ mɔ̄ɔ̍ŋ a̍ yɔ̄mīī bīŋgīe̍i̍ le̍ ya̍ bīyɔ̄ɔ̍ mɛ̄ɛ̍ nda̍ yɔ̄ŋ ko̍ āā , vīīnɔ̄ɔ̍ ya̍ cho̍ ni̍ ? Lēpāa̍ o̍ lēpāa̍ I̍ cho̍ cha᷄lle̍ o̍ chīɛ̄ī na̍a̍ ŋ̄ sōlī sa̍lāa̍ wo̍ ni᷄ŋ mī pɛ̍ɛ̍kū wa᷅ŋnda̍ . Lā bīi̍ ya̍ pɛ̄ŋgu̍ ko̍ŋ te̍  .
40026056	Kɛ̍ , he̍ī yɔ̄nu̍ŋ le̍ mī nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ wo̍ ō yɔ̄nu̍ŋ . ” O̍ ko̍ŋ kɔ̍ɔ̍lī , mi̍ Chi̍i̍sū bu̍ɛ̍i̍yāā ndūa̍a̍ kpo̍u̍ a̍ ma᷅l ndu̍ ma̍ nyāānu᷄ŋ  .
40026057	Mi̍ wānāa̍ bi̍ī Chi̍i̍sū wa̍ kūā a̍ ndu̍ nāa̍ māsa̍ wānāā sōlīāā lāsa̍lāa̍ chūā , dīōla̍ŋ āā , Ka̍ya̍fāā . Wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ lāŋgba̍ā kālla̍ ā wa̍ ā chūūŋgi̍āŋ lo̍ŋ  .
40026058	Kɔ̄lā nda̍ wa̍ a̍ Chi̍i̍sū la̍ŋ , mi̍ Pītɛ̍ tu̍āl ndu̍ kɔ̄ɔ̄lī , kɛ̍ , mbo̍ lōnu᷄ŋ ti̍ŋ kɔ̄ɔ̄lī . Ō lo̍ ndu̍ kɔ̄ɔ̄lī , ma̍ fūūlūū o̍ bɛ̍ɛ̄ chīɛ̄ī wānā bɛ̍ndu̍ so̍lī sa̍lāa̍ o̍ Mɛ̄lɛ̄ka̍ lo̍ wo̍ . Pītɛ̍ ndu̍ o̍o̍ hɛ̍na̍ŋ mī ndu̍ o̍o̍ che᷅ nyɛ̄ nda̍ wa̍ Chi̍i̍su̍ yɔ̄ŋ ndo̍ . O̍ ko̍ŋ , mbo̍ lūɛ̄ī o̍ bɛ̍ɛ̄ chīɛ̄ī wānā bɛ̍ndōo̍ ho̍ō mbo̍ chāl pūa̍a̍ so̍vɛ̄i̍ya̍ tɛ̄ɛ̄ŋ  .
40026059	Mi̍ wānāā bɛ̄ndūāā sōlīāā lāsa̍lāa̍ wa̍ a̍ lāŋgba̍ā kālāa̍ ki̍a̍lū ya᷅ma̍ŋ nda̍ kpo̍u̍ a̍ sa̍āŋ nɛ̍īla̍ŋ nūūvīa̍a̍ le̍ Chi̍i̍su̍ sūɛ̍i̍ lāchōōvɛ̄i̍ hōlɔ̄ɔ̍ , le̍ hāli̍ kpe̍ŋ mā dīī ndu̍  .
40026060	Mi̍ se̍i̍yāā lāchōōwāā fāŋgā fa̍ŋgā fūlā ma̍ su̍a̍ā , kɛ̍ , ā sēēlu̍ŋ su̍ɛ̍i̍ nda̍ nɔ̄lā mā dīī ndu̍ le̍ ndi̍ le̍ . O̍ mɛ̄ɛ̄lu̍la̍ŋ kpɔ̍ŋ , mi̍ se̍īya̍ fūlā ā ŋīɔ̍ɔ̍ŋ  .
40026061	Ma̍ tɛ̄ndā se̍īle̍ŋ āā , “ Mi̍ lāŋu̍nɔ̄ɔ̍ ho̍ō dīmī āā , ‘ I̍ nɔ̍lā mī I̍ pɛ᷅l chīɛ̍i̍ Mɛ̄lɛ̄ka̍a̍ mī I̍ mi̍ŋgi̍ ndu̍ tāŋgūl o̍ pālɛ̍i̍ ya̍a̍ bɛ̍ŋgu̍ . ’ ”
40026062	Mi̍ māsa̍ wānāā sōlīāā lāsa̍lāa̍ ō sīm mbo̍ nyūnā Chi̍i̍su̍ āā , “ A̍ nɔ̍ di̍ōm o̍ dīōm o̍ sōndō le̍ mūlī le̍ ? Ī māā vɛ̄ɛ̄ nda̍ chō yɛ̄ he̍ī dīmīo̍o̍ a̍ nūm o̍kɔ̄ɔ̄ ? ”
40026063	Mi̍ Chi̍i̍sū me̍i̍nu᷄ŋ do̍ŋ . Mi̍ māsa̍ wānāā sōlīāā lāsa̍lāa̍ ō lō ko̍ŋ mbo̍ dīmūl vɛ̄lɛ̄ Chi̍i̍su̍ āā , “ I̍ hɛ̍na̍ŋ nu̍m mā di̍mu̍l na̍a̍ le̍ Mɛ̄lɛ̄ka̍ bɛ̄ndōo̍ , tē nu᷄m cho̍ Ki̍li̍tī ni̍ , Po̍ Mɛ̄lɛ̄ka̍a̍ , ndu̍ yɔ̍nūŋ ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . ”
40026064	Mi̍ Chi̍i̍sū mu̍lūl ndu̍ āā , “ M̍m̄ , nyɛ̄ ŋ̄ dīmi̍ wo̍ chō tōnya̍ . Kɛ̍ , mī di̍mu̍l nya̍ kpo̍u̍ , chɔ̍ŋ a̍ te̍le̍ŋndo̍ ho̍ō lā chō wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chɔ̄ īchāli̍ o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍ nɔ̍ kpāāyāa̍ wo̍ chōo̍ . Ndu̍yɛ̍ , o̍ ko̍ŋ kɔ̍ɔ̍lī , lā chā ni̍ŋ ndu̍ hūnɔ̄ɔ̍ o̍ ha̍la̍a̍ ni᷄ŋ cho̍o̍ cho̍o̍ . ”
40026065	Mɛ̄ɛ̍ Chi̍i̍sū di̍mi̍ dɔ̍ɔ̍ dīōmnda̍ŋ nda᷅ŋ , mi̍ māsa̍ wānāā sōlīāā lāsa̍lāa̍ , ndu̍ pi̍la̍ sɛ̍ɛ̍sīa̍ŋ nyɛ᷅la̍ŋ lēkɔ̄ɔ̍ . Mbo̍ dīmūl wānāā bɛ̄ndūa̍a̍ ha̍ā āā , “ Ō tɛ̄ɛ̄mbu̍u̍ dīōla̍ Mɛ̄lɛ̄ka̍la̍ŋ . Se̍īyāā māāvɛ̄ɛ̄ na̍a̍ ŋ̄ yēēma̍ yɛ̄ vɛ̄lɛ̄ ? Nya̍ pi̍la̍ lā tūēī ni᷅ŋ mɛ̄ɛ̍ o̍ tɛ̍ɛ̍mbu̍u̍ dīōla̍ Mɛ̄lɛ̄ka̍la̍ŋ yɛ̍  .
40026066	Le̍la̍ŋ , ɔ̍ɔ̄ yāmɛ̍i̍ cho̍ nya̍ o̍ sōndō ve̍ ? ” Ma̍ mūlī āā , “ Ō nɔ̄ mbō sɔ̄la̍ pīɔ̍mndo̍ . ”
40026067	O̍ ko̍ŋ kɔ̍ɔ̍lī , ma̍ tūfū ndu̍ lɔ̄lūa̍ŋ o̍ hɔ̄l . Ma̍ lūāā ndu̍  .
40026068	Ā lɔ̄ɔ̄ pɛ̍ , ā dīmu̍l ndu̍ āā , “ Nūm Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , tē wāna̍ su̍a̍ā le̍ Mɛ̄lɛ̄ka̍ wo̍ ŋ̄ chō ni̍ , mɛ̄ɛ̍ chɔ̍m ndɔ̍ na̍a̍ wāna̍ lɔ̍ɔ̄ nu̍m ndo̍ . ”
40026069	Mɛ̄ɛ̍ Pītɛ̍ wa̍ īchāli̍ o̍ bɛ̍ɛ̄ chīɛ̄ī māsa̍ wānāā sōlīāā lāsa̍lāa̍ , mi̍ māsā ko̍ŋ bu̍ɛ̍ī ndɔ̄ lāāndū pīlɛ̍ hūŋ nāa̍ Pītɛ̍ chu̍a̍ . Mbo̍ dīmūl ndu̍ āā , “ Nūm bɛ̍ɛ̍ a̍ wa̍ Chi̍i̍su̍ fu̍la̍ ho̍ō Kāli̍lī wo̍ kɔ̄ɔ̄lī . ”
40026070	Kɛ̍ , mi̍ Pītɛ̍ vi̍i̍nu᷄ŋ nda̍ kpo̍u̍ o̍ hɔ̄l . Mbo̍ dīmī āā , “ I̍ si̍nā bɛ̍ɛ̍ nyɛ᷅ ŋ̄ chō dīmīo̍o̍ wo̍ pɛ̄ŋgu̍ le̍ . ”
40026071	Mbo̍ fāŋa᷄ŋ mbo̍ kūānu᷄ŋ o̍ dīō kpāki̍ wa̍ bi̍ɔ̍ɔ̍ ō bālāā wo̍ . Mi̍ bu̍ɛ̍ī lāāndū chēle̍ŋ chā ndu̍ . Mbo̍ dīmūl pūa̍a̍ wa̍ lo̍ŋ nda̍ āā , “ Pōo̍ ho̍ō wa̍ā , nda̍ wa̍ Chi̍i̍su̍ fu̍la̍ Na̍a̍sa̍lūɛ̄ī yo̍ kɔ̄ɔ̄lī ni̍ . ”
40026072	Mi̍ Pītɛ̍ vi̍i̍nu᷄ŋ vɛ̍lɛ̄ āā , “ Le̍ Mɛ̄lɛ̄ka̍ fɔ̍ , I̍ si̍nā ndu̍ le̍ . ”
40026073	Vīōūwɔ̄ɔ̍ vɛ̄lɛ̄ kpɛ̍ɛ̍ , mi̍ pūa̍a̍ wa̍ īsīsi̍ lo̍ŋ nda̍ hūŋ nāa̍ Pītɛ̍ chu̍a̍ . Ma̍ dīmī āā , “ Nūm bɛ̍ɛ̍ , bu̍ɛ̍ī ndɔ̄ɔ̍ kpe̍e̍kpe̍i̍ ŋ̄ chō ni̍ . O̍ sūɛ̍i̍ ŋ̄ sūāā ve̍ ko̍ni̍ wānā si̍nā ni̍ . ”
40026074	O̍ ko̍ŋ , mi̍ Pītɛ̍ me̍na᷄ŋ āā , “ Mɛ̄lɛ̄ka̍ tūsi̍ ya̍ nyɛ̄ pālāa̍ chōo̍ , tē ō cho̍ to᷅nya̍a̍ le̍ ya̍ I̍ cho̍ dīmīo̍o̍ le̍ . I̍ si̍nā la᷅ŋu̍nɔ̄ kōŋ te̍ . ” Dīmīo̍o̍ dɔ̍ɔ̍ le̍nde̍ , mi̍ sɔ̄ɔ̍ kōōwā  .
40026075	Mi̍ Pītɛ̍ lo̍o̍nu᷄ŋ nyɛ᷅ Chi̍i̍sū di̍mu̍l ndu̍ wo̍ āā , “ Lɔ̍ɔ̍pa̍ sɔ̄ɔ̍ kōōwā , ā chō dīmī lēyāa̍ māā a̍ si̍nā ya̍ le̍ . ” Mbo̍ fūlā mbo̍ kɔ̍ cha᷅ŋ cha᷄ŋndo̍ pi̍la̍  .
40027001	Īdīi̍yo̍ pu̍u̍ŋ , mi̍ wānāā bɛ̄ndūāā sōlīāā lāsa̍lāa̍ a̍ lāŋgba̍ā kālla̍ chūūŋgi̍āŋ ma̍ kɛ̄ɛ̄sīāā le̍ mɛ̄ɛ̍ nda̍ tōsā mī wāŋnda̍ dīī Chi̍i̍sū yɛ̍  .
40027002	O̍ ko̍ŋ kɔ̍ɔ̍lī , ma̍ yīī ndu̍ po᷅ŋ ma̍ kūā a̍ ndu̍ . Ma̍ yɔ̄ŋgū ndu̍ o̍ Māsa̍ māLu̍o̍ma᷅ŋndo̍ lo̍ , dīōla̍ŋ āā , Pa̍i̍lē  .
40027003	Mɛ̄ɛ̍ Chu̍da̍sī o̍ pi̍si̍ Chi̍i̍su̍ wo̍ chē māā ā yūlū Chi̍i̍su̍ le̍ dīyɔ̄ɔ̍ , mi̍ mɔ̍nɛ̍i̍ bīī ndu̍ le̍ nyɛ̄ o̍ to̍sa̍ wo̍ . Mbo̍ chūā ka̍ni̍ŋ hu̍mbūŋ be̍le̍-ya̍a̍ wo̍ŋ mbo̍ mīŋgūl wānāā bɛ̄ndūāā sōlīāā lāsa̍lāa̍ a̍ lāŋgba̍ā kālla̍  .
40027004	Mbo̍ dīmī āā , “ I̍ to̍sa̍ yɔ̄ŋ wɔ̄ɔ̍ŋndo̍ . I̍ pi̍si̍ wāna̍ tɛ̍ɛ̍mbu̍u̍ i̍sɔ̍ɔ̍ o̍ īsɔ̄ɔ̍ le̍ wo̍ ma̍ wā ndu̍ hūnɔ̄ɔ̄ dīyɔ̄ɔ̍ . ” Mi̍ wānāā bɛ̄ndūāā sōlīāā lāsa̍lāa̍ a̍ lāŋgba̍ā kālla̍ mūlūl ndu̍ āā , “ Na̍a̍ ŋ̄ nɔ̍ mɛ̍ɛ̍ to̍sāā o̍ ke̍ŋ ni̍ŋ te̍ . Nūm pi̍la̍ nɔ̍ mɛ̄ɛ̍ to̍sāā ni̍ . ”
40027005	O̍ ko̍ŋ , mi̍ Chu̍da̍sī wu̍ū ka̍ni̍ŋ be̍le̍-ya̍a̍ mu̍ŋ o̍ chīɛ̄ī Chu̍ūwa̍ so̍lī sa̍lāa̍ wo̍ ni᷄ŋ mbo̍ fūla᷄ŋ . Mɛ̄ɛ̍ o̍ ku̍ɛ̄ , mbo̍ kɔ̍ la̍ndu᷄ŋ mbo̍ wū  .
40027006	Mi̍ wānāā bɛ̄ndūāā sōlīāā lāsa̍lāa̍ chɔ̄ɔ̄vīāā nyɛ̄ sɔ̄lāā kōŋ . Ma̍ dīmī āā , “ Sāwa̍ nāa̍ dīmi̍ māā wānā do̍ū ka̍ni̍ŋ wa̍ā nu̍a̍ā o̍ nyɛ̄ sɔ̄lāā nda̍ hūŋ o̍ chīɛ̍i̍ Mɛ̄lɛ̄ka̍a̍ ni᷄ŋ ndo̍ chōo̍ le̍ . Ka̍ni̍ fo̍ndōle̍ , ka̍ni̍ŋ yɔ̍ŋgu̍ŋ le̍ wāna̍ chi̍o̍o̍ dīyɔ̄ɔ̍ wo̍ŋ ŋ̍ cho̍ ni̍ . ”
40027007	Mɛ̄ɛ̍ nda̍ kɛ̄ɛ̄si̍a̍a̍ a̍ ndi̍ o̍kɔ̄ɔ̄ , ma̍ pīāndū lɛ̄ŋndē wānā cha̍u̍wāā ŋ̄kpɛ̍ɛ̍nɛ̍ pu̍m a̍ ka̍ni̍ŋ mu̍ŋ . O̍ ko̍ŋ kɔ̍ɔ̍lī , ma̍ sīīŋgūū lɛ̄ŋndē lēŋ fo̍ndāŋ nda̍ chɔ̄ wa᷅ŋnda̍ wo̍ . Mīāl o̍ mīāl ndu̍ o̍o̍ vi᷅ Chūlu̍sɛ̄lɛ̄m pɛ̍ , lo̍ŋ nda̍ a̍a̍ chɔ᷅ ndu̍ ni̍  .
40027008	Le̍ sa̍bū kōŋ , pāa̍le̍ hāūle᷅ŋ bɛ̍ɛ̍ ā vēēlū fo̍ndāŋ kōŋ āā , lɛ̄ŋndē kōo̍wa̍ŋ mā tāla̍ le̍ŋ  .
40027009	O̍ he̍ī ni᷄ŋ , mi̍ nyɛ̄ wāna̍ su̍a̍ā le̍ Mɛ̄lɛ̄ka̍ wo̍ Chɛ̄lūīma̍yā dīmi̍ wo̍ yɔ̄nu᷄ŋ . Mbo̍ dīmī āā , “ Ma̍ chūā ka̍ni̍ŋ hu̍mbūŋ be̍le̍-ya̍a̍ wo̍ŋ ma̍ pīāndū lɛ̄ŋndē wānā cha̍u̍vāā ŋ̄kpɛ̍ɛ̍nɔ̍ɔ̍ mɛ̄ɛ̍ Māsānɔ̄ɔ̍ Mɛ̄lɛ̄ka̍ dīmi̍ yɛ̍ . Nyɛ̄ sɔ̄lāā wāŋnda̍ I̍sɔ̄lūɛ̄ī chɛ̍l le̍ pāāwāa̍ le̍ ndu̍ wo̍ cho̍ ko̍ŋ ni̍ . ” O̍ he̍ī ni᷄ŋ , mi̍ nyɛ̄ wāna̍ su̍a̍ā le̍ Mɛ̄lɛ̄ka̍ wo̍ Chɛ̄lūīma̍yā dīmi̍ wo̍ yɔ̄nu᷄ŋ . Mbo̍ dīmī āā , “ Ma̍ chūā ka̍ni̍ŋ hu̍mbūŋ be̍le̍-ya̍a̍ wo̍ŋ ma̍ pīāndū lɛ̄ŋndē wānā cha̍u̍vāā ŋ̄kpɛ̍ɛ̍nɔ̍ɔ̍ mɛ̄ɛ̍ Māsānɔ̄ɔ̍ Mɛ̄lɛ̄ka̍ dīmi̍ yɛ̍ . Nyɛ̄ sɔ̄lāā wāŋnda̍ I̍sɔ̄lūɛ̄ī chɛ̍l le̍ pāāwāa̍ le̍ ndu̍ wo̍ cho̍ ko̍ŋ ni̍ . ”
40027010	
40027011	Ma̍ si̍mī Chi̍i̍su̍ māsa̍ māLu̍o̍ma᷅ŋndo̍ lāchī . Mi̍ ndu̍ Pa̍i̍lē nyu̍nā ndu̍ āā vɛ̄ɛ̄ , “ Nu᷄m cho̍ māsā bɛ̍ndū Chu̍ūwa̍ ni̍ ? ” Mi̍ Chi̍i̍sū mu̍lī āā , “ M̍m̄ , nyɛ̄ ŋ̄ dīmi̍ wo̍ chō tōnya̍ . ”
40027012	Mɛ̄ɛ̍ wānāā bɛ̄ndūāā sōlīāā lāsa̍lāa̍ a̍ lāŋgba̍ā kālla̍ ā chɔ̄m sɔ̄ɔ̍ŋ ndu̍ chōo̍ ō sūu̍ nyɛ̄ o̍ nyɛ̄ le̍  .
40027013	O̍ ko̍ŋ , mi̍ Pa̍i̍lē nyu̍nā ndu̍ āā , “ Ā tūēī pa̍ sɔ̍ɔ̍ŋ nda̍ chɔ᷄m nu̍m chōo̍ wo̍ŋ ? ”
40027014	Kɛ̍ , nyɛ̄ o̍ nyɛ̄ bɛ̍ɛ̍ Chi̍i̍sū mu̍li̍ a̍ sɔ̄ɔ̍ŋ nda̍ chɔ᷄m ndu̍ chōo̍ wo̍ŋ o̍kɔ̄ɔ̄ le̍ . O̍ ko̍ŋ , mi̍ kɔ̄ndɔ̄fi̍llo̍ bīī māsa̍ māLu̍o̍ma᷅ŋndo̍ ta̍u̍  .
40027015	Ī wa̍ māā ka̍ā ndā māā pɛ̄ŋgu̍ o̍ pɛ̄ŋgu̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ndu̍ o̍o̍ fu̍u̍lu̍u̍ pɛ̍ , mɛ̄ɛ̍ mī māsa̍ māLu̍o̍ma᷅ŋndo̍ ndu̍ o̍o̍ ma̍l wānāa̍ cho̍ o̍ bīyɔ̄ɔ̍ ni᷄ŋ nda̍ ō pīlɛ̍ ō wāŋnda̍ yēēmā wo̍  .
40027016	Bōōndi̍i̍ ke̍ŋ , nda̍ a̍a̍ nɔ̍ wānā pi᷅lɛ̍ o̍ bīyɔ̄ɔ̍ ni᷄ŋ , dīōla̍ŋ āā , Ba̍lu̍a̍bāā , ō wāŋnda̍ nda̍ a̍a̍ si̍nā wa̍la̍ŋ ndo̍  .
40027017	O̍ ko̍ŋ , mɛ̄ɛ̍ fāŋgāa̍ chūūŋgi̍āŋ , mi̍ Pa̍i̍lē nyu̍nā nda̍ āā , “ Ba̍lu̍a̍bāā wo̍o̍ a̍ Chi̍i̍sū ō nda̍ vēēlū āā Ki̍li̍tī wo̍ , ɔ̍ɔ̄ wāna̍ nya̍ hɛ̄na̍ŋ mī mēl nya̍ wo̍ ? ”
40027018	Ndu̍yɛ̍ , Pa̍i̍lē ndu̍ o̍o̍ si̍nā māā nɛ̄īyɔ᷄ŋ Chi̍i̍sōo̍ wānāā bɛ̄ndūa̍a̍ nda̍ a̍a̍ nɔ̍ ni̍ māā le̍la̍ŋ nda̍ hīŋ a̍ ndu̍ nāa̍ ndu̍ chu̍a̍ ni̍  .
40027019	Mɛ̄ɛ̍ Pa̍i̍le̍ wa̍ īchāli̍ o̍ kpe̍ŋgbe̍i̍ ndɔ̍ lēmāsāa̍ chōo̍ , mi̍ la̍a̍ ndɔ̄ vi̍ām wānā a̍ yōōŋgōo̍ nāa̍ ndu̍ chu̍a̍ āā , “ Lɔ̄mā ya̍ I̍ sɔ̍l chɔ̍chɔ̄l a̍ lāŋu̍nɔ̄ kōŋ nda̍ŋ mā kɔ̄ndu᷄ŋ ya̍ ŋ̄dīāl . Le̍la̍ŋ , wo̍ū bā nūm o̍ sūɛ̍i̍ ndɛ̄i̍ ke̍ŋ ni᷄ŋ a̍ ndu̍ o̍kɔ̄ɔ̄ le̍ . Kāni̍ , ō tɛ̄ɛ̄mbu̍u̍ i̍sɔ̍ɔ̍ o̍ īsɔ̄ɔ̍ le̍ . ”
40027020	A̍ bōōndi̍i̍ Pa̍i̍le̍ nyu̍na̍ wāŋnda̍ le̍ wāna̍ nda̍ yēēma̍ le̍ mbō me᷄l nda̍ wo̍ , mi̍ wānāā bɛ̄ndūa̍a̍ sōlīāā lāsa̍lāa̍ a̍ lāŋgba̍ā kālla̍ ā sūāā fāŋgāa̍ o̍ lānī le̍ mā dīmu̍l Pa̍i̍lē mbō ma᷄l Ba̍lu̍a̍bāā , kɛ̍ Chi̍i̍sū ndu̍ mbō dīī ndu̍  .
40027021	Mi̍ Pa̍i̍lē nyu̍nā nda̍ āā , “ Wānāā ŋīɔ̍ɔ̍ŋnda̍ ha̍ā , ɔ̍ɔ̄ wāna̍ nya̍ hɛ̄na̍ŋ mī me̍l nya̍ wo̍ ? ” Ma̍ dīmī āā , “ Ba̍lu̍a̍bāā . ”
40027022	Mbo̍ nyūnā nda̍ āā , “ Ō yɛ̄ɛ̄nɛ̍ ya̍ I̍ to̍sa̍ yɛ̍ a̍ Chi̍i̍sū ō nda̍ vēēlū āā , Ki̍li̍tī wo̍ ? ” Ma̍ mūlī āā , “ Ba̍ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . ”
40027023	Mi̍ Pa̍i̍lē lo᷅ lo̍ŋ mbo̍ nyūnā nda̍ āā , “ Vɛ᷅ ? Ō yɛ̄ɛ̍nɛ̍ o̍ yɔ̍ŋ yɛ̄ ? ” Kɛ̍ , ma̍ chɔ̄ɔ̄lū dēŋī chōo̍ cho̍o̍ āā , “ Ba̍ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . ”
40027024	Mi̍ Pa̍i̍lē cha᷅ māā ō nɔ̍lā nda̍ kɔ̄lta̍ŋ mūlī le̍ . Ndu̍yɛ̍ , mɛ̄ɛ̍ o̍ che᷅ māā wāŋnda̍ cha᷄l le̍ sɔ̍ŋgɔ̄ɔ̍ mālɔ̄ɔ̍ , mbo̍ chūā mɛ̄ŋnda̍ŋ mbo̍ pūlū bālā ndɔ̄la̍ŋ nda̍ kpo̍u̍ o̍ hɔ̄l . Mbo̍ dīmī āā , “ Tɔ̍ɔ̍ya̍ŋ o̍ tɔ̍ɔ̍ya̍ŋ cho̍ lɛ̍ ya̍ chōo̍ le̍ pīɔ̍m pōo̍ ho̍ō le̍ . Nya̍ pi̍la̍ tɔ̍ɔ̍ya̍ŋ pīɔ̍m ndɔ̄ɔ̍ chō chōo̍ ni̍ . ”
40027025	Mi̍ fāŋgāa̍ kpo̍u̍ a̍ mu̍lī āā , “ Na̍a̍ ni̍ , chūāūwāā nāa̍ ni̍ , tɔ̍ɔ̍ya̍ŋ pīɔ̍m ndɔ̄ɔ̍ ō wa̍ na̍a̍ chōo̍ . ”
40027026	O̍ ko̍ŋ kɔ̍ɔ̍lī , mi̍ Pa̍i̍lē me᷅l nda̍ Ba̍lu̍a̍bāā . Mbo̍ tōsā ma̍ lūāā Chi̍i̍sū . O̍ ko̍ŋ kɔ̍ɔ̍lī , mbo̍ yɔ̄ŋgū ndu̍ o̍ so̍vɛ̄i̍ya̍ lo̍ le̍ mā ba᷄ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍  .
40027027	Mi̍ so̍vɛ̄i̍ya̍ kūā a̍ Chi̍i̍sū o̍ chīɛ̍i̍ Pa̍i̍lē wo̍ . Ma̍ chūūŋgīāā ku̍ndā so̍vɛ̄i̍ya̍ kpo̍u̍ ndu̍ lāchī  .
40027028	Ma̍ sōlī ndu̍ nyɛ̄lā ndɔ̄la̍ŋ lēkɔ̄ɔ̍ . Ma̍ wōū ndu̍ dōmā bɛ̍ndū sīāŋā pūm māā dōma̍ lēmāsā  .
40027029	Ma̍ lūā yɔ̄ɔ̍ŋ fi̍ŋɔ̍ɔ̍ ma̍ wōū ndu̍ o̍ lēbōl māā mɔ̍si̍l lēmāsā . Ma̍ mūli᷄ŋ ma̍ chūā yɔ̄mndo̍ ma̍ sūāā ndu̍ o̍ bā kɛ̄ndɔ̄ɔ̍ māā tīnda̍ lēmāsā . Mā bāŋ ndu̍ wūla̍ŋ o̍ lābɛ̄ŋgu̍ ni̍ŋ . Ma̍ sa̍āŋ ndu̍ māmɔ̄ɔ̍ mā dīmī āā , “ Māsā bɛ̍ndū Chu̍ūwa̍ , vi̍o̍u̍ na̍a̍ chōo̍ kɛ̍ndi̍a̍a̍ . ”
40027030	O̍ ko̍ŋ kɔ̍ɔ̍lī , ma̍ tūfū ndu̍ lɔ̄lūa̍ŋ chōo̍ . Ma̍ mūli᷄ŋ ma̍ bīī ndu̍ tīnda̍ ko̍ŋ o̍ bā . Ma̍ lūāā ndu̍ bōlle̍ŋ a̍ ndu̍ , ma̍ lūāā  .
40027031	Mɛ̄ɛ̍ nda̍ chīi̍ ma̍ sōlī ndu̍ dōmā si̍a̍ŋā kōŋ lēkɔ̄ɔ̍ . Ma̍ mīŋgī ndu̍ nyɛ̄lā ndɔ̄la̍ ndu̍ pi̍la̍ la̍ŋ lēkɔ̄ɔ̍ . Ma̍ kūā a̍ ndu̍ le̍ ndu̍ bāŋɔ̄ɔ̍ o̍ yɔ̄m sīŋgāfīlāa̍ chōo̍  .
40027032	Mɛ̄ɛ̍ nda̍ wa̍ kɔ̄la̍ŋ le̍ ndu̍ bāŋɔ̄ɔ̍ o̍ yɔ̄m sīŋgāfīlāa̍ chōo̍ , ma̍ bɔ̄ŋa᷅ŋ a̍ po̍ pi᷅lɛ̍ dīōla̍ŋ āā , Sa̍i̍mɔ̄ŋ , vīōlɔ̄ɔ̄ wāā lɛ̄ŋndē Sāīlu̍i̍nī le̍ŋ . Bɔ̄ŋa᷅ŋndo̍ , ma̍ bīī ndu̍ le̍ mbō chu̍a̍ yɔ̄m sīŋgāfīlāa̍ Chi̍i̍sōo̍  .
40027033	Mɛ̄ɛ̍ nda̍ kūɛ̄ , ma̍ fūūlūū o̍ fo̍ndāŋ pīlɛ̍ , dīōla̍ŋ āā , Kɔ̍ɔ̍kɔ̍tā . Ko̍ŋ cho̍ ni̍ , fo̍ndāŋ lākpōkpōo̍  .
40027034	Lo̍ŋ nda̍ ke̍ ndu̍ mūɛ̄īmā pūm ni̍ , mūūli̍āŋndo̍ ma̍ŋ a̍ nyɛ̄ lōlɛ̍i̍ pu̍m . Mɛ̄ɛ̍ o̍ de̍mbi̍ , mbo̍ kɛ̄ɛ̄ . Ō ko᷄l te̍  .
40027035	O̍ ko̍ŋ kɔ̍ɔ̍lī , mɛ̄ɛ̍ so̍vɛ̄i̍ya̍ ba᷄ŋ ndu̍ , ma̍ pīɔ̄ūvi̍āŋ nyɛ̍lā ndɔ̄la̍ŋ . Ndu̍yɛ̍ ma̍ wūū kōo̍ŋ le̍ sīnāa̍ mɛ̄ɛ̍ wānā pi᷅lɛ̍ sɔ̄lā la̍ŋ yɛ̍  .
40027036	O̍ ko̍ŋ kɔ̍ɔ̍lī , ma̍ chāl le̍ ndu̍ wāa̍ lēhɔ̄l  .
40027037	Ma̍ pōōnyīāā dīōmnda̍ŋ ma̍ hāndū ndu̍ chōo̍ o̍ yɔ̄m sīŋgāfīlāa̍ āā , “ Chi̍i̍su̍ cho̍ ho̍ō ni̍ , māsā bɛ̍ndōo̍ le̍ Chu̍ūwa̍ . ” Dīōmndā nda̍ dīmi̍ māā le̍ la̍ŋ nda̍ dīī ndu̍ ni̍ la̍ŋ , la̍ cho̍ la̍ŋ ni̍  .
40027038	Ma̍ bāŋ vīīya̍ ā ŋīɔ̍ɔ̍ŋ lātūlu̍ nda̍ Chi̍i̍sū wa̍ā . Mɛ̄ɛ̍ nda̍ ba᷄ŋ ho̍ō o̍ bā ndɔ̄ kɛ̄ndɔ̄ɔ̍ chōo̍ , ma̍ bāŋ ō pīlɔ̍ɔ̄ o̍ bā ndɔ̄ mi̍āllo̍ chōo̍  .
40027039	Mi̍ wānāa̍ wa̍ hīōūwɔ̄ɔ̍ o̍ nɛ̄ī ya̍ ā yīōū ndu̍ ta̍u̍ ta̍u̍ . Ma̍ mām ndu̍ . Ma̍ dīmī āā  ,
40027040	 “  Nūm te̍ di̍mi̍ māā ā chō chīɛ̍i̍ Mɛ̄lɛ̄ka̍a̍ pīɔ̄lɔ̄ɔ̄ mā mi̍ŋgi̍ ndu̍ tāŋgūl o̍ pālɛ̍i̍ ya̍a̍ bɛ̍ŋgu̍ le̍ ? Pi̍ŋi̍ ni̍ko̍ nu᷅m pi̍la̍ . Tē Po̍ Mɛ̄lɛ̄ka̍a̍ ŋ̄ chō ni̍ ti᷅ , mɛ̄ɛ̍ to̍l lɔ̍ na̍a̍ ŋ̄ chō ka̍ŋ o̍ yɔ̄m sīŋgāfīlāa̍ chōo̍ wa̍ . ”
40027041	Le̍nde̍ ko̍ni̍ , mi̍ wānāā bɛ̄ndūa̍a̍ so̍lī sa̍lāa̍ o̍ Mɛ̄lɛ̄ka̍ lo̍ wa̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā mām ndu̍  .
40027042	Ma̍ dīmī āā , “ Ō pīŋī chāāŋnda̍ , kɛ̍ , ō nɔ̍lā mbō pīŋi̍ ndu̍ pi̍la̍ le̍ . Ndu̍ cho̍ māsā bɛ̍ndōo̍ le̍ na̍a̍ Chu̍ūwa̍ ni̍ . Ō to᷄l ni̍ko̍ o̍ yɔ̄m sīŋgāfīlāa̍ chōo̍ . Tē ō tōl lo̍ŋ pɛ̍ , ŋ̄ lāāla̍ŋ a̍ ndu̍  .
40027043	Ō tīīnda̍ŋ Mɛ̍lɛ̄ka̍ . Ndu̍yɛ̍ , mbo̍ dīmi̍ māā Po̍ Mɛ̄lɛ̄ka̍a̍ o̍ cho̍ ni̍ . Le̍la̍ŋ , tē Mɛ̄lɛ̄ka̍ hɛ̄na̍ŋ a̍ ndu̍ pɛ̍ ti᷅ , mɛ̄ɛ̍ ō sōli̍ wɔ̍ ndu̍ ni̍ko̍ le̍ni̍ŋ . ”
40027044	Vīyāā nda̍ ba᷄ŋ lātūlu̍ nda̍ nda̍ wa̍ , nda̍ bɛ̍ɛ̍ le̍nde̍ ko̍ni̍ ma̍ yīōū ndu̍  .
40027045	A̍ bōōndi̍i̍ pāa̍le̍ŋ lē sīm o̍ bōlle̍ŋ chōo̍ ve̍ ki̍nɛ̍i̍ , mi̍ lē nyūm pɔ̍lī . Mi̍ nyūmnda̍ŋ mā tūāl kpi᷅ŋgbi̍ o̍ lɛ̄ŋndē lēŋ ni᷄ŋ kpo̍u̍ . Mi̍ mā lō mā tūālāā ha̍a̍a̍ mbo̍ kūā ha̍vɛ̄i̍la̍ŋ lā yāa̍  .
40027046	A̍ bōōndi̍i̍ pɛ̄ŋgī lāwa̍li̍ ki̍nɛ̍i̍ mi̍ Chi̍i̍sū de̍ŋī chōo̍ cho̍o̍ kpe̍le̍ŋ . Mbo̍ dīmī āā , “ I̍la̍i̍ , I̍la̍i̍ , lāma̍ sāba̍tāni̍ ? ” Ko̍ŋ cho̍ ni̍ āā , Mɛ̄lɛ̄ka̍ nūu̍ , Mɛ̄lɛ̄ka̍ nūu̍ , vɛ᷅ ya̍ mālɔ̄ɔ̍ ?
40027047	Mi̍ wāŋnda̍ ā pūm a̍ wa̍ lo̍ŋ nda̍ tūɛ̄ī dīōm o̍ di̍mi̍ wo̍ . Ma̍ lō lo̍ŋ ma̍ dīmī āā , “ Ō chō Īla̍a̍chā vēēlōo̍ . ”
40027048	Mi̍ wānā pi᷅lɛ̍ nyāānu᷄ŋ le̍pi᷅lɛ̍ kpe̍ mbo̍ kɔ̍ chu̍ā nyɛ̄ fɔ̄fɔ̄ū pūm . Mbo̍ māl o̍ mūɛ̄īmā wāālɛ̍i̍ma̍ pu̍m ni᷄ŋ . Mbo̍ yīī o̍ sīōndōōle̍ŋ . Mbo̍ hēēlū le̍ mbō ke̍ Chi̍i̍su̍ mbō ko᷄l  .
40027049	Kɛ̍ , mi̍ wāŋnda̍ ā pīli̍a̍ā dīmī āā , “ Ma̍l lɔ̍ ndu̍ mī ŋ̄ chē tē Īla̍a̍chā hu᷅ŋ ni̍ŋ mbō pīŋi̍ ndu̍ . ”
40027050	Mi̍ Chi̍i̍sū de̍ŋī vɛ̄lɛ̄ chōo̍ cho̍o̍ kpe̍le̍ŋ . O̍ ko̍ŋ kɔ̍ɔ̍lī , mbo̍ mālnu᷄ŋ kɔ̍l  .
40027051	Mɛ̄ɛ̍ Chi̍i̍sū ma̍lnu̍ŋ kɔ̍l , mi̍ kōlā bɛ̍ndu̍ wa̍ ō lāndāā o̍ chīɛ̍i̍ Mɛ̄lɛ̄ka̍a̍ ni᷄ŋ ndo̍ cha᷄ŋ a̍ tɛ̄ndāa̍ mālūāŋ mbo̍ fūūlūū lɛ̄ŋ di̍ . O̍ ko̍ŋ kɔ̍ɔ̍lī , mi̍ lɛ̄ŋnde̍ŋ lē nyīīyā . Mi̍ pōūta̍ŋ lā tɛ̄ɛ̄ndīāā  .
40027052	Mi̍ sɛ̄īla̍ŋ lā tɛ̄ɛ̄ndīāā . Mi̍ lā kūūmbu᷄ŋ . Mi̍ wānāa̍ cho̍ le̍ Mɛ̄lɛ̄ka̍ wa̍ a̍ vi᷅ ni᷅ŋ pāāndū wa̍ ma̍ mīīŋgū yōōmū ta̍u̍  .
40027053	Ma̍ fūūlīa̍ŋ o̍ sɛ̄īla̍ŋ ni᷄ŋ . Ndu̍yɛ̍ , mɛ̄ɛ̍ Chi̍i̍sū mi̍i̍ŋgu̍ yōōmū , mi̍ wāŋnda̍ ha̍ā kūā o̍ chi̍e̍e̍ cho̍ le̍ Mɛ̄lɛ̄ka̍ wō . Mi̍ wānāā fāŋgā fa̍ŋgā chā nda̍  .
40027054	Mi̍ wānā bɛ̍ndū so̍vɛ̄i̍ya̍ a̍ so̍vɛ̄i̍ya̍a̍ wa̍ Chi̍i̍sū lēhɔ̄l la̍ chā a̍ mɛ̄ɛ̍ lɛ̄ŋnde̍ŋ lē nyīīya̍ yɛ̄ , a̍ nyɛ̄ o̍ nyɛ̍ yɔ̍nu̍ŋ . Mi̍ sīōōŋnde̍ bīī nda̍ ta̍u̍ . Ma̍ dīmī āā , “ Po̍ Mɛ̄lɛ̄ka̍a̍ lēkɛ̍ndɛ̍ī o̍ wa̍ ni̍ . ”
40027055	A̍ bōōndi̍i̍ ke̍ŋ , wāŋ lāāndūa̍a̍ ā wa̍ lo̍ŋ ta̍u̍ . Ā wa̍ īsīsi̍ kɔ̍ɔ̍lī kɔ̄ɔ̄lī mā tōfā . Chɔ̄nɔ᷄ŋndo̍ o̍ lɛ̄ŋndē Kāli̍līle̍ŋ ni᷄ŋ , ma̍ tūāl Chi̍i̍su̍ kɔ̄ɔ̄lī le̍ ndu̍ wāa̍ mālāa̍ a̍ nyɛ̄ o̍ nyɛ̄ o̍ ha̍ū bā  .
40027056	Wāŋ lāāndūāā kāŋ ā ti᷄ŋ a̍ cho̍ ha̍ā ni̍ , Mēēle̍ Mākāli᷅ŋ , a̍ Mēēle̍ o̍ ve̍lū Chēmi̍si̍ nda̍ Chōo̍sɛ̍ wo̍ , a̍ pūa̍a̍ Sɛ̍bɛ̍dīī kālā nda̍  .
40027057	A̍ pāa̍le̍ de̍lāāle̍ŋ mi̍ lāŋu̍nɔ̄ sūlāā pīlɛ̍ hūŋ , dīōla̍ŋ āā , Chōo̍sɛ̍ , wānā wa̍ā Ālīmāti̍a̍ā chi̍e̍e̍ . Ndu̍ bɛ̍ɛ̍ bu̍ɛ̍ī Chi̍i̍sōo̍ o̍ wa̍ ni̍  .
40027058	Mbo̍ kūā mbo̍ kɔ̍ nyu̍nā Pa̍i̍lē le̍ mbō ke̍ ndu̍ dīāllu᷄ŋ Chi̍i̍so᷄ŋ . Mi̍ Pa̍i̍lē di̍mī māā ā ke̍ ndu̍ dīāllo̍ŋ  .
40027059	O̍ ko̍ŋ kɔ̍ɔ̍lī , mi̍ Chōo̍sɛ̍ ku̍ā a̍ mu̍ŋ mbo̍ sīmbū mu̍ŋ o̍ fe̍ŋgbɛ̍ sɛ̍nɛ̄īyo̍ ni᷄ŋ  .
40027060	Ndu̍yɛ̍ , Chōo̍sɛ̍ ndu̍ o̍o̍ nɔ̍ sɛ̄īyo̍ o̍ bā ō tūāūwāā o̍ pōūwo̍ ni᷄ŋ māā būūlū le̍ ndu̍ pi̍la̍ . Mɛ̄ɛ̍ o̍ si̍mbū dīāllu᷄ŋ Chi̍i̍so᷄ŋ o̍ fe̍ŋgbɔ̍ɔ̍ ni᷄ŋ , mbo̍ wōū mu̍ŋ o̍ sɛ̄i̍ būūlū ko̍ŋ ni᷄ŋ . Mēēle̍ Mākāli᷅ŋ ni̍ a̍ Mēēli̍o̍o̍ ō pīlɔ̍ɔ̄ ā wa̍ īchāli̍ lo̍ŋ a̍ hɔ̄lla̍ nda̍ ā mūlīāā bā sɛ̄īyo̍ . Mɛ̄ɛ̍ Chōo̍sɛ̍ wo̍u̍ dīāllo̍ŋ o̍ sɛ̄īyo̍ ni᷄ŋ , mbo̍ pīmbūl pōū bɛ̄ndōo̍ mbo̍ sɛ̄ɛ̄ŋūū o̍ sōndōo̍ . Mbo̍ kūānu᷄ŋ . Ndu̍yɛ̍ , Chōo̍sɛ̍ ndu̍ o̍o̍ nɔ̍ sɛ̄īyo̍ o̍ bā ō tūāūwāā o̍ pōūwo̍ ni᷄ŋ māā būūlū le̍ ndu̍ pi̍la̍ . Mɛ̄ɛ̍ o̍ si̍mbū dīāllu᷄ŋ Chi̍i̍so᷄ŋ o̍ fe̍ŋgbɔ̍ɔ̍ ni᷄ŋ , mbo̍ wōū mu̍ŋ o̍ sɛ̄i̍ būūlū ko̍ŋ ni᷄ŋ . Mēēle̍ Mākāli᷅ŋ ni̍ a̍ Mēēli̍o̍o̍ ō pīlɔ̍ɔ̄ ā wa̍ īchāli̍ lo̍ŋ a̍ hɔ̄lla̍ nda̍ ā mūlīāā bā sɛ̄īyo̍ . Mɛ̄ɛ̍ Chōo̍sɛ̍ wo̍u̍ dīāllo̍ŋ o̍ sɛ̄īyo̍ ni᷄ŋ , mbo̍ pīmbūl pōū bɛ̄ndōo̍ mbo̍ sɛ̄ɛ̄ŋūū o̍ sōndōo̍ . Mbo̍ kūānu᷄ŋ .
40027061	
40027062	Dīi̍māndɔ̄ɔ̍ , o̍ pāa̍le̍ pɛ̍ŋgīāālē Chu̍ūwa̍ chōo̍ , mi̍ wānāā bɛ̄ndūāā sōlīāā lāsa̍lāa̍ a̍ ku̍ndā Fālīsi̍īya̍ kūā nāa̍ Pa̍i̍lē chu̍a̍  .
40027063	Mɛ̄ɛ̍ nda̍ kūɛ̄ ma̍ kɔ̍ di̍mūl Pa̍i̍lē āā , “ Fāllo̍ , ŋ̄ lōōnu̍ŋ nyɛ᷅ pīlɛ̍ mi̍ lāŋu̍nɔ̄ lāchōōwā kōŋ dīmī ndu̍ lɔ̍ɔ̍ o̍ wa̍ yōōmū wo̍ . Mbo̍ dīmī āā , ‘ Tē pālɛ̍i̍ hīōū pɛ̍ i̍ ya̍a̍ , I̍ cho̍ mīīŋgū yōōmū . ’
40027064	Le̍la̍ŋ , di̍mi̍ mī so̍vɛ̄i̍ya̍ mānda̍ sɛ̄īyo̍ nyɛ̄ kɛ̄ndɛ̍ī ha̍a̍a̍ mbō lo̍ o̍ ko̍ŋ mī pālɛ̍i̍ ya̍a̍ ve̍ hīōū , yɔ̄ŋi̍ bu̍ɛ̍i̍yāā ndūa̍a̍ lo̍ o̍ ko̍ŋ mā chīīmbu̍u̍ dīāllūŋ ndɔ᷄ŋ . Kāni̍ , tē ā chu̍a̍ mu̍ŋ pɛ̍ , ā chō wāŋnda̍ dīmūl māā ō mīīŋgu̍ yōōmū . Ndu̍yɛ̍ chōōlā lāŋ la̍ŋ bɛ̍ɛ̍ la̍ hi̍a̍ū ni̍ŋ lēwɔ̄ū a̍ lā tāse̍la̍ŋ . ”
40027065	Mi̍ Pa̍i̍lē di̍mūl nda̍ āā , “ Lā chu̍a̍ so̍vɛ̄i̍ya̍ mā kɔ̍ ma̍ndā sɛ̄īyo̍ nyɛ̄ kɛ̄ndɛ̄ kɛ̍ndɛ̍ī . ”
40027066	Mɛ̄ɛ̍ o̍ di̍mu̍l nda̍ le̍nde̍ , ma̍ kɔ̍ ho᷅l tāāmāsi̍o̍o̍ o̍ pōu̍ wa̍ o̍ sɛ̄īyo̍ sōndōo̍ wo̍ , māā tē wānā ndu̍ o̍o̍ fa̍ŋa̍ pōū kōŋ pɛ̍ , ā sīna̍ . Ma̍ kɛ̄sī so̍vɛ̄i̍ya̍ le̍ ndu̍ māndāa̍  .
40028001	Mi̍ pāa̍le̍ pɛ̍ŋgīāālē Chu̍ūwa̍ lē hīāū . Mɛ̄ɛ̍ pāa̍le̍ŋ lē wa̍ sīɔ̍ɔ̍ , Mēēle̍ Mākāli᷅ŋ ni̍ , a̍ Mēēli̍o̍o̍ ō pīlɔ̍ɔ̄ , ma̍ cha᷄ŋ o̍ pāa̍le̍ kpu̍yālē lēŋ chōo̍ ma̍ kūā le̍ sɛ̄īyo̍ tōfāa̍  .
40028002	O̍ lēpīlɛ̍ ni᷄ŋ kpe̍ , mi̍ lɛ̄ŋnde̍ŋ lē kāndū nyīīyāa̍ ta̍u̍ ta̍u̍ . Mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ cha᷄ŋ ɛ̄chɛ̍nɛ̄ mbo̍ tūāl lɛ̄ŋ . Mbo̍ fāŋā pōu̍ wa̍ o̍ sɛ̄ī būūlōo̍ ho̍ō sōndōo̍ wo̍ , mbo̍ chāl lēchōo̍  .
40028003	Wānā ndu̍ o̍o̍ che᷅ ndu̍ dīōndɔ̄ɔ̍ pɛ̍ , to̍fa̍ wɔ̍ ko̍ mɛ̄ɛ̍ nyɛ̄ ŋūāla̍lɛ̍īyo̍ yɔ̄nūŋ nu̍a̍ā mī pa̍ŋgēlo̍o̍ tīu̍ si̍lɔ̍ yɛ̍ . Nyɛ̄la̍ŋ ndu̍ lēkɔ̄ɔ̍ la̍ wa̍ lā hūmbū fo̍ fo̍ bɛ̍ndū  .
40028004	Mi̍ sīōōŋnde̍ bīī so̍vɛ̄i̍ya̍a̍ wa̍ sɛ̄īyo̍ māndāa̍ wa̍ , mā nyīīyā kpa᷅ kpā bɛ̄ndū , ma̍ wōū . Ma̍ yɔ̄nu᷄ŋ māā wānāā vīlɛ̍i̍  .
40028005	Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō sūāā nāa̍ wāŋ lāāndūa̍a̍ ha̍ā chūā . Mbo̍ dīmūl nda̍ āā , “ Lā yɔ᷅ŋ īsīōōŋ te̍ . I̍ si̍nā māā Chi̍i̍su̍ ō nda̍ ba᷄ŋ o̍ yɔ̄m sīŋgāfīlāa̍ chōo̍ wo̍ māā ndu̍ nya̍ chō nūūvīa̍a̍ ni̍  .
40028006	Ō cho̍ lɛ̍ na̍nu᷄ŋ te̍ . Ō mīīŋgu̍ yōōmū mɛ̄ɛ̍ o̍ di̍mi̍ māā ō chō mīīŋgū yōōmū yɛ̍ . Lā hu᷄ŋ mī lā hu᷄ŋ to̍fā nāa̍ o̍ wa̍ ō yāmbāā wa̍ . ”
40028007	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍a̍ ho̍ō dīmūl nda̍ āā , “ Lā kɔ̍ ni̍ko̍ chɔ̍ chɔ̍ mī lā kɔ̍ di̍mūl bu̍ɛ̍i̍yāā ndūa̍a̍ māā ō mīīŋgu̍ yōōmū , ndu̍yɛ̍ , māā ō chō kɔ̄la̍ŋ pɔ̄ɔ̄ nya̍ lāchī Kāli̍lī . Lo̍ŋ nya̍ chō ndu̍ chɔ̄ ni̍ . Yōōŋgōo̍ ho̍ō ya̍ chu̍u̍ nya̍ ni̍ . ”
40028008	O̍ ko̍ŋ kɔ̍ɔ̍lī , mi̍ wāŋ lāāndūa̍a̍ ha̍ā fāŋa᷄ŋ o̍ sɛ̄īyo̍ chɔ̍ chɔ̍ . Sīōōŋnde̍ wa̍ nda̍ , kɛ̍ ndu̍yɛ̍ , ā wa̍ vɛ̄lɛ̄ a̍ kɔ̄l kɛ̄ndɛ̄ ta̍u̍ . Ma̍ kūā a̍ kīlta̍ŋ le̍ mā kɔ̍ di̍mūl bu̍ɛ̍i̍yāā ndūa̍a̍  .
40028009	Kɛ̍ ā lo̍ kɔ̄la̍ŋ , o̍ lēpīlɛ̍ ni᷄ŋ kpe̍ , ma̍ chā Chi̍i̍su̍ nda̍ lāchī . Mbo̍ yīl nda̍ āā , “ Lā wo̍sɛ̄ . ” Ma̍ kūā nāa̍ ndu̍ chu̍a̍ ma̍ bāŋ wūla̍ŋ ndu̍ o̍ lābɛ̄ŋgu̍ ni̍ŋ ma̍ bīī ndu̍ bɛ̄ŋgu̍la̍ŋ ma̍ sāŋgālā ndu̍  .
40028010	Mi̍ Chi̍i̍sū di̍mūl nda̍ āā , “ Lā yɔ᷅ŋ īsīōōŋ te̍ . Lā kɔ̍ mī lā kɔ̍ di̍mūl pɔ̄mbūāā nīa̍a̍ mā kūɛ̄ Kāli̍lī mī ŋ̄ chīīki̍āŋ lo̍ŋ . ”
40028011	Mɛ̄ɛ̍ wāŋ lāāndūa̍a̍ wa̍ kɔ̄la̍ŋ , mi̍ so̍vɛ̄i̍ya̍a̍ wa̍ sɛ̄īyo̍ māndāa̍ wa̍ ā ti᷄ŋ mīīŋgū Chūlu̍sɛ̄lɛ̄m chi̍e̍e̍ . Mɛ̄ɛ̍ nda̍ mīīŋgu̍ , ma̍ kɔ̍ do̍u̍nu᷄ŋ wānāā bɛ̄ndūa̍a̍ sōlīāā lāsa̍lāa̍ a̍ nyɛ̄ o̍ nyɛ̍ yɔ̍nu̍ŋ  .
40028012	Mi̍ wānāā bɛ̄ndūa̍a̍ ha̍ā nda̍ lāŋgba̍ā kālla̍ ma̍ kɛ̄ɛ̄sīāā a̍ ndi̍ o̍kɔ̄ɔ̄ . Ma̍ kē so̍vɛ̄i̍ya̍ nyɛ̄ sɔ̄lāa̍ ta̍u̍  .
40028013	O̍ ko̍ŋ kɔ̍ɔ̍lī , ma̍ dīmūl nda̍ āā , “ Nyɛ̄ nya̍ nɔ̄ mī lā dīmi̍ wo̍ cho̍ ni̍ āā , ‘ A̍ bōōndi̍i̍ na̍a̍ ŋ̄ wa̍ o̍ mālɔ̄ ve̍ , mi̍ bu̍ɛ̍i̍yāā ndūa̍a̍ hūŋ a̍ nyūmnda̍ŋ ma̍ hu᷄ŋ chi̍i̍mbu̍u̍ dīāllūŋ ndɔ᷄ŋ . ’
40028014	Tē ō wa̍ pɛ̍ mī māsa̍ māLu̍o̍ma᷅ŋndo̍ tūēī a̍ ndi̍ o̍kɔ̄ɔ̄ , ŋ̄ nɔ̄lā mī ŋ̄ sōō nāa̍ ndu̍ chu̍a̍ . Ā yɔ᷅ŋ nya̍ nyɛ̄ le̍ . ”
40028015	O̍ ko̍ŋ kɔ̍ɔ̍lī , mi̍ so̍vɛ̄i̍ya̍ bīī nyɛ̄ sɔ̄lāa̍ . Ma̍ tōsā mɛ̄ɛ̍ nda̍ dīmu̍l nda̍ yɛ̍ . Le̍la̍ŋ , pāa̍le̍ hāūle᷅ŋ bɛ̍ɛ̍ , ko̍na̍ so̍vɛ̄i̍ya̍ dɔ̄ɔ̄nu᷄ŋ ko̍ŋ ndo̍ ndu̍ ko̍ni̍ cho̍ Chu̍ūwa̍ o̍ sōndō ni̍  .
40028016	Mi̍ bu̍ɛ̍i̍yāā ŋ̄wāŋ tɔ̍ a̍ wānā pi᷅li̍a̍a̍ kūā o̍ lɛ̄ŋndē Kāli̍līle̍ŋ ni᷄ŋ . Ma̍ kɔ̍ he᷅l o̍ pēmbēi̍ chōo̍ nāa̍ Chi̍i̍sū di̍mu̍l nda̍ māā ā kɔ̍ wa̍  .
40028017	Mɛ̄ɛ̍ nda̍ chē ndu̍ , ma̍ bāŋ wūla̍ŋ le̍ ndu̍ , ma̍ sāŋgālā ndu̍ . Kɛ̍ , ā pūm ā lāāla̍ŋ māā ndu̍ le̍  .
40028018	Mi̍ Chi̍i̍sū sɔ̍ɔ̍ŋgūū nda̍ īkɛ̄i̍ mbo̍ dīmūl nda̍ āā , “ Mɛ̄lɛ̄ka̍ ke̍ ya̍ kpāāyāa̍ nyɛ̄ o̍ nyɛ̄ chōo̍ , cho̍o̍ cho̍o̍ ni̍ a̍ o̍ chi̍e̍ēŋndo̍ chōo̍  .
40028019	Le̍la̍ŋ , lā kɔ̍ o̍ ŋ̄wāŋndā chīe̍e̍ lo̍ ba᷅ o̍ bā fe̍e̍ mī lā sīīŋgu̍u̍ nda̍ bu̍ɛ̍i̍yāā nī mī lā yīŋ nda̍ yīŋɔ̄ɔ̍ Mɛ̄lɛ̄ka̍a̍ . Lā wa̍ nda̍ yīŋɔ̄ɔ̍ pɛ̍ , lā pɛ̄l dīōla̍ Mɛ̄lɛ̄ka̍ Fi̍nyāa̍ , a̍ Po̍ ndɔ̄ɔ̍ , a̍ Nyi̍na̍ Mɛ̄lɛ̄ka̍a̍  .
40028020	Mī lā pɛ̄ɛ̄ku̍ nda̍ mā tōsa̍ nyɛ̄ o̍ nyɛ̄ ya̍ di̍mu̍l nya̍ le̍ tōsāa̍ . Ndu̍yɛ̍ , lā kɛ̄si̍ŋ o̍ lākɔ̄l māā I̍ cho̍ wā lātūlu̍ a̍ nya̍ ha̍a̍a̍ mbō lo̍ o̍ ko̍ŋ mī chi̍e̍ēŋndo̍ ho̍ō fūūlu̍u̍ o̍ mɛ̄ɛ̄lu̍la̍ŋ . ”
41001001	Yōōŋgū kɛ̄ndɔ̄ɔ̍ cho̍ ho̍ō a̍ Chi̍i̍sū Ki̍li̍tī o̍kɔ̄ɔ̄ ni̍ , o̍ cho̍ Po̍ Mɛ̄lɛ̄ka̍a̍ wo̍  .
41001002	Ō kāndu̍ŋ a̍ mɛ̄ɛ̍ wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā o̍ po̍o̍nyi̍a̍a̍ yɛ̍ . Mbo̍ dīmī āā ,  “ Ya̍ Mɛ̍lɛ̄ka̍ , I̍ cho̍ bu̍ɛ̍ī nūu̍ vīōmɔ̄ɔ̄ nu̍m lāchīmbō kɔ̍ to̍o̍sīāā pɔ̄ɔ̄ nɛ̄īyo̍ nu̍m lāchī  .
41001003	Wāŋndo̍ chō yōndāa̍ o̍ po̍llo̍ ni᷄ŋ . Ō chō dīmīo̍o̍ āā , ‘ Lā tōōsi̍a̍a̍ nɛ̍īyo̍ Māsānɔ̄ɔ̍ Mɛ̄lɛ̄ka̍ lāchī . Lā tōōsi̍a̍a̍ ndu̍ mbō wa̍ nyɛ̄ kɛ̄ndɛ̄ sa̍kpō . ’ ”
41001004	Ndu̍yɛ̍ , mi̍ Chɔ᷄ŋ hūŋ mbo̍ wā wāŋnda̍ yīŋɔ̄ɔ̍ a̍ sūɛ̍i̍ Mɛ̄lɛ̄kɛ̍i̍ dīmīo̍o̍ o̍ po̍llo̍ ni᷄ŋ . Mbo̍ dīmī āā , “ Lā ma᷄l yɔ̍ŋndā nyāla̍ wɔ̍ɔ̍ŋnda̍ŋ mī lā sɔ̄la̍ yīŋɔ̄ɔ̍ . Ko̍ŋ to̍sā ni̍ , mī Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ . ”
41001005	Mi̍ wānāa̍ chɛ̍ŋ o̍ lɛ̄ŋndē Chūdi̍a̍āle̍ŋ ni᷄ŋ ki̍nɛ̍i̍ ya̍ , a̍ Chūlu̍sɛ̄lɛ̄m chi̍e̍e̍ ya̍ , ā ka̍ ka̍ ku̍ā nāa̍ ndu̍ chu̍a̍ . Mɛ̄ɛ̍ nda̍ chɔ̄ɔ̄mu̍u̍ yɔ̄ŋndā ndāla̍ wɔ̍ɔ̍ŋnda̍ŋ , mbo̍ yīŋ nda̍ o̍ Pīo̍o̍ Chɔ̍ɔ̍dāŋ  .
41001006	Nyɛ̄lā nda̍ tōōsīāā a̍ yīīŋīī nyɔ̍mi̍a̍a̍ la̍ŋ Chɔ᷄ŋ ndu̍ o̍o̍ wo̍u̍nūŋ ni̍ . Ndu̍yɛ̍ , yāu̍le̍ yāu̍ vīsīo̍o̍ ndu̍ o̍o̍ yi̍i̍nūŋ o̍ chāŋ ni̍ . Nyɛ̄ ndɔ̄ di̍a̍a̍ wa̍ so̍o̍nu̍a̍a̍ a̍ līa̍a̍ŋ ni̍  .
41001007	Mbo̍ dīmūl wāŋnda̍ āā , “ Wāna̍ cho̍ hūnɔ̄ɔ̄ ya̍ kɔ̄ɔ̄lī wo̍ nɔ̄ kpāāyāa̍ ō hīōū ya̍ . I̍ cho̍ o̍ sɔ᷅vɛ̍ mī na̍ŋgu̍ŋ mī I̍ ti̍mbi̍ yūēī ndūɛ̍i̍ lākɔ̄ɔ̄vɛ̄i̍ye̍ le̍  .
41001008	Ya̍ ya̍ I̍ pu̍lū nya̍ pūlɔ̄ɔ̍ Mɛ̄lɛ̄ka̍a̍ a̍ mɛ̄ŋnda̍ŋ , kɛ̍ , ndu̍ cho̍ nya̍ yīŋɔ̄ɔ̄ a̍ Nyi̍nā Mɛ̄lɛ̄ka̍a̍ . ”
41001009	O̍ te̍le̍ŋ Chɔ᷄ŋ wa̍ wāŋnda̍ yīŋɔ̄ɔ̍ wo̍ , mi̍ Chi̍i̍sū cha̍ŋ Na̍a̍sa̍lūɛ̄ī chi̍e̍e̍ o̍ būŋgɛ̄ī Kāli̍līle̍ŋ ni᷄ŋ . Mi̍ Chɔ᷄ŋ yīŋ Chɔ̍ɔ̍dāŋ o̍ pēēlo̍  .
41001010	Mɛ̄ɛ̍ Chi̍i̍sū fu̍la̍ o̍ mɛ̄ŋnda̍ŋ ni᷄ŋ , mbo̍ chā ha̍la̍a̍ ō kūmbīa̍ŋ . Ndu̍yɛ̍ , mi̍ Nyi̍na̍ Mɛ̄lɛ̄ka̍a̍ tūāl ndu̍ chōo̍ o̍ īka᷅ŋgbo̍  .
41001011	Mi̍ dīōmndo̍ sūāā ɛ̄chɛ̍nɛ̄ āā , “ Nu᷄m cho̍ Po̍ nūu̍ ni̍ . I̍ ka̍a̍la̍ nu̍m . Ndu̍yɛ̍ I̍ hi̍ni̍ kɔ̄l a̍ nūm . ”
41001012	O̍ ko̍ŋ kɔ̍ɔ̍lī , mi̍ Nyi̍na̍ Mɛ̄lɛ̄ka̍a̍ tōsā mi̍ Chi̍i̍sū ku̍ā o̍ po̍llo̍ ni᷄ŋ  .
41001013	Lo̍ŋ o̍ lo̍ ni̍ le̍ pālɛ̍i̍ be̍le̍-hi̍ɔ̍ɔ̍lu̍ . Mi̍ Sēta̍nā , māsa̍ nyi̍nāā wɔ̄ɔ̍ŋnda̍ , tɔ̄ɔ̄nda᷄ŋ ndu̍ le̍ hāli̍ kpe̍ŋ mī ndu̍ o̍o̍ to̍sa̍ yɔ̄ŋ wɔ̄ɔ̍ŋndo̍ . Chi̍i̍sū wa̍ nāa̍ vīsīāā yōndūa̍a̍ wa̍ wā . Mi̍ ki̍i̍la̍a̍ Mɛ̄lɛ̄ka̍a̍ hūŋ ma̍ kē ndu̍ nyɛ̄ ndu̍ o̍o̍ ye̍e̍ma̍ wo̍  .
41001014	O̍ kōŋ kɔ̍ɔ̍lī , mi̍ Chi̍i̍sū ku̍ā Kāli̍lī . Mbo̍ kɔ̍ di̍mī Yōōŋgū Kɛ̄ndɛ̍ Mɛ̄lɛ̄ka̍a̍ lo̍ŋ . Lɔ̍ɔ̍ pa̍ he̍ī yɔ̄nūŋ , nda̍ a̍a̍ bi̍ī ni᷅ŋ Chɔ᷄ŋ ma̍ dūāū ndu̍ o̍ chīɛ̄ī mānyūmndo̍ ni᷄ŋ  .
41001015	Mi̍ Chi̍i̍sū ba̍lū a̍ dīmīo̍o̍ āā , “ Bōōnde̍i̍ fu̍u̍lu̍u̍ he̍ī ni̍ . Te̍le̍ŋ Mɛ̄lɛ̄ka̍ chō wā māsāa̍ wāŋnda̍ chōo̍ wo̍ chō ni᷅ŋ kpɛ̍ɛ̍lūŋ . Le̍la̍ŋ , lā ma᷄l yɔ̍ŋndā nyāla̍ wɔ̍ɔ̍ŋnda̍ŋ mī lā lāāla̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ . ”
41001016	Mɛ̄ɛ̍ Chi̍i̍sū wa̍ kɔ̄la̍ŋ a̍ kɔ̄ŋgɔ̍ Mɛ̄ŋmā Ībūŋga᷄ŋ Kāli̍lī dēmūllo̍ , mbo̍ kōmāl pūa̍a̍ nda̍ ŋi̍ɔ̍ɔ̍ŋ , Sa̍i̍mɔ̄ŋ nda̍ A̍ndūlū pɔ̍mbɔ̄ ndɔ̄ . Ā wa̍ yālāla̍ŋ wūūwo̍ o̍ mɛ̄ŋmā ībūŋga᷄ŋ ni᷄ŋ . Pūa̍a̍ ha̍ā yɔ̄ɔ̄yāa̍ wa̍ wa̍li̍ ndāa̍ ni̍  .
41001017	Mbo̍ dīmūl nda̍ āā , “ Lā hu᷄ŋ mī lā sīmnu᷄ŋ bu̍ɛ̍i̍yāā nī mī pɛ̍ɛ̍kū nya̍ a̍ yɔ̄ɔ̄yā chēle̍ŋ . Ndu̍ cho̍ ni̍ mī lā tōsa̍ mī wāŋnda̍ sīmnu᷄ŋ bu̍ɛ̍i̍yāā nī . ”
41001018	Ma̍ māl yālāla̍ ndāla̍ŋ o̍ lē pīlɛ̍ ni᷄ŋ kpe̍ , ma̍ tūāl ndu̍ kɔ̄ɔ̄lī  .
41001019	Mɛ̄ɛ̍ Chi̍i̍sū hi̍o̍ū lāchī ti᷄ŋ , mbo̍ kōmāl vɛ̄lɛ̄ pūa̍a̍ nda̍ ŋi̍ɔ̍ɔ̍ŋ . Pūa̍a̍ ha̍ā bɛ̍ɛ̍ pɔ̄mbɔ̄ɔ̍ a̍ bɛ̄ndōo̍ nda̍ wa̍ ni̍ . Ā wa̍ hɔ̄lāā tūlu̍ nda̍ fi̍nyā nda̍ā o̍ dɛ̄ndɔ̄ɔ̍ ni᷄ŋ , ya̍lāla̍ nda̍la̍ŋ sūēndīo̍o̍ . Dīōlā ndāla̍ŋ la̍ wa̍ ni̍ āā , Chēmi̍si̍ , a̍ Chɔ᷄ŋ , a̍ Sɛ̍bɛ̍dīī fi̍nyā ndā  .
41001020	Mbo̍ dīmūl nda̍ āā , “ Lā hu᷄ŋ nāa̍ ya̍ chu̍a̍ . ” Mi̍ pūa̍a̍ ha̍ā mɛ̄ī fi̍nyā nda̍ a̍ pūa̍a̍ ndāa̍ wa̍lla̍ o̍ dɛ̄ndɔ̄ɔ̍ ni᷄ŋ ma̍ tūāl Chi̍i̍su̍ kɔ̄ɔ̄lī  .
41001021	Ma̍ fūūlūū Kēpa̍a̍nīɔ̄m chi̍e̍e̍ . Mɛ̄ɛ̍ pāa̍le̍ pɛ̍ŋgīāālē Chu̍ūwa̍ lē fūūlu̍u̍ , mi̍ Chi̍i̍sū ku̍ā o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ . Mbo̍ kāndū wāŋnda̍ pɛ̄ɛ̄kōo̍ o̍ pāa̍le̍ŋ nde᷅ŋ chōo̍  .
41001022	Wānāa̍ wa̍ o̍ chīɛ̄īyo̍ ho̍ō ni᷄ŋ ma̍ tūɛ̄ī Chi̍i̍su̍ pɛ̄ɛ̄kōo̍ wa̍ , mi̍ kɔ̄ndɔ̄fi̍llo̍ bīī nda̍ ta̍u̍ ta̍u̍ a̍ mɛ̄ɛ̍ o̍ pɛ̍ɛ̍kū wa᷅ŋnda̍ yɛ̍ . Kāni̍ ndu̍ ndu̍ , pɛ̄ɛ̄kū ndɔ̄ɔ̍ ō ve̍ mɛ̄ɛ̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā pɛ̄ɛ̄kū wa᷅ŋnda̍ yɛ̍ le̍ . Ndu̍ ndu̍ , pɛ̄ɛ̄kū ndɔ̄ɔ̍ ō wa̍ māwāā māā wāna̍ kpāāyā bɛ̍ndū  .
41001023	O̍ pɛ̄ɛ̄kōo̍ ho̍ō ni᷄ŋ , mi̍ pōo̍ pūm lūɛ̄ī nda̍ tɛ̄ɛ̄ŋ . Pōo̍ ho̍ō yɛ̍ , nyi̍nā wɔ̄ɔ̍ŋndo̍ wa̍ ndu̍ kɔ̄ɔ̄lī  .
41001024	Mbo̍ dēŋī . Mi̍ nyi̍nā wɔ̄ɔ̍ŋ wa̍ ndu̍ kɔ̄ɔ̄lī wo̍ nyūnā Chi̍i̍sū āā , “ Vɛ᷅ sōndōo̍ wōūwo̍ o̍ sūɛ̍i̍ nyi̍nāā wɔ̄ɔ̍ŋnda̍ ni᷄ŋ mɛ̄ɛ̍ yā cho̍ nu̍a̍ā yɛ̍ , nūm Chi̍i̍su̍ fu̍la̍ Na̍a̍sa̍lūɛ̄ī yo̍ ? Le̍ na̍a̍ tɛ̄ɛ̄mbūūwo̍ ŋ̄ hīŋ ni̍ ? I̍ si̍nā wāna̍ ŋ̄ chō wo̍ . Wāna̍ cho̍ le̍ Mɛ̄lɛ̄ka̍ wo̍ ŋ̄ chō ni̍ . ”
41001025	Mi̍ Chi̍i̍sū kpa̍ā nyi̍nā wɔ̄ɔ̍ŋ wa̍ pōo̍ ho̍ō kɔ̄ɔ̄lī wo̍ āā , “ Me̍i̍ , mā fa̍ŋa̍ŋ po̍o̍ ho̍ō kɔ̄ɔ̄lī . ”
41001026	Mi̍ nyi̍nā wɔ̄ɔ̍ŋ kōŋ chūā pōo̍ . Mbo̍ dēŋī chōo̍ cho̍o̍ kpe̍le̍ŋ . Mbo̍ fāŋa᷄ŋ ndu̍ kɔ̄ɔ̄lī  .
41001027	Mi̍ kɔ̄ndɔ̄fi̍llo̍ bīī vɛ̄lɛ̄ wāŋnda̍ . Ma̍ kāndū nyūūni̍āŋndo̍ nda̍ pi̍la̍ tɛ̄ɛ̄ŋ āā , “ Ī māā vɛ̄ɛ̍nɛ̍ I̍ cho̍ yɛ̄ he̍ī ? Bāā pɛ̄ɛ̄kū sɛ̄nɛ̄īyo̍ ni̍ ? Ye̍ē pōo̍ ho̍ō nɔ̄ kpāāyāa̍ mbō sōō bɛ̍ɛ̍ nāa̍ nyi̍nāā wɔ̄ɔ̍ŋnda̍ chūā , ndu̍yɛ̍ , mā tūēī ndu̍ dīōm . ”
41001028	Mi̍ tɔ̍ɔ̍ Chi̍i̍sōo̍ tīū si̍lɔ̍ o̍ lɛ̄ŋndē Kāli̍līle̍ŋ ni᷄ŋ  .
41001029	Mɛ̄ɛ̍ Chi̍i̍sū nda̍ Chēmi̍si̍ , a̍ Chɔ᷄ŋ , a̍ bu̍ɛ̍i̍yāā ndūa̍a̍ ā pīli̍a̍ā fūlā o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ , ma̍ kūā sa̍kpō o̍ chīɛ̍i̍ Sa̍i̍mɔ̄ŋ a̍ A̍ndūlū wo̍  .
41001030	La̍nɔ̍ɔ̍ Sa̍i̍mɔ̄ŋ kāla̍ ndɔ̄ wa̍ īhīni̍ o̍ kpēlē chīɛ̄ī ni̍ŋ a̍ dīāllūŋ tūūwo̍ŋ . Mɛ̄ɛ̍ Chi̍i̍sū fu̍u̍lu̍u̍ lo̍ŋ , ma̍ dīmūl ndu̍ a̍ ndu̍ o̍kɔ̄ɔ̄  .
41001031	Mi̍ Chi̍i̍sū ku̍ā nāa̍ ndu̍ chu̍a̍ . Mbo̍ sāā ndu̍ bāa̍ . Mbo̍ chūā ndu̍ īhīni̍ o̍ kpēlē . Mi̍ dīāllūŋ tūūwo̍ŋ ŋ̄ pɛ̄ŋgī . O̍ ko̍ŋ kɔ̍ɔ̍lī mbo̍ tōōsīāl nda̍ nyɛ̄ dīa̍a̍  .
41001032	Mɛ̄ɛ̍ pāa̍le̍ŋ lē de᷄l mi̍ nyūmnda̍ŋ mā tūāl , mi̍ wāŋnda̍ hūŋ a̍ wānāā lānāāwa̍ a̍ wānāā nyi̍nāā wɔ̄ɔ̍ŋndā wa̍ kɔ̄ɔ̄lī wa̍ kpo̍u̍ nāa̍ Chi̍i̍sū chu̍a̍  .
41001033	Mi̍ wāŋnda̍ o̍ chi̍o̍o̍ ho̍ō ni᷄ŋ kpo̍u̍ a̍ chu̍ūŋgi̍āŋ na̍a̍ pi᷅lɛ̍ o̍ chīɛ̄ī Chi̍i̍sū wa̍ ni᷄ŋ ndo̍ dīō  .
41001034	Mi̍ Chi̍i̍sū si̍ŋgī wānāa̍ wa̍ a̍ nāālā yɛ̍ yɛ̍la̍ŋ nda̍ . Mbo̍ tūāū nyi̍nāā wɔ̄ɔ̍ŋnda̍ ta̍u̍ wa̍nāā nyi̍nāa̍ wa̍ kɔ̄ɔ̄lī wa̍ kɔ̄ɔ̄lī . Chi̍i̍sū ndu̍ o̍o̍ chɛ᷅l mī nyi̍nāā kāŋ nda̍ a̍a̍ so̍ō nyɛ̄ o̍ nyɛ̄ le̍ . Fo̍ndōle̍ , nyi̍nāa̍ nda̍ a̍a̍ si̍nā wa᷅na̍ ndu̍ o̍o̍ wa̍ wo̍  .
41001035	Dīi̍māndɔ̄ɔ̍ a̍ dītɛ̍ɛ̄ŋ pāa̍le̍ si̍a̍a̍ , mi̍ Chi̍i̍sū ti̍a̍ndū o̍ lūa̍a̍ŋ . Mbo̍ māl chi̍o̍o̍ . Mbo̍ kūā nāa̍ yo̍lo̍līa̍a̍ . Mbo̍ pīɛ̄ī Mɛ̄lɛ̄ka̍ lo̍ŋ  .
41001036	Mi̍ Sa̍i̍mɔ̄ŋ nda̍ chāāŋāā ndūa̍a̍ ā kūā ndu̍ nūūvīa̍a̍  .
41001037	Mɛ̄ɛ̍ nda̍ kūɛ̄ , ma̍ sāālu᷄ŋ ndu̍ . Ma̍ dīmūl ndu̍ āā , “ Wānā o̍ wānā fe̍e̍ cho̍ nu̍m ni᷅ŋ hāū nu̍u̍vīa̍a̍ . ”
41001038	Kɛ̍ mi̍ Chi̍i̍sū dīmūl nda̍ āā , “ Ŋ̄ kɔ̄nu᷅ŋ o̍ chi̍o̍o̍ŋ ŋ̄ pīlɔ᷅ŋ mī I̍ kɔ̍ di̍mī Yōōŋgū Kɛ̄ndɛ̍ Mɛ̄lɛ̄ka̍a̍ lo̍ŋ . Le̍ sa̍bōo̍ ho̍ō ya̍ I̍ hi᷅ŋ ni̍ . ”
41001039	Mi̍ Chi̍i̍sū ku̍ā o̍ lɛ̄ŋndē Kāli̍līle̍ŋ ni᷄ŋ . Mbo̍ kɔ̍ di̍mī Yōōŋgū Kɛ̄ndɛ̍ Mɛ̄lɛ̄ka̍a̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ . Mbo̍ tūāū nyi̍nāā wɔ̄ɔ̍ŋnda̍ wāŋnda̍ kɔ̄ɔ̄lī  .
41001040	Mi̍ po̍ pi᷅lɛ̍ hūŋ nāa̍ Chi̍i̍sū chu̍a̍ a̍ nāā wɔ̄ɔ̍ŋ pūm ndu̍ lēkɔ̄ɔ̍ . Mbo̍ bāŋ wūla̍ŋ , mbo̍ nyɔ̄ɔ̄lū ndu̍ . Mbo̍ dīmūl ndu̍ āā , “ Fāllo̍ , si̍ŋgi̍ ya̍ fɔ̍ mī si̍mnu᷄ŋ o̍ di̍a̍ndāā Mɛ̄lɛ̄ka̍ o̍ hɔ̄l . Ā nɔ̄lā mā si̍ŋgi̍ ya̍ , tē ō wa̍ pɛ̍ mā chɛ̍l . ”
41001041	Mi̍ nyīɛ̍ɛ̍ye̍ bīī Chi̍i̍su̍ ta̍u̍ le̍ pōo̍ ho̍ō . Mbo̍ sīɛ̄ndī bā ndɔ̄ɔ̍ mbo̍ pīla᷄ŋ po̍o̍ ho̍ō . Mbo̍ dīmūl ndu̍ āā , “ I̍ chɛ̍l mī si̍ŋgi̍ nūm . Le̍la̍ŋ , si̍o̍ŋgu̍ mā sīmnu᷄ŋ vɛ̍lɛ̄ ō dīāndāā . ”
41001042	Mi̍ nāā wɔ̄ɔ̍ŋ kōŋ fāŋa᷄ŋ po̍o̍ ho̍ō lēkɔ̄ɔ̍ o̍ lē pīlɛ̍ ni᷄ŋ kpe̍  .
41001043	Mbo̍ sīlā ndu̍ ō kālā ka̍lā  .
41001044	Mbo̍ dīmūl ndu̍ āā , “ Pōo̍ , do̍u̍nu᷄ŋ wa̍nā su̍ɛ̍i̍ he̍ī ko̍na̍ le̍ . Kɔ̄la̍ŋ ko̍ni̍ ŋ̄ kūā sa̍kpō nāa̍ wāna̍ so̍lī sa̍lāa̍ o̍ Mɛ̄lɛ̄ka̍ lo̍ wo̍ chūā ni̍ mbō kɔ̍ to̍fā nu̍m . Ndu̍yɛ̍ , mā yɔ̍ŋgu̍ kīo̍o̍ le̍ mɛ̄ɛ̍ ŋ̄ sēŋgū yɛ̍ , ō Mūu̍sē di̍mi̍ le̍ yɔ̄ŋgōo̍ wo̍ . Fo̍ndōle̍ , ko̍ŋ chɔ᷅m wa᷅ŋnda̍ ni̍ māā ā sēŋgū . ” Mi̍ Chi̍i̍sū di̍mūl ndu̍ māā ō kɔ̍ chɔ̍ chɔ̍  .
41001045	Kɛ̍ , mɛ̄ɛ̍ pōo̍ ho̍ō kūɛ̄ , mbo̍ kɔ̍ ka̍ndū wāŋnda̍ dīmūllo̍ . Mbo̍ tīū ndi̍ si̍lɔ̍ . Le̍la̍ŋ , Chi̍i̍sū ndu̍ o̍o̍ nɔ̍ lɛ̍ fo̍ndāŋ le̍ lākɔ̄ o̍ chi̍e̍e̍ kpe̍nde̍ke̍le̍ lɛ̍ le̍ . Mbo̍ chālnu᷄ŋ na̍a̍ yo̍lo̍līa̍a̍ . Mi̍ wāŋndā māl o̍ fo̍ndāŋndā yɛ̍ yɛ̍la̍ŋ ma̍ kōmāl ndu̍ lo̍ŋ  .
41002001	Pālɛ̍i̍ ti᷄ŋ hīōūwɔ̄ɔ̍ , mi̍ Chi̍i̍sū mi̍i̍ŋgū Kēpa̍a̍nīɔ̄m chi̍e̍e̍ . Mɛ̄ɛ̍ o̍ mi̍i̍ŋgu̍ Kēpa̍a̍nīɔ̄m , mi̍ tɔ̍ɔ̍ ndɔ̄ɔ̍ tīū māā ō mīīŋgu̍ o̍ ndu̍ lo̍ Kēpa̍a̍nīɔ̄m  .
41002002	Mi̍ wāŋnda̍ chūūŋgi̍āŋ na̍a̍ pi᷅lɛ̍ ma̍ hūŋ nāa̍ o̍ wa̍ chīɛ̄ī ni̍ŋ nda̍ . Fo̍ndāŋ o̍ fo̍ndāŋ ve̍ chi̍ɛ̍ī ni̍ŋ te̍ , o̍ dīō bɛ̍ɛ̍ wāŋnda̍ wa̍ ā pīāā . Mi̍ Chi̍i̍sū dīmūl nda̍ Yōōŋgū Kɛ̄ndɛ̍ Mɛ̄lɛ̄ka̍a̍  .
41002003	Mɛ̄ɛ̍ o̍ wa̍ nda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ , mi̍ pūa̍a̍ ā hīɔ̍ɔ̍lu̍ hu᷅ŋ a̍ wānā bɛ̍vɛ̍i̍yo̍ nāa̍ ndu̍ chu̍a̍  .
41002004	Kɛ̍ , pūa̍a̍ ha̍ā sɔ̄la̍ fo̍ndāŋ o̍ fo̍ndāŋ le̍ lūɛ̄īyɔ̄ɔ̍ chīɛ̄ī ni̍ŋ mā kōma̍l Chi̍i̍sū a̍ pōo̍ ho̍ō le̍ . Fo̍ndōle̍ , a̍ fāŋga̍ wa̍ chīɛ̄ī ni̍ŋ ndo̍ . Mi̍ pūa̍a̍ ha̍ā hēl o̍ chīɛ̄īyo̍ chōo̍ ma̍ būlī kāa̍ nāa̍ Chi̍i̍sū wa̍ chīɛ̄ī ni̍ŋ nda̍ . Ma̍ tūsī ndu̍ o̍ mbōōmāa̍ ni᷄ŋ o̍ yūe̍i̍  .
41002005	Mɛ̄ɛ̍ Chi̍i̍sū che᷅ mɛ̄ɛ̍ kpɛ̍ nda̍ lāāla̍ŋ a̍ ndu̍ yɛ̍ , mbo̍ dīmūl po̍ bɛ̍vɛ̍i̍yo̍ āā , “ Pōo̍ , yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ . ”
41002006	Wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā pūm ā wa̍ īchāli̍ chi̍ɛ̍ī ni̍ŋ lo̍ŋ . Ma̍ kāndū yīya᷄ŋndo̍ nu̍a̍ā , ma̍ dīmī o̍ kɔ̄ltā ndāla̍ŋ ni᷄ŋ āā  ,
41002007	 “  Vɛ᷅ mī pōo̍ ho̍ō sūāā sūɛ̍i̍ wa̍ā nu̍a̍ā ? Wānā o̍ wānā cho̍ mbō ma᷄l wānā le̍ yɔ̄ŋndā wɔ̄ɔ̍ŋnda̍ŋ te̍ mɛ̄ɛ̍ Mɛ̄lɛ̄ka̍ ndu̍ pīlɛ̍ kpe̍ . Vɛ᷅ mbo̍ wā dīōla̍ Mɛ̄lɛ̄ka̍la̍ŋ tɛ̄ɛ̄mbūūwo̍ ? ”
41002008	Mi̍ Chi̍i̍sū si̍nā yīya᷄ŋnda̍ o̍ kɔ̄ltā ndāla̍ŋ ni᷄ŋ le̍ pi᷅lɛ̍ kpe̍ . Mbo̍ nyūnā nda̍ āā , “ Vɛ᷅ mi̍ yīya᷄ŋ wa̍ā le̍ndo̍o̍ wā nya̍ o̍ lākɔ̄l ?
41002009	Tōsāa̍ mī wānā bɛ̍vɛ̍i̍yo̍ ō kūɛ̄ , a̍ dīmūllo̍ ndu̍ āā , ‘ Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ , ’ o̍ kūɛ̍ɛ̍nɛ̍ hi̍o̍ū yɛ̄ wā bɛ̍ɛ̍ŋ le̍ mī wāna̍ chi̍o̍o̍ tōsa̍ ? Dīmūllo̍ ndu̍ āā , ‘ Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ , ’ ndu̍ hi̍o̍ū wā bɛ̍ɛ̍ŋ  .
41002010	Le̍la̍ŋ , I̍ cho̍ pōo̍ ho̍ō sīŋgī mī lā sīna̍ māā wāna̍ nda̍ vēēlū ho̍ō āā Po̍ Wānā Pɔ̍nɔ̍ɔ̍ wo̍ nɔ̄ kpāāyāa̍ o̍ chi̍e̍ēŋndo̍ chōo̍ mbō ma᷄l wāŋnda̍ le̍ yɔ̄ŋndā ndāla̍ wɔ̍ɔ̍ŋnda̍ŋ . ” O̍ ko̍ŋ , mbo̍ dīmūl po̍ bɛ̍vɛ̍i̍yo̍ āā  ,
41002011	 “  Mī di̍mu̍l nu̍m , chɔ̍ŋ mā chu̍a̍ mbōōmā nu̍mndo̍ mā kūɛ̄nu᷄ŋ o̍ nūm ndo̍ . ”
41002012	Mbo̍ cha᷄ŋ nya̍ mbo̍ chūā mbōōmā ndɔ̄ɔ̍ . Mi̍ wāŋnda̍ kpo̍u̍ a̍ cha᷅ ndu̍ kɔ̄la̍ŋ . Nda̍ kpo̍u̍ mi̍ kɔ̄ndɔ̄fi̍llo̍ bīī nda̍ . Ma̍ sāŋgālā Mɛ̄lɛ̄ka̍ . Ma̍ dīmī āā , “ Kāni̍ bɛ̍ɛ̍ , ŋ̄ chi̍ wɔ̍ i̍ wa̍ā nu̍a̍ā le̍ . ”
41002013	Mi̍ Chi̍i̍sū ku̍ā vɛ̄lɛ̄ o̍ mɛ̄ŋmā ībūŋga᷄ŋ īkɛ̄i̍ . Mi̍ fāŋgā bɛ̍ndōo̍ chūūŋgi̍āŋ nāa̍ ndu̍ chu̍a̍ . Mbo̍ pɛ̄ɛ̄kū nda̍  .
41002014	Mɛ̄ɛ̍ o̍ hi̍o̍ū lāchī , mbo̍ chā Li̍vāī , po̍ A̍fa̍a̍sī wo̍ . Ō wa̍ īchāli̍ o̍ chīɛ̄ī kɔ̍sɔ̄ŋndo̍ . Mbo̍ dīmūl ndu̍ āā , “ Hu̍ŋ mā sīmnu᷄ŋ bu̍ɛ̍ī nī . ” Mi̍ pōo̍ ho̍ō cha᷄ŋ mbo̍ tūāl ndu̍ kɔ̄ɔ̄lī  .
41002015	O̍ ko̍ŋ kɔ̍ɔ̍lī , mɛ̄ɛ̍ Chi̍i̍sū wa̍ nyɛ̄ dīa̍a̍ dīo̍o̍ nda̍ bu̍ɛ̍i̍yāā ndūa̍a̍ o̍ Li̍vāī lo̍ chi̍ɛ̍ī ni̍ŋ , mi̍ kɔ̍sɔ̄ŋāā chēle̍ŋ ta̍u̍ a̍ to᷅l ndu̍ kɔ̄ɔ̄lī wa̍ a̍ wānāā yɔ̄ŋ wɔ̄ɔ̍ŋāā chēle̍ŋnda̍ , ma̍ chāl nyɛ̄ dīa̍a̍ kōŋ dīo̍o̍ lātūlu̍ nda̍ nda̍ā  .
41002016	Mɛ̄ɛ̍ wānāa̍ pɛ̍ɛ̍kū wa᷅ŋndā sāwāla̍ Mɛ̄lɛ̄ka̍la̍ŋ nda̍ , a̍ cho̍ o̍ ku̍ndā Fālīsi̍īya̍ ni᷄ŋ nda̍ chē ndu̍ nyɛ̄ dīa̍a̍ dīo̍o̍ nda̍ kɔ̍sɔ̄ŋnda̍ a̍ wānāā yɔ̄ŋ wɔ̄ɔ̍ŋnda̍ , ma̍ nyūnā bu̍ɛ̍i̍yāā ndūa̍a̍ āā , “ Le̍ yɛ̄ɛ̍nɛ̍ Chi̍i̍sū cho̍ yɛ̄ nyɛ̄ dīa̍a̍ dīo̍o̍ nda̍ kɔ̍sɔ̄ŋnda̍ a̍ wānāā yɔ̄ŋ wɔ̄ɔ̍ŋnda̍ ? ”
41002017	Mɛ̄ɛ̍ Chi̍i̍sū tu̍e̍ī sūɛ̍i̍ he̍ī , mbo̍ dīmūl nda̍ āā , “ Wānāa̍ cho̍ kɛ̍ndi̍a̍a̍ wa̍ , ā hēu̍ ba̍ a̍ wāna̍ chi̍ɔ̍ū wa᷅ŋnda̍ wo̍ le̍ , mɛ̄ɛ̍ wānāā cho̍ a̍ nāāla̍ŋ nda̍ . I̍ hi̍ŋ le̍ wānāā sa̍kpō vēēlū le̍ . I̍ hi᷅ŋ māhūnāā le̍ wānāā yɔ̄ŋ wɔ̄ɔ̍ŋnda̍ vēēlōo̍ . ”
41002018	Ō wa̍ a̍ te̍le̍ŋ pu̍m Chɔ᷄ŋ Wānā Yi̍ŋāa̍ bu̍ɛ̍i̍yāā ndūa̍a̍ , a̍ ku̍ndā Fālīsi̍īya̍ , ā wa̍ su᷅mndo̍ bīyɔ̄ɔ̍ . Mi̍ wāŋnda̍ hūŋ nāa̍ Chi̍i̍sū chu̍a̍ ma̍ nyūnā ndu̍ āā , “ Vɛ᷅ Chɔ᷄ŋ Wānā Yi̍ŋāa̍ bu̍ɛ̍i̍yāā ndūa̍a̍ ni̍ , a̍ bu̍ɛ̍i̍yāā Fālīsi̍īya̍ mā bīī su᷅mndo̍ , kɛ̍ nūm bu̍ɛ̍i̍yāā nūmnda̍ ā bi̍ī su᷅m te̍ nɛ̍ ? ”
41002019	Mi̍ Chi̍i̍sū lo᷅ lo̍ŋ mbo̍ mūlūl nda̍ āā , “ Ō bɛ̄ndā pa̍ mī mīālāa̍ hu᷅ŋ wa᷅na̍ cho̍ la̍nɔ̍ɔ̍ chūa̍a̍ wo̍ o̍ bɛ̄ŋgu̍ cho̍o̍ wa̍ , mā wa̍ a̍ yīa̍a̍ŋ ? Tē wāna̍ cho̍ la̍nɔ̍ɔ̍ chūa̍a̍ wo̍ chō wɔ̄ nda̍ tɛ̄ɛ̄ŋ pɛ̍ , mīālāā kāŋ ā nɔ̍ ku̍e̍e̍ mā bīī su᷅m kpo̍so̍ŋ te̍  .
41002020	Kɛ̍ ndu̍yɛ̍ , te̍le̍ŋ cho̍ fūūlūū mā fāŋa̍ wāna̍ cho̍ la̍nɔ̍ɔ̍ chūa̍a̍ wo̍ nda̍ tɛ̄ɛ̄ŋ . Tē ā fāŋa̍ ndu̍ nda̍ tɛ̄ɛ̄ŋ pɛ̍ , ā bīī ni̍ŋ su᷅mndo̍ o̍ pāa̍le̍ le̍ŋ chōo̍  .
41002021	 “  Wānā be̍ŋūl tɛ̍ɛ̍ŋgēi̍ o̍ dōmā pa̍a̍ndōo̍ a̍ pɛ̄ŋgɛ̍i̍ kōlā sɛ̍nɛ̄īye̍ le̍ . Tē wānā ba̍ŋu̍l a̍ ndi̍ pɛ̍ , tē ō lo̍ o̍ ko̍ŋ mī pɛ̄ŋgɛ̍i̍ kōlā sɛ̍nɛ̄īye̍ ī ŋɔ̄ūnu᷄ŋ pɛ̍ , dōmā pa̍a̍ndōo̍ chɔ̄ɔ̄lu̍ kīōlū . O̍ ko̍ŋ , tɛ̄ɛ̄ŋgēi̍ ī hīōū māā pāāndū  .
41002022	Wānā do̍ū yɛ̍ŋgīa̍ŋ o̍ bɔ̄lɔ̍ yāu̍ vīsīo̍o̍ ō pāāndōo̍ ni᷄ŋ tē . Kāni̍ , tē ā dɔ̄ū pɛ̍ , yɛ̍ŋgīa̍ŋ mā chō hēlɔ̄ɔ̄ mī mā kīndu᷄ŋ . O̍ ko̍ŋ , mī mā būli̍ bɔ̄lɔ̄ ka̍lāa̍ , mī mūɛ̄īmā kāla᷄ŋ mā tāmbu̍ŋ , mī bɔ̄lɔ̄ɔ̍ bɛ̍ɛ̍ ndu̍ ta̍mbu̍ . O̍ bɔ̄lɔ̍ yāu̍ vīsīo̍o̍ ō sɛ̄nɛ̄īyo̍ ni᷄ŋ wānā du̍a̍ū yɛ̍ŋgīa̍ŋ ni̍ . ”
41002023	O̍ pāa̍le̍ pi᷅lɛ̍ pɛ̍ŋgīāālē Chu̍ūwa̍ chōo̍ , Chi̍i̍sū nda̍ bu̍ɛ̍i̍yāā ndūa̍a̍ ā wa̍ kɔ̄la̍ŋ ma̍ wā kēēkōo̍ o̍ chīɛ̄ī pūm ni᷄ŋ . Tɔ̄lɔ̄ɔ̍ wa̍ o̍ chīɛ̍i̍ he̍ī ni᷄ŋ ndo̍ ā vēēlu̍ ndu̍ āā , wi̍t . Mi̍ bu̍ɛ̍i̍yāā ndūa̍a̍ kāndū tɔ̄lɔ̄ɔ̍ ho̍ō yōmɔ̄ɔ̍  .
41002024	Ku̍ndā Fālīsi̍īya̍ ā pūm ā wa̍ lo̍ŋ . Ma̍ nyūnā Chi̍i̍su̍ āā , “ Vɛ᷅ mi̍ bu̍ɛ̍i̍yāā nūmnda̍ ā wā sūɛ̍i̍ wānā to̍sā o̍ pāa̍le̍ nāāle̍ pɛ̍ŋgīāāle̍ŋ chōo̍ le̍ ve̍ tōsāa̍ ? ”
41002025	Mi̍ Chi̍i̍sū nyūnā nda̍ āā , “ Lā chi̍ wɔ̍ o̍ Yāu̍ Mɛ̄lɛ̄ka̍a̍ ni᷄ŋ a̍ nyɛ̄ Māsāa̍ Dēēve̍ ndu̍ o̍o̍ to̍sa̍ wo̍ o̍kɔ̄ɔ̄ le̍ ? O̍ bōōndi̍i̍ ke̍ŋ ni᷄ŋ , Ābīa̍ta̍ wa̍ wānā bɛ̍ndū so̍lī sa̍lāa̍ o̍ Mɛ̄lɛ̄ka̍ lo̍ wo̍ ni̍ . Nyɛ̄ dīāā ve̍ Dēēve̍ o̍ bā le̍ . Dēēve̍ ni̍ nda̍ wānāa̍ wa̍ ndu̍ kɔ̄ɔ̄lī wa̍ , mɛ̄ɛ̍ yīa̍a̍ŋ mā wa̍ nda̍ nɛ̄īyo̍ , mi̍ Dēēve̍ lu̍ɛ̍ī o̍ chīɛ̄ī Mɛ̄lɛ̄ka̍a̍ ni᷄ŋ . Mbo̍ di̍ā bēe̍dīi̍ wa̍ ō yɔ̄ŋga᷄ŋ le̍ Mɛ̄lɛ̄ka̍ wo̍ . Mbo̍ chūā o̍ ti᷄ŋ mbo̍ kē wānāa̍ wa̍ hɔ̄lāā tūlu̍ a̍ ndu̍ wa̍ . Wānā che᷅le̍ŋ ndu̍ o̍o̍ nɔ̍ mī ndu̍ o̍o̍ de᷅ bēe̍dīi̍yo̍ ho̍ō le̍ , mɛ̄ɛ̍ wānāā sōlīāā lāsa̍lāa̍ . ” Mi̍ Chi̍i̍sū nyūnā nda̍ āā , “ Lā chi̍ wɔ̍ o̍ Yāu̍ Mɛ̄lɛ̄ka̍a̍ ni᷄ŋ a̍ nyɛ̄ Māsāa̍ Dēēve̍ ndu̍ o̍o̍ to̍sa̍ wo̍ o̍kɔ̄ɔ̄ le̍ ? O̍ bōōndi̍i̍ ke̍ŋ ni᷄ŋ , Ābīa̍ta̍ wa̍ wānā bɛ̍ndū so̍lī sa̍lāa̍ o̍ Mɛ̄lɛ̄ka̍ lo̍ wo̍ ni̍ . Nyɛ̄ dīāā ve̍ Dēēve̍ o̍ bā le̍ . Dēēve̍ ni̍ nda̍ wānāa̍ wa̍ ndu̍ kɔ̄ɔ̄lī wa̍ , mɛ̄ɛ̍ yīa̍a̍ŋ mā wa̍ nda̍ nɛ̄īyo̍ , mi̍ Dēēve̍ lu̍ɛ̍ī o̍ chīɛ̄ī Mɛ̄lɛ̄ka̍a̍ ni᷄ŋ . Mbo̍ di̍ā bēe̍dīi̍ wa̍ ō yɔ̄ŋga᷄ŋ le̍ Mɛ̄lɛ̄ka̍ wo̍ . Mbo̍ chūā o̍ ti᷄ŋ mbo̍ kē wānāa̍ wa̍ hɔ̄lāā tūlu̍ a̍ ndu̍ wa̍ . Wānā che᷅le̍ŋ ndu̍ o̍o̍ nɔ̍ mī ndu̍ o̍o̍ de᷅ bēe̍dīi̍yo̍ ho̍ō le̍ , mɛ̄ɛ̍ wānāā sōlīāā lāsa̍lāa̍ . ”
41002026	
41002027	Le̍la̍ŋ , mi̍ Chi̍i̍sū dīmūl nda̍ āā , “ Pāa̍le̍ pɛ̍ŋgīāālē Chu̍ūwa̍ lē wa̍ lē tōsa᷄ŋ le̍ wāna̍ chi̍o̍o̍ mālāa̍ , kɛ̍ wāna̍ chi̍o̍o̍ ndu̍ ve̍ o̍ to̍sa᷄ŋ le̍ pāa̍le̍ pɛ̍ŋgīāālē Chu̍ūwa̍ mālā lē  .
41002028	Le̍la̍ŋ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ , ndu̍ cho̍ wāna̍ kɛ̍ɛ̍sīāā nyɛ᷅ wānā to̍sā o̍ pāa̍le̍ nāāle̍ pɛ̍ŋgīāāle̍ŋ chōo̍ wo̍ ni̍ a̍ nyɛ̄ wānā to̍sā le̍cho̍o̍ le̍ wo̍ . ”
41003001	Mi̍ Chi̍i̍sū lu̍ɛ̍ī vɛ̄lɛ̄ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ . Pōo̍ wa̍ lo̍ŋ a̍ bāa̍ ndu̍ ō vēsɛ̍i̍  .
41003002	Wānāā pūm ā wa̍ lo̍ŋ , nda̍ a̍a̍ hɛ̍na̍ŋ mī nda̍ a̍a̍ ho̍l Chi̍i̍sū sūɛ̍i̍ . Le̍ he̍ī , ma̍ chāl ndu̍ ni̍ko̍ to̍fāa̍ māā tē ō sīŋgī ni̍ŋ pɛ̍ wa᷅ŋnda̍ o̍ pāa̍le̍ ndāle̍ pɛ̍ŋgīāāle̍ŋ chōo̍  .
41003003	Mi̍ Chi̍i̍sū ve̍e̍lū pōo̍ ho̍ō āā , “ Hu̍ŋ la̍chi̍ na̍nu᷄ŋ . ” Mi̍ pōo̍ kūā nāa̍ ndu̍ chu̍a̍  .
41003004	Mi̍ Chi̍i̍sū di̍mūl wānāa̍ wa̍ lo̍ŋ nda̍ āā , “ I̍ hɛ̍na̍ŋ mī nyu̍nā nya̍ . Yɛ̄ɛ̍nɛ̍ sāwā na̍a̍ dīmi̍ yɛ̄ māā na̍a̍ ŋ̄ tōsa̍ o̍ pāa̍le̍ nāāle̍ pɛ̍ŋgīāāle̍ŋ chōo̍ ? Sūɛ̍i̍ kɛ̍ndɛ̄i̍ wāŋndo̍ tōsāllo̍ , ɔ̄ɔ̄ sūɛ̍i̍ wɔ̍ɔ̍ŋnde̍ ndu̍ tōsāllo̍ ? ” Mbo̍ nyūnā vɛ̄lɛ̄ nda̍ āā , “ Ō nāŋ mī ŋ̄ pīŋi̍ yōōmū wāŋndo̍ bāā ō nāŋ mī ŋ̄ tɛ̄ɛ̄mbu̍u̍ yōōmū ndɔ̄ɔ̍ o̍ pāa̍le̍ŋ nde̍ŋ chōo̍ ? ” Kɛ̍ mi̍ wāŋnda̍ ha̍ā ā mēī do̍ŋ  .
41003005	Mi̍ Chi̍i̍sū nu̍ā nda̍ a̍ hɔ̄lla̍ ā tūū kpɛ̍i̍ . Mi̍ mɔ̍nɛ̍i̍ bīī ndu̍ le̍ kɔ̄ltā ndāla̍ ve̍sɛ̍i̍la̍ŋ . Mbo̍ dīmūl po̍ bā vēsɛ̍i̍yo̍ ho̍ō āā , “ Pōo̍ si̍ɛ̍ndi̍ ba̍ nūmndo̍ . ” Mi̍ pōo̍ sīɛ̄ndī bāa̍ . Mi̍ bā ndɔ̄ɔ̍ mīīŋgū ndu̍ yɔ̄nɔ᷄ŋ nyɛ̍ kɛ̄ndɛ̍ī  .
41003006	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ ha̍ā ā fūlā lē pīlɛ̍ kpe̍ , ma̍ kɔ̍ bi̍ī bɔ̄ŋa᷅ŋndo̍ a̍ ku̍nda̍ Hɛ̍lɔ̄ɔ̄wo̍ hɔ̄lāā tūlu̍ le̍ mɛ̄ɛ̍ nda̍ lōōkū mā dīī Chi̍i̍sū yɛ̍  .
41003007	Mi̍ Chi̍i̍sū nda̍ bu̍ɛ̍i̍yāā ndūa̍a̍ fāŋa᷄ŋ ma̍ kūā o̍ mɛ̄ŋmā ībūŋga᷄ŋ īkɛ̄i̍ . Mɛ̄ɛ̍ nda̍ kūɛ̄ , mi̍ fāŋgā bɛ̍ndōo̍ fūlā o̍ lɛ̄ŋndē Kāli̍līle̍ŋ ni᷄ŋ ma̍ tūāl nda̍ kɔ̄ɔ̄lī . Mi̍ fāŋgāa̍ fūlā vɛ̄lɛ̄ o̍ lɛ̄ŋndē Chūdi̍a̍āle̍ŋ ni᷄ŋ  ,
41003008	a̍ Chūlu̍sɛ̄lɛ̄m chi̍e̍e̍ , a̍ o̍ lɛ̄ŋndē Īdu̍mīāāle̍ŋ ni᷄ŋ , a̍ o̍ lɛ̄ŋnde̍ŋ Chɔ̍ɔ̍dāŋ le̍e̍lōo̍ , a̍ Ta̍a̍yā chi̍e̍e̍ , a̍ Sa̍i̍dɔ̄ŋ chi̍e̍e̍ . Fāŋgā bɛ̍ndū bɛ̍ndōo̍ wa̍ ho̍ō ni̍ . Ma̍ hūŋ nāa̍ Chi̍i̍sū chu̍a̍ . Sa̍bū fāŋgāa̍ ho̍ō hīŋ nāa̍ Chi̍i̍sū chu̍a̍ wo̍ cho̍ ni̍ māā ā tūēī a̍ wa̍lta̍ o̍ wa̍ tōsāa̍ la̍ŋ o̍kɔ̄ɔ̄  .
41003009	Mi̍ Chi̍i̍sū dīmūl bu̍ɛ̍i̍yāā ndūa̍a̍ māā ā bɛ̄ɛ̄ndi̍a̍a̍ pɔ̍ɔ̍ dɛ̄ndɔ̄ɔ̍ le̍ ndu̍ yɔ̄ŋi̍ fāŋgāa̍ nda̍ a̍a̍ ŋɔ̍ɔ̍ndi̍a̍a̍ ndu̍  .
41003010	Kāni̍ fo̍ndōle̍ le̍ sīŋgi̍ o̍ si̍ŋgi̍ wāŋnda̍ ta̍u̍ ta̍u̍ wo̍ , wānāā lānāāwa̍ ā wa̍ nyīīnda᷅ŋndo̍ kpe̍e̍kpe̍i̍ le̍ ndu̍ pīla᷄ŋndo̍  .
41003011	Ndu̍yɛ̍ te̍le̍ŋ o̍ te̍le̍ŋ tē nyi̍nāā wɔ̄ɔ̍ŋnda̍ chē Chi̍i̍su̍ pɛ̍ , ā de᷄l lɛ̄ŋ ndu̍ o̍ lābɛ̄ŋgu̍ ni̍ŋ ā dēŋi̍ chōo̍ cho̍o̍ āā , “ Po̍ Mɛ̄lɛ̄ka̍a̍ ŋ̄ chō ni̍ . ”
41003012	Kɛ̍ lē pīlɛ̍ kpe̍ , mī Chi̍i̍sū kpa̍a̍ nda̍ āā , “ Lā chɔ̍ɔ̍mūū ya̍ le̍ . ”
41003013	Mi̍ Chi̍i̍sū ku̍ā o̍ pēmbo᷄ŋ tɛ̍ɛ̄ŋ . Mbo̍ vēēlū wānāā ndu̍ o̍o̍ ye̍e̍ma̍ wa̍ . Mi̍ wāŋnda̍ ha̍ā hūŋ nāa̍ ndu̍ chu̍a̍  .
41003014	Mi̍ Chi̍i̍sū hɛ̍lī ŋ̄wāŋ tɔ̍ a̍ wānāā ŋīɔ̍ɔ̍ŋ le̍ wāa̍ hɔ̄lāā tūlu̍ a̍ ndu̍ . Mbō kē nda̍ dīōla̍ŋ āā , wānāā Chi̍i̍sū ve᷅m hɔ̄ltē ndɔ̄ wa̍ . Mbo̍ vīām nda̍ sūɛ̍i̍ Mɛ̄lɛ̄kɛ̍i̍ dīmīo̍o̍  .
41003015	Mbo̍ kē nda̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī  .
41003016	Dīōlā ŋ̄wāŋ tɔ̍ a̍ wānāā ŋīɔ̍ɔ̍ŋāā o̍ hɛ̍li̍ ka̍ŋ nda̍ la̍ŋ la̍ cho̍ la᷅ŋ ni̍ . Sa̍i̍mɔ̄ŋ ō Chi̍i̍sū kē dīōla̍ŋ āā , Pītɛ̍ wo̍  ,
41003017	a̍ pūa̍a̍ Sɛ̍bɛ̍dīī , Chēmi̍si̍ nda̍ Chɔ᷄ŋ pɔ̍mbɔ̄ ndɔ̄ . Mi̍ Chi̍i̍sū ke᷅ pūa̍a̍ ŋi̍ɔ̍ɔ̍ŋnda̍ ha̍ā dīōlā chēle̍ŋ āā , Būa̍na̍chīī . Le̍ sa̍bū o̍ ke̍ nda̍ dīōla̍ŋ nda᷅ŋ ndo̍ chō ni̍ māā pūa̍a̍ ha̍ā nda̍ a̍a̍ nɔ̍ ka̍a̍ māā lēta᷅ŋ  .
41003018	A̍ndūlū , a̍ Fi̍li̍pī , a̍ Bātɔ̄lɔ̍mīū , a̍ Māa̍ti̍u̍ , a̍ Tɔ̄mɔ̍si̍ , a̍ Chēmi̍si̍ , po̍ A̍fa̍a̍sī wo̍ , a̍ Ta̍a̍dīɔ̄ɔ̄ , a̍ Sa̍i̍mɔ̄ŋ wāna̍ sɔ̍ŋgā le̍ lɛ̄ŋndē ndɔ̄la̍ŋ bāŋāa̍ wo̍  ,
41003019	a̍ Chu̍da̍sī Īsīka̍a̍līɔ̄ɔ̄ o̍ pi̍si̍ ho̍ō Chi̍i̍su̍ wo̍  .
41003020	Mɛ̄ɛ̍ he̍ī hīōū , mi̍ Chi̍i̍sū ku̍a̍nu᷄ŋ o̍ ndu̍ lo̍ . Mi̍ wāŋnda̍ chūūŋgi̍āŋ vɛ̍lɛ̄ fāŋgā bɛ̍ndōo̍ nāa̍ pi᷅lɛ̍ nāa̍ Chi̍i̍sū chu̍ā . Chi̍i̍sū nda̍ bu̍ɛ̍i̍yāā ndūa̍a̍ ā sɔ̄la̍ fo̍ndāŋ o̍ fo̍ndāŋ le̍ nyɛ̄ dīa̍a̍ dīo̍o̍ le̍  .
41003021	O̍ ko̍ŋ kɔ̍ɔ̍lī , mi̍ wāŋnda̍ wā dīmīo̍o̍ āā , “ Ō chō ko̍ sɔ̍ɔ̍ŋ tōsāa̍ māā wānā se̍e̍mɛ̍i̍ . ” Mɛ̄ɛ̍ yu̍ŋgu̍ Chi̍i̍sōo̍ tūēī , ma̍ kūā le̍ Chi̍i̍su̍ sōlīo̍o̍ nda̍ tɛ̄ɛ̄ŋ  .
41003022	Mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā pūm a̍ fu̍la̍ Chūlu̍sɛ̄lɛ̄m chi̍e̍e̍ ya̍ dīmī āā , “ Bɛ̄ɛ̍si̍bɔ̄ɔ̄ , o̍ cho̍ māsa̍ nyi̍nāā wɔ̄ɔ̍ŋnda̍ wo̍ , ndu̍ cho̍ Chi̍i̍su̍ kɔ̄ɔ̄lī ni̍ . Le̍la̍ŋ , a̍ kpāāya̍ māsa̍ nyi̍nāā wɔ̄ɔ̍ŋnda̍ o̍ tu̍a̍ū nyi̍nāā wɔ̄ɔ̍ŋnda̍ wāŋnda̍ kɔ̄ɔ̄lī ni̍ . ”
41003023	Mi̍ Chi̍i̍sū ve̍e̍lū nda̍ mbo̍ nyūnā nda̍ o̍ tāle̍la̍ŋ ni᷄ŋ āā , “ Vɛ̄ɛ̍nɛ̍ Sēta̍nā māsa̍ nyi̍nāā wɔ̄ɔ̍ŋnda̍ lōōkū yɛ̍ mbō tōū ndu̍ pi̍la̍ ?
41003024	Tē lɛ̄ŋnde̍ŋ lē pīɔ̄ūvi̍āŋ ku̍ndāla̍ŋ pɛ̍ , mā sāa̍ sɔ̍ŋgɔ̄ɔ̍ vēllāa̍ vēllē pɛ̍ , lɛ̄ŋndē lēŋ lē si᷅m te̍  .
41003025	Tē yu̍ŋgo̍o̍ pīɔ̄ūvi̍āŋ ku̍ndāla̍ŋ pɛ̍ , mā sāa̍ sɔ̍ŋgɔ̄ɔ̍ vēllāa̍ vēllē pɛ̍ , pīɔ̄llo̍ yu̍ŋgu̍ ko̍ŋ ō pi̍ɔ̄l ni̍  .
41003026	Ndu̍yɛ̍ , tē māsāle̍ Sēta̍nā māsa̍ nyi̍nāā wɔ̄ɔ̍ŋnda̍ lē pīɔ̄ūvi̍āŋ ku̍ndāla̍ŋ pɛ̍ , mī lā sāa̍ sɔ̍ŋgɔ̄ɔ̍ vēllāa̍ vēllē pɛ̍ , māsāle̍ ndɔ̄le̍ŋ lē si᷄m te̍ . Ndu̍yɛ̍ , mɛ̄ɛ̄lu̍la̍ ndɔ̄la̍ŋ la̍ wa᷅ la̍ŋ ni̍  .
41003027	 “  Le̍ wānā o̍ wānā mā lūɛ̄ī o̍ wāna̍ dīāllūŋ kālāa̍ lo̍ chi̍ɛ̍ī ni̍ŋ mā chu̍a̍ nyɛ̄m ndɔ᷄ŋ kpo̍u̍ , mɛ̄ɛ̍ mā bīī ndu̍ fɛ̍lɛ̍ŋ mā yi̍i̍ ndu̍ po᷅ŋ bɛ̄ndū . Tē ō cho̍ ko̍ŋ te̍ , wānā nɔ̍lā mā lūɛ̄ī mā chu̍a̍ nyɛ̄m ndɔ᷄ŋ te̍  .
41003028	 “  Mī di̍mu̍l nya̍ , mī Mɛ̄lɛ̄ka̍ ma᷄l wānā le̍ yɔ̄ŋ o̍ yɔ̄ŋ wɔ̄ɔ̍ŋ ŋ̄ tōsa̍ a̍ nyɛ̄ o̍ nyɛ̄ wɔ̄ɔ̍ŋ ŋ̄ dīmi̍  .
41003029	Kɛ̍ , wānā o̍ wānā a̍ di̍mi̍ dīōmndā wɔ̍ɔ̍ŋnda̍ŋ a̍ Nyi̍na̍ Mɛ̄lɛ̄ka̍a̍ pɛ̍ , fɛ̍ɛ̍ŋ a̍ fɛ̍ɛ̍ŋ a̍ sɔ̍lā ma̍lɔ̄ɔ̄ le̍ . Yɔ̄ŋ nu̍m wɔ̍ɔ̍ŋndo̍ chō wā le̍ fɛ̍ɛ̍ŋ a̍ fɛ̍ɛ̍ŋ . ”
41003030	Chi̍i̍sū di̍mi̍ he̍ī fo̍ndōle̍ , ā dīmi̍ āā , “ Nyi̍nā wɔ̄ɔ̍ŋndo̍ cho̍ ndu̍ kɔ̄ɔ̄lī ni̍ . ”
41003031	Mi̍ Chi̍i̍sū kāla̍ ndɔ̄ a̍ pɔ̍mbūāā ndūa̍a̍ hūŋ , ma̍ sīm o̍ bɛ̍ɛ̄ . Ma̍ vīām wānā nāa̍ Chi̍i̍sū chu̍a̍ le̍ ndu̍ vēēlōo̍  .
41003032	Fāŋgāa̍ wa̍ īchāli̍ a̍ ba̍lāā Chi̍i̍sū . Ma̍ dīmūl ndu̍ āā , “ Kālā nu̍m nda̍ pɔ̄mbūāā nūmnda̍ ā chō o̍ bɛ̍ɛ̄ . Ā hɛ̄na̍ŋ mā chē nu̍m . ”
41003033	Mi̍ Chi̍i̍sū nyūnā nda̍ āā , “ Nɛ̄ɛ̍nɛ̍ cho̍ yɛ̄ kāla̍ nūu̍ ? Ndu̍yɛ̍ , o̍ nɛ̄ɛ̍ni̍a̍ā cho̍ yɛ̄ pɔ̄mbūāā nīa̍a̍ ? ”
41003034	Mbo̍ mɛ̄ɛ̄nda᷄ŋ fa᷅ŋga̍ wa̍ ndu̍ ō bālāā wo̍ . Mbo̍ dīmūl nda̍ āā , “ Ha̍ā cho̍ kālāa̍ nīa̍a̍ ni̍ . Nda̍ cho̍ pɔ̄mbūāā nīa̍a̍ ni̍ . ”
41003035	Mbo̍ dīmī āā , “ Wāna̍ o̍ wāna̍ to̍sa̍ hɛ̄na᷄ŋ Mɛ̄lɛ̄ka̍a̍ pɛ̍ , mɛ̄ɛ̍ ndu̍ cho̍ pɔ̄mbɔ̄ nūu̍ ni̍ , mɛ̄ɛ̍ ndu̍ cho̍ yēma̍ nūu̍ ni̍ , mɛ̄ɛ̍ ndu̍ cho̍ kāla̍ nūu̍ ni̍ . ”
41004001	Mi̍ Chi̍i̍sū ka̍ndū pɛ̄ɛ̄kōo̍ o̍ mɛ̄ŋmā ībūŋga᷄ŋ īkɛ̄i̍ . Mi̍ wāŋnda̍ chūūŋgi̍āŋ fa̍ŋgā bɛ̍ndōo̍ nāa̍ pi᷅lɛ̍ . Ma̍ bālū ndu̍ si̍lɔ̍ . Le̍ he̍ī , mi̍ Chi̍i̍sū lu̍ɛ̍ī o̍ dɛ̄ndɔ̄ɔ̍ ni᷄ŋ . Mbo̍ chāl o̍ dɛ̄ndɔ̄ɔ̍ ho̍ō ni᷄ŋ o̍ mɛ̄ŋnda̍ŋ chōo̍ . Mi̍ fāŋgāa̍ sīm o̍ mɛ̄ŋmā ībūŋga᷄ŋ īkɛ̄i̍ o̍ kɔ̄ŋgɔ̍  .
41004002	Mi̍ Chi̍i̍sū pɛ̍ɛ̍kū nda̍ sɔ̄ɔ̍ŋ bɔ̍ɔ̍ bɔ̍ɔ̍ o̍ tāle̍la̍ŋ ni᷄ŋ . Mɛ̄ɛ̍ o̍ wa̍ nda̍ pɛ̄ɛ̄kōo̍ , mbo̍ dīmī āā  ,
41004003	 “  Lā ya᷄ŋ ni᷅la̍ŋ . Pōo̍ chɛ̍ŋ ni̍ mbo̍ kūā wāa̍ o̍ chīɛ̄ī ndūɛ̍i̍ ni̍ŋ . Mɛ̄ɛ̍ o̍ sa̍ŋ yɛ̄i̍ye̍ , mi̍ ī pūm ī dēl o̍ nɛ̄ī kɔ᷅llo̍ . Mi̍ ī pūm ī dēl o̍ lɛ̄ŋndē ba̍ndi̍la̍le̍ŋ chōo̍ , nāa̍ lɛ̄ŋndē bɔ̄ɔ̍ le̍ cho̍ le̍ wa̍ . Mi̍ ī pūm ī dēl o̍ lɛ̄ŋndē ŋ̄yɔ̄le̍ŋ . Mi̍ ī pūm ī dēl o̍ lɛ̄ŋndē kɛ̄ndɛ̄le̍ŋ chōo̍  .
41004004	O̍ ko̍ŋ kɔ̍ɔ̍lī , mi̍ yōūwa̍ hu᷄ŋ chɔ̍ɔ̍vīāā yɛ̄īyi̍i̍ de̍l o̍ nɛ̄ī kɔ᷅llo̍ ve̍  .
41004005	Yɛ̄īyi̍i̍ de̍l o̍ lɛ̄ŋndē ba̍ndi̍la̍le̍ŋ chōo̍ ve̍ , mi̍ ī kēlēŋā wūlɔ̄ɔ̄ . Kāni̍ fo̍ndōle̍ , lɛ̄ŋnde̍ŋ lē ve̍ le̍ bɔ̍ɔ̍ lo̍ŋ te̍  .
41004006	Kɛ̍ mɛ̄ɛ̍ pāa̍le̍ŋ lē fūla̍ mi̍ lē lūāā ndi̍ , mi̍ ī nyāmālā mi̍ ī vēsa᷄ŋ , kāni̍ fo̍ndōle̍ , pūūndo̍ŋ ŋ̄ ku̍e̍ lɛ᷅ŋ la̍nda̍ŋ te̍  .
41004007	I̍ de̍l o̍ lɛ̄ŋndē ŋ̄yɔ̄le̍ŋ nde̍ , ndi̍ ndi̍ mi̍ ī wūl hɔ̄lāā tūlu̍ a̍ yɔ̄ɔ̍ŋ . Mi̍ yɔ̄ɔ̍ŋ sɔ̄ɔ̄ŋgūū mi̍ ŋ̄ kāyā kāya᷄ŋ ndi̍ , mi̍ ī kɛ̄ɛ̄ le̍ chūūlōo̍ mi̍ ŋ̄ dīī ndi̍  .
41004008	Mi̍ i̍ de̍l o̍ lɛ̄ŋndē kɛ̄ndɛ̄le̍ŋ chōo̍ ve̍ ī nāŋ ta̍u̍ ta̍u̍ . Mi̍ ī pūm ī kūām yāsāla̍ŋ be̍le̍-ya̍a̍ , ī pūm yāsāla̍ŋ be̍le̍-ŋɔ̍mpu᷅m , ī pūm yāsāla̍ŋ kɛ̄mɛ̄ . ”
41004009	Mi̍ Chi̍i̍su̍ di̍mī āā , “ Nūm o̍ nu᷄m nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā sīna̍ pɛ̄ŋgu̍ . ”
41004010	Mɛ̄ɛ̍ fāŋgāa̍ pīɔ̍l , mi̍ wānāa̍ wa̍ Chi̍i̍su̍ kɔ̄ɔ̄lī wa̍ a̍ bu̍ɛ̍i̍yāā ŋ̄wāŋ tɔ̍ a̍ wānāā ŋīɔ̍ɔ̍ŋnda̍ ā lō hɔ̄lāā tūlu̍ a̍ Chi̍i̍sū . Ma̍ nyūnā Chi̍i̍su̍ a̍ tāle̍lā o̍ di̍mi̍ la̍ŋ o̍kɔ̄ɔ̄  .
41004011	Mi̍ Chi̍i̍sū di̍mūl nda̍ āā , “ Nya̍ Mɛ̄lɛ̄ka̍ chɛ᷄l le̍ mī lā sīna̍ sɔ̄ɔ̍ŋ wa̍ ŋ̄ vīāŋna᷄ŋ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ wo̍ŋ ni̍ . Kɛ̍ o̍ tāle̍la̍ŋ ni᷄ŋ , sɔ̄ɔ̍ŋ kpo̍u̍ ŋ̍ di̍mu̍lu̍ŋ wa̍nāā chēle̍ŋ nda̍ ni̍
41004012	le̍ hāli̍ kpe̍ŋ , ‘ Mā nu̍a̍ , kɛ̍ ā chi᷅ le̍ . Mā ya᷄ŋ nīla̍ŋ mā tūēī , kɛ̍ ā si̍nā pɛ̄ŋgu̍ le̍ . Kɛ̍ , tē nda̍ a̍a̍ che᷅ pɛ̍ ndu̍yɛ̍ mī nda̍ a̍a̍ tu̍e̍ī , ā wa̍ mūli᷄ŋ nāa̍ Mɛ̄lɛ̄ka̍ chūā , mī nda̍ a̍a̍ sɔ̍la̍ mālɔ̄ɔ̍ le̍ yɔ̄ŋndā ndāla̍ wɔ̍ɔ̍ŋnda̍ŋ . ’ ”
41004013	Mi̍ Chi̍i̍sū di̍mūl nda̍ āā , “ Mɛ̄ɛ̍ nya̍ sīna̍ tālo̍o̍ ho̍ō pɛ̄ŋgu̍ le̍ yɛ̍ , vɛ̄ɛ̍nɛ̍ nya̍ sīnā yɛ̍ ni̍ŋ tāle̍la̍ŋ lā pīlɛ̍la̍ŋ pɛ̄ŋgu̍ kpo̍u̍ ?
41004014	Wānā sa̍ŋāa̍ sa᷄ŋ Dīo̍m Mɛ̄lɛ̄ka̍a̍ , mɛ̄ɛ̍ wānā sa᷅ŋ yɛ̍i̍ye̍ yɛ̍  .
41004015	Yɛ̄i̍yi̍i̍ de̍l o̍ nɛ̄ī kɔ᷅llo̍ ve̍ , ī chō māchūāā wāŋnda̍ ā pūm a̍ tu̍e̍ī Dīo̍m Mɛ̄lɛ̄ka̍a̍ wa̍ . Mɛ̄ɛ̍ nda̍ tūēī , o̍ lē pīlɛ̍ ni᷄ŋ kpe̍ mi̍ Sēta̍nā , māsa̍ nyi̍nāā wɔ̄ɔ̍ŋnda̍ , ō hu᷄ŋ po̍o̍ndā ndu̍ nda̍ o̍ lākɔ̄l  .
41004016	Yɛ̄i̍yi̍i̍ de̍l o̍ lɛ̄ŋndē ba̍ndi̍la̍le̍ŋ chōo̍ ve̍ , ī chō māchūāā māā wāŋnda̍ ā pūm . Tē ā tūēī pɛ̍ Di̍o̍m Mɛ̄lɛ̄ka̍a̍ , ā chɛ᷄l ndu̍ a̍ kɔ̄l kɛ̄ndɛ̄ lē pīlɛ̍ kpe̍  .
41004017	Kɛ̍ , mɛ̄ɛ̍ pūūndu᷅ŋ tɔ̄lɔ̄ɔ̍ ŋ̄ nɔ̍lā lu̍ɛ̍i̍yɔ̄ɔ̍ la̍nda̍ŋ o̍ lɛ̄ŋndē ba̍ndi̍la̍le̍ŋ te̍ yɛ̍ , le̍nde̍ ko̍ni̍ wāŋnda̍ ha̍ā chō ni̍ . Dīo̍m Mɛ̄lɛ̄ka̍a̍ ō lu̍e̍ī nda̍ o̍ lākɔ̄l di̍ le̍ . Mī wāŋnda̍ ha̍ā ā lāāla̍ŋ le̍ te̍le̍ŋ bi̍ŋgī . Kɛ̍ , tē nyɛ̄ kīndīlāa̍ ō hīŋ nda̍ chōo̍ pɛ̍ , kɛ̄lɛ̄ŋgāā mī wāŋnda̍ ā tūsi̍ nda̍ nyɛ̄ pālāa̍ chōo̍ le̍ mɛ̄ɛ̍ nda̍ chɛ᷄l Dīo̍m Mɛ̄lɛ̄ka̍a̍ yɛ̍ pɛ̍ , ā ma᷄l bɛ̍ɛ̍ di̍ōm kālāa̍  .
41004018	Yɛ̄īyi̍i̍ de̍l o̍ lɛ̄ŋndē ŋ̄yɔ̄le̍ŋ nde̍ , ī chō māchūāā māā wāŋnda̍ ā pūm a̍ tu̍ɛ̍ī Di̍o̍m Mɛ̄lɛ̄ka̍a̍ wa̍  ,
41004019	kɛ̍ ndu̍yɛ̍ , ā vīōū pɛ̍ kpɛ̍ɛ̍ , būūla᷄ŋ nyɛ̄m chi̍e̍ēŋndo̍ŋ , a̍ yēēmɛ̍i̍ sūllo̍ , a̍ yēēmɛ̍i̍ nyɛ̄m chēle̍ŋndo̍ŋ ŋ̄ lūɛ̄ī nda̍ o̍ lākɔ̄l . O̍ ko̍ŋ , mī ŋ̄ kāya̍ ka̍ya̍ŋ Di̍o̍m Mɛ̄lɛ̄ka̍ nda̍ tūēī yo̍ , mɛ̄ɛ̍ yɔ̄ɔ̍ŋ ŋ̄ kāyā kāyāŋ tɔ̍lɔ̄ɔ̍ yɛ̍ . O̍ ko̍ŋ , mī dīōm kālāa̍ ō fōōfi̍ nda̍ ni᷄ŋ , mɛ̄ɛ̍ tɔ̄lɔ̄ɔ̍ ō fōōfī nu̍a̍ā yɛ̍  .
41004020	Yɛ̄īyi̍i̍ de̍l o̍ lɛ̄ŋndē kɛ̄ndɛ̄le̍ŋ chōo̍ ve̍ , ī chō māchūāā māā wāŋnda̍ ā pūm a̍ tu̍ɛ̍ī Di̍o̍m Mɛ̄lɛ̄ka̍a̍ wa̍ . Tē ā tūēī ndu̍ pɛ̍ , ā chɛ᷄l ndu̍ . O̍ ko̍ŋ , ā chɔ᷄m tɔ̄nɔ̄ɔ̍ mɛ̄ɛ̍ yɛ̄i̍ye̍ o̍ lɛ̄ŋndē kɛ̄ndɛ̄le̍ŋ chōo̍ i̍ yɔ̍ŋgū kɔ᷅mnde̍ŋ yɛ̍ . Ō pūm mbō yɔ̄ŋgu̍ kɔ̄mnde̍ŋ be̍le̍-ya̍a̍ . Ō pūm yɛ̍ mbō yɔ̄ŋgu̍ be̍le̍-ŋɔ̍mpu᷅m , ō pūm kɛ̄mɛ̄ . ”
41004021	Mi̍ Chi̍i̍sū nyu̍nā nda̍ āā , “ Le̍ yɛ̄ɛ̍nɛ̍ nda̍ lūēī yɛ̍ la̍mbūi̍yo̍ chīɛ̄ī ni̍ŋ ? Bāā le̍ kɛ̄sīo̍o̍ o̍ kpɛ̍ɛ̍nɛ̍i̍ bɛ̄ŋgu̍ , ɔ̄ɔ̄ le̍ kɛ̄sīo̍o̍ o̍ kpēlōo̍ bɛ̄ŋgu̍ ? Ō cho̍ na̍a̍ te̍ma̍a̍ le̍ o̍ nɔ̍ le̍ wāa̍ le̍ ?
41004022	Nyɛ̄ o̍ nyɛ̍ cho̍ ō vīāŋāā , ō chō hūnɔ̄ɔ̄ chɔ̄mnɔ᷄ŋ kpe̍nde̍ke̍le̍ . Ndu̍yɛ̍ , nyɛ̄ o̍ nyɛ̍ cho̍ ō kūmbāā , ō chō hūnɔ̄ɔ̄ wā ō kūmbīa̍ŋ  .
41004023	Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā sīna̍ pɛ̄ŋgu̍ . ”
41004024	Mi̍ Chi̍i̍su̍ di̍mūl nda̍ āā , “ Lā kɛ̄si̍ŋ nyɛ᷅ nya̍ tūēī yo̍ o̍ kɔ̄l . Nyɛ̄ nūm tūūlūl chāāŋnda̍ lēni᷄ŋ ndo̍ , lēni᷄ŋ ko̍ni̍ Mɛ̄lɛ̄ka̍ tūūlūl nu̍m ni̍ , ndu̍yɛ̍ mā sɔ̍la̍ mbō hīōū bɛ̍ɛ̍ le̍nde̍  .
41004025	Wānā o̍ wāna̍ nɔ̍ o̍ bā , wānā ko̍ŋ ndu̍ Mɛ̄lɛ̄ka̍ chɔ̄ɔ̄lū ke᷅ ni̍ . Wāna̍ nɔ̍ o̍ bā le̍ wo̍ , ō pɔ̄mbɔ̍ o̍ nɔ̍ wo̍ bɛ̍ɛ̍ , Mɛ̄lɛ̄ka̍ chō ndu̍ pōōndā o̍ bā . ”
41004026	Mi̍ Chi̍i̍sū di̍mī āā , “ Māsāle̍ Mɛ̄lɛ̄ka̍le̍ŋ le̍ chō māchūāā mɛ̄ɛ̍ wāŋndo̍ sāŋ yɛ̄i̍ye̍ lɛ̄ŋ yɛ̍  .
41004027	Tē ō sa᷄ŋ pɛ̍ mā tōl pɛ̍ , ō kɔ̍ hi̍nī , lē sɛ̄ pɛ̍ , ō chɛ᷄ŋ . Tē he̍ī lo̍ yɔ̄nɔ᷄ŋndo̍ le̍ pālɛ̍i̍ ī ti᷄ŋ pɛ̍ , yɛ̄i̍ye̍ he̍ī ī sōli̍ yɛ̄ɛ̍ŋnda̍ŋ , ī hīndū . Kɛ̍ wānā ko̍ŋ ō si̍nā mɛ̍ɛ̍ i̍ yɔ̍nūŋ te̍  .
41004028	Lɛ̄ŋnde̍ŋ lē nɔ̄lā mī le̍ŋ pi̍la̍ le̍ to̍sa̍ mī yɛ̄i̍ye̍ ī hīndū mī ī kōm . Tē ī hīndū pɛ̍ , ī mɛ̄ , ī chūūlu̍ , ī nɛ̄ɛ̄ŋgu̍ŋ  .
41004029	Tē ī vēsa̍ pɛ̍ , ō kāndu̍ kōūwɔ̄ɔ̍ a̍ mūɛ̍i̍ , kāni̍ fo̍ndōle̍ , te̍le̍ŋ ku̍a̍u̍wāa̍ fu̍u̍lu̍u̍ ni̍ . ”
41004030	Mi̍ Chi̍i̍sū nyu̍nā āā , “ A̍ yɛ̄ɛ̍nɛ̍ na̍a̍ ŋ̄ tūū yɛ̍ māsāle̍ Mɛ̄lɛ̄ka̍le̍ŋ ? Tāle̍ yɛ̄ɛ̍nɛ̍ na̍a̍ ŋ̄ dīmī yɛ̍ mbō bɛ̄nda̍ a̍ le̍ŋ ?
41004031	Lē chō māchūāā māā nyɛ̍ yɔ̍nu̍ŋ o̍ tālo̍o̍ ho̍ō ni᷄ŋ ndo̍ . Tē wāŋndo̍ chu̍a̍ pɛ̍ , ku̍lu̍ tɔ̄lɔ̄ɔ̄ pūm mā vēēlu̍ ndu̍ āā , mɔ̍si̍tāā , ō tɔ̄l ndu̍ lɛ̄ŋ . Ku̍lu̍ tɔ̄lɔ̄ɔ̍ ho̍ō yɛ̍ , ndu̍ hi̍o̍ū mɛ̄sɛ̄lā a̍ ku̍lu̍la̍ŋ kpo̍u̍ o̍ chi̍e̍ēŋndo̍ ni᷄ŋ  .
41004032	Kɛ̍ , tē ō wa̍ pɛ̍ mā tɔ̄l ndu̍ mbō vīl ō hīndū , ō hīōū tɔ̄lɔ̄ɔ̍ o̍ tɔ̄lɔ̄ɔ̄ kpo̍u̍ o̍ fo̍ndāŋ kōŋ , ndu̍yɛ̍ mbō sōli̍ lɛ̄ūwo̍ŋ ŋ̄ vīlɛ̄ī . O̍ ko̍ŋ , yōūwa̍ bɛ̍ɛ̍ mā tāŋgu̍l wāa̍ŋnde̍ o̍ wūndu̍ma̍ lɛ̄ūwūŋ ndɔ᷄ŋ . ”
41004033	Mi̍ Chi̍i̍sū di̍mūl wāŋnda̍ yōōŋgū kɛ̄ndɔ̄ɔ̍ o̍ tāle̍lā ka̍ ka̍ wa̍ā nu̍a̍ā ni᷄ŋ , tūu̍le̍ nda̍ sīnā pɛ̍ŋgu̍ le̍ŋ  .
41004034	Ndu̍yɛ̍ , ndu̍ o̍o̍ su̍ū fo̍ndō nāa̍ nda̍ chūā le̍ , mɛ̄ɛ̍ mbō dīmi̍ tālo̍o̍ . Kɛ̍ , tē ō lo̍ nda̍ bu̍ɛ̍i̍yāā ndūa̍a̍ kpe̍e̍le̍ pɛ̍ , ō chɔ᷄m nda̍ nyɛ̄ o̍ nyɛ̄ fe̍e̍  .
41004035	O̍ pāa̍le̍ pi᷅lɛ̍lē lēŋ chōo̍ , mɛ̄ɛ̍ pāa̍le̍ŋ lē de᷄l , mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Ŋ̄ tāŋnu᷅ŋ o̍ mɛ̄ŋmā ībūŋga᷄ŋ lēe̍lōo̍ . ”
41004036	Ma̍ lūɛ̄ī o̍ dɛ̄ndɔ̄ɔ̍ ni᷄ŋ nāa̍ Chi̍i̍sū wa̍ īchāli̍ wa̍ . Ma̍ mɛ̄ī fāŋgā bɛ̍ndōo̍ o̍ kɔ̄ŋgɔ̍ . Ma̍ chūā Chi̍i̍sū ma̍ kūānu᷄ŋ . Dɛ̄ndɛ̄la̍ che᷅le̍ŋ lā wa̍ hɔ̄lāā tūlu̍ a̍ nda̍ o̍ mɛ̄ŋnda̍ŋ chōo̍  .
41004037	O̍ ko̍ŋ kɔ̍ɔ̍lī , mɛ̄ɛ̍ nda̍ wa̍ kɔ̄la̍ŋ o̍ mɛ̄ŋnda̍ŋ chōo̍ , mi̍ hūēīyīī bɛ̄ndūe̍i̍ sūŋgū hɔ̄ŋndo̍ ta̍u̍ ta̍u̍ . Mi̍ mɛ̄ŋnda̍ŋ mā kāndū hīīlɔ᷄ŋndo̍ . Mi̍ mā lūɛ̄ī o̍ dɛ̄ndɔ̄ɔ̍ ni᷄ŋ . Mi̍ mā kāndū dɛ̄ndɔ̄ɔ̍ pīɔ̍ɔ̍  .
41004038	Kɛ̍ , Chi̍i̍sū ndu̍ wa̍nu̍ŋ i̍hi̍ni̍ o̍ dɛ̄ndɔ̄ɔ̍ a̍ mākɔ̄ɔ̄ o̍ lūa̍a̍ŋ mbo̍ yāmbū bōlle̍ŋ o̍ pi̍lēi̍yo̍ chōo̍ . Mi̍ bu̍ɛ̍i̍yāā ndūa̍a̍ kūā ma̍ kɔ̍ ti̍ndī ndu̍ . Ma̍ nyūnā ndu̍ āā , “ Ti̍chā , nūm ā yɔ᷄ŋ bɛ̍ɛ̍ mī ŋ̄ wa̍ pīɔ̍mndo̍ a̍ bu̍u̍la̍ŋ te̍ ? ”
41004039	Mi̍ Chi̍i̍sū ti̍a̍ndū . Mɛ̄ɛ̍ o̍ te̍ndū , mbo̍ kpāā hūēīyīi̍ wa̍ hɔ̄ŋndo̍ ve̍ . Mbo̍ dīmūl mɛ̄ŋmā ībūŋga᷄ŋ āā , “ Pɛ̍ŋgi̍ hi̍i̍lɔ᷄ŋndo̍ . ” Mi̍ hūēīye̍ ī pɛ̄ŋgī hɔ̄ŋndo̍ . Mi̍ mɛ̄ŋnda̍ŋ bɛ̍ɛ̍ ma̍ pɛ̍ŋgī hīīlɔ᷄ŋndo̍  .
41004040	Mbo̍ lō lo̍ŋ mbo̍ nyūnā nda̍ āā , “ Sīōōŋīī yɛ̄ɛ̍nɛ̍ nya̍ chō yɛ̍ ? Lā nɔ̍ la̍a̍la᷄ŋ te̍ ? ”
41004041	Mi̍ kɔ̄ndɔ̄fi̍llo̍ bīī nda̍ . Ma̍ nyūūni̍āŋ nda̍ pi̍la̍ āā , “ Wāna̍ māāvɛ̄ɛ̍nɛ̍ cho̍ yɛ̄ ho̍ō ? Hūēīye̍ bɛ̍ɛ̍ a̍ mɛ̄ŋnda̍ŋ , tōsāa̍ nyɛ̄ o̍ di̍mī wo̍ . ”
41005001	Ma̍ fūūlūū o̍ mɛ̄ŋmā ībūŋga᷄ŋ lēe̍lōo̍ o̍ lɛ̄ŋndē Kɛ̄lu̍a̍sāle̍ŋ ni᷄ŋ  .
41005002	Mɛ̄ɛ̍ Chi̍i̍sū fu̍la̍ o̍ dɛ̄ndɔ̄ɔ̍ ni᷄ŋ , mi̍ po̍ nyi̍nā wɔ̄ɔ̍ŋndo̍ a̍ kɔ̄ɔ̄lī wo̍ fūlā nāa̍ nda̍ chɔ̄ wa᷅ŋ vīlɛ̍i̍ya̍ wa̍ . Mbo̍ kōmāl Chi̍i̍sū  .
41005003	O̍ sɛ̄īla̍ tɛ̄ɛ̄ŋ ndu̍ o̍o̍ lɔ᷅l ni̍ . Wānā o̍ wānā ndu̍ o̍o̍ nɔ̍lā ndu̍ yīī le̍ , ā yɔ᷄ŋ bɛ̍ɛ̍ a̍ yɔ̄lɔ᷄ŋ  .
41005004	Kāni̍ fo̍ndōle̍ , ā ba᷄ŋ ndu̍ ni᷅ŋ pāāndū o̍ kpɛ̍ɛ̍la̍ŋ ma̍ yīī ndu̍ a̍ yɔ̄lɔ᷄ŋ . Mbo̍ kīlī kīlī yɔ̄lɔ᷄ŋ . Mbo̍ bɛ̄ɛ̄ŋūū kpɛ̍ɛ̍la̍ŋ . Mbo̍ yīmī yīmī la̍ŋ . Wānā o̍ wānā ndu̍ o̍o̍ nɔ̍ kpa̍a̍yā le̍ ndu̍ bīyɔ̄ɔ̄ le̍  .
41005005	Īpāla̍ ni̍ , īchɔ̄l ni̍ , ō wānu̍ŋ o̍ sɛ̄īla̍ŋ tɛ̍ɛ̄ŋ a̍ o̍ pēmbo᷄ŋ tɛ̍ɛ̄ŋ mbō dēŋī cho̍o̍ cho̍o̍ mbō sūūsīāā ndu̍ pi̍la̍ a̍ pōūta̍ŋ  .
41005006	Mɛ̄ɛ̍ o̍ che᷅ Chi̍i̍sū la̍nda̍ŋ mbo̍ nyāānu᷄ŋ , mbo̍ kɔ̍ ba᷅ŋ ndu̍ wūla̍ŋ o̍ lābɛ̄ŋgu̍ ni̍ŋ  .
41005007	Mbo̍ dēŋī chōo̍ cho̍o̍ kpe̍le̍ŋ . Mbo̍ nyūnā Chi̍i̍sū āā , “ Chi̍i̍sū , Po̍ Mɛ̄lɛ̄ka̍ Bɛ̄ndōo̍ , vɛ᷅ sōndōo̍ wōūwo̍ o̍ sūɛ̍i̍ nīi̍ ni᷄ŋ ? Mī di̍mu̍l nu̍m , Mɛ̄lɛ̄ka̍ o̍ hɔ̄l kpe̍nde̍ke̍le̍ , yāndi̍i̍ to̍sā mī I̍ bi̍ī mɔ̍nɛ̍i̍ le̍ . ”
41005008	Ō dīmi̍ le̍nde̍ fo̍ndōle̍ , kāni̍ , Chi̍i̍sū ndu̍ o̍o̍ chi̍i̍ ni᷅ŋ nyi̍nā wɔ̄ɔ̍ŋndo̍ dīmūl āā , “ Fa̍ŋa̍ŋ po̍o̍ ho̍ō kɔ̄ɔ̄lī . ”
41005009	Mi̍ Chi̍i̍sū nyu̍nā ndu̍ āā , “ Ɔ̍ɔ̄ dīōlā nūmnda̍ŋ ? ” Mbo̍ mūlī āā , “ Dīōlā nīla̍ŋ āā , Fāŋgāa̍ , fo̍ndōle̍ na̍a̍ nyi̍nāā wɔ̄ɔ̍ŋnda̍ ŋ̄ chō ta̍u̍ . ”
41005010	Mbo̍ nyɔ̄ɔ̄lū Chi̍i̍sū āā , “ So̍lī nda̍ o̍ lɛ̄ŋnde̍ŋ nde᷅ŋ ni᷄ŋ te̍ . ”
41005011	O̍ te̍le̍ŋ ko̍ŋ ni᷄ŋ , pēūwāā chi̍e̍e̍ni̍ŋ nda̍ ā wa̍ di̍o̍la̍ŋ ku̍ndā bɛ̄ndōo̍ o̍ pēmbēi̍ īkɛ̄i̍  .
41005012	Mi̍ nyi̍nāā wɔ̄ɔ̍ŋāā kāŋ ā nyɔ̄ɔ̄lū Chi̍i̍sū āā , “ Yɔ̍ŋ na̍a̍ pēūwāā kāŋ kɔ̄ɔ̄lī mī ŋ̄ tōl nda̍ kɔ̄ɔ̄lī . ”
41005013	Mi̍ Chi̍i̍sū chɛ᷅l . O̍ ko̍ŋ , mi̍ nyi̍nāā wɔ̄ɔ̍ŋnda̍ ha̍ā fāŋa᷄ŋ po̍o̍ ho̍ō kɔ̄ɔ̄lī . Ma̍ tūāl pēūwa̍ kɔ̄ɔ̄lī . Pēūwāā kāŋ ā wa̍ wāa̍la̍ŋ lā tīɔ̍ɔ̍ŋ . Ma̍ tūāl kɔ̄ŋgɔ̍ fe̍ke̍ fe̍ke̍ ko̍ŋ a̍ kīlta̍ŋ . Ma̍ dēlī o̍ mɛ̄ŋmā ībūŋga᷄ŋ ni᷄ŋ . Ma̍ wū kpo̍u̍  .
41005014	Mi̍ wānāā māndāā lāpēū wa̍ nyāānu᷄ŋ ma̍ kɔ̍ di̍mūl wāŋnda̍ o̍ chi̍e̍e̍ bɛ̍ndōo̍ ni᷄ŋ a̍ o̍ lɛ̄ŋndē lēŋ ni᷄ŋ a̍ ndi̍ o̍kɔ̄ɔ̄ . O̍ ko̍ŋ , mi̍ wāŋnda̍ cha᷄ŋ ma̍ hūŋ le̍ mā chē nyɛ̍ yɔ̍nu̍ŋ ndo̍  .
41005015	Ma̍ hūŋ nāa̍ Chi̍i̍sū chu̍a̍ . Ma̍ chā po̍ nyi̍nāā wɔ̄ɔ̍ŋāā fāŋgāa̍ ā wa̍ kɔ̄ɔ̄lī wo̍ . Ō wānu̍ŋ īchāli̍ a̍ nyɛ̄la̍ŋ ndu̍ lēkɔ̄ɔ̍ . Ndu̍yɛ̍ , ō wa̍ ni᷅ŋ ō kīāndāā kɔ̄l nyɛ̄ kɛ̄ndɛ̍ī . Mi̍ sīōōŋnde̍ bīī wāŋnda̍ ha̍ā  .
41005016	Mi̍ wānāa̍ che᷅ sūɛ̍i̍ he̍ī ya̍ kūā ma̍ kɔ̍ di̍mī nyɛ̍ yɔ̍nu̍ŋ a̍ pōo̍ ho̍ō wo̍ a̍ nyɛ̍ yɔ̍nu̍ŋ pe̍ūwa̍ wo̍  .
41005017	Ma̍ nyɔ̄ɔ̄lū Chi̍i̍su̍ le̍ mbō fāŋa̍ŋ o̍ būŋgɛ̄ī ndɛ̄i̍ ni᷄ŋ  .
41005018	Mɛ̄ɛ̍ Chi̍i̍sū wa̍ lūɛ̄īyɔ̄ɔ̍ o̍ dɛ̄ndɔ̄ɔ̍ ni᷄ŋ , mi̍ po̍ nyi̍nāā wɔ̄ɔ̍ŋnda̍ wa̍ kɔ̄ɔ̄lī wo̍ nyɔ̄ɔ̄lū Chi̍i̍sū le̍ mā kūɛ̄ nda̍ ndu̍  .
41005019	Kɛ̍ mi̍ Chi̍i̍sū kɛ̍ɛ̄ . Mbo̍ dīmūl ndu̍ āā , “ Kɔ̍ o̍ nya̍ lo̍ nāa̍ wānāā nūmnda̍ chūā , mā kɔ̍ di̍mūl nda̍ a̍ mɛ̄ɛ̍ kpɛ̍ Māsānɔ̄ɔ̍ tōsa̍l nu̍m yɛ̍ a̍ mɛ̄ɛ̍ o̍ tūīīnu̍ŋ nu̍m īnyīɛ̍ɛ̍ yɛ̍ . ”
41005020	Mi̍ pōo̍ ho̍ō kūā mbo̍ kɔ̍ ka̍ndū dīmīo̍o̍ mɛ̄ɛ̍ kpɛ̍ Chi̍i̍sū to̍sa̍l ndu̍ yɛ̍ o̍ lɛ̄ŋndē Dɛ̄ka̍pɔ̍līīle̍ŋ ni᷄ŋ , ko̍ŋ cho̍ ni̍ , lɛ̄ŋndē chi̍e̍e̍ŋ bɛ̍ndūŋ tɔ̍le̍ŋ . Mi̍ kɔ̄ndɔ̄fi̍llo̍ bīī wāŋnda̍ kpo̍u̍  .
41005021	Mɛ̄ɛ̍ Chi̍i̍sū ta̍ŋ o̍ mɛ̄ŋmā ībūŋga᷄ŋ vɛ̄lɛ̄ lēe̍lōo̍ o̍ dɛ̄ndɔ̄ɔ̍ ni᷄ŋ , mi̍ wāŋnda̍ chūūŋgi̍āŋ fa̍ŋgā bɛ̍ndōo̍ nāa̍ pi᷅lɛ̍ . Ma̍ bālū ndu̍ si̍lɔ̍ o̍ mɛ̄ŋnda̍ŋ īkɛ̄i̍  .
41005022	Mi̍ pōo̍ ō pūm hūŋ , dīōla̍ŋ āā , Cha̍līɔ̄ɔ̄ . Nda̍ wa̍ wānāā bɛ̄ndūa̍a̍ lo̍ŋ le̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni̍ . Mɛ̄ɛ̍ o̍ che᷅ Chi̍i̍su̍ , mbo̍ dēl ndu̍ o̍ lābɛ̄ŋgu̍ ni̍ŋ  .
41005023	Mbo̍ nyɔ̄ɔ̄lū Chi̍i̍su̍ mbo̍ dīmī āā , “ Chūāāmbɔ̄ nī la̍a̍ndōo̍ chō tēndu̍ pīɔ̍m . Hu̍ŋ mā kɔ̍ ha̍ndū ndu̍ bāla̍ŋ chōo̍ . Ko̍ŋ to̍sā ni̍ mbō sēŋgū , ō vi᷅ lɛ̍ lē . ”
41005024	Mi̍ Chi̍i̍sū ku̍ā hɔ̄lāā tūlu̍ a̍ ndu̍ . Mi̍ fāŋgā bɛ̍ndōo̍ tūāl ndu̍ kɔ̄ɔ̄lī . Ā wa̍ nyīīnda᷅ŋndo̍ ā bālāā ndu̍ si̍lɔ̍  .
41005025	Chūa̍a̍ pūm ō wa̍ lo̍ŋ , ndu̍ o̍o̍ nɔ̍ nāā ŋ̄wāŋ lāāndū wɔ̄ɔ̍ŋ pūm . Le̍ wɔ̄sīla̍ŋ tɔ̍ a̍ lā tīɔ̍ɔ̍ŋ nāa̍ ho̍ō chō ndu̍  .
41005026	Mbo̍ bīī ni᷅ŋ mɔ̍nɛ̍i̍ wānāā chīɔ̄ūwāā fāŋgā fa̍ŋgā o̍ bā . Mbo̍ pīsī nyɛ̄ o̍ nyɛ̄ fe̍e̍ ndu̍ o̍o̍ nɔ̍ o̍ bā . Kɛ̍ sīōŋgɔ̄ɔ̄ bɛ̍ɛ̍ , nāa̍ hīōūwɔ̄ɔ̍ lāchī kɛ᷅  .
41005027	Mbo̍ tūɛ̄ī a̍ Chi̍i̍su̍ o̍kɔ̄ɔ̄ . Mbo̍ hūŋ ndu̍ a̍ mākɔ̄ɔ̄ o̍ fāŋgā bɛ̍ndōo̍ ho̍ō tɛ̄ɛ̄ŋ mbo̍ pīla᷄ŋ ndu̍ dōmāa̍  .
41005028	Kāni̍ fo̍ndōle̍ , mbo̍ yīya᷄ŋ māā , ō wa̍ bɛ̍ɛ̍ do᷅ma̍ Chi̍i̍sōo̍ si̍i̍ o̍ pi̍la̍ŋ ni̍ māā ō nɔ̄lā mbō sēŋgū  .
41005029	Le̍ he̍ī , o̍ pi̍la̍ŋ do᷅ma̍ Chi̍i̍sōo̍ ni̍ . Ndu̍yɛ̍ , mi̍ nāā ndɔ̄ɔ̍ pɛ̄ŋgī o̍ lē pīlɛ̍ ni᷄ŋ kpe̍ . Mbo̍ sīna᷄ŋ di̍a̍llūŋ ndɔ᷄ŋ māā nāā ndɔ̄ɔ̍ sēŋgū  .
41005030	Mi̍ Chi̍i̍sū si̍na᷄ŋ ndu̍ pi̍la̍ māā kpāāyāa̍ fūla̍ ndu̍ o̍ ŋ̄dīāl . Mi̍ Chi̍i̍sū mu̍li᷄ŋ mbo̍ mɛ̄ɛ̄ndīa̍ŋ fa̍ŋgā bɛ̍ndōo̍ . Mbo̍ nyūnā āā , “ Nɛ̄ɛ̍nɛ̍ pi̍la̍ŋ yɛ̍ dōma̍ nūu̍ ? ”
41005031	Mi̍ bu̍ɛ̍i̍yāā ndūa̍a̍ dīmūl ndu̍ āā , “ Ā chō chɔ̄ɔ̍ mɛ̄ɛ̍ fāŋgāa̍ chō nu̍m ā bālāā ma̍ wā nyīīnda᷅ŋndo̍ yɛ̄ fa̍ū , mā nyūnā āā , ‘ Nɛ̄ɛ̍nɛ̍ pi̍la̍ŋ yɛ̍ ya̍ ? ’ ”
41005032	Mbo̍ hīāū lāchī a̍ tōfāa̍ le̍ sīnāa̍ wāna̍ pi̍la̍ŋ ndu̍ wo̍  .
41005033	Kɛ̍ , mɛ̄ɛ̍ chūa̍a̍ ho̍ō sīna̍ nyɛ̍ yɔ̍nu̍ŋ ndu̍ wo̍ , mbo̍ fūlā ō chō nyīīyāa̍ le̍nde̍ a̍ sīōōŋnde̍ . Mbo̍ bāŋ wūla̍ŋ Chi̍i̍sū o̍ lābɛ̄ŋgu̍ ni̍ŋ . Mbo̍ dīmūl ndu̍ nyɛ̄ o̍ nyɛ̄ fe̍e̍ yɔ̍nu̍ŋ ndu̍  .
41005034	Mi̍ Chi̍i̍sū di̍mūl ndu̍ āā , “ Chūā nūu̍ , tīīnda᷄ŋ ŋ̄ dɔ̄ū o̍ Mɛ̄lɛ̄ka̍ ni᷄ŋ ndo̍ tōsa̍ ma̍ sɔ̄lā sīōŋgɔ̄ɔ̍ . Kɔ̍ a̍ kɔ̄l kɛ̄ndɛ̄ , mā lo̍ ō sīāŋgāā . ”
41005035	Chi̍i̍sū lo̍ sūɛ̍i̍ mi̍ wāŋnda̍ ā pūm ā fūlā o̍ chīɛ̄ī wānā bɛ̍ndōo̍ Cha̍līɔ̄ɔ̄ wo̍ . Ma̍ hu᷄ŋ di̍mūl Cha̍līɔ̄ɔ̄ āā , “ Chūā nūmndo̍ vī . Pālā yɛ̄ɛ̍nɛ̍ ŋ̄ chō yɛ̄ vɛ̄lɛ̄ Ti̍chā ? ”
41005036	Kɛ̍ Chi̍i̍sū sāāla̍ŋ nyɛ᷅ nda̍ dīmi̍ wo̍ le̍ . Mbo̍ dīmūl wānā bɛ̍ndōo̍ āā , “ Yɔ᷅ŋ īsīōōŋ te̍ . Nūm nɔ̍ la̍a̍la᷄ŋndo̍ su̍e̍e̍ . ”
41005037	Chi̍i̍sū chɛ̍l mī wānā che᷅le̍ŋ tōl ndu̍ kɔ̄ɔ̄lī le̍ , mɛ̄ɛ̍ Pītɛ̍ , a̍ Chēmi̍si̍ , a̍ Chɔ᷄ŋ , pɔ̄mbɔ̄ɔ̍ Chēmi̍si̍  .
41005038	Mɛ̄ɛ̍ nda̍ fūūlu̍u̍ o̍ chīɛ̍i̍ Cha̍līɔ̄ɔ̄wo̍ , mi̍ Chi̍i̍sū cha᷅ wāŋnda̍ bɔ̄ɔ̄lūūwo̍ a̍ cha᷄ŋnda̍ŋ a̍ yi̍e̍e̍la̍ŋ chōo̍ cho̍o̍  .
41005039	Mɛ̄ɛ̍ o̍ lu̍ɛ̍ī chīɛ̄ī ni̍ŋ , mbo̍ nyūnā nda̍ āā , “ Vɛ᷅ mi̍ lā wā bɔ̄ɔ̄lūūwo̍ mi̍ lā wā cha᷄ŋnda̍ŋ ? Chūāāmbɔ̄ɔ̍ vi̍ le̍ . O̍ lūa̍a̍ŋ o̍ cho̍ ni̍ . ”
41005040	Mɛ̄ɛ̍ o̍ di̍mi̍ le̍nde̍ , ma̍ sa̍āŋ ndu̍ māmɔ̄ɔ̍ . Mbo̍ sōlī nda̍ o̍ bɛ̍ɛ̄ kpo̍u̍ , mɛ̄ɛ̍ fi̍nyāa̍ chūāāmbɔ̄ɔ̍ , a̍ kāla̍ ndɔ̄ , a̍ wānāa̍ wa̍ hɔ̄lāā tūlu̍ a̍ Chi̍i̍sū wa̍ . Ma̍ lūɛ̄ī nāa̍ chūāāmbɔ̄ɔ̍ wa̍ wa̍  .
41005041	Mi̍ Chi̍i̍sū sa̍ā ndu̍ bāa̍ . Mbo̍ dīmūl ndu̍ āā , “ Tāli̍tā , kɔ̄m . ” Ko̍ŋ cho̍ ni̍ , Chūāāmbɔ̄ɔ̍ , mī di̍mu̍l nu̍m , Chɔ̍ŋ  .
41005042	Mi̍ chūāāmbɔ̄ɔ̍ cha᷄ŋ le̍ pi᷅lɛ̍ kpe̍ , mbo̍ kāndū kēlāa̍ . Ō wa̍ wɔ̄sīla̍ŋ tɔ̍ a̍ lā tīɔ̍ɔ̍ŋ . Mɛ̄ɛ̍ he̍ī yɔ̄nu̍ŋ , mi̍ kɔ̄ndɔ̄fi̍llo̍ bīī nda̍  .
41005043	Mi̍ Chi̍i̍sū sīlā nda̍ ō kālā ka̍lā āā , “ Wānā che᷅le̍ŋ ō si̍nā su̍ɛ̍i̍ he̍ī le̍ . ” Mbo̍ dīmūl nda̍ āā , “ Lā ke̍ ndu̍ nyɛ̄ dīa̍a̍ mbō dē . ”
41006001	Mi̍ Chi̍i̍sū fāŋa᷄ŋ o̍ fo̍ndāŋ o̍ wa̍ wo̍ . O̍ ko̍ŋ kɔ̍ɔ̍lī , mbo̍ kūā o̍ ndu̍ lo̍ . Mi̍ bu̍ɛ̍i̍yāā ndūa̍a̍ tūāl ndu̍ kɔ̄ɔ̄lī  .
41006002	O̍ pāa̍le̍ pɛ̍ŋgīāālē Chu̍ūwa̍ chōo̍ , mbo̍ kāndū wāŋnda̍ pɛ̄ɛ̄kōo̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ . Mi̍ wānāā bɔ̄ɔ̍ bɔ̍ɔ̍ a̍ tu̍ɛ̍ī ndu̍ dīōm . Mi̍ kɔ̄ndɔ̄fi̍llo̍ bīī nda̍ ta̍u̍ . Ma̍ nyūūni̍āŋ tɛ̍ɛ̄ŋ āā , “ Kūɛ̍ɛ̍nɛ̍ o̍ sɔ̍lā yɛ̄ kɔ̄l kālu̍ bɛ̍ndū bɛ̄ndōo̍ ho̍ō ? Vɛ᷅ mi̍ kɔ̄l kālo̍o̍ ho̍ō wā ndu̍ ō kēna᷄ŋ ? Lā to̍fa̍ ka̍a̍ma̍ālā o̍ to̍sa̍ la̍ŋ  .
41006003	Ka̍a̍pi̍ndā , Po̍ Mēēli̍o̍o̍ ndu̍ le̍ cho̍ ho̍ō le̍ ? Chēmi̍si̍ ni̍ , a̍ Chōo̍sɛ̍ , a̍ Chu̍da̍sī , a̍ Sa̍i̍mɔ̄ŋ , pɔ̄mbūāā ndūa̍a̍ cho̍ ka̍ŋ ni̍ . Yēmāa̍ ndūa̍a̍ ā cho̍ na̍nu᷄ŋ mɛ̄ɛ̍ na̍a̍ ŋ̄ sūāā nu̍a̍ā yɛ̍ . ” Mi̍ wāŋnda̍ ha̍ā ā kɛ̄ɛ̄ ndu̍  .
41006004	O̍ ko̍ŋ , mi̍ Chi̍i̍sū di̍mūl nda̍ āā , “ Wāŋnda̍ kpo̍u̍ mā ke̍ wāna̍ su̍a̍ā le̍ Mɛ̄lɛ̄ka̍ wo̍ bɛ̄ɛ̄le̍ŋ . Kɛ̍ , wāŋnda̍ o̍ ndu̍ lo̍ chi̍e̍e̍ , a̍ wānāya᷅ŋ ndɔ᷄ŋ , a̍ wānāā nda̍ fūla̍ o̍ yu̍ŋgu̍ pi᷅lɔ̍ɔ̍ chōo̍ wa̍ , ā ke᷅ ndu̍ lēbɛ̄ɛ̄ le̍ . ”
41006005	Chi̍i̍sū nɔ̍la̍ mbō tōsa̍ ka̍a̍ma̍ā che᷅le̍ŋ lo̍ŋ te̍ . Mɛ̄ɛ̍ bālā o̍ ha̍ndu̍ wānāā lānāāwa̍ ā ti᷄ŋ chōo̍ , mbo̍ sīŋgī nda̍ wo̍  .
41006006	Mi̍ kɔ̄ndɔ̄fi̍llo̍ bīī ndu̍ le̍ mɛ̄ɛ̍ nda̍ kɛ̄ɛ̍ le̍ lāāla᷄ŋndo̍ yɛ̍ . Mi̍ Chi̍i̍sū ku̍ā o̍ sɔ̄ndɔ̄kɔ̍lta̍ŋ yo̍o̍ŋgū kɛ̄ndɔ̄ɔ̍ dīmīo̍o̍  .
41006007	Mbo̍ vēēlū bu̍ɛ̍i̍yāā tɔ̍ a̍ ā ŋīɔ̍ɔ̍ŋnda̍ , mbo̍ kāndū nda̍ vīōmɔ̄ɔ̍ ā ŋīɔ̍ɔ̍ŋ ŋīɔ̍ɔ̍ŋnda̍ . Mbo̍ kē nda̍ kpāāyāa̍ nyi̍nāā wɔ̄ɔ̍ŋnda̍ chōo̍  .
41006008	Mbo̍ dīmūl nda̍ āā , “ Lā chu̍ā nyɛ̄ o̍ nyɛ̄ o̍ kɔ̄lā nyāla̍ŋ ni᷄ŋ te̍ , mɛ̄ɛ̍ tīnda̍la̍ŋ . Nyɛ̄ dīa̍a̍ bɛ̍ɛ̍ lā chu̍ā le̍ , bɔ̄lɔ̄ bɛ̍ɛ̍ lā chu̍ā le̍ . Īka̍ni̍ bɛ̍ɛ̍ lā ku̍ā o̍ lāyi̍fɔ̄ le̍  .
41006009	Kɛ̍ , lā chu̍a̍ kɔ̍ɔ̍vɛ̄i̍la̍ nyāla̍ŋ mī lā wōūnu̍ŋ a̍ do̍māla̍ŋ lā pīlɛ̍ŋ pi̍lɛ̍ŋ . ”
41006010	Mbo̍ dīmūl nda̍ vɛ̄lɛ̄ āā , “ Chi̍e̍e̍ o̍ chi̍e̍e̍ nya̍ kūɛ̄ pɛ̍ , chīɛ̄ī nda̍ yīya̍ nya̍ pɛ̍ , lā lo̍ o̍ chīɛ̄ī kōŋ ni᷄ŋ ha̍a̍a̍ mī lā fāŋa̍ŋ o̍ chi̍e̍e̍ ko̍ŋ  .
41006011	Chi̍e̍e̍ bi̍i̍ nya̍ bīyɔ̄ɔ̄ kɛ̄ndɛ̄ le̍ , ndu̍yɛ̍ , mā kɛ̄ɛ̍ nya̍ nīla̍ŋ yāŋɔ̄ɔ̄ pɛ̍ , tē lā wa̍ fāŋa᷄ŋndo̍ lo̍ŋ pɛ̍ , lā ko᷄ŋ chu̍ndo̍o̍ nya̍ o̍ ŋ̄pēlū le̍ nda̍ chɔ̄mndo̍ māā ā tōsa̍ su̍ɛ̍i̍ kɛ̍ndɛ̄ le̍ . ”
41006012	Ma̍ kūā . Ma̍ kɔ̍ di̍mī māā wāŋnda̍ ma᷄l yɔ᷅ŋndā wɔ̄ɔ̍ŋnda̍ŋ  .
41006013	Ma̍ tūāū nyi̍nāā wɔ̄ɔ̍ŋāā ka̍ ka̍ wa᷅ŋnda̍ kɔ̄ɔ̄lī . Ma̍ sūū wānāā lānāāwa̍ ā ka̍ ka̍ chu̍ɛ̍īya̍ŋ , ma̍ sīŋgī nda̍  .
41006014	O̍ te̍le̍ŋ ko̍ŋ ni᷄ŋ , mi̍ Māsāa̍ Hɛ̍lɔ̄ɔ̄ tu̍ɛ̍ī Chi̍i̍sū tɔ̍ɔ̍ a̍ mɛ̄ɛ̍ o̍ wa̍ tōsāa̍ yɛ̍ , kāni̍ fo̍ndōle̍ , dīōla̍ Chi̍i̍sūla̍ŋ la̍ a̍a̍ ti̍u̍ ni᷅ŋ si̍lɔ̍ . Mi̍ wāŋnda̍ ā pūm ā dīmī āā , “ Chɔ᷄ŋ Wānā Pu̍lāa̍ ndu̍ mi̍i̍ŋgu̍ yōōmū ni̍ . Le̍la̍ŋ bɛ̍ɛ̍ o̍ nɔ̍ kpāāyāa̍ le̍ kɔ̄ndɔ̄fi̍ltā wāā nu̍a̍ā tōsāa̍ ni̍ . ”
41006015	Mi̍ wāŋnda̍ ā pūm ā dīmī āā , “ Īla̍a̍chā cho̍ ho̍ō ni̍ . ” Mi̍ ā pūm ā dīmī āā , “ Wāna̍ su̍a̍ā le̍ Mɛ̄lɛ̄ka̍ wo̍ chō ho̍ō ni̍ , nu̍a̍ā ŋ̄ chā āā bɛ̄ndūāā pāāndūa̍a̍ su̍a̍ā le̍ Mɛ̄lɛ̄ka̍ wa̍ ni̍ . ”
41006016	Kɛ̍ mɛ̄ɛ̍ Māsāa̍ Bɛ̍ndōo̍ Hɛ̍lɔ̄ɔ̄ tu̍e̍ī ndi̍ , mbo̍ dīmī āā , “ Chɔ᷄ŋ ya̍ I̍ ke̍lū bōlle̍ŋ ndo̍ , ndu̍ mi̍i̍ŋgu̍ yōōmū ni̍ . ”
41006017	Bōōndi̍i̍ Hɛ̍lɔ̄ɔ̄ chu̍a̍ Hɛ̄lo̍o̍dīāā , la̍nɔ̍ɔ̍ Fi̍li̍pī pɔ̍mbɔ̄ ndɔ̄ o̍ nɔ̄ɔ̍ ni᷄ŋ nde̍ , mi̍ Chɔ᷄ŋ di̍mūl ndu̍ āā , “ Ō cho̍ i̍ kɛ̍ndɛ̄ mā chu̍a̍ la̍nɔ̍ɔ̍ pɔ̄mbɔ̄ nūm o̍ nɔ̄ɔ̍ ni᷄ŋ te̍ . ” Mi̍ Hɛ̄lo̍o̍dīāā tu̍u̍lū kɔ̄l ta̍u̍ a̍ Chɔ᷄ŋ mbo̍ yēēmā le̍ ndu̍ dīyɔ̄ɔ̍ . Kɛ̍ , nɛ̄ī o̍ nɛ̄ī ve̍ mī ndu̍ o̍o̍ di̍ī ndu̍ le̍ . Kāni̍ fo̍ndōle̍ , Māsāa̍ Hɛ̍lɔ̄ɔ̄ ndu̍ o̍o̍ nɔ̍ bɛ̄ɛ̄le̍ŋ ta̍u̍ le̍ Chɔ᷄ŋ . Fo̍ndōle̍ , wāna̍ cho̍ le̍ Mɛ̄lɛ̄ka̍ wo̍ Chɔ᷄ŋ wa̍ ni̍ , ndu̍yɛ̍ ō wa̍ wānā sa̍kpō . Le̍la̍ŋ , mi̍ Hɛ̍lɔ̄ɔ̄ chi̍i̍ndīāā ndu̍ . Tē Hɛ̍lɔ̄ɔ̄ ndu̍ o̍o̍ tu̍e̍ī Chɔ᷄ŋ dīōm pɛ̍ ndu̍ o̍o̍ hi̍nī kɔ̍l tē . Kɛ̍ , o̍ ke̍ŋ ni̍ŋ kpo̍u̍ , mbō ya᷄ŋ Chɔ᷄ŋ nīla̍ŋ a̍ kɔ̄l kɛ̄ndɛ̄ . Le̍ Hɛ̄lo̍dīāā kɔ̄llo̍ nɛ̄ŋīo̍o̍ , mi̍ Hɛ̍lɔ̄ɔ̄ vi̍ām wānā le̍ Chɔ᷄ŋ bīyɔ̄ɔ̍ . Ma̍ bīī Chɔ᷄ŋ . Ma̍ dūāū ndu̍ o̍ chīɛ̄ī mānyūmndo̍ ni᷄ŋ . Bōōndi̍i̍ Hɛ̍lɔ̄ɔ̄ chu̍a̍ Hɛ̄lo̍o̍dīāā , la̍nɔ̍ɔ̍ Fi̍li̍pī pɔ̍mbɔ̄ ndɔ̄ o̍ nɔ̄ɔ̍ ni᷄ŋ nde̍ , mi̍ Chɔ᷄ŋ di̍mūl ndu̍ āā , “ Ō cho̍ i̍ kɛ̍ndɛ̄ mā chu̍a̍ la̍nɔ̍ɔ̍ pɔ̄mbɔ̄ nūm o̍ nɔ̄ɔ̍ ni᷄ŋ te̍ . ” Mi̍ Hɛ̄lo̍o̍dīāā tu̍u̍lū kɔ̄l ta̍u̍ a̍ Chɔ᷄ŋ mbo̍ yēēmā le̍ ndu̍ dīyɔ̄ɔ̍ . Kɛ̍ , nɛ̄ī o̍ nɛ̄ī ve̍ mī ndu̍ o̍o̍ di̍ī ndu̍ le̍ . Kāni̍ fo̍ndōle̍ , Māsāa̍ Hɛ̍lɔ̄ɔ̄ ndu̍ o̍o̍ nɔ̍ bɛ̄ɛ̄le̍ŋ ta̍u̍ le̍ Chɔ᷄ŋ . Fo̍ndōle̍ , wāna̍ cho̍ le̍ Mɛ̄lɛ̄ka̍ wo̍ Chɔ᷄ŋ wa̍ ni̍ , ndu̍yɛ̍ ō wa̍ wānā sa̍kpō . Le̍la̍ŋ , mi̍ Hɛ̍lɔ̄ɔ̄ chi̍i̍ndīāā ndu̍ . Tē Hɛ̍lɔ̄ɔ̄ ndu̍ o̍o̍ tu̍e̍ī Chɔ᷄ŋ dīōm pɛ̍ ndu̍ o̍o̍ hi̍nī kɔ̍l tē . Kɛ̍ , o̍ ke̍ŋ ni̍ŋ kpo̍u̍ , mbō ya᷄ŋ Chɔ᷄ŋ nīla̍ŋ a̍ kɔ̄l kɛ̄ndɛ̄ . Le̍ Hɛ̄lo̍dīāā kɔ̄llo̍ nɛ̄ŋīo̍o̍ , mi̍ Hɛ̍lɔ̄ɔ̄ vi̍ām wānā le̍ Chɔ᷄ŋ bīyɔ̄ɔ̍ . Ma̍ bīī Chɔ᷄ŋ . Ma̍ dūāū ndu̍ o̍ chīɛ̄ī mānyūmndo̍ ni᷄ŋ . Bōōndi̍i̍ Hɛ̍lɔ̄ɔ̄ chu̍a̍ Hɛ̄lo̍o̍dīāā , la̍nɔ̍ɔ̍ Fi̍li̍pī pɔ̍mbɔ̄ ndɔ̄ o̍ nɔ̄ɔ̍ ni᷄ŋ nde̍ , mi̍ Chɔ᷄ŋ di̍mūl ndu̍ āā , “ Ō cho̍ i̍ kɛ̍ndɛ̄ mā chu̍a̍ la̍nɔ̍ɔ̍ pɔ̄mbɔ̄ nūm o̍ nɔ̄ɔ̍ ni᷄ŋ te̍ . ” Mi̍ Hɛ̄lo̍o̍dīāā tu̍u̍lū kɔ̄l ta̍u̍ a̍ Chɔ᷄ŋ mbo̍ yēēmā le̍ ndu̍ dīyɔ̄ɔ̍ . Kɛ̍ , nɛ̄ī o̍ nɛ̄ī ve̍ mī ndu̍ o̍o̍ di̍ī ndu̍ le̍ . Kāni̍ fo̍ndōle̍ , Māsāa̍ Hɛ̍lɔ̄ɔ̄ ndu̍ o̍o̍ nɔ̍ bɛ̄ɛ̄le̍ŋ ta̍u̍ le̍ Chɔ᷄ŋ . Fo̍ndōle̍ , wāna̍ cho̍ le̍ Mɛ̄lɛ̄ka̍ wo̍ Chɔ᷄ŋ wa̍ ni̍ , ndu̍yɛ̍ ō wa̍ wānā sa̍kpō . Le̍la̍ŋ , mi̍ Hɛ̍lɔ̄ɔ̄ chi̍i̍ndīāā ndu̍ . Tē Hɛ̍lɔ̄ɔ̄ ndu̍ o̍o̍ tu̍e̍ī Chɔ᷄ŋ dīōm pɛ̍ ndu̍ o̍o̍ hi̍nī kɔ̍l tē . Kɛ̍ , o̍ ke̍ŋ ni̍ŋ kpo̍u̍ , mbō ya᷄ŋ Chɔ᷄ŋ nīla̍ŋ a̍ kɔ̄l kɛ̄ndɛ̄ . Le̍ Hɛ̄lo̍dīāā kɔ̄llo̍ nɛ̄ŋīo̍o̍ , mi̍ Hɛ̍lɔ̄ɔ̄ vi̍ām wānā le̍ Chɔ᷄ŋ bīyɔ̄ɔ̍ . Ma̍ bīī Chɔ᷄ŋ . Ma̍ dūāū ndu̍ o̍ chīɛ̄ī mānyūmndo̍ ni᷄ŋ . Bōōndi̍i̍ Hɛ̍lɔ̄ɔ̄ chu̍a̍ Hɛ̄lo̍o̍dīāā , la̍nɔ̍ɔ̍ Fi̍li̍pī pɔ̍mbɔ̄ ndɔ̄ o̍ nɔ̄ɔ̍ ni᷄ŋ nde̍ , mi̍ Chɔ᷄ŋ di̍mūl ndu̍ āā , “ Ō cho̍ i̍ kɛ̍ndɛ̄ mā chu̍a̍ la̍nɔ̍ɔ̍ pɔ̄mbɔ̄ nūm o̍ nɔ̄ɔ̍ ni᷄ŋ te̍ . ” Mi̍ Hɛ̄lo̍o̍dīāā tu̍u̍lū kɔ̄l ta̍u̍ a̍ Chɔ᷄ŋ mbo̍ yēēmā le̍ ndu̍ dīyɔ̄ɔ̍ . Kɛ̍ , nɛ̄ī o̍ nɛ̄ī ve̍ mī ndu̍ o̍o̍ di̍ī ndu̍ le̍ . Kāni̍ fo̍ndōle̍ , Māsāa̍ Hɛ̍lɔ̄ɔ̄ ndu̍ o̍o̍ nɔ̍ bɛ̄ɛ̄le̍ŋ ta̍u̍ le̍ Chɔ᷄ŋ . Fo̍ndōle̍ , wāna̍ cho̍ le̍ Mɛ̄lɛ̄ka̍ wo̍ Chɔ᷄ŋ wa̍ ni̍ , ndu̍yɛ̍ ō wa̍ wānā sa̍kpō . Le̍la̍ŋ , mi̍ Hɛ̍lɔ̄ɔ̄ chi̍i̍ndīāā ndu̍ . Tē Hɛ̍lɔ̄ɔ̄ ndu̍ o̍o̍ tu̍e̍ī Chɔ᷄ŋ dīōm pɛ̍ ndu̍ o̍o̍ hi̍nī kɔ̍l tē . Kɛ̍ , o̍ ke̍ŋ ni̍ŋ kpo̍u̍ , mbō ya᷄ŋ Chɔ᷄ŋ nīla̍ŋ a̍ kɔ̄l kɛ̄ndɛ̄ . Le̍ Hɛ̄lo̍dīāā kɔ̄llo̍ nɛ̄ŋīo̍o̍ , mi̍ Hɛ̍lɔ̄ɔ̄ vi̍ām wānā le̍ Chɔ᷄ŋ bīyɔ̄ɔ̍ . Ma̍ bīī Chɔ᷄ŋ . Ma̍ dūāū ndu̍ o̍ chīɛ̄ī mānyūmndo̍ ni᷄ŋ .
41006018	
41006019	
41006020	
41006021	O̍ mɛ̄ɛ̄lu̍la̍ŋ , mi̍ pāa̍le̍ Hɛ̄lo̍o̍dīāā sɔ̍la̍ fo̍ndāa̍ le̍ŋ lē fūūlūū , le̍ŋ le̍ yɔ̍nūŋ ni̍ māā pāa̍le̍ lo̍o̍na᷄ŋnde̍ŋ a̍ vīōlɔ᷄ŋ Māsā Bɛ̍ndōo̍ Hɛ̍lɔ̄ɔ̄ wo̍ o̍kɔ̄ɔ̄ . O̍ ko̍ŋ mi̍ Hɛ̍lɔ̄ɔ̄ bɛ̍ɛ̍ndīāā nyɛ̄ dīāā bɛ̄ndū bɛ̍ndōo̍ le̍ lāŋgba̍ā ndūāā ka᷅lla̍ , ā cha᷅l ndu̍ īkɛ̄i̍ o̍ tōŋgo̍ lākɔ̍ɔ̍sɔ̍ɔ̍ ni᷄ŋ nda̍ , a̍ lāŋgba̍ā kālla̍ o̍ lɛ̄ŋndē Kāli̍līle̍ŋ ni᷄ŋ , a̍ lāŋgba̍ā kālla̍ a̍ cho̍ so̍vɛ̄i̍ya̍ bōlle̍ŋ nda̍  .
41006022	Mi̍ chu̍a̍ Hɛ̄lo̍o̍dīāā wo̍ lūɛ̄ī mbo̍ yā nda̍ o̍ hɔ̄l . Mi̍ Māsā Bɛ̍ndōo̍ Hɛ̍lɔ̄ɔ̄ nda̍ mīālāā ndūa̍a̍ ki̍nɛ̍i̍ a̍ na᷅ŋ kɔ̄l ta̍u̍ ta̍u̍ a̍ mɛ̄ɛ̍ o̍ ye᷅ yɛ̄ . Mbo̍ chūēl ndu̍ būŋgɛ̄i̍ mbo̍ dīmūl ndu̍ āā , “ Nyɛ̄ o̍ nyɛ̄ ŋ̄ yēēma̍ pɛ̍ , I̍ nɔ̍lā mī ke̍ nu̍m . ”
41006023	Mbo̍ chūēl ndu̍ būŋgɛ̄i̍ mbo̍ mēna᷄ŋ āā , “ Nyɛ̄ o̍ nyɛ̄ ŋ̄ nyūna̍ ya̍ pɛ̍ , I̍ nɔ̍lā mī ke̍ nu̍m . Ā yɔ᷄ŋ bɛ̍ɛ̍ āā lɛ̄ŋndē ya̍ cho̍ le᷅ŋ chōo̍ ma̍sāa̍ le̍ŋ ni̍ , I̍ nɔ̍lā mī ke̍ nu̍m lē ti᷄ŋ . ”
41006024	Mi̍ chūāāmbɔ̄ɔ̍ fūlā mbo̍ kɔ̍ nyūnā kāla̍ ndɔ̄ āā , “ Yɛ̄ɛ̍nɛ̍ ya̍ I̍ nyu̍na̍ yɛ̍ le̍ ndu̍ ? ” Mi̍ kāla̍ ndɔ̄ di̍mūl ndu̍ āā , “ Kɔ̍ nyu̍nā ndu̍ mbō ke̍ nu̍m bōlle̍ Chɔ᷄ŋ Wānā Yi̍ŋāa̍ le̍ŋ . ”
41006025	Mi̍ chūāāmbɔ̄ɔ̍ mīīŋgū chɔ̍ chɔ̍ nāa̍ Māsā Bɛ̍ndōo̍ Hɛ̍lɔ̄ɔ̄ chu̍a̍ . Mbo̍ kɔ̍ di̍mūl ndu̍ āā , “ I̍ ye̍e̍ma̍ mā ke̍ ya̍ bōlle̍ Chɔ᷄ŋ Wānā Yi̍ŋāa̍ le̍ŋ o̍ wo̍lɛ̄i̍yo̍ ni᷄ŋ . ”
41006026	Mɛ̄ɛ̍ chūāāmbɔ̄ɔ̍ dīmi̍ le̍nde̍ , mi̍ mɔ̍nɛ̍i̍ bīī Māsā Bɛ̍ndōo̍ Hɛ̍lɔ̄ɔ̄ ta̍u̍ ta̍u̍ . Kɛ̍ ndu̍yɛ̍ ndu̍ o̍o̍ chi̍i̍ ni᷅ŋ chūāāmbɔ̄ɔ̍ būŋgɛ̄i̍ chūēl mīālāā ndūa̍a̍ kpo̍u̍ o̍ hɔ̄l . Le̍ sa̍bōo̍ ho̍ō , ndu̍ o̍o̍ ye̍e̍ma̍ mī ndu̍ o̍o̍ tɛ̍ɛ̍mbu̍u̍ dīōm ndɔ̄ɔ̍ nāa̍ chūāāmbɔ̄ɔ̍ chūā le̍  .
41006027	Lē pīlɛ̍ kpe̍ , mbo̍ vīām so̍vɛ̄i̍ya̍a̍ wa̍ ndu̍ māndāa̍ wa̍ ō pīlɔ̍ɔ̄ āā , “ Kɔ̍ hu᷅ŋ a̍ bōlle̍ Chɔ᷄ŋnde̍ŋ . ” Mi̍ lāŋu̍nɔ̄ kōŋ kūā o̍ chīɛ̄ī mānyūmndo̍ mbo̍ kīālū Chɔ᷄ŋ bōlle̍ŋ  .
41006028	Mbo̍ hūŋ a̍ le̍ŋ o̍ wo̍lɛ̄i̍yo̍ ni᷄ŋ . Mi̍ Hɛ̍lɔ̄ɔ̄ ke᷅ chūāāmbɔ̄ɔ̍ . Mi̍ chūāāmbɔ̄ɔ̍ kē kāla̍ ndɔ̄  .
41006029	Mɛ̄ɛ̍ bu̍ɛ̍i̍yāa̍ Chɔ᷄ŋ nda̍ tūēī sūɛ̍i̍ he̍ī , ma̍ hu᷄ŋ chu̍ā dīāllūŋ ndɔ᷄ŋ ma̍ kɔ̍ chɔ᷅ . Le̍ sa̍bōo̍ ho̍ō Hɛ̍lɔ̄ɔ̄ dīmi̍ ni̍ āā , “ Chɔ᷄ŋ yā ke̍lū bōlle̍ŋ ndo̍ mīīŋgu̍ yōōmū . ”
41006030	Mi̍ wānāā Chi̍i̍sū ve᷅m hɔ̄ltē ndɔ̄ wa̍ mīīŋgū nāa̍ Chi̍i̍sū chu̍a̍ . Ma̍ dīmūl ndu̍ kpo̍u̍ a̍ nyɛ̄ nda̍ tōsa̍ wo̍ a̍ pɛ̄ɛ̄kū nda̍ pɛ̄ɛ̄ku̍ wāŋnda̍ wo̍  .
41006031	Mbo̍ dīmūl nda̍ āā , “ Ŋ̄ kɔ̄nu᷅ŋ nāa̍ do̍ŋ do̍ŋnda̍ mī ŋ̄ kɔ̍ pɛ̍ŋgī nyɛ̄ pɔ̄mbɔ̄ . ” Kāni̍ fo̍ndōle̍ , wānāā fāŋgā fa̍ŋgā a̍ wa̍ hūnɔ̄ɔ̍ mā mīīŋgū . Nda̍ a̍a̍ nɔ̍ fo̍ndāŋ le̍ nyɛ̄ dīa̍a̍ di̍o̍o̍ le̍  .
41006032	Ma̍ lūɛ̄ī o̍ dɛ̄ndɔ̄ɔ̍ ni᷄ŋ ma̍ kūā nāa̍ do̍ŋ do̍ŋnda̍ nda̍ kpe̍e̍le̍  .
41006033	O̍ te̍le̍ŋ ko̍ŋ ni᷄ŋ , mi̍ wānāā fāŋgā fa̍ŋgā a̍ cha᷅ nda̍ o̍ kɔ̄la̍ŋ . Ndu̍yɛ̍ , ma̍ sīnā nda̍ . Ma̍ māl o̍ chi̍o̍o̍ŋ kpo̍u̍ a̍ kīlta̍ŋ , ma̍ fūūlūū nda̍ lāchī  .
41006034	Mɛ̄ɛ̍ Chi̍i̍sū fu̍u̍lu̍u̍ lo̍ŋ , mbo̍ fūlā o̍ dɛ̄ndɔ̄ɔ̍ ni᷄ŋ , mbo̍ hēl o̍ kɔ̄ŋgɔ̍ . Mɛ̄ɛ̍ o̍ che᷅ wāŋnda̍ fāŋgā bɛ̍ndōo̍ , mi̍ nyīɛ̍ɛ̍ye̍ bīī ndu̍ le̍ nda̍ . Kāni̍ fo̍ndōle̍ , ā wa̍ māwāā mɛ̄ɛ̍ sāa̍ wā nu̍a̍ā ā nɔ᷅ wa̍nā ma̍ndāā le̍ yɛ̍ . Mbo̍ kāndū nda̍ pɛ̄ɛ̄kōo̍ a̍ sɔ̄ɔ̍ŋ ta̍u̍ ta̍u̍  .
41006035	A̍ pāa̍le̍ de̍lāāle̍ŋ do̍ŋ , mi̍ bu̍ɛ̍īyāā ndūa̍a̍ hūŋ nāa̍ ndu̍ chu̍a̍ . Ma̍ dīmūl ndu̍ āā , “ Māsānɔ̄ɔ̍ , te̍le̍ŋndo̍ chō ni᷅ŋ ō kūānu᷄ŋ la̍nda̍ŋ . Ndu̍yɛ̍ ā chē mɛ̄ɛ̍ na̍a̍ ŋ̄ chō yōndōo̍ ni᷄ŋ na̍nu᷄ŋ yɛ̍  .
41006036	Le̍la̍ŋ di̍mu̍l nda̍ ā kɔ̍ mā kɔ̍ nu̍u̍vīāā nyɛ̄ dīa̍a̍ o̍ tāndāa̍ ho̍ō ni᷄ŋ o̍ sɔ̄ndɔ̄kɔ̍lta̍ŋ mā pēndū mā dē . ”
41006037	Kɛ̍ mi̍ Chi̍i̍sū di̍mūl nda̍ āā , “ Lā ke̍ nda̍ nyɛ̄ dīa̍a̍ mā dē . ” Ma̍ nyūnā ndu̍ āā , “ Ŋ̄ kɔ̍ mī ŋ̄ kɔ̍ pi̍o̍ndū bēe̍dīi̍yo̍ a̍ nyɛ̄ sɔ̄lāa̍ o̍ bānā ba̍na̍ mī ŋ̄ ke̍ nda̍ mā dē ? ”
41006038	Mi̍ Chi̍i̍sū nyu̍nā nda̍ āā , “ Vɛ̄ɛ̍nɛ̍ nya̍ nɔ̄ yɛ̄ bēe̍dīi̍yo̍ kpūŋgba᷄ŋ ? Lā kɔ̍ tōfa̍ wɔ̄ . ” Ma̍ kɔ̍ to̍fā . Mɛ̄ɛ̍ nda̍ sāālu̍ŋ mɛ̄ɛ̍ nda̍ nɔ̄ yɛ̍ , ma̍ dīmī āā , “ Ŋ̄ sāālu᷅ŋ kpūŋgba᷄ŋ ŋ̄ ŋūɛ̍ɛ̍nu̍ a̍ sūūwa̍ ā ŋīɔ̍ɔ̍ŋ . ”
41006039	Mbo̍ dīmūl bu̍ɛ̍i̍yāā ndūa̍a̍ āā , “ Lā tōsa̍ mā cha᷄l a̍ ku̍ndāla̍ŋ o̍ bīl pūīyāa̍ chōo̍ . ”
41006040	Ma̍ chāl a̍ ku̍ndāla̍ŋ . Ku̍ndāa̍ ō pūm kɛ̄mɛ̄ , ku̍ndāa̍ ō pūm be̍le̍-ŋu̍ɛ̍ɛ̍nu̍  .
41006041	Mi̍ Chi̍i̍sū bi̍ī bēe̍dīi̍ kpūŋgbāŋ ŋūɛ̍ɛ̍no̍o̍ a̍ sūūwāā ŋīɔ̍ɔ̍ŋ nda̍ . Mbo̍ tōfā chōo̍ cho̍o̍ mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī yīmī ndu̍ būŋga᷄ŋ . Mbo̍ kē bu̍ɛ̍īyāā ndūa̍a̍ le̍ mā pīɔ̍u̍ wāŋnda̍ . Mbo̍ pīɔ̄ū nda̍ kpo̍u̍ su̍u̍wāā ŋīɔ̍ɔ̍ŋnda̍  .
41006042	Nda̍ kpo̍u̍ ma̍ dīā ma̍ pūm ma̍ dēmā  .
41006043	Mi̍ bu̍ɛ̍i̍yāā ndūa̍a̍ chūūŋgīāā ō bīŋgī bi̍ŋgī nda̍ dēma̍ wo̍ ma̍ dūāū o̍ kāmbɛ̍i̍la̍ŋ ni᷄ŋ . Mbo̍ pīā kāmbɛ̍i̍la̍ŋ tɔ̍ a̍ lā tīɔ̍ɔ̍ŋ  .
41006044	Pūa̍a̍ de᷅ nyɛ̄ dīa̍a̍ ho̍ō wa̍ ā wa̍ wāa̍la̍ŋ lā ŋūɛ̍ɛ̍nu̍  .
41006045	Mɛ̄ɛ̍ he̍ī hīōū dɔ̍ɔ̍ , mi̍ Chi̍i̍sū di̍mūl bu̍ɛ̍i̍yāā ndūa̍a̍ māā ā lūɛ̍i̍ o̍ dɛ̄ndɔ̄ɔ̍ ni᷄ŋ mā kūɛ̄ pɔ̄ɔ̄ ndu̍ lāchī mā ta᷄ŋ mɛ̄ŋmā ībūŋga᷄ŋ mā kūɛ̄ Bɛ̄tīsa̍i̍dā . Mi̍ ndu̍ pi̍la̍ lo᷅ a̍ mākɔ̄ɔ̄ le̍ fāŋgāa̍ pīɔ̄lɔ̄ɔ̍  .
41006046	Mɛ̄ɛ̍ o̍ cho̍ŋgu̍ŋ nda̍ , mbo̍ hēl o̍ pēmbēi̍ chōo̍ le̍ Mɛ̄lɛ̄ka̍ pīɛ̄īyo̍ . Ō lo̍ lo̍ŋ mi̍ nyūmnda̍ŋ mā tūāl  .
41006047	A̍ bōōndi̍i̍ ke̍ŋ , dɛ̄ndɔ̄ɔ̍ ndu̍ o̍o̍ wa̍ ni᷅ŋ kɔ᷄ŋnda̍ŋ o̍ mɛ̄ŋnda̍ŋ chōo̍ . Mi̍ ndu̍ wa᷅ o̍ kɔ̄ŋgɔ̍ ndu̍ pīlɛ̍  .
41006048	Mi̍ Chi̍i̍sū cha᷅ māā ā wa̍ fāfa̍la̍a̍ le̍ kɔ̄la̍ŋ a̍ dɛ̄ndɔ̄ɔ̍ , kāni̍ fo̍ndōle̍ , hūēīye̍ wa̍ hɔ̄ŋndo̍ . A̍ te̍le̍ŋ pāa̍le̍ si̍a̍āle̍ŋ , mbo̍ tūāl bu̍ɛ̍i̍yāā ndūa̍a̍ kɔ̄ɔ̄lī o̍ mɛ̄ŋnda̍ŋ chōo̍ . Ndu̍ o̍o̍ nɔ̍ yīya᷄ŋndo̍ le̍ kēēku̍la̍ŋ nda̍ īkɛ̄i̍  .
41006049	Mɛ̄ɛ̍ nda̍ chē ndu̍ hūnɔ̄ɔ̍ o̍ mɛ̄ŋnda̍ŋ chōo̍ , ā wa̍ ko̍ kɔ̍l āā nyi̍nāa̍ ni̍ . Ma̍ mɛ̄lī ye̍e̍la̍ŋ
41006050	kāni̍ fo̍ndōle̍ , nda̍ kpo̍u̍ ma̍ chā ndu̍ . Mi̍ sīōōŋnde̍ bīī nda̍ . Mi̍ Chi̍i̍sū su̍a̍ā nāa̍ nda̍ chu̍a̍ o̍ lē pīlɛ̍ ni᷄ŋ kpe̍ . Mbo̍ dīmūl nda̍ āā , “ Lā yɔ᷅ŋ īsīōōŋ te̍ . Ya̍ ni̍ . ”
41006051	Mbo̍ lūɛ̄ī nāa̍ nda̍ chūā o̍ dɛ̄ndɔ̄ɔ̍ ni᷄ŋ . O̍ ko̍ŋ , mi̍ hūēīye̍ ī pɛ̄ŋgī hɔ̄ŋndo̍ . Mi̍ kɔ̄ndɔ̄fi̍llo̍ bīī nda̍  ,
41006052	fo̍ndōle̍ nda̍ a̍a̍ nɔ̍ si̍nā pɛ̄ŋgu̍ o̍ sūɛ̍i̍ kpe̍e̍kpe̍i̍ wa̍ a̍ bēe̍dīi̍ o̍ ke̍ wāŋnda̍ wo̍ o̍kɔ̄ɔ̄ le̍ . Hūlmā nda᷄ŋ mā nɔ̄la̍ nyɛ̍ yɔ̍nu̍ŋ ndo̍ sīnā le̍  .
41006053	Ma̍ tāŋ mɛ̄ŋmā ībūŋga᷄ŋ . Ma̍ hūŋ o̍ kɔ̄ŋgɔ̍ lɛ̄ŋndē Kɛ̄nɛ̍sa̍lūɛ̄īle̍ŋ . Ma̍ yīī dɛ̄ndɔ̄ɔ̍  .
41006054	Mɛ̄ɛ̍ nda̍ fūla̍ dɔ̍ɔ̍ o̍ dɛ̄ndɔ̄ɔ̍ ni᷄ŋ , mi̍ wāŋnda̍ sīnā māā Chi̍i̍sū ni̍  .
41006055	Sīnāa̍ māā ndu̍ ni̍ , ma̍ nyāānu᷄ŋ o̍ bɛ̍ɛ̄la̍ŋ ma̍ kāndū hūnɔ̄ɔ̍ a̍ wānāā lānāāwa̍ o̍ mbōōmāla̍ŋ ni᷄ŋ fūlāa̍ bā o̍ bā fe̍e̍ nda̍ tūēī ndu̍ tɔ̍ɔ̍  .
41006056	Ndu̍yɛ̍ , bā o̍ bā ndu̍ o̍o̍ ku̍ɛ̄ pɛ̍ , ā yɔ᷄ŋ bɛ̍ɛ̍ o̍ sɔ̄ndɔ̄kɔ̍lta̍ŋ ni̍ , o̍ chi̍e̍e̍ŋ bɛ̍ndo᷄ŋ ni᷄ŋ ni̍ , ɔ̄ɔ̄ , o̍ chīɔ̍ɔ̍ŋ ni᷄ŋ ni̍ , mā yɛ̄ɛ̄mbu̍u̍ wānāā lānāāwa̍ o̍ lɔ̍ɔ̍la̍ŋ ni᷄ŋ . Mi̍ wānāā lānāāwa̍ nyɔ̄ɔ̄lu̍ ndu̍ le̍ mā pīla̍ŋ do᷅ma̍ ndɔ̄ɔ̍ bɔ̄ɔ̄le̍ŋ . Ndu̍yɛ̍ , wānāa̍ pi̍la̍ŋ do᷅ma̍ ndɔ̄ɔ̍ bɔ̄ɔ̄le̍ŋ nda̍ ki̍nɛ̍i̍ ma̍ sīāŋgū kpo̍u̍  .
41007001	Chu̍ūwa̍ kpo̍u̍ , tāāma̍ Fālīsi̍īya̍ nda̍ a̍a̍ hɛ̍na̍ŋ ka̍ā fi̍nyāā ndāā ma̍māa̍ chūa̍a̍ . Mɛ̄ɛ̍ mī nda̍ a̍a̍ pu̍lū bāla̍ŋ pūlɔ̄ɔ̄ pūm fɛ̍lɛ̍ŋ , mālāŋ nda̍ a̍a̍ di̍ā nyɛ̍ dīa̍a̍ . Ndu̍yɛ̍ , tē nda̍ a̍a̍ chɛ̍ŋ o̍ lɔ̍ɔ̍ ni᷄ŋ pɛ̍ , nda̍ a̍a̍ di᷅ nyɛ̄ o̍ nyɛ̄ dīāā le̍ , mɛ̄ɛ̍ mī nda̍ a̍a̍ pu̍lū fɛ̍lɛ̍ŋ nda̍ pi̍la̍ pūlɔ̄ɔ̄ kōŋ . Ndu̍yɛ̍ , ka̍ālā chēle̍ŋ lā chō lā nda̍ a̍a̍ chu̍ā la̍ŋ , mɛ̄ɛ̍ tāālāla̍ŋ tūēīyo̍ bɛ̍ɛ̍ la̍ cho̍ nu̍a̍ā yɛ̍ . A̍ kpɛ̍ɛ̍nɔ̍ŋ a̍ nyɛ̄m lāāndūŋ chīli̍ŋndo̍ŋ . A̍ bōōndi̍i̍ ke̍ŋ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ , a̍ fu̍la̍ Chūlu̍sɛ̄lɛ̄m nda̍ ā chūūŋgi̍āŋ na̍a̍ pi᷅lɛ̍ nāa̍ Chi̍i̍sū chu̍a̍ . Ma̍ chā bu̍ɛ̍i̍yāā ndūa̍a̍ ā pūm nyɛ̄ dīa̍a̍ dīo̍o̍ ā pūlu̍ ba᷅la̍ŋ fɛ̍lɛ̍ŋ mɛ̄ɛ̍ Fālīsi̍īya̍ dīmi̍ o̍ ka̍ā ndāa̍ ni᷄ŋ māā wānā pu̍lū fɛ̍ɛ̍ŋ yɛ̍ le̍ . Le̍ he̍ī ma̍ yīya᷄ŋ māā bu̍ɛ̍i̍yāa̍ Chi̍i̍sūa̍a̍ ā dē nyɛ̄ dīa̍a̍ a̍ bālā nɔ̄ɔ̄lɛ̍i̍la̍ŋ . Mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ nyūnā ndu̍ āā , “ Vɛ᷅ bu̍ɛ̍i̍yāā nūmnda̍ ā tu᷅l ka̍ā fi̍nyāā nāā ma̍māa̍ kɔ̄ɔ̄lī le̍ ? Vɛ᷅ ā pu̍lū ba᷅la̍ŋ mɛ̄ɛ̍ ka̍ā fi̍nyāā nāā ma̍māa̍ ō dīmi̍ yɛ̍ le̍ . O̍ ko̍ŋ kɔ̍ɔ̍lī , mā dīā nyɛ̍ dīa̍a̍ a̍ bālā nɔ̄ɔ̄lɛ̍i̍la̍ŋ ? ” Chu̍ūwa̍ kpo̍u̍ , tāāma̍ Fālīsi̍īya̍ nda̍ a̍a̍ hɛ̍na̍ŋ ka̍ā fi̍nyāā ndāā ma̍māa̍ chūa̍a̍ . Mɛ̄ɛ̍ mī nda̍ a̍a̍ pu̍lū bāla̍ŋ pūlɔ̄ɔ̄ pūm fɛ̍lɛ̍ŋ , mālāŋ nda̍ a̍a̍ di̍ā nyɛ̍ dīa̍a̍ . Ndu̍yɛ̍ , tē nda̍ a̍a̍ chɛ̍ŋ o̍ lɔ̍ɔ̍ ni᷄ŋ pɛ̍ , nda̍ a̍a̍ di᷅ nyɛ̄ o̍ nyɛ̄ dīāā le̍ , mɛ̄ɛ̍ mī nda̍ a̍a̍ pu̍lū fɛ̍lɛ̍ŋ nda̍ pi̍la̍ pūlɔ̄ɔ̄ kōŋ . Ndu̍yɛ̍ , ka̍ālā chēle̍ŋ lā chō lā nda̍ a̍a̍ chu̍ā la̍ŋ , mɛ̄ɛ̍ tāālāla̍ŋ tūēīyo̍ bɛ̍ɛ̍ la̍ cho̍ nu̍a̍ā yɛ̍ . A̍ kpɛ̍ɛ̍nɔ̍ŋ a̍ nyɛ̄m lāāndūŋ chīli̍ŋndo̍ŋ . A̍ bōōndi̍i̍ ke̍ŋ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ , a̍ fu̍la̍ Chūlu̍sɛ̄lɛ̄m nda̍ ā chūūŋgi̍āŋ na̍a̍ pi᷅lɛ̍ nāa̍ Chi̍i̍sū chu̍a̍ . Ma̍ chā bu̍ɛ̍i̍yāā ndūa̍a̍ ā pūm nyɛ̄ dīa̍a̍ dīo̍o̍ ā pūlu̍ ba᷅la̍ŋ fɛ̍lɛ̍ŋ mɛ̄ɛ̍ Fālīsi̍īya̍ dīmi̍ o̍ ka̍ā ndāa̍ ni᷄ŋ māā wānā pu̍lū fɛ̍ɛ̍ŋ yɛ̍ le̍ . Le̍ he̍ī ma̍ yīya᷄ŋ māā bu̍ɛ̍i̍yāa̍ Chi̍i̍sūa̍a̍ ā dē nyɛ̄ dīa̍a̍ a̍ bālā nɔ̄ɔ̄lɛ̍i̍la̍ŋ . Mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ nyūnā ndu̍ āā , “ Vɛ᷅ bu̍ɛ̍i̍yāā nūmnda̍ ā tu᷅l ka̍ā fi̍nyāā nāā ma̍māa̍ kɔ̄ɔ̄lī le̍ ? Vɛ᷅ ā pu̍lū ba᷅la̍ŋ mɛ̄ɛ̍ ka̍ā fi̍nyāā nāā ma̍māa̍ ō dīmi̍ yɛ̍ le̍ . O̍ ko̍ŋ kɔ̍ɔ̍lī , mā dīā nyɛ̍ dīa̍a̍ a̍ bālā nɔ̄ɔ̄lɛ̍i̍la̍ŋ ? ” Chu̍ūwa̍ kpo̍u̍ , tāāma̍ Fālīsi̍īya̍ nda̍ a̍a̍ hɛ̍na̍ŋ ka̍ā fi̍nyāā ndāā ma̍māa̍ chūa̍a̍ . Mɛ̄ɛ̍ mī nda̍ a̍a̍ pu̍lū bāla̍ŋ pūlɔ̄ɔ̄ pūm fɛ̍lɛ̍ŋ , mālāŋ nda̍ a̍a̍ di̍ā nyɛ̍ dīa̍a̍ . Ndu̍yɛ̍ , tē nda̍ a̍a̍ chɛ̍ŋ o̍ lɔ̍ɔ̍ ni᷄ŋ pɛ̍ , nda̍ a̍a̍ di᷅ nyɛ̄ o̍ nyɛ̄ dīāā le̍ , mɛ̄ɛ̍ mī nda̍ a̍a̍ pu̍lū fɛ̍lɛ̍ŋ nda̍ pi̍la̍ pūlɔ̄ɔ̄ kōŋ . Ndu̍yɛ̍ , ka̍ālā chēle̍ŋ lā chō lā nda̍ a̍a̍ chu̍ā la̍ŋ , mɛ̄ɛ̍ tāālāla̍ŋ tūēīyo̍ bɛ̍ɛ̍ la̍ cho̍ nu̍a̍ā yɛ̍ . A̍ kpɛ̍ɛ̍nɔ̍ŋ a̍ nyɛ̄m lāāndūŋ chīli̍ŋndo̍ŋ . A̍ bōōndi̍i̍ ke̍ŋ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ , a̍ fu̍la̍ Chūlu̍sɛ̄lɛ̄m nda̍ ā chūūŋgi̍āŋ na̍a̍ pi᷅lɛ̍ nāa̍ Chi̍i̍sū chu̍a̍ . Ma̍ chā bu̍ɛ̍i̍yāā ndūa̍a̍ ā pūm nyɛ̄ dīa̍a̍ dīo̍o̍ ā pūlu̍ ba᷅la̍ŋ fɛ̍lɛ̍ŋ mɛ̄ɛ̍ Fālīsi̍īya̍ dīmi̍ o̍ ka̍ā ndāa̍ ni᷄ŋ māā wānā pu̍lū fɛ̍ɛ̍ŋ yɛ̍ le̍ . Le̍ he̍ī ma̍ yīya᷄ŋ māā bu̍ɛ̍i̍yāa̍ Chi̍i̍sūa̍a̍ ā dē nyɛ̄ dīa̍a̍ a̍ bālā nɔ̄ɔ̄lɛ̍i̍la̍ŋ . Mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ nyūnā ndu̍ āā , “ Vɛ᷅ bu̍ɛ̍i̍yāā nūmnda̍ ā tu᷅l ka̍ā fi̍nyāā nāā ma̍māa̍ kɔ̄ɔ̄lī le̍ ? Vɛ᷅ ā pu̍lū ba᷅la̍ŋ mɛ̄ɛ̍ ka̍ā fi̍nyāā nāā ma̍māa̍ ō dīmi̍ yɛ̍ le̍ . O̍ ko̍ŋ kɔ̍ɔ̍lī , mā dīā nyɛ̍ dīa̍a̍ a̍ bālā nɔ̄ɔ̄lɛ̍i̍la̍ŋ ? ” Chu̍ūwa̍ kpo̍u̍ , tāāma̍ Fālīsi̍īya̍ nda̍ a̍a̍ hɛ̍na̍ŋ ka̍ā fi̍nyāā ndāā ma̍māa̍ chūa̍a̍ . Mɛ̄ɛ̍ mī nda̍ a̍a̍ pu̍lū bāla̍ŋ pūlɔ̄ɔ̄ pūm fɛ̍lɛ̍ŋ , mālāŋ nda̍ a̍a̍ di̍ā nyɛ̍ dīa̍a̍ . Ndu̍yɛ̍ , tē nda̍ a̍a̍ chɛ̍ŋ o̍ lɔ̍ɔ̍ ni᷄ŋ pɛ̍ , nda̍ a̍a̍ di᷅ nyɛ̄ o̍ nyɛ̄ dīāā le̍ , mɛ̄ɛ̍ mī nda̍ a̍a̍ pu̍lū fɛ̍lɛ̍ŋ nda̍ pi̍la̍ pūlɔ̄ɔ̄ kōŋ . Ndu̍yɛ̍ , ka̍ālā chēle̍ŋ lā chō lā nda̍ a̍a̍ chu̍ā la̍ŋ , mɛ̄ɛ̍ tāālāla̍ŋ tūēīyo̍ bɛ̍ɛ̍ la̍ cho̍ nu̍a̍ā yɛ̍ . A̍ kpɛ̍ɛ̍nɔ̍ŋ a̍ nyɛ̄m lāāndūŋ chīli̍ŋndo̍ŋ . A̍ bōōndi̍i̍ ke̍ŋ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ , a̍ fu̍la̍ Chūlu̍sɛ̄lɛ̄m nda̍ ā chūūŋgi̍āŋ na̍a̍ pi᷅lɛ̍ nāa̍ Chi̍i̍sū chu̍a̍ . Ma̍ chā bu̍ɛ̍i̍yāā ndūa̍a̍ ā pūm nyɛ̄ dīa̍a̍ dīo̍o̍ ā pūlu̍ ba᷅la̍ŋ fɛ̍lɛ̍ŋ mɛ̄ɛ̍ Fālīsi̍īya̍ dīmi̍ o̍ ka̍ā ndāa̍ ni᷄ŋ māā wānā pu̍lū fɛ̍ɛ̍ŋ yɛ̍ le̍ . Le̍ he̍ī ma̍ yīya᷄ŋ māā bu̍ɛ̍i̍yāa̍ Chi̍i̍sūa̍a̍ ā dē nyɛ̄ dīa̍a̍ a̍ bālā nɔ̄ɔ̄lɛ̍i̍la̍ŋ . Mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ nyūnā ndu̍ āā , “ Vɛ᷅ bu̍ɛ̍i̍yāā nūmnda̍ ā tu᷅l ka̍ā fi̍nyāā nāā ma̍māa̍ kɔ̄ɔ̄lī le̍ ? Vɛ᷅ ā pu̍lū ba᷅la̍ŋ mɛ̄ɛ̍ ka̍ā fi̍nyāā nāā ma̍māa̍ ō dīmi̍ yɛ̍ le̍ . O̍ ko̍ŋ kɔ̍ɔ̍lī , mā dīā nyɛ̍ dīa̍a̍ a̍ bālā nɔ̄ɔ̄lɛ̍i̍la̍ŋ ? ” Chu̍ūwa̍ kpo̍u̍ , tāāma̍ Fālīsi̍īya̍ nda̍ a̍a̍ hɛ̍na̍ŋ ka̍ā fi̍nyāā ndāā ma̍māa̍ chūa̍a̍ . Mɛ̄ɛ̍ mī nda̍ a̍a̍ pu̍lū bāla̍ŋ pūlɔ̄ɔ̄ pūm fɛ̍lɛ̍ŋ , mālāŋ nda̍ a̍a̍ di̍ā nyɛ̍ dīa̍a̍ . Ndu̍yɛ̍ , tē nda̍ a̍a̍ chɛ̍ŋ o̍ lɔ̍ɔ̍ ni᷄ŋ pɛ̍ , nda̍ a̍a̍ di᷅ nyɛ̄ o̍ nyɛ̄ dīāā le̍ , mɛ̄ɛ̍ mī nda̍ a̍a̍ pu̍lū fɛ̍lɛ̍ŋ nda̍ pi̍la̍ pūlɔ̄ɔ̄ kōŋ . Ndu̍yɛ̍ , ka̍ālā chēle̍ŋ lā chō lā nda̍ a̍a̍ chu̍ā la̍ŋ , mɛ̄ɛ̍ tāālāla̍ŋ tūēīyo̍ bɛ̍ɛ̍ la̍ cho̍ nu̍a̍ā yɛ̍ . A̍ kpɛ̍ɛ̍nɔ̍ŋ a̍ nyɛ̄m lāāndūŋ chīli̍ŋndo̍ŋ . A̍ bōōndi̍i̍ ke̍ŋ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ , a̍ fu̍la̍ Chūlu̍sɛ̄lɛ̄m nda̍ ā chūūŋgi̍āŋ na̍a̍ pi᷅lɛ̍ nāa̍ Chi̍i̍sū chu̍a̍ . Ma̍ chā bu̍ɛ̍i̍yāā ndūa̍a̍ ā pūm nyɛ̄ dīa̍a̍ dīo̍o̍ ā pūlu̍ ba᷅la̍ŋ fɛ̍lɛ̍ŋ mɛ̄ɛ̍ Fālīsi̍īya̍ dīmi̍ o̍ ka̍ā ndāa̍ ni᷄ŋ māā wānā pu̍lū fɛ̍ɛ̍ŋ yɛ̍ le̍ . Le̍ he̍ī ma̍ yīya᷄ŋ māā bu̍ɛ̍i̍yāa̍ Chi̍i̍sūa̍a̍ ā dē nyɛ̄ dīa̍a̍ a̍ bālā nɔ̄ɔ̄lɛ̍i̍la̍ŋ . Mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ nyūnā ndu̍ āā , “ Vɛ᷅ bu̍ɛ̍i̍yāā nūmnda̍ ā tu᷅l ka̍ā fi̍nyāā nāā ma̍māa̍ kɔ̄ɔ̄lī le̍ ? Vɛ᷅ ā pu̍lū ba᷅la̍ŋ mɛ̄ɛ̍ ka̍ā fi̍nyāā nāā ma̍māa̍ ō dīmi̍ yɛ̍ le̍ . O̍ ko̍ŋ kɔ̍ɔ̍lī , mā dīā nyɛ̍ dīa̍a̍ a̍ bālā nɔ̄ɔ̄lɛ̍i̍la̍ŋ ? ”
41007002	
41007003	
41007004	
41007005	
41007006	Mi̍ Chi̍i̍sū di̍mūl nda̍ āā , “ Dīōmndā wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā so̍ō a̍ nya̍ wānāā kāŋgālāa̍ ha̍ā o̍kɔ̄ɔ̄ la̍ŋ , tōnya̍ kpe̍e̍kpe̍i̍ la̍ cho̍ ni̍ . Mbo̍ pōōnyīāā māā , Mɛ̄lɛ̄ka̍ dīmi̍ āā , wāŋnda̍ ha̍ā dīmi̍ a̍ sōndō māā ā ke̍ ya̍ bɛ̄ɛ̄le̍ŋ . Kɛ̍ ndu̍yɛ̍ ā hɛ̄na̍ŋ mā tōsa̍ nyɛ̄ ya̍ di̍mūl nda̍ le̍ tōsāa̍ wo̍ le̍  .
41007007	Ō bɛ̄nda̍ bɛ̍ɛ̍ mā pɛ̄ŋgi̍ a̍ ya̍ pīɛ̄īyo̍ . Kāni̍ fu̍u̍le̍ , sāwāla̍ nda̍ pi̍la̍ tōōsi̍a̍a̍ la̍ŋ , la̍ŋ nda̍ pɛ̄ɛ̄kū wa᷅ŋnda̍ ni̍ , mā dīmī māā sāwāla̍ nīla̍ŋ ni̍ . ”
41007008	Mi̍ Chi̍i̍sū di̍mī āā , “ Lā ma᷄l sāwāla̍ Mɛ̄lɛ̄ka̍la̍ŋ mi̍ lā chūā ka̍ā wāŋndā chīe̍e̍ya̍ . ”
41007009	Mbo̍ dīmūl nda̍ āā , “ Lā chāā bɔ̍ɔ̍ ka᷅fɛ̍īla̍ŋ nūūvīa̍a̍ le̍ sāwāla̍ Mɛ̄lɛ̄ka̍la̍ŋ kīɔ̍ɔ̍ , le̍ hāli̍ kpe̍ŋ , mī lā mānda̍ ka̍ā nyāa̍ . ”
41007010	Mi̍ Mūu̍sē di̍mī āā , “ Ke̍ fi̍nyā nu̍m bɛ̄ɛ̄le̍ŋ a̍ kālā nu̍m . ” Mbo̍ dīmī vɛ̄lɛ̄ āā , “ Wānā o̍ wāna̍ ye̍i̍ fi̍nyā ndɔ̍ kɛ̄lɛ̄ŋgāā kālā ndɔ̍ pɛ̍ , wānā ko̍ŋ lā dīi̍ ndu̍  .
41007011	Kɛ̍ ndu̍yɛ̍ , nya̍ dīmi̍ māā ā yɔ᷄ŋ bɛ̍ɛ̍ mī wāŋndo̍ nɔ̄ nyɔ̄ɔ̍ ō ndu̍ o̍o̍ ke᷅ ni̍ŋ fi̍nyā ndɔ̍ kɛ̄lɛ̄ŋgāā kāla̍ ndɔ̍ le̍ nda̍ mālāa̍ wo̍ , kɛ̍ tē ō dīmi̍ ni᷅ŋ pɛ̍ māā ō chu̍a̍ ni᷅ŋ būŋgɛ̄i̍ le̍ mbō ke̍ Mɛ̄lɛ̄ka̍ ndu̍ , ko̍ŋ cho̍ ni̍ mbō dīmi̍ pɛ̍ māā kɔ̄ba᷅ŋndo̍ nyɛ̄ kōŋ chō ni̍ māā mbō ke̍ lɛ̍ bɛ̍ɛ̍ nda̍ nyɛ̄ kōŋ te̍ ō ve᷅ i̍sɔ̍ɔ̍ le̍  .
41007012	Mɛ̄ɛ̍ o̍ he̍ī ni᷄ŋ , lā chɛ᷅l lɛ̍ mī wāŋndo̍ ho̍ō māla̍ lɛ̄ fi̍nyā ndɔ̄ a̍ kāla̍ ndɔ̄ le̍  .
41007013	Le̍la̍ŋ , ka̍ā nya̍ chō ho̍ō wāŋnda̍ pɛ̄ɛ̄kōo̍ wo̍ ndu̍ cho̍ dīo̍m Mɛ̄lɛ̄ka̍a̍ tɛ̄ɛ̄mbūū wo̍ ni̍ . Ndu̍yɛ̍ , ŋ̄ fāŋgāŋ wāā nu̍a̍ā nya̍ chō tōsāa̍ ni̍ . ”
41007014	O̍ ko̍ŋ kɔ̍ɔ̍lī , mi̍ Chi̍i̍sū ve̍e̍lū vɛ̄lɛ̄ wāŋnda̍ ma̍ hūŋ nāa̍ ndu̍ chu̍a̍ . Mbo̍ dīmūl nda̍ āā , “ Nya̍ kpo̍u̍ lā ya᷄ŋ ni᷅la̍ŋ o̍ nyɛ̄ ya̍ cho̍ nya̍ dīmūl lo̍ le̍ mī lā sɔ̄la̍ sīnā pɛ̄ŋgo̍o̍  .
41007015	Ō cho̍ nyɛ᷅ lu̍ɛ̍ī wa᷅ŋndo̍ ni᷄ŋ ndo̍ le̍ si̍i̍ŋgūū ndu̍ wānā wɔ̍ɔ̍ŋ Mɛ̄lɛ̄ka̍ o̍ hɔ̄l te̍ . Kɛ̍ nyɛ̍ fu̍lā ndu̍ ni᷄ŋ ndo̍ ndu̍ si̍i̍ŋgūū ndu̍ wānā wɔ̍ɔ̍ŋ Mɛ̄lɛ̄ka̍ o̍ hɔ̄l ni̍ . [
41007016	Nūm o̍ nu᷄m nɔ̍ nīla̍ŋ le̍ tūēīyɔ̄ɔ̍ pɛ̍ , lā ya᷄ŋ nīla̍ŋ mī lā tūēī mī lā sīna̍ pɛ̄ŋgu̍ . ] ”
41007017	Mɛ̄ɛ̍ o̍ mɛ̍i̍ wāŋnda̍ mbo̍ lūɛ̄ī chīɛ̄ī ni᷄ŋ , mi̍ bu̍ɛ̍i̍yāā ndūa̍a̍ nyūnā ndu̍ a̍ tālo̍o̍ ho̍ō o̍kɔ̄ɔ̄  .
41007018	Mbo̍ nyūnā nda̍ āā , “ Nya̍ bɛ̍ɛ̍ lā si̍nā i̍sɔ̍ɔ̍ pɛ̄ŋgu̍ le̍ ? Lā si̍nā nu̍a̍ā māā ō cho̍ nyɛ̍ dīāā wāna̍ chi̍o̍o̍ dīā ho̍ō wo̍ le̍ si̍i̍ŋgūū ndu̍ wānā wɔ̍ɔ̍ŋ Mɛ̄lɛ̄ka̍ o̍ hɔ̄l te̍ le̍ ?
41007019	Kāni̍ fo̍ndōle̍ ō cho̍ la̍kɔ̍ o̍ kɔ̄llo̍ ni᷄ŋ te̍ . O̍ dēmbōo̍ ni᷄ŋ o̍ cho̍ lākɔ̄ ni̍ , mbō lo̍ o̍ ko̍ŋ mbō sɔ̄nda̍ŋ ndu̍ . ” Nyɛ̄ Chi̍i̍sū di̍mi̍ wo̍ chɔ᷄m māā nyɛ̄ dīāā o̍ nyɛ̄ dīāā ō na᷄ŋ le̍ dīo̍o̍  .
41007020	Mbo̍ dīmī āā , “ Nyɛ̍ fu̍lā wa᷅ŋndo̍ sīmnu᷄ŋ o̍ nɔ̍ɔ̍lɛ̍i̍ Mɛ̄lɛ̄ka̍ o̍ hɔ̄l  .
41007021	Kāni̍ fu̍u̍le̍ , o̍ wāna̍ chi̍o̍o̍ ni᷄ŋ yīya᷄ŋnda̍ wɔ̍ɔ̍ŋnda̍ŋ lā fūlā ni̍ . Yīya᷄ŋnda̍ to̍sāā sɔ̄ɔ̍ŋ wɔ̍ɔ̍ŋnda̍ŋ kpo̍u̍ , wāŋndo̍ o̍ kɔ̄llo̍ ni᷄ŋ ko̍ni̍ la̍ cha᷅ŋ ni̍ . Sūūndāa̍ a̍ wānā nya̍ cho̍ o̍ nɔ̄ ni̍ŋ nya̍ ndu̍ le̍ wo̍ , a̍ vīīle̍ŋ , a̍ dīyɔ̄ɔ̍ , a̍ sūūndāa̍ a̍ la̍nɔ̍ pi̍la̍a̍ kɛ̄lɛ̄ŋgāā pɔ̍nɔ̍ pi̍la̍a̍  ,
41007022	a̍ hɔ̄lte̍ŋ nɔ̄ɔ̍ , a̍ kɔ̄l vēsɛ̍i̍yo̍ , a̍ kāŋgālāa̍ , a̍ māāla̍ŋ , a̍ wāŋndo̍ pāŋālāa̍ le̍ nyɛ̄ ndɔ̄ɔ̍ , a̍ chōŋgūla̍ŋ , a̍ yōŋgāa̍ , a̍ kīɔ̍ɔ̍ bɛ̄ɛ̄le̍ŋ kɛ̄si᷄ŋndo̍  .
41007023	Sɔ̄ɔ̍ŋ wɔ̍ɔ̍ŋndo̍ŋ mu᷅ŋ kpo̍u̍ , o̍ wāna̍ chi̍o̍o̍ ni᷄ŋ ŋ̍ fu̍lā ni̍ . Ndu̍yɛ̍ mu̍ŋ to̍sā ni̍ mī wāŋndo̍ sīmnu᷄ŋ o̍ nɔ̍ɔ̍lɛ̍i̍ Mɛ̍lɛ̄ka̍ o̍ hɔ̄l . ”
41007024	Mɛ̄ɛ̍ Chi̍i̍sū chɛ̍ŋ lo̍ŋ , mbo̍ kūā o̍ lɛ̄ŋndē chi̍e̍e̍ŋ bɛ̍ndo᷄ŋ Ta̍a̍yā a̍ Sa̍i̍dɔ̄ŋ cho̍ lēni᷄ŋ nde̍ŋ . Mbo̍ lūɛ̄ī o̍ chīɛ̄ī pīlɛ̍ ni᷄ŋ . Ndu̍ o̍o̍ hɛ̍na̍ŋ mī wānā o̍ wānā ndu̍ o̍o̍ si̍na̍ māā ō chō lo̍ŋ te̍ . Kɛ̍ , mɛ̄ɛ̍ o̍ mɛ̄ɛ̍ to̍sāā ve̍ mī nda̍ a̍a̍ kɛ̍ɛ̍ sīnā le̍  .
41007025	Chūā pīlɛ̍ wa̍ lo̍ŋ , nyi̍nā wɔ̄ɔ̍ŋndo̍ wa̍ chūā ndɔ̄ɔ̍ kɔ̄ɔ̄lī . Mbo̍ tūɛ̄ī a̍ Chi̍i̍sū o̍kɔ̄ɔ̄ . Mbo̍ hūŋ sa̍kpō mbo̍ dēl ndu̍ o̍ lābɛ̄ŋgu̍ ni̍ŋ  .
41007026	Mbo̍ nyɔ̄ɔ̄lū ndu̍ le̍ mbō fāŋa̍ nyi̍nā wɔ̄ɔ̍ŋndo̍ chūā ndɔ̄ɔ̍ kɔ̄ɔ̄lī . Chūa̍a̍ ho̍ō ve̍ Chu̍ūnɔ̄ le̍ . O̍ būŋgɛ̄ī Fōni̍i̍sīāāve̍ ni᷄ŋ o̍ lɛ̄ŋndē Si̍i̍lūīāle̍ŋ ni᷄ŋ , ndu̍ o̍o̍ ve̍lu᷄ŋ ni̍  .
41007027	Mi̍ Chi̍i̍sū di̍mu̍l ndu̍ āā , “ Chūāāmbūa̍a̍ sɔ̄la̍ fɛ̍lɛ̍ŋ nyɛ̍ dīa̍a̍ . Ō bɛ̍ndā mī wānā chu̍a̍ nyɛ̄ dīa̍a̍ cho̍ le̍ chūāāmbūa̍a̍ wo̍ mā do̍u̍ tūŋnda̍ le̍ . ”
41007028	Mi̍ chūa̍a̍ mūlī ndu̍ dīo̍m āā , “ Tōnya̍ i̍ cho̍ ni̍ , Fāllo̍ , kɛ̍ ā yɔ᷄ŋ bɛ̍ɛ̍ āā tūŋāa̍ cho̍ o̍ ti̍bīi̍ di̍a̍ā nyɛ̄ dīa̍a̍ bɛ̄ŋgu̍ wa̍ ni̍ ā dīā ku̍wu̍ŋ chūāāmbūa̍a̍ . ”
41007029	Mi̍ Chi̍i̍sū di̍mūl ndu̍ āā , “ Le̍ mūlī ŋ̄ mūli̍ ho̍ō wo̍ , mi̍i̍ŋgu̍ o̍ nūm ndo̍ . Nyi̍nā wɔ̄ɔ̍ŋndo̍ fāŋa̍ŋ chu̍a̍ nūmndo̍ kɔ̄ɔ̄lī . ”
41007030	Mbo̍ mīīŋgū o̍ ndu̍ lo̍ . Mbo̍ kōmāl nyi̍nā wɔ̄ɔ̍ŋndo̍ fāŋa̍ŋ chu̍a̍ ndɔ̄ɔ̍ kɔ̄ɔ̄lī . Chūā ndɔ̄ɔ̍ wānu̍ŋ i̍hi̍ni̍ o̍ kpēlē  .
41007031	Mbo̍ māl lɛ̄ŋndē chi̍e̍e̍ bɛ̍ndōo̍ Ta̍a̍yā wa̍ ni᷄ŋ nde̍ŋ . Mbo̍ mīīŋgū o̍ Mɛ̄ŋmā Ībūŋga᷄ŋ Kāli̍lī i̍kɛ̍i̍ . O̍ mīīŋgū ndɔ̄ɔ̍ ni᷄ŋ , mbo̍ kēēkū o̍ chi̍e̍e̍ bɛ̍ndōo̍ ni᷄ŋ dīōla̍ŋ āā , Sa̍i̍dɔ̄ŋ a̍ o̍ lɛ̄ŋndē Dɛ̄ka̍pɔ̍līīle̍ŋ , ko̍ŋ cho̍ ni̍ , lɛ̄ŋndē chi̍e̍e̍ŋ bɛ̍ndūŋ tɔ̍le̍ŋ  .
41007032	Ma̍ hūŋ a̍ pōo̍ nāa̍ ndu̍ chu̍a̍ . Pōo̍ ho̍ō nīla̍ŋ lā wa̍ ndu̍ lā bāŋu̍lɛ̍i̍ , ndu̍yɛ̍ , ndu̍ o̍o̍ nɔ̍lā su̍ɛ̍i̍ lāpi̍ le̍ . Ma̍ nyɔ̄ɔ̄lū ndu̍ le̍ hāli̍ kpe̍ŋ mī ndu̍ o̍o̍ ha̍ndu̍ ndu̍ bāla̍ŋ chōo̍  .
41007033	Mi̍ Chi̍i̍sū fa̍ŋa᷄ŋ a̍ pōo̍ ho̍ō o̍ fāŋgā bɛ̍ndōo̍ tɛ̍ɛ̄ŋ . Mbo̍ wōū ndu̍ sōo̍ŋ o̍ lānī . Mbo̍ tūfū lɔ̄lūa̍ŋ . Mbo̍ pīla᷄ŋ ndu̍ dīɔ̄ɔ̄mūle̍ŋ  .
41007034	Mɛ̄ɛ̍ Chi̍i̍sū to̍fa̍ ɛ̄chɛ̍nɛ̄ , mbo̍ yōōmū fu̍ū . Mbo̍ dīmūl ndu̍ āā , “ Ɛ̍fa̍tā . ” Ko̍ŋ cho̍ ni̍ āā , ku̍mbi̍ŋ  .
41007035	Mi̍ nīlā pōo̍ ho̍ō la̍ kūmbi᷄ŋ . Mi̍ dīɔ̄ɔ̄mūlē ndɔ̄le̍ŋ lē yɔ̄nu᷄ŋ fe̍fe̍le̍ . Mbo̍ sūāā nyɛ̄ kɛ̄ndɛ̄ wa̍la̍ŋ  .
41007036	Mi̍ Chi̍i̍sū si̍lā wāŋnda̍ āā , “ Lā di̍mūl wānā su̍ɛ̍i̍ he̍ī le̍ . ” Kɛ̍ mɛ̄ɛ̍ kpɛ̍ o̍ hi̍a̍ū la̍chi̍ a̍ nda̍ sīlāa̍ yɛ̍ , le̍nde̍ ko̍ni̍ nda̍ hīāū la̍chi̍ a̍ wāŋnda̍ ndi̍ dīmūllo̍ ni̍  .
41007037	Mi̍ kɔ̄ndɔ̄fi̍llo̍ bīī nda̍ ta̍u̍ ta̍u̍ . Ma̍ dīmī āā , “ Ō tōsa̍ sɔ̄ɔ̍ŋ kpo̍u̍ ŋ̄ kɛ̍ndɛ̄ . Ō tōsa̍ mi̍ wāna̍ nīlā bāŋu̍lɛ̍i̍yo̍ bɛ̍ɛ̍ o̍ tu̍ɛ̍ī . Mbo̍ tōsā mi̍ bo̍bo̍nɔ̍ɔ̍ su̍a̍ā . ”
41008001	O̍ pālɛ̍i̍ ke̍ŋ ni᷄ŋ , mi̍ wāŋnda̍ ā chūūŋgi̍āŋ vɛ̍lɛ̄ nāa̍ pi᷅lɛ̍ . Kɛ̍ nda̍ a̍a̍ nɔ̍ nyɛ̍ dīāā le̍ di̍o̍ le̍ . Mi̍ Chi̍i̍sū ve̍e̍lū bu̍ɛ̍i̍yāā ndūa̍a̍ . Mbo̍ dīmūl nda̍ āā  ,
41008002	 “  Nyīɛ̍ɛ̍ye̍ chō ya̍ le̍ fāŋgāa̍ ho̍ō . Pālɛ̍i̍ ī yāa̍ ni᷅ŋ kpu̍lu̍ku̍u̍ ā chō ya̍ kɔ̄ɔ̄lī . Ndu̍yɛ̍ , nyɛ̄ dīāā bɛ̍ɛ̍ ā nɔ̍ lɛ̍ le̍  .
41008003	Tē I̍ mi̍ŋgi̍ nda̍ a̍ yīa̍a̍ŋ o̍ lā nda̍ lo̍ pɛ̍ , ā chō kēī wōū nɛ̄ī tɛ̍ɛ̄ŋ . Ndu̍yɛ̍ , ā pūm ā fūla̍ la̍nda̍ŋ . ”
41008004	Mi̍ bu̍ɛ̍i̍yāā ndūa̍a̍ nyūnā ndu̍ āā , “ Kɛ̍ kūɛ̍ɛ̍nɛ̍ na̍a̍ ŋ̄ sɔ̄la̍ yɛ̍ ni̍ŋ nyɛ̄ dīa̍a̍ tūu̍le̍ŋ o̍ po̍llo̍ ho̍ō ni᷄ŋ le̍ wāŋnda̍ ha̍ā ? ”
41008005	Mbo̍ nyūnā nda̍ āā , “ Vɛ̄ɛ̍nɛ̍ nya̍ nɔ̄ yɛ̄ bēe̍dīi̍yo̍ kpūŋgba᷄ŋ ? ” Ma̍ dīmī āā , “ Ŋ̄ ŋɔ᷄mmɛ̍ū . ”
41008006	Mi̍ Chi̍i̍sū di̍mūl fāŋgā bɛ̍ndōo̍ ho̍ō ma̍ chāl . Mbo̍ chūā bēe̍dīi̍ kpūŋgbāŋ ŋɔ᷄mmɛ̍ū kōŋ . Mbo̍ mēl Mɛ̄lɛ̄ka̍ ba̍li̍ka̍a̍ . Mbo̍ yīmī yīmī mbo̍ kē bu̍ɛ̍i̍yāā ndūa̍a̍ le̍ mā pīɔ̍u̍ nda̍ . Ma̍ pīɔ̄ū nda̍  .
41008007	Ndu̍yɛ̍ , nda̍ a̍a̍ nɔ̍ sūūwa̍ nyɛ̄ pɔ̄mbɔ̄ . Mbo̍ mēl Mɛ̄lɛ̄ka̍ ba̍li̍ka̍a̍ le̍ sūūwāā kāŋ . Sūūwāā kāŋ bɛ̍ɛ̍ mbo̍ dīmī māā ā pīɔ̍u̍  .
41008008	Mi̍ wāŋnda̍ dīā ma̍ pūm . Mi̍ bu̍ɛ̍i̍yāā ndūa̍a̍ chɔ̄ɔ̄vīāā ō nda̍ dēma̍ wo̍ ma̍ dūāū o̍ kāmbɛ̍i̍la̍ŋ ni᷄ŋ . Mbo̍ pīā kāmbɛ̍i̍la̍ŋ lā ŋɔ᷄mmɛ̍ū  .
41008009	Ndu̍yɛ̍ , wānāa̍ de᷅ nyɛ̄ dīa̍a̍ ho̍ō wa̍ , ā wa̍ wāa̍la̍ŋ lā hīɔ̍ɔ̍lu̍ . O̍ ko̍ŋ kɔ̍ɔ̍lī mi̍ Chi̍i̍sū to̍sā ma̍ mīīŋgū o̍ lā nda̍ lo̍  .
41008010	Ndu̍ ni̍ bu̍ɛ̍i̍yāā ndūa̍a̍ ni̍ ma̍ lūɛ̄ī o̍ dɛ̄ndɔ̄ɔ̍ ni᷄ŋ ma̍ kūānu᷄ŋ o̍ lɛ̄ŋndē Dālīma̍nu̍tāāle̍ŋ ni᷄ŋ  .
41008011	Mi̍ ku̍ndā Fālīsi̍īya̍ ā pūm hūŋ ma̍ kāndū ndu̍ sɛ̄ɛ̄ŋgīa̍a̍ . Ma̍ nyūnā ndu̍ le̍ mī ndu̍ o̍o̍ to̍sa̍ ka̍a̍ma̍a̍ le̍ chɔ̄mndo̍ māā kpāāya̍ Mɛ̄lɛ̄ka̍a̍ kpe̍e̍kpe̍i̍ o̍ nɔ̍ ni̍ . Ā tōsa̍ he̍ī le̍ ndu̍ tɔ̄ɔ̄nda᷄ŋndo̍  .
41008012	Mi̍ nyīɛ̍ɛ̍ye̍ pīā o̍ kɔ̄l ndɔ̄ɔ̍ ni᷄ŋ . Mbo̍ dīmī āā , “ Le̍ yɛ̄ɛ̍nɛ̍ wāŋnda̍ te̍le̍ŋndo̍ ho̍ō a̍ nyu̍na̍ yɛ̄ le̍ ka̍a̍ma̍a̍ ? Mī di̍mu̍l nya̍ , ka̍a̍ma̍ā o̍ ka̍a̍ma̍ā I̍ cho̍ nda̍ tōsāl te̍ . ”
41008013	Mbo̍ mɛ̄ī nda̍ lo̍ŋ mbo̍ lūɛ̄īnu᷄ŋ o̍ dɛ̄ndɔ̄ɔ̍ ni᷄ŋ mbo̍ tāŋnu᷄ŋ kɔ̍ŋgɔ̍ɔ̍ pīlɔ̍ɔ̄  .
41008014	O̍ te̍le̍ŋ ko̍ŋ ni᷄ŋ , mi̍ bu̍ɛ̍i̍yāā ndūa̍a̍ pūɛ̄ɛ̄nu᷄ŋ le̍ kɔ̄la̍ŋ a̍ bēe̍dīi̍yo̍ o̍ bā tūu̍le̍ŋ . Kpūŋgbɛ̄i̍ ī pīlɛ̍ ko̍ni̍ nda̍ a̍a̍ nɔ̍ o̍ dɛ̄ndɔ̄ɔ̍ ni᷄ŋ ni̍  .
41008015	Mi̍ Chi̍i̍sū si̍lā nda̍ āā , “ Lā mānda̍ŋ , a̍ yi̍i̍sīi̍ ku̍ndā Fālīsi̍īya̍ a̍ yi̍i̍sīi̍ ku̍ndā Hɛ̍lɔ̄ɔ̄ wo̍ . ”
41008016	Mi̍ bu̍ɛ̍īya̍ kāndū sūūki̍āŋndo̍ nda̍ pi̍la̍ tɛ̄ɛ̄ŋ āā , “ Le̍ mɛ̄ɛ̍ na̍a̍ ŋ̄ nɔ̍ be̍e̍dīi̍ le̍ yɛ̍ o̍ di̍mi̍ dīōmnda̍ŋ nda᷅ŋ ni̍ . ”
41008017	Mɛ̄ɛ̍ Chi̍i̍sū si̍na̍ nyɛ̄ nda̍ wa̍ dīmīo̍o̍ wo̍ , mbo̍ nyūnā nda̍ āā , “ Le̍ yɛ̄ɛ̍nɛ̍ nya̍ chō yɛ̄ dīmu̍la᷅ŋndo̍ āā , ‘ Ŋ̄ nɔ̍ be̍e̍dīi̍ le̍ ? ’ Pɛ̄ŋgo̍o̍ ho̍ō bɛ̍ɛ̍ lā sīna̍ wɔ̍ ndi̍ pɛ̄ŋgu̍ le̍ ? Kɔ̄ltā nyāla̍ŋ la̍ cho̍ lā kālā ka̍lā ni̍ ?
41008018	Mī lā nɔ̄ hɔ̄lta̍ŋ , lā chi᷅ a̍ la̍ŋ te̍ ? Mī lā nɔ̄ nīla̍ŋ , lā tu̍i̍ī a̍ la̍ŋ te̍ ?
41008019	Lā pūɛ̄ɛ̄nu̍ŋ ni᷅ŋ bɛ̍ɛ̍ a̍ mɛ̄ɛ̍ ya̍ to̍sa̍ mi̍ wānāā wāa̍la̍ ŋu̍ɛ̍ɛ̍nu̍a̍a̍ dīā bēe̍dīi̍ kpūŋgbāŋ ŋūɛ̍ɛ̍no̍o̍ ma̍ pūm yɛ̍ ? Ō pɔ̄m pɔ̍mbɔ̄ nda̍ dēma̍ wo̍ , vɛ̄ɛ̍nɛ̍ o̍ pɛ᷅ yɛ̄ kāmbɛ̍i̍la̍ŋ ? ” Ma̍ mūlī ndu̍ dīōm āā , “ Kāmbɛ̍i̍la̍ŋ tɔ̍ a̍ lā tīɔ̍ɔ̍ŋ . ”
41008020	Mi̍ Chi̍i̍sū di̍mūl nda̍ āā , “ Ndu̍yɛ̍ , bēe̍dīi̍ kpūŋgbāŋ ŋɔ᷄mmɛ̍ū ya̍ I̍ yi̍mi̍ yi̍mi̍ le̍ wānāā wāa̍la̍ hi̍ɔ̍ɔ̍lu̍a̍a̍ wo̍ , vɛ̄ɛ̍nɛ̍ ō pɔ̄m pɔ̍mbɔ̄ nda̍ dēma̍ mi̍ lā chɔ̄ɔ̄vīāā wo̍ , ndu̍ o̍o̍ wa̍ yɛ̄ kāmbɛ̍i̍la̍ŋ ? ” Ma̍ mūlī ndu̍ dīo̍m āā , “ Kāmbɛ̍i̍la̍ŋ lā ŋɔ᷄mmɛ̍ū . ”
41008021	Mbo̍ nyūnā nda̍ āā , “ Lā sīna̍ wɔ̍ ndi̍ pɛ̄ŋgu̍ le̍ ? ”
41008022	Ma̍ hūŋ Bɛ̄tīsa̍i̍dā chi̍e̍e̍ . Mi̍ wāŋnda̍ ā pūm ā hūŋ a̍ po̍ su̍mɛ̍i̍yo̍ nāa̍ Chi̍i̍sū chu̍a̍ . Ma̍ nyɔ̄ɔ̄lū ndu̍ le̍ ndu̍ pīla᷄ŋndo̍  .
41008023	Mi̍ Chi̍i̍sū sa̍ā po̍ su̍mɛ̍i̍yo̍ bāa̍ mbo̍ fāŋa᷄ŋ a̍ ndu̍ chi̍e̍e̍ . Mbo̍ kɔ̍ tu̍fū lɔ̄lūa̍ŋ ndu̍ o̍ lāhɔ̄l . Mbo̍ hāndū ndu̍ bāla̍ŋ chōo̍ mbo̍ nyūnā ndu̍ āā , “ Ā chō pa̍ nyɛ᷅ o̍ nyɛ̄ chɔ̄ɔ̍ ? ”
41008024	Mbo̍ chūā hɔ̄lla̍ chōo̍ . Mbo̍ dīmī āā , “ I̍ cho̍ wāŋndā chīe̍e̍ya̍ chɔ̄ɔ̍ bālɔ̄ɔ̍ , kɛ̍ wānā cha᷅ ko̍ nda̍ āā yɔ̄mnde̍ ni̍ . ”
41008025	Mi̍ Chi̍i̍sū hāndū vɛ̄lɛ̄ ndu̍ bāla̍ŋ o̍ lāhɔ̄l . Mi̍ pōo̍ tōfā chi̍ŋ mbo̍ sīāŋgū . Ndu̍yɛ̍ , mbo̍ chā nyɛ̄ o̍ nyɛ̄ wa̍la̍ŋ  .
41008026	Mi̍ Chi̍i̍sū mi̍ŋgī ndu̍ o̍ ndu̍ lo̍ . Mbo̍ dīmī āā , “ Ku̍ā lɛ̄ chi̍e̍e̍ le̍ . ”
41008027	Mi̍ Chi̍i̍sū nda̍ bu̍ɛ̍i̍yāā ndūa̍a̍ kūā o̍ sɔ̄ndɔ̄kɔ̍lta̍ ba̍lu̍ Sīsāli̍a̍ā Fi̍li̍pāī la̍ŋ . O̍ kɔ̄lā ndāla̍ŋ ni᷄ŋ , mi̍ Chi̍i̍sū nyu̍nā bu̍ɛ̍i̍yāā ndūa̍a̍ āā , “ Wāna̍ māā vɛ̄ɛ̍nɛ̍ wāŋnda̍ dīmi̍ yɛ̄ māā ya̍ I̍ cho̍ ? ”
41008028	Ma̍ mūlī ndu̍ dīōm āā , “ Ā pūm ā dīmi̍ āā , Chɔ᷄ŋ Wānā Yi̍ŋāa̍ ŋ̄ chō ni̍ . Ā pūm yɛ̍ āā , Īla̍a̍chā . Ā pūm yɛ̍ āā , wāna̍ su̍a̍ā le̍ Mɛ̄lɛ̄ka̍ wo̍ ō pūm ŋ̄ chō ni̍ . ”
41008029	Mbo̍ nyūnā nda̍ āā , “ Kɛ̍ , vɛ̄ɛ̍nɛ̍ nya̍ nya̍ dīmi̍ yɛ̄ ? Wāna̍ māā vɛ̄ɛ̄ ya̍ cho̍ yɛ̄ ? ” Mi̍ Pītɛ̍ mūlī āā , “ Nu᷄m cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . ”
41008030	Mi̍ Chi̍i̍sū si̍lā nda̍ māā ā di̍mūl wānā o̍ wānā a̍ ndu̍ o̍kɔ̄ɔ̄ le̍  .
41008031	Mi̍ Chi̍i̍sū ka̍ndū nda̍ pɛ̄ɛ̄kōo̍ āā , “ Wāna̍ nda̍ vēēlu̍ āā , Po̍ Wānā Pɔ̍nɔ̍ɔ̍ wo̍ nɔ̄ le̍ mɔ̍nɛ̍i̍ bīyɔ̄ɔ̍ ta̍u̍ . Ndu̍yɛ̍ lāŋgba̍ā kālla̍ , a̍ wānāā bɛ̄ndūa̍a̍ sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā chō ndu̍ kɛ̄ɛ̄ , ndu̍yɛ̍ mā dīī ndu̍ . Kɛ̍ , tē pālɛ̍i̍ ī hīōū pɛ̍ i̍ ya̍a̍ , ō mīīŋgu̍ yōōmū . ”
41008032	Mbo̍ dīmī dīōmnda̍ŋ nda᷅ŋ kpe̍nde̍ke̍le̍ . O̍ ko̍ŋ kɔ̍ɔ̍lī , mi̍ Pītɛ̍ ve̍e̍lū ndu̍ nda̍ ŋi̍ɔ̍ɔ̍ŋ mbo̍ dīmūl ndu̍ āā , “ Yi̍ya᷄ŋ yi̍ya᷄ŋ wa̍ā le̍nde̍ mā tu̍u̍nu̍ŋ ke̍ŋ te̍ . ”
41008033	Mi̍ Chi̍i̍sū mu̍li᷄ŋ mbo̍ nūā bu̍ɛ̍i̍yāā ndūa̍a̍ , mbo̍ mūli̍ Pītɛ̍ dīōm āā , “ Fa̍ŋa̍ŋ ya̍ na̍nu᷄ŋ , nūm Sēta̍nā , māsa̍ nyi̍nāā wɔ̄ɔ̍ŋnda̍ . Nyɛ̄ ŋ̄ yīya̍ŋ ho̍ō wo̍ , ō cho̍ yi̍ya᷄ŋ Mɛ̄lɛ̄ka̍ le̍ . Yīya᷄ŋ īwāna̍ chi̍e̍e̍ya̍a̍ ŋ̄ yīya̍ŋ ho̍ō ni̍ . ”
41008034	Mbo̍ vēēlu̍ fāŋgāa̍ a̍ bu̍ɛ̍i̍yāā ndūa̍a̍ hɔ̄lāā tūlu̍ . Mbo̍ dīmī āā , “ Wānā o̍ wāna̍ hɛ̍na̍ŋ le̍ wāa̍ wāna̍ nī pɛ̍ , mɛ̄ɛ̍ wānā ko̍ŋ ō to̍sā hɛ̄na᷄ŋ kɔ̄l ndɔ̄ɔ̍ le̍ . Ndu̍yɛ̍ , wānā ko̍ŋ nɔ̄ mbō wa̍ ō bɛ̄ɛ̄ndīa̍ŋ lēpāla̍ o̍ lēpāla̍ le̍ mā dīī ndu̍  .
41008035	Kāni̍ fo̍ndōle̍ , wānā o̍ wāna̍ ki̍ndi̍ le̍ yōōmū ndɔ̄ɔ̍ chīīndīa̍a̍ pɛ̍ , mɛ̄ɛ̍ ō chō yōōmū kpe̍e̍kpe̍i̍yo̍ fūlā . Kɛ̍ ndu̍yɛ̍ , wānā o̍ wāna̍ yōōmū ndɔ̄ɔ̍ hɛ̄lu᷄ŋ ndu̍ le̍ ya̍ a̍ Yōōŋgū Kɛ̄ndɛ̍ Mɛ̄lɛ̄ka̍a̍ pɛ̍ , mɛ̄ɛ̍ ō chō hūnɔ̄ɔ̄ yōōmū kpe̍e̍kpe̍i̍yo̍ sɔ̄lā  .
41008036	Kāni̍ fo̍ndōle̍ , tɔ̄nɔ̍ yɛ̄ɛ̍nɛ̍ wāŋndo̍ sɔ̄lā yɛ̍ , tē ō wa̍ pɛ̍ mbō sɔ̄la̍ chi̍e̍ēŋndo̍ ho̍ō kpo̍u̍ , kɛ̍ ndu̍yɛ̍ mbō fūla̍ yōōmū kpe̍e̍kpe̍i̍yo̍ ?
41008037	Ndu̍yɛ̍ tē yōōmū kpe̍e̍kpe̍i̍yo̍ hɛ̄lu᷄ŋ pɛ̍ wa᷅ŋndo̍ , ō nɔ̄lā lɛ̍ pa̍ ndu̍ bāŋa᷄ ?
41008038	Ya̍ wāna̍ nda̍ vēēlū ho̍ō āā , Po̍ Wānā Pɔ̍nɔ̍ɔ̍ wo̍ , I̍ cho̍ hūnɔ̄ɔ̄ o̍ nāŋɔ̄ɔ̍ Fi̍nyā nūu̍ ni᷄ŋ a̍ ki̍i̍la̍a̍ Mɛ̄lɛ̄ka̍a̍ lātūlu̍ . O̍ ko̍ŋ , wānā o̍ wāna̍ kɛ̍ɛ̍ ya̍ a̍ dīōmndā nīla̍ŋ o̍ chi̍e̍ēŋ yɔ̄ŋ wɔ̄ɔ̍ŋ māl ho̍ō Mɛ̄lɛ̄ka̍ wo̍ ni᷄ŋ pɛ̍ , wānā ko̍ŋ , I̍ cho̍ hūnɔ̄ɔ̄ ndu̍ kɛ̄ɛ̄ . ”
41009001	Mbo̍ hīāū lāchī a̍ dīmīo̍o̍ āā , “ Mī di̍mu̍l nya̍ , wānāā pūm ā chō na̍nu᷄ŋ ā lō ni̍ŋ yo̍o̍mū mā chē Māsāle̍ Mɛ̄lɛ̄ka̍le̍ŋ mī lē hīŋ a̍ kpāāyāa̍ hɔ̄lāā tūlu̍ . ”
41009002	Mɛ̄ɛ̍ pālɛ̍i̍ hīōū i̍ ŋɔ᷄mpu᷅m , mi̍ Chi̍i̍sū chu̍ā Pītɛ̍ , a̍ Chēmi̍si̍ , a̍ Chɔ᷄ŋ , ma̍ hēl o̍ pēmbīī pūm chōo̍ . Lo̍ŋ nda̍ wa̍ ni̍ , nda̍ kpe̍e̍le̍ . Ā lo̍ Chi̍i̍su̍ tōfāa̍ mi̍ Mɛ̄lɛ̄ka̍ māŋgālā ndu̍ nda̍ o̍ hɔ̄l lo̍ŋ le̍ pi᷅lɛ̍ be̍lu᷄ŋ  .
41009003	Mi̍ nyɛ̄la̍ŋ ndu̍ lēkɔ̄ɔ̍ la̍ yɔ̄nu᷄ŋ ŋɛ̍lɛ̄ŋgi̍ ŋɛ̍lɛ̄ŋgi̍ a̍ dīōndɔ̄ɔ̍ . Wānā o̍ wānā o̍ chi̍e̍ēŋndo̍ chōo̍ a̍ nɔ̍lā mā tɔ̄ɔ̄ lānyɛ̄ mī lā dēndū le̍nde̍ le̍  .
41009004	O̍ ko̍ŋ kɔ̍ɔ̍lī , mi̍ bu̍ɛ̍i̍yāā yāa̍wa̍ ha̍ā ā lō o̍ ko̍ŋ ma̍ chā Īla̍a̍chā nda̍ Mūu̍sē . Ma̍ chā nda̍ ā chō sūūki̍āŋndo̍ nda̍ Chi̍i̍sū wa̍ā  .
41009005	O̍ ko̍ŋ , mi̍ Pītɛ̍ di̍mūl Chi̍i̍sū āā , “ Ti̍chā , ō bɛ̄nda̍ bɛ̍ɛ̍ mi̍ ŋ̄ wā na̍nu᷄ŋ . Ŋ̄ bāŋ ndɔ̍ būu̍ŋnda̍ŋ lā yāa̍ , ō pīlɛ̍ le̍ nu̍m , ō pīlɛ̍ le̍ Mūu̍sē , ō pīlɛ̍ le̍ Īla̍a̍chā . ”
41009006	Kɛ̍ Pītɛ̍ ndu̍ o̍o̍ si̍nā nyɛ᷅ ndu̍ pi̍la̍ wa̍ ko̍ŋ di̍mīo̍o̍ wo̍ pɛ̄ŋgu̍ le̍ , a̍ sīōōŋīi̍ wa̍ nda̍ ve̍  .
41009007	Mi̍ yu̍mbu̍ yu̍mbu̍ bɛ̍ndōo̍ hūŋ mbo̍ kūmbū nda̍ kpu̍ . Mi̍ dīōmndo̍ sūāā o̍ yu̍mbu̍ yu̍mbo̍o̍ ni᷄ŋ āā , “ Po̍ nī ka̍a̍lāa̍ cho̍ ho̍ō ni̍ . Lā tūe̍i̍ ndu̍ dīōm . ”
41009008	O̍ lē pīlɛ̍ ni᷄ŋ kpe̍e̍le̍ , mɛ̄ɛ̍ nda̍ mɛ̄ɛ̄ndīa̍ŋ , ā chi̍ lɛ̍ wa̍nā o̍ wānā che᷅le̍ŋ hɔ̄lāā tūlu̍ a̍ nda̍ le̍ , mɛ̄ɛ̍ Chi̍i̍sū  .
41009009	Mɛ̄ɛ̍ Chi̍i̍sū nda̍ bu̍ɛ̍i̍yāā yāa̍wa̍ ā wa̍ mīīŋgōo̍ ma̍ wa̍ pēmbēi̍ tōlɔ̄ɔ̍ , mbo̍ sīlā nda̍ . Mbo̍ dīmūl nda̍ āā , “ Nyɛ̄ nya̍ chē ho̍ō wo̍ , lā di̍mūl wānā o̍ wānā a̍ ndu̍ o̍kɔ̄ɔ̄ le̍ , mɛ̄ɛ̍ mbō lo̍ o̍ ko̍ŋ mī wāna̍ nda̍ vēēlū āā Po̍ Wānā Pɔ̍nɔ̍ɔ̍ wo̍ ō mīīŋgu̍ yōōmū . ”
41009010	Ma̍ kɛ̄si᷄ŋ su̍ɛ̍i̍ he̍ī o̍ lākɔ̄l . Ma̍ wā nyūūni̍āŋndo̍ āā , “ Yɛ̄ɛ̍nɛ̍ cho̍ yɛ̄ mīīŋgōo̍ yōōmū ? ”
41009011	Ma̍ nyūnā ndu̍ āā , “ Le̍ yɛ̄ɛ̍nɛ̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā dīmi̍ yɛ̍ āā , ‘ Mɛ̄ɛ̍ mī Īla̍a̍chā hi᷅ŋ fɛ̍lɛ̍ŋ ’ ? ”
41009012	Mi̍ Chi̍i̍sū mu̍lī nda̍ dīōm āā , “ Le̍nde̍ i̍ cho̍ ni̍ , mɛ̄ɛ̍ mī Īla̍a̍chā hi᷅ŋ fɛ̍lɛ̍ŋ mbō bɛ̄ɛ̄ndi̍a̍a̍ nyɛ̄ o̍ nyɛ̄ fe̍e̍ o̍ kɛ̍ndɛ̄ . Le̍ yɛ̄ɛ̍nɛ̍ i̍ cho̍ yɛ̄ i̍ pōōnyīa̍ŋ māā mɛ̄ɛ̍ mī wāna̍ nda̍ vēēlu̍ āā , Po̍ Wānā Pɔ̍nɔ̍ɔ̍ wo̍ ō bīī mɔ̍nɛ̍i̍ ta̍u̍ , ndu̍yɛ̍ , mā tɛ̄ɛ̄mbu̍u̍ ndu̍ lābɛ̄ɛ̄ ?
41009013	Kɛ̍ ndu̍yɛ̍ I̍ di̍mūl lɔ̍ nya̍ , Īla̍a̍chā hi᷅ŋ ni᷅ŋ . Ma̍ tōsā nyɛ̄ o̍ nyɛ̄ nda̍ yēēma̍ a̍ ndu̍ , mɛ̄ɛ̍ i̍ cho̍ ī pōōnyīāā a̍ ndu̍ o̍kɔ̄ɔ̄ yɛ̍ . ”
41009014	O̍ ko̍ŋ kɔ̍ɔ̍lī , mi̍ Chi̍i̍sū nda̍ bu̍ɛ̍i̍yāā yāa̍wa̍ ā hūŋ nāa̍ bu̍ɛ̍īya̍ ā pīli̍a̍ā chūā . Mɛ̄ɛ̍ nda̍ fūūlu̍u̍ ma̍ chā fāŋgā bɛ̍ndōo̍ ō bālāā nda̍ . Mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā sa̍āŋ di̍ōmnda̍ŋ hīŋa᷅ŋndo̍ a̍ bu̍ɛ̍īya̍ ha̍ā  .
41009015	Mɛ̄ɛ̍ fāŋgā bɛ̍ndōo̍ chē Chi̍i̍sū , mi̍ kɔ̄ndɔ̄fi̍llo̍ bīī nda̍ . Ma̍ nyāānu᷄ŋ nāa̍ Chi̍i̍sū chu̍a̍ . Ma̍ yīl ndu̍  .
41009016	Mi̍ Chi̍i̍sū nyu̍nā nda̍ āā , “ O̍ yɛ̄ɛ̍nɛ̍ cho̍o̍ nya̍ chō yɛ̄ dīōmnda̍ŋ hīŋa᷅ŋndo̍ nya̍ nda̍ ? ”
41009017	Wāŋndo̍ ō pūm ō wa̍ o̍ fāŋgā bɛ̍ndōo̍ ho̍ō tɛ̄ɛ̄ŋ mbo̍ mūlī ndu̍ dīōm āā , “ Ti̍chā , I̍ hi᷅ŋ a̍ po̍ nūu̍ nāa̍ nūm chu̍a̍ , kāni̍ fo̍ndōle̍ nyi̍nā wɔ̄ɔ̍ŋndo̍ chō ndu̍ kɔ̄ɔ̄lī . Mbō tōsa̍ ndu̍ ō su̍ū le̍  .
41009018	Lɔ̍ɔ̍ lɔ̍ɔ̍ chūa̍a̍ ndu̍ mbō ma᷄l ndu̍ lɛ̄ŋ . Hīīyo̍ fūla̍ ndu̍ o̍ sōndō pɛ̍ , ō sɔ̄m chīŋndo̍ŋ , ō bīōndu̍ŋ . Ndu̍yɛ̍ , mi̍ di̍mūl bu̍ɛ̍i̍yāā nūmnda̍ le̍ mā tōū ndu̍ nyi̍nāa̍ ho̍ō kɔ̄ɔ̄lī . Kɛ̍ mā būmbā . ”
41009019	Mi̍ Chi̍i̍sū di̍mī āā , “ E̍e̍e̍ nya̍ wāŋnda̍ ha̍ā . Lā nɔ̍ lāāla᷄ŋ te̍ ma᷅ . I̍ vi̍o̍ū ni᷅ŋ a̍ nya̍ la̍tu̍lu̍ ma᷅ . I̍ sa̍ŋga̍ ni᷅ŋ a̍ nya̍ bīūwɔ᷄ŋndo̍ fɔ̍ . ” Mbo̍ dīmūl ndu̍ āā , “ Hu̍ŋ a̍ po̍ nu̍mndo̍ nāa̍ ya̍ chu̍a̍ . ”
41009020	Ma̍ hūŋ a̍ ndu̍ nāa̍ ndu̍ chu̍a̍ . Mɛ̄ɛ̍ nyi̍nā wɔ̄ɔ̍ŋndo̍ chē Chi̍i̍sū , lē pīlɛ̍ kpe̍ mbo̍ chūā bɛ̍ɛ̍ po̍o̍mbɔ̄ɔ̍ . Mi̍ pōo̍mbɔ̄ɔ̍ dēl lɛ̄ŋ . Mbo̍ pīmbūl . Mi̍ hīīyo̍ fūlā ndu̍ o̍ sōndō  .
41009021	Mi̍ Chi̍i̍sū nyu̍nā fi̍nyā ndɔ̍ āā , “ Vɛ̄ɛ̍nɛ̍ kpɛ̍ o̍ vi̍o̍ū yɛ̄ ni᷅ŋ nu̍a̍ā ? ” Mi̍ fi̍nyā ndɔ̄ mu̍lī āā , “ Chɔ̍ŋ o̍ chūāāmbɔ̄yɛ̍ī ndūɛ̍i̍ ni᷄ŋ ha̍a̍a̍ mbo̍ fūūlūū a̍ te̍le̍ŋndo̍ ho̍ō  .
41009022	Mbō ma᷄l ndu̍ o̍ yīŋ a̍ o̍ mɛ̄ŋnda̍ŋ ni᷄ŋ , te̍le̍ŋnda̍ ka̍ ka̍ le̍ ndu̍ dīyɔ̄ɔ̍ . Tē ā nɔ̄lā pɛ̍ mā to̍sa̍ nyɛ̄ o̍ nyɛ̄ a̍ ndi̍ o̍kɔ̄ɔ̄ pɛ̍ , mɛ̄ɛ̍ tūīīnu̍ŋ na̍a̍ īnyīɛ̍ɛ̍ , mā ma̍la̍ na̍a̍ fɔ̍ . ”
41009023	Mi̍ Chi̍i̍sū nyu̍nā ndu̍ āā , “ Vɛ̄ɛ̍nɛ̍ ŋ̄ yīya᷄ŋ yɛ̍ ma̍ dīmī āā , ‘ Tē ā nɔ̄lā pɛ̍ ? ’ Wāna̍ nɔ̍ lāāla᷄ŋndo̍ wo̍ ō nɔ̄lā mbō tōsa̍ nyɛ̄ o̍ nyɛ̄ . ”
41009024	Lē pīlɛ̍ kpe̍ , mi̍ fi̍nyāa̍ pōo̍mbɔ̄ɔ̍ dīmī chōo̍ cho̍o̍ āā , “ I̍ nɔ̍ lāāla᷄ŋndo̍ . Kɛ̍ , ō cho̍ o̍ bɔ̍ɔ̍ le̍ . Ma̍la̍ ya̍ mī nɔ̍ lāāla᷄ŋndo̍ ta̍u̍ . ”
41009025	Mɛ̄ɛ̍ Chi̍i̍sū che᷅ māā fāŋgāa̍ chō ni᷅ŋ hūnɔ̄ɔ̍ a̍ nyīīnda᷅ŋndo̍ le̍ hūnɔ̄ɔ̍ nda̍ īkɛ̄i̍ , mbo̍ dīmūl nyi̍nā wɔ̄ɔ̍ŋ kōŋ āā , “ Nūm nyi̍nā wɔ̄ɔ̍ŋ to̍sā wāŋndo̍ ō tu̍i̍ī le̍ wo̍ , mā tōsā ō su̍ū le̍ wo̍ , mī di̍mu̍l nu̍m , fa̍ŋa̍ŋ po̍o̍mbɔ̄ɔ̍ ho̍ō kɔ̄ɔ̄lī . Tu̍āl lɛ̄ ndu̍ kɔ̄ɔ̄lī le̍ . ”
41009026	Mi̍ nyi̍nāa̍ ho̍ō kōŋūl kpe̍le̍ŋ . Mbo̍ chūā bɛ̍ɛ̍ po̍o̍mbɔ̄ɔ̍ . Mbo̍ yɔ̄ɔ̄kpīāā ndu̍ ta̍u̍ . O̍ ko̍ŋ kɔ̍ɔ̍lī , mbo̍ fāŋa᷄ŋ ndu̍ kɔ̄ɔ̄lī . Mi̍ pōo̍mbɔ̄ɔ̍ wōū kpa̍nɛ̍i̍ . Mi̍ wāŋnda̍ ta̍u̍ a̍ di̍mī āā , “ Ō vī . Ō vī . ”
41009027	Kɛ̍ , mi̍ Chi̍i̍sū sa̍ā ndu̍ bāa̍ . Mbo̍ chūā ndu̍ mbo̍ sīm  .
41009028	Mi̍ Chi̍i̍sū ku̍ā chīɛ̄ī ni̍ŋ . Ndu̍ a̍ bu̍ɛ̍i̍yāā ndūa̍a̍ ko̍ni̍ a̍ wa̍ lo̍ŋ ni̍ . Mi̍ bu̍ɛ̍i̍yāā ndūa̍a̍ nyūnā ndu̍ āā , “ Vɛ᷅ mi̍ ŋ̄ būmbā nyi̍nā wɔ̄ɔ̍ŋ kōŋ tōūwɔ̄ɔ̄ pōo̍mbɔ̄ɔ̍ ho̍ō kɔ̄ɔ̄lī ? ”
41009029	Mi̍ Chi̍i̍sū mu̍lī nda̍ dīōm āā , “ Le̍ mī wānā nɔ̍la̍ nyi̍nā wɔ̄ɔ̍ŋ wāā le̍nde̍ to̍u̍wɔ̄ɔ̄ wāŋndo̍ kɔ̄ɔ̄lī , mɛ̄ɛ̍ Mɛ̄lɛ̄ka̍ pīɛ̄īyo̍ . Tē ō cho̍ ko̍ŋ te̍ , wānā nɔ̍lā le̍ . ”
41009030	Mi̍ Chi̍i̍sū nda̍ bu̍ɛ̍i̍yāā ndūa̍a̍ ā fa̍ŋa᷄ŋ lo̍ŋ . Ma̍ kēēkū Kāli̍lī . Chi̍i̍sū ndu̍ o̍o̍ hɛ̍na̍ŋ mī wānā o̍ wānā ndu̍ o̍o̍ si̍na̍ nāa̍ nda̍ wa̍ wa̍ le̍  .
41009031	Kāni̍ fo̍ndōle̍ , ō wa̍ bu̍ɛ̍i̍yāā ndūa̍a̍ pɛ̄ɛ̄kōo̍ . Mbo̍ dīmūl nda̍ āā , “ Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ā chō ndu̍ mālɔ̄ɔ̄ wāŋnda̍ o̍ bā . Ndu̍yɛ̍ tē ā ma᷄l ndu̍ wāŋnda̍ o̍ bā pɛ̍ , ā dīī ndu̍ . Tē ā dīī ndu̍ pɛ̍ , mī pālɛ̍i̍ hīōū i̍ ya̍a̍ , ō mīīŋgu̍ yōōmū . ”
41009032	Kɛ̍ nda̍ a̍a̍ si̍nā nyɛ᷅ ndu̍ o̍o̍ di̍mi̍ ko̍ŋ ndo̍ pɛ̄ŋgu̍ le̍ . Kɛ̍ sīōōŋnde̍ wa̍ nda̍ le̍ ndu̍ nyūnāa̍ a̍ ndi̍ o̍kɔ̄ɔ̄  .
41009033	Ma̍ fūūlūū Kēpa̍a̍nīɔ̄m . Mɛ̄ɛ̍ o̍ wa̍ chīɛ̄ī ni̍ŋ , mbo̍ nyūnā nda̍ āā , “ O̍ yɛ̄ɛ̍nɛ̍ cho̍o̍ nya̍ wa̍ yɛ̄ dīōmnda̍ŋ hīŋa᷅ŋndo̍ o̍ nɛ̄ī ? ”
41009034	Kɛ̍ ā sūu̍ le̍ , kāni̍ fo̍ndōle̍ , o̍ hūnɔ̄ɔ̄ ndāa̍ ni᷄ŋ ā wa̍ dīōmnda̍ŋ hīŋa᷅ŋndo̍ le̍ wāna̍ wa᷅ wa̍nā bɛ̍ndōo̍ nda̍ tɛ̄ɛ̄ŋ ndo̍  .
41009035	Mɛ̄ɛ̍ Chi̍i̍sū cha̍l , mbo̍ vēēlū bu̍ɛ̍i̍yāā tɔ̍ a̍ ā ŋīɔ̍ɔ̍ŋnda̍ . Mbo̍ dīmūl nda̍ āā , “ Nūm o̍ nu᷄m ye̍e̍ma̍ le̍ wāa̍ wāna̍ tāso̍o̍ pɛ̍ , mɛ̄ɛ̍ mā wa̍ wānā mɛ̍ɛ̍lāa̍ kpɔ̍ŋ , ndu̍yɛ̍ , mɛ̄ɛ̍ mā wa̍ bu̍ɛ̍īyo̍ le̍ wāŋnda̍ kpo̍u̍ . ”
41009036	Mi̍ Chi̍i̍sū chu̍ā chūāāmbɔ̄ pɔ̄mbɔ̄ɔ̍ , mbo̍ sīmī ndu̍ nda̍ tɛ̄ɛ̄ŋ . Mɛ̄ɛ̍ o̍ chu̍a̍ ndu̍ o̍ bāla̍ŋ chōo̍ , mbo̍ dīmūl nda̍ a̍a̍  ,
41009037	 “  Wānā o̍ wāna̍ chɛ̍l chūāāmbɔ̄ wāā nu̍a̍ā le̍ mɛ̄ɛ̍ ŋ̄ cho̍ bu̍ɛ̍ī nī yɛ̍ pɛ̍ , mɛ̄ɛ̍ ya̍ ŋ̄ chɛ᷄l ko̍ŋ ni̍ . Ndu̍yɛ̍ , wānā o̍ wāna̍ chɛ̍l la̍ pɛ̍ , mɛ̄ɛ̍ ō cho̍ ya̍ le̍ ŋ̄ chɛ᷄l te̍ , mɛ̄ɛ̍ wāna̍ ve᷅m ya̍ wo̍ , ndu̍ ŋ̄ chɛ᷄l ko̍ŋ ni̍ . ”
41009038	Mi̍ Chɔ᷄ŋ di̍mūl ndu̍ āā , “ Ti̍chā , ŋ̄ chē pōo̍ , dīōlā nūmnda̍ŋ pīɔ̄lɔ̄ɔ̍ o̍ nyi̍nāā wɔ̄ɔ̍ŋnda̍ tōūwɔ̄ɔ̍ ni᷄ŋ . Ndu̍yɛ̍ , mi̍ ŋ̄ kūūnā ndu̍ , kāni̍ fo̍ndōle̍ , ō cho̍ wa̍nā na̍a̍ le̍ . ”
41009039	Mi̍ Chi̍i̍sū di̍mī āā , “ Lā ku̍u̍nā ndu̍ le̍ . Wānā o̍ wāna̍ pɛ᷅l dīōlā nīla̍ŋ mbō tōsa̍ ka̍a̍ma̍a̍ pɛ̍ , wānā ko̍ŋ ō nɔ̍lā mbō dīmu̍l la̍ dīōm wɔ̄ɔ̍ŋ o̍ kōŋ kɔ̍ɔ̍lī lē  .
41009040	Wānā o̍ wāna̍ tu̍l na̍a̍ lēyɛ̄ le̍ , mɛ̄ɛ̍ ō chō kūmbū nāa̍  .
41009041	Mī di̍mu̍l nya̍ , wānā o̍ wāna̍ ke̍ nya̍ mɛ̄ŋmā tāāla᷄ŋ le̍ kōlɔ̄ɔ̍ le̍ mɛ̄ɛ̍ nya̍ chō le̍ ya̍ yɛ̍ pɛ̍ , wānā ko̍ŋ , Mɛ̄lɛ̄ka̍ chō ndu̍ hūnɔ̄ɔ̄ fāndāa̍ kē . ”
41009042	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Wānā o̍ wānā yɔ̍ŋi̍ nūm o̍o̍ to̍sa̍ mī ā pɔ̄mbūa̍a̍ la̍a̍la̍ŋ ha̍ā a̍ ya̍ wa̍ , mī ō pīlɛ̍ bɛ̍ɛ̍ ma̍l lāāla᷄ŋ ndɔ̄ ko̍ŋ yɛ̍ , ō bɛ̄ndā bɛ̍ɛ̍ mā bāa̍ nu̍m pōū bɛ̄ndōo̍ o̍ lābo̍lō mā ma᷄l nu̍m o̍ mɛ̄ŋmā yīŋgi̍lɛ̍i̍ya̍ŋ ni᷄ŋ  .
41009043	Tē bā nūmndo̍ wa̍ tōsāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , mɛ̄ɛ̍ ki̍o̍lu̍ ndu̍ . Ō bɛ̄ndā mā nɔ̄ bāa̍ ō pīlɛ̍ , kɛ̍ ndu̍yɛ̍ mā sɔ̍la̍ yōōmū kpe̍e̍kpe̍i̍yo̍ . Ndu̍ hi̍a̍ū na̍ŋɔ̄ɔ̄ a̍ bāla̍ŋ nɔ̄ɔ̍ lā tīɔ̍ɔ̍ŋ , kɛ̍ ndu̍yɛ̍ mā hu̍ŋ kɔ᷅ nāa̍ Mɛ̄lɛ̄ka̍ dūāū wa̍nāā wɔ̄ɔ̍ŋnda̍ wa̍ , nāa̍ yīŋnde̍ŋ lē nyu᷅m kpo̍sōŋ te̍ wa̍ . [
41009044	Lo̍ŋ ndu̍ dōndo̍po̍lāa̍ di̍ā nda̍ wa̍ ā vi᷅ kpo̍so̍ŋ te̍ . Ndu̍yɛ̍ yīŋnde̍ŋ lo̍ŋ le̍ nyu᷅m te̍ . ]
41009045	Tē pēlīī nūmnde̍ ī wa̍ tōsāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , mɛ̄ɛ̍ ki̍o̍lu̍ ndi̍ . Ō bɛ̄ndā mā nɔ̄ pēlēi̍ ī pīlɛ̍ , kɛ̍ ndu̍yɛ̍ mā sɔ̍la̍ yōōmū kpe̍e̍kpe̍i̍yo̍ . Ndu̍ hi̍a̍ū na̍ŋɔ̄ɔ̄ a̍ pēlo᷄ŋ nɔ̄ɔ̍ ŋ̄ mūu̍ŋ , kɛ̍ ndu̍yɛ̍ mā hu᷄ŋ vi̍o̍ū nu̍m nāa̍ Mɛ̄lɛ̄ka̍ dūāū wa̍nāā wɔ̄ɔ̍ŋnda̍ wa̍ . [
41009046	Lo̍ŋ ndu̍ dōndo̍po̍lāa̍ di̍ā nda̍ wa̍ ā vi᷅ kpo̍so̍ŋ te̍ . Ndu̍yɛ̍ yīŋnde̍ŋ lo̍ŋ le̍ nyu᷅m te̍ . ]
41009047	Ndu̍yɛ̍ tē hɔ̄ltē nūmnde̍ŋ lē wa̍ tōsāa̍ pɛ̍ mā tōsā yɔ᷅ŋ wɔ̄ɔ̍ŋndo̍ , mɛ̄ɛ̍ ka̍la̍ le̍ŋ . Ō bɛ̄ndā mā nɔ̄ hɔ̄lte̍ŋ lē pīlɛ̍ , kɛ̍ ndu̍yɛ̍ mā lūɛ̄ī o̍ māsāle̍ Mɛ̄lɛ̄ka̍le̍ŋ ni᷄ŋ . Ndu̍ hi̍a̍ū na̍ŋɔ̄ɔ̄ a̍ hɔ̄lta̍ŋ nɔ̄ɔ̍ lā tīɔ̍ɔ̍ŋ fa̍ū , kɛ̍ ndu̍yɛ̍ mā hu᷄ŋ vi̍o̍ū nu̍m nāa̍ Mɛ̄lɛ̄ka̍ dūāū wa̍nāā wɔ̄ɔ̍ŋnda̍ wa̍  .
41009048	Lo̍ŋ ndu̍ dōndo̍po̍lāa̍ di̍ā nda̍ wa̍ ā vi᷅ kpo̍so̍ŋ te̍ . Ndu̍yɛ̍ yīŋnde̍ŋ lo̍ŋ le̍ nyu᷅m te̍  .
41009049	 “  Wānā o̍ wānā cho̍ wā ō lūāālūāā a̍ yīŋnde̍ŋ , mɛ̄ɛ̍ hɛ᷄lle̍ ī lūāālūāā nu̍a̍ā o̍ pāūwo̍ ni᷄ŋ yɛ̍  .
41009050	 “  Hɛ᷄lle̍ ī yēēla̍ . Kɛ̍ tē yēēlāa̍ fūla̍ŋ o̍ hɛ᷄lle̍ ni᷄ŋ pɛ̍ , wānā nɔ̍lā lɛ̍ ndi̍ mīŋgī yēēla̍ le̍ .  “ Lā nɔ̍ hɛ̍lle̍ o̍ nya̍ pi̍la̍ ni᷄ŋ , mī lā nɔ̄ kɔ̄l nyūlōo̍ nya̍ pi̍la̍ tɛ̄ɛ̄ŋ . ”
41010001	Mi̍ Chi̍i̍sū ma᷅l lo̍ŋ . Mbo̍ tūndū mbo̍ tāŋ Pīo̍o̍ Chɔ̍ɔ̍dāŋ . Mbo̍ kūā o̍ lɛ̄ŋndē Chūdi̍a̍āle̍ŋ ni᷄ŋ . Mi̍ wāŋnda̍ chūūŋgi̍āŋ vɛ̍lɛ̄ fāŋgā bɛ̍ndōo̍ nāa̍ ndu̍ chu̍a̍ . Mbo̍ pɛ̄ɛ̄kū nda̍ māā pāāndū  .
41010002	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ hūŋ nāa̍ Chi̍i̍sū chu̍a̍ le̍ ndu̍ tɔ̄ɔ̄nda᷄ŋndo̍ . Ma̍ nyūnā ndu̍ āā , “ Bāā sāwāla̍ Mɛ̄lɛ̄ka̍la̍ŋ lā chɛ̄l mī pōo̍ ō kɛ̄ɛ̍ la̍a̍ ndɔ̍ ? ”
41010003	Mi̍ Chi̍i̍sū nyu̍nā nda̍ āā , “ Vɛ̄ɛ̍nɛ̍ Mūu̍sē do̍u̍ yɛ̄ nya̍ sāwāa̍ ? ”
41010004	Ma̍ dīmūl ndu̍ āā , “ Mūu̍sē chɛ̍l mī pōo̍ tōōsi̍a̍a̍ yāu̍ ba̍ŋa᷄ŋndo̍ le̍ mbō kɛ̄ɛ̍ la̍a̍ ndɔ̄ . ”
41010005	Kɛ̍ mi̍ Chi̍i̍sū di̍mūl nda̍ āā , “ Le̍ mɛ̄ɛ̍ nya̍ kēndū īsɔ̄ɔ̍ pɛ̍ɛ̍kū yɛ̍ , le̍la̍ŋ Mūu̍sē do̍u̍ nya̍ sāwāa̍ ho̍ō ni̍  .
41010006	Dīo̍m Mɛ̄lɛ̄ka̍a̍ di̍mi̍ māā o̍ kāndɔ᷄ŋndo̍ lɔ̍ɔ̍ yōōmōo̍ ō ka̍ndu̍ŋ ndo̍ , mi̍ Mɛ̄lɛ̄ka̍ tōōsīāā wānā pɔ̍nɔ̍ɔ̍ a̍ wānā la̍nɔ̍ɔ̍  .
41010007	Mi̍ Yāu̍ Mɛ̄lɛ̄ka̍a̍ dīmī āā , ‘ Le̍ sa̍bōo̍ ho̍ō wānā pɔ̍nɔ̍ɔ̍ ō mɛ̄ī fi̍nyā ndɔ̍ a̍ kāla̍ ndɔ̄ ni̍ mā chālnu̍ŋ nda̍ la̍a̍ ndɔ̄  .
41010008	O̍ ko̍ŋ , mī nda̍ ŋi̍ɔ̍ɔ̍ŋ mā sīmnu᷄ŋ wa᷅ŋndo̍ ō pīlɛ̍ kpe̍ . ’ Le̍la̍ŋ , wāŋnda̍ ha̍ā ā cho̍ lɛ̍ wānāā ŋīɔ̍ɔ̍ŋ tē . Mɛ̄ɛ̍ ā chō ni᷅ŋ māchūāā wāŋndo̍ ō pīlɛ̍ kpe̍  .
41010009	Le̍la̍ŋ , tē Mɛ̄lɛ̄ka̍ ō mɔ̄ɔ̄sa̍ wānā la̍nɔ̍ɔ̍ nda̍ wānā pɔ̍nɔ̍ɔ̍ nāa̍ pi᷅lɛ̍ o̍ nɔ̄ɔ̍ ni᷄ŋ pɛ̍ , mɛ̄ɛ̍ wānā chi̍o̍o̍ nūm pi̍ɔ̍ū nda̍ tɛ̄ɛ̄ŋ te̍ . ”
41010010	Mɛ̄ɛ̍ nda̍ mīīŋgu̍ chīɛ̄ī ni̍ŋ , mi̍ bu̍ɛ̍i̍yāā ndūa̍a̍ nyūnā ndu̍ a̍ sūɛ̍i̍ pi᷅lɛ̍i̍ he̍ī o̍kɔ̄ɔ̄  .
41010011	Mi̍ Chi̍i̍sū di̍mūl nda̍ āā , “ Wānā o̍ wāna̍ kɛ̍ɛ̍ la̍a̍ ndɔ̄ mbō chu̍a̍ wānā la̍nɔ̍ che᷅le̍ŋ pɛ̍ , mɛ̄ɛ̍ ō tōsa̍ yɔ̄ŋ wɔ̄ɔ̍ŋndo̍ a̍ la̍a̍ ndɔ̍ tāso̍o̍ , ndu̍yɛ̍ mɛ̄ɛ̍ ō tɛ̄ɛ̄mbu̍u̍ sāwa̍ di̍mi̍ māā wānā su̍u̍ndā le̍ wo̍  .
41010012	Ndu̍yɛ̍ , tē wānā la̍nɔ̍ɔ̍ kɛ̄ɛ̍ pɔ̍nɔ̍ ndɔ̍ mbō chu̍a̍ po̍ che᷅le̍ŋ pɛ̍ , mɛ̄ɛ̍ ō tɛ̄ɛ̄mbu̍u̍ sāwa̍ di̍mi̍ māā wānā su̍u̍ndā le̍ wo̍ . ”
41010013	Mi̍ wāŋnda̍ a̍ pūm ā hūŋ a̍ chūāāmbūāā pɔ̄mbūa̍a̍ nāa̍ Chi̍i̍sū chu̍a̍ le̍ mbō hāndu̍ nda̍ bāla̍ŋ chōo̍ . Kɛ̍ mi̍ bu̍ɛ̍i̍yāā ndūa̍a̍ dōōnu᷄ŋ nda̍ tu̍mbe̍  .
41010014	Mɛ̄ɛ̍ Chi̍i̍sū che᷅ nda̍ o̍ he̍ī tōsāa̍ , mbo̍ tāmbū kɔ̄l a̍ nda̍ . Mbo̍ dīmūl nda̍ āā , “ Lā ma᷄l chu̍a̍a̍mbūa̍a̍ mā hīŋ nāa̍ ya̍ chu̍a̍ . Lā ku̍u̍nā nda̍ le̍ . Kāni̍ fo̍ndōle̍ , le̍ ha̍ā ndo̍ō māsāle̍ Mɛ̄lɛ̄ka̍le̍ŋ lē chō ni̍  .
41010015	Mī di̍mu̍l nya̍ , wānā o̍ wāna̍ chɛ̍l mī Mɛ̄lɛ̄ka̍ wa̍ ndu̍ chōo̍ Māsāa̍ māā chūāāmbɔ̄ le̍ , ō lu̍e̍ī o̍ māsāle̍ Mɛ̄lɛ̄ka̍le̍ŋ ni᷄ŋ te̍ . ”
41010016	Mi̍ Chi̍i̍sū chu̍ā chūāāmbūa̍a̍ mbo̍ hāndū nda̍ bāla̍ŋ chōo̍ mbo̍ dūāū nda̍ sa̍lā  .
41010017	Mɛ̄ɛ̍ Chi̍i̍sū bi̍ī nɛ̄īyo̍ le̍ kɔ̄la̍ŋ , mi̍ pōo̍ hūŋ a̍ kīlta̍ŋ nāa̍ ndu̍ chu̍a̍ . Mbo̍ dēl ndu̍ o̍ lābɛ̄ŋgu̍ ni̍ŋ . Mbo̍ nyūnā Chi̍i̍su̍ āā , “ Ti̍chɛ̄i̍nɔ̄ kɛ̄ndɔ̄ɔ̍ , ō yɛ̄ɛ̍nɛ̍ ya̍ I̍ to̍sa̍ yɛ̍ mī sɔ̍la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ ? ”
41010018	Mi̍ Chi̍i̍sū nyu̍nā ndu̍ āā , “ Le̍ yɛ̄ɛ̍nɛ̍ ŋ̄ vēēlu̍ yɛ̄ ya̍ āā , ti̍chɛ̄i̍nɔ̄ kɛ̄ndɔ̄ɔ̍ ? Wānā o̍ wāna̍ cho̍ o̍ kɛ̍ndɛ̄ le̍ mɛ̄ɛ̍ Mɛ̄lɛ̄ka̍ ndu̍ pīlɛ̍ kpe̍  .
41010019	Ā sīnā sa̍wāla̍ Mɛ̄lɛ̄ka̍la̍ŋ . Di̍ī wānā le̍ . Su̍u̍ndā a̍ la̍nɔ̍ pi̍la̍ kɛ̄lɛ̄ŋgāā a̍ pɔ̍nɔ̍ pi̍la̍ le̍ . Yɔ᷅ŋ lēvīī le̍ . Tɛ̍ndā se̍īlē lāka̍fā le̍ . Chu̍ā nyɛ̄ pi̍la̍ a̍ lāka̍fā le̍ . Ke̍ fi̍nyā nu̍m bɛ̄ɛ̄le̍ŋ ma̍ ke̍ kālā nu̍m bɛ̄ɛ̄le̍ŋ . ”
41010020	Mi̍ pōo̍ mūlūl ndu̍ āā , “ Ti̍chā , I̍ lo̍ ō pɔ̄mbɔ̄ mi̍ ka̍ndū sāwāla̍ŋ nda᷅ŋ kpe̍de̍ chu̍a̍a̍ . ”
41010021	Mi̍ Chi̍i̍sū nu̍ā ndu̍ chi̍ŋ o̍ kāālāa̍ ni᷄ŋ . Mbo̍ dīmūl ndu̍ āā , “ Mɛ̄ɛ̍ ō lo̍ wɔ̄ nu̍m nyɔ̄ɔ̍ ō pīlɛ̍ le̍ tōsāa̍ . Kɔ̍ mā kɔ̍ pi̍sī nyɛ̄ o̍ nyɛ̄ ŋ̄ nɔ̄ mā ke̍ wānāā tāmbɛ̍i̍ya̍ ka̍ni̍ŋ mu̍ŋ . Ā chō sūllo̍ sɔ̄lā o̍ Mɛ̄lɛ̄ka̍ lo̍ . Tē a̍ to̍sa̍ he̍ī pɛ̍ , ā hīŋ ā sīmnu᷄ŋ bu̍ɛ̍ī nī . ”
41010022	Ndu̍yɛ̍ pōo̍ ho̍ō yɛ̍ ndu̍ o̍o̍ su̍l ta̍u̍ . Le̍ he̍ī , mɛ̄ɛ̍ o̍ tu̍e̍ī sūɛ̍i̍ he̍ī , mi̍ hɔ̄lla̍ tāmbū ndu̍ pɛ̍ . Mbo̍ mūli᷄ŋ kɔ᷄nda̍ŋ a̍ kɔ̄llo̍ ō tāmbɛ̍i̍  .
41010023	Mi̍ Chi̍i̍sū nu̍ā bu̍ɛ̍i̍yāā ndūa̍a̍ , mbo̍ dīmūl nda̍ āā , “ Ī chō ī kālā mī wānā su̍lāa̍ lūɛ̄ī o̍ māsāle̍ Mɛ̄lɛ̄ka̍le̍ŋ ni᷄ŋ . ”
41010024	Mi̍ kɔ̄ndɔ̄fi̍llo̍ bīī bu̍ɛ̍i̍yāā ndūa̍a̍ a̍ dīōmndā o̍ di̍mi̍ la̍ŋ . Kɛ̍ mi̍ Chi̍i̍sū chɔ̍ɔ̍lū vɛ̄lɛ̄ dīmī āā , “ Chūāā nīāā , ī chō ī kālā kpo᷅ke̍ le̍ lūɛ̄īyɔ̄ɔ̍ o̍ māsāle̍ Mɛ̄lɛ̄ka̍le̍ŋ ni᷄ŋ  .
41010025	Ī hīōū wā bɛ̍ɛ̍ŋ le̍ vīsī bānā bānāa̍ mɛ̄ɛ̍ nyɔ̍mi̍ɔ̍ɔ̍ chō nu̍a̍ā yɛ̍ mbō kēēku̍ o̍ tɛ̄ɛ̄ŋgū lēsīɛ̄ndīo̍o̍ ni᷄ŋ , mbo̍ hīāū a̍ wānā su̍lāa̍ lūɛ̄īyɔ̄ɔ̍ o̍ māsāle̍ Mɛ̄lɛ̄ka̍le̍ŋ ni᷄ŋ . ”
41010026	Mi̍ kɔ̄ndɔ̄fi̍llo̍ bīī nda̍ ta̍u̍ ta̍u̍ . Ma̍ nyūūni̍āŋ āā , “ Mɛ̄ɛ̍ nɛ̄ɛ̍nɛ̍ pi̍āŋ yɛ̍ ni̍ŋ nɛ̍ ? ”
41010027	Mi̍ Chi̍i̍sū to̍fā nda̍ mbo̍ dīmūl nda̍ āā , “ O̍ nɛ̄i̍ īwāna̍ chi̍e̍e̍ya̍a̍ ni᷄ŋ , wāna̍ chi̍o̍o̍ ō nɔ̍lā mbō tōsa̍ he̍ī le̍ . Kɛ̍ Mɛ̄lɛ̄ka̍ ndu̍ nɔ̍lā mbō pīŋi̍ wāŋndo̍ . Kāni̍ fu̍u̍le̍ Mɛ̄lɛ̄ka̍ ndu̍ nɔ̍lā mbō tōsa̍ nyɛ̄ o̍ nyɛ̄ . ”
41010028	O̍ ko̍ŋ , mi̍ Pītɛ̍ ka̍ndū dīmīo̍o̍ āā , “ Ŋ̄ ma᷄l ni᷅ŋ nyɛ̄ o̍ nyɛ̄ nāā fe̍e̍ na̍a̍ ŋ̄ nɔ̄ mī ŋ̄ tūāl nu̍m kɔ̄ɔ̄lī . ”
41010029	Mi̍ Chi̍i̍sū di̍mī āā , “ Mī di̍mu̍l nya̍ , wānā o̍ wāna̍ ma̍l chīɛ̄ī ndɔ̄ɔ̍ kɛ̄lɛ̄ŋgāā pɔ̄mbūa̍a̍ ndūa̍a̍ , kɛ̄lɛ̄ŋgāā bɛ̄ndāā ndūa̍a̍ , kɛ̄lɛ̄ŋgāā yēmāa̍ ndūa̍a̍ kɛ̄lɛ̄ŋgāā fi̍nyā ndɔ̄ , kɛ̄lɛ̄ŋgāā kāla̍ ndɔ̄ , kɛ̄lɛ̄ŋgāā chūāūwāā ndūa̍a̍ , kɛ̄lɛ̄ŋgāā chīɔ̄ɔ̄ŋ ndɔ᷄ŋ le̍ sa̍bū nūu̍ a̍ Yōōŋgū Kɛ̄ndɛ̍ Mɛ̄lɛ̄ka̍a̍ pɛ̍  ,
41010030	wānā ko̍ŋ chō hūnɔ̄ɔ̄ nyɛ̄ sɔ̄lā o̍ te̍le̍ŋndo̍ ho̍ō ni᷄ŋ mbō hīōū nyɛ̄ o̍ nyɛ̄ ndu̍ o̍o̍ nɔ̍ . Kɛ̄mɔ̄ɔ̍ Mɛ̄lɛ̄ka̍ chō ndu̍ hūnɔ̄ɔ̄ hēndūl lēchōo̍ ni̍ , chīɛ̄īla̍ŋ , a̍ bɛ̄ndūa̍a̍ , a̍ pɔ̄mbūa̍a̍ , a̍ yēmāa̍ , a̍ kālla̍ , a̍ chūāūwa̍ , a̍ lɛ̄ŋnde̍ŋ . O̍ ko̍ŋ kɔ̍ɔ̍lī vɛ̍lɛ̄ , ō chō yɛ̄lē tūlāāle̍ŋ sɔ̄la̍ , ndu̍yɛ̍ mbō hu᷄ŋ sɔ̍lā yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ fɛ̍lɛ̍ŋ  .
41010031	Ndu̍yɛ̍ , wānāā bɛ̄ndūa̍a̍ pɛ̄ŋgo̍o̍ ho̍ō ā ka̍ ka̍ ā chō hūnɔ̄ɔ̄ sīmnɔ᷄ŋ wa̍nāā pɔ̄mbɔ̄ , ndu̍yɛ̍ mī wānāā pɔ̄mbūa̍a̍ pɛ̄ŋgo̍o̍ ho̍ō ā ka̍ ka̍ a̍ hu̍ŋ si̍mnu᷄ŋ wa̍nāā bɛ̄ndū . ”
41010032	Chi̍i̍sū nda̍ wānāa̍ wa̍ lātūlu̍ a̍ ndu̍ wa̍ ā wa̍ kɔ̄la̍ŋ Chūlu̍sɛ̄lɛ̄m , mi̍ Chi̍i̍sū wa᷅ kɔ̄la̍ŋ nda̍ lāchī . Mi̍ kɔ̄ndɔ̄fi̍llo̍ bīī bu̍ɛ̍i̍yāā ndūa̍a̍ . Mi̍ sīōōŋnde̍ bīī wānāa̍ to᷅l nda̍ kɔ̄ɔ̄lī wa̍ . Mbo̍ sēī a̍ bu̍ɛ̍i̍yāā ndūa̍a̍ o̍ nɛ̄īyo̍ chōo̍ . Mbo̍ chɔ̄ɔ̄lū nda̍ dīmūl māā nyɛ̄ chō hūnɔ̄ɔ̄ ndu̍ yɔ̄nɔ᷄ŋ  .
41010033	Mbo̍ dīmūl nda̍ āā , “ Ŋ̄ chō la̍ŋ Chūlu̍sɛ̄lɛ̄m . Lo̍ŋ nda̍ chō wāna̍ nda̍ vēēlu̍ āā , Po̍ Wānā Pɔ̍nɔ̍ɔ̍ wo̍ mālɔ̄ɔ̄ wānāā bɛ̄ndūāā sōlīāā lāsa̍lāa̍ o̍ bā ni̍ , nda̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ . Ndu̍yɛ̍ o̍ ko̍ŋ kɔ̍ɔ̍lī , ā chō ndu̍ yāmɛ̍i̍ kīlūl le̍ mā dīī ndu̍ . O̍ ko̍ŋ kɔ̍ɔ̍lī , ā chō ndu̍ mālɔ̄ɔ̄ wānāa̍ cho̍ a̍ Chu̍ū le̍ wa̍ o̍ bā  ,
41010034	mā ma᷄m ndu̍ , mā tūfū ndu̍ lɔ̄lūa̍ŋ chōo̍ , mā lɔ̄ɔ̄ ndu̍ lɔ̄ɔ̍ pi̍la̍ , o̍ ko̍ŋ kɔ̍ɔ̍lī , mā dīī ndu̍ . Kɛ̍ tē pālɛ̍i̍ hīōū pɛ̍ ī yāa̍ , ō mīīŋgu̍ vɛ̄lɛ̄ yōōmū . ”
41010035	Mi̍ Chūāūwāa̍ Sɛ̍bɛ̍dīī Chēmi̍si̍ nda̍ Chɔ᷄ŋ a̍ hu᷅ŋ nāa̍ Chi̍i̍sū chu̍a̍ . Ma̍ dīmūl ndu̍ āā , “ Ti̍chā , ŋ̄ hɛ̄na̍ŋ nu̍m mā to̍sa̍l na̍a̍ nyɛ̄ o̍ nyɛ̄ na̍a̍ ŋ̄ nyūna̍ nu̍m le̍ tōsāa̍ . ”
41010036	Mbo̍ nyūnā nda̍ āā , “ Yɛ̄ɛ̍nɛ̍ nya̍ yēēma̍ yɛ̄ mī Ī to̍sa̍l nya̍ ? ”
41010037	Ma̍ dīmūl ndu̍ āā , “ Tē a̍ wa̍ o̍ māsāle̍ nu̍mndē kɔ̄ndɔ̄fi̍li̍le̍ŋ ni᷄ŋ pɛ̍ , to̍sa̍ mī ŋ̄ cha᷄l o̍ fo̍ndāŋndā lēbɛ̄ɛ̄la̍ŋ nūm īkɛ̄i̍ . Wāŋndo̍ ō pīlɔ̍ɔ̄ o̍ bā nūm kɛ̍ndɔ̄ɔ̍ chōo̍ , ō pīlɔ̍ɔ̄ o̍ bā nūm mi̍āllo̍ chōo̍ . ”
41010038	Kɛ̍ mi̍ Chi̍i̍sū di̍mūl nda̍ āā , “ Lā si̍nā nyɛ᷅ nya̍ chō ho̍ō dīmīo̍o̍ wo̍ pɛ̄ŋgu̍ le̍ . ” Mbo̍ nyūnā nda̍ o̍ lētāle̍ ni᷄ŋ āā , “ Lā nɔ̄lā pa̍ mī lā ko᷄l o̍ tāāla̍ nyɛ̄ pālāā ya̍ I̍ nɔ̍ le̍ kōlɔ̄ɔ̍ wo̍ ni᷄ŋ ? Lā bīūnūŋ pa̍ yīŋɔ̄ɔ̍ nyɛ̄ kīndīlāā ya̍ I̍ nɔ̍ kūēē mī bi̍u̍nu̍ŋ ndo̍ ? ”
41010039	Ma̍ chɛ̄l āā , “ E̍ī ŋ̄ nɔ̄lā . ” Mi̍ Chi̍i̍sū di̍mūl nda̍ āā , “ Tōnya̍ , lā chō kōlɔ̄ɔ̄ o̍ tāāla̍ ya̍ I̍ cho̍ kōlɔ̄ɔ̄ wo̍ ni᷄ŋ . Ndu̍yɛ̍ , mī lā sɔ̄la̍ pūlɔ̄ɔ̍ Mɛ̄lɛ̄ka̍ ya̍ I̍ nɔ̍ kūēē mī sɔ̍la̍ wo̍  .
41010040	Kɛ̍ tē ō wa̍ lē cha᷄lle̍ o̍ bā nī kɛ̍ndɔ̄ɔ̍ chōo̍ a̍ o̍ bā nī mi̍āllo̍ chōo̍ pɛ̍ , ō cho̍ ya̍ le̍ chu̍ā wānāā kāŋ te̍ . Fo̍ndāŋndā lāŋ lā chō māchūāā le̍ wānāā nda̍ bɛ̄ɛ̄ndi̍a̍a̍ la̍ŋ nda̍ . ”
41010041	Mɛ̄ɛ̍ bu̍ɛ̍i̍yāā ŋ̄wāŋ tɔ̍ wa̍ a̍ tūa̍a̍ ā tūēī a̍ ndi̍ o̍kɔ̄ɔ̄ , ma̍ dūāūnu᷄ŋ tu̍mbe̍ a̍ Chēmi̍si̍ nda̍ Chɔ᷄ŋ  .
41010042	O̍ ko̍ŋ kɔ̍ɔ̍lī , mi̍ Chi̍i̍sū ve̍e̍lū nda̍ kpo̍u̍ na̍a̍ pi᷅lɛ̍ . Mbo̍ dīmūl nda̍ āā , “ Lā sīnā mɛ̄ɛ̍ wānāa̍ cho̍ a̍ Chu̍ū le̍ wa̍ ā kīndīlā wa̍nāā ndāa̍ nda̍ chō chōo̍ wa̍ yɛ̄ . Ndu̍yɛ̍ , wānāā bɛ̄ndūa̍a̍ ha̍ā ā kūūmba᷄ŋ nda̍ chōo̍ kpu̍lu̍ nda̍ chō ni̍  .
41010043	Kɛ̍ nya̍ nya̍ , ī wāā le̍nde̍ ī nɔ̍ mī ī yɔ̄nu̍ŋ nya̍ tɛ̄ɛ̄ŋ te̍ . Wāna̍ wa̍ nya̍ tɛ̄ɛ̄ŋ pɛ̍ mbō yēēma̍ le̍ wāa̍ wānā bɛ̍ndū , mɛ̄ɛ̍ wānā ko̍ŋ ō wa̍ bu̍ɛ̍īyo̍  .
41010044	Ndu̍yɛ̍ , wāna̍ ye̍e̍ma̍ le̍ wāa̍ wāna̍ tāso̍o̍ pɛ̍ , mɛ̄ɛ̍ mā wa̍ māā chɛ̄ le̍ ā tūa̍a̍ kpo̍u̍  .
41010045	Fo̍ndōle̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ bɛ̍ɛ̍ ō hi᷄ŋ le̍ mī wānā sa̍a̍ŋgi̍a̍l ndu̍ le̍ . Ō hīŋ māhūnāā le̍ mbō sa̍a̍ŋgi̍a̍l wāŋnda̍ , o̍ ko̍ŋ kɔ̍ɔ̍lī , mbō yɔ̄ŋgu̍ yōōmū ndɔ̄ɔ̍ le̍ wānāā fāŋgā fa̍ŋgā bāŋāa̍ . ”
41010046	Mi̍ Chi̍i̍sū nda̍ bu̍ɛ̍i̍yāā ndūa̍a̍ a̍ fāŋgā bɛ̍ndōo̍ ā fūūlūū Chɛ̄lu̍i̍kō chi̍e̍e̍ . Mɛ̄ɛ̍ nda̍ wa̍ chi̍o̍o̍ chīīyo̍ , ma̍ kōmāl po̍ su̍mɛ̍i̍yo̍ , dīōla̍ŋ āā , Bātīma̍yɔ̄ɔ̄ , po̍ Ti̍mīɔ̄ɔ̄wo̍ , ō ndu̍ o̍o̍ ke̍ī pi̍ɛ̍īle̍ŋ ndo̍ . Ō wa̍ īchāli̍ o̍ nɛ̄īyo̍ da̍ŋga̍la̍  .
41010047	Mbo̍ tūɛ̄ī māā Chi̍i̍sū o̍ fu̍la̍ Na̍a̍sa̍lūɛ̄ī chi̍e̍e̍ wo̍ chō hīōūwɔ̄ɔ̍ . Mbo̍ kāndū dēŋīo̍o̍ āā , “ Chi̍i̍sū , nu̍m Po̍ Dēēvi̍o̍o̍ , tūīīnu̍ŋ ya̍ īnyīɛ̍ɛ̍ fɔ̍ . ”
41010048	Kɛ̍ mi̍ wānāā fāŋgā fa̍ŋgā kpāā ndu̍ āā , “ Pɛ̍ŋgi̍ bɔ̍ɔ̍lūūwo̍ . ” Kɛ̍ mbo̍ chɔ̄ɔ̄lū dēŋī āā , “ Nu̍m Po̍ Dēēvi̍o̍o̍ , tūīīnu̍ŋ ya̍ īnyīɛ̍ɛ̍ fɔ̍ . ”
41010049	Mi̍ Chi̍i̍sū si᷅m . Mbo̍ dīmī āā , “ Lā vēēlu̍ ndu̍ . ” Ma̍ vēēlū po̍ su̍mɛ̍i̍yo̍ . Ma̍ dīmūl ndu̍ āā , “ Ta̍mbū kɔ̄l te̍ . Chɔ̍ŋ mā si̍m . Ō chō nu̍m vēēlōo̍ . ”
41010050	Mbo̍ vīāū dōma̍ ndɔ̄ɔ̍ īkɛ̄i̍ . Mbo̍ hūūlū chōo̍ . Mbo̍ hūŋ nāa̍ Chi̍i̍sū chu̍a̍  .
41010051	Mi̍ Chi̍i̍sū nyu̍nā ndu̍ āā , “ Ō yɛ̄ɛ̍nɛ̍ ŋ̄ hɛ̄na̍ŋ yɛ̍ mī to̍sa̍l nu̍m ? ” Mi̍ po̍ su̍mɛ̍i̍yo̍ dīmūl ndu̍ āā , “ Ti̍chā , I̍ hɛ̍na̍ŋ mī che᷅ . ”
41010052	O̍ ko̍ŋ mi̍ Chi̍i̍sū di̍mūl ndu̍ āā , “ Kɔ̄nu̍ŋ . Lāāla᷄ŋ ŋ̄ nɔ̄ wo̍ tōsa̍ ma̍ sīāŋgū . ” O̍ lē pīlɛ̍ ni᷄ŋ kpe̍ , mbo̍ chā wa̍la̍ŋ . Mbo̍ tūāl Chi̍i̍su̍ kɔ̄ɔ̄lī o̍ nɛ̄ī  .
41011001	Mɛ̄ɛ̍ Chi̍i̍sū nda̍ bu̍ɛ̍i̍yāā ndūa̍a̍ ā wa̍ fūūlūūwo̍ Chūlu̍sɛ̄lɛ̄m i̍kɛ̍i̍ , ma̍ hūŋ Bɛ̍fēē chi̍e̍e̍ a̍ Bɛ̍ta̍nī chi̍e̍e̍ , o̍ Pēmbīī Yɔ̄mīī Ɔ̄li̍fīi̍ve̍ . Lo̍ŋ nda̍ fūūlu̍u̍ ni̍ , mi̍ Chi̍i̍sū vi̍ām bu̍ɛ̍i̍yāā ndūa̍a̍ ā ŋīɔ̍ɔ̍ŋ lāchī  .
41011002	Mbo̍ dīmūl nda̍ āā , “ Lā kɔ̍ o̍ sɔ̄ndɔ̄kɔ̍lɔ̍ɔ̍ nya̍ lāchī . Tē lā fūūlu̍u̍ dɔ̍ɔ̍ pɛ̍ , lā chō sōfɛ̍lɛ̍ fɔ̍ŋndɔ̍ɔ̍ kōmāl ō bāā . Lē pīlɛ̍ bɛ̍ɛ̍ wānā ku̍e̍ wɔ̄ le̍cho̍o̍ le̍ . Lā tīmbi̍ mī lā chūu̍ ya̍  .
41011003	Tē wānā o̍ wānā nyu̍na̍ nya̍ pɛ̍ āā , ‘ Le̍ yɛ̄ɛ̍nɛ̍ nya̍ chō yɛ̄ ndu̍ tīmbīo̍o̍ ? ’ Lā dīmu̍l ndu̍ āā , ‘ Māsānɔ̄ɔ̍ nɔ̄ kpe̍ku̍ a̍ ndu̍ . ’ Āā , ‘ Ō chō ndu̍ mīŋgī na̍nu᷄ŋ su̍ŋ su̍ŋ . ’ ”
41011004	O̍ ko̍ŋ kɔ̍ɔ̍lī , ma̍ kūā ma̍ sāālu᷄ŋ so᷅fɛ̍lɛ̍ fɔ̍ŋndɔ̍ɔ̍ ō bāā o̍ nɛ̄īyo̍ da̍ŋga̍la̍ o̍ chīɛ̄īyo̍ hɔ̄lndɔ̄  .
41011005	Mɛ̄ɛ̍ nda̍ wa̍ ndu̍ tīmbīo̍o̍ , wānāā pūm ā wa̍ īsīsi̍ lo̍ŋ . Ma̍ nyūnā nda̍ āā , “ Yɛ̄ɛ̍nɛ̍ nya̍ chō yɛ̄ ko̍ŋ to̍sā ? Lā vɛ᷅ sōfɛ̍lɛ̍ ko̍ŋ tīmbīo̍o̍ ? ”
41011006	Ma̍ mūlūl nda̍ mɛ̄ɛ̍ Chi̍i̍sū di̍mu̍l nda̍ yɛ̍ . Mi̍ wāŋnda̍ māl nda̍ ma̍ tīmbī ndu̍  .
41011007	Ma̍ hūŋ a̍ sōfɛ̍lɔ̍ɔ̍ nāa̍ Chi̍i̍sū chu̍a̍ . Hūnɔ̄ɔ̍ a̍ ndu̍ , ma̍ pɛ̄ŋgɛ̄līāā dōmāla̍ ndāla̍ŋ sōfɛ̍lɔ̍ɔ̍ o̍ kɔ̄ɔ̄ . Mi̍ Chi̍i̍sū hēl mbo̍ chāl lēchōo̍  .
41011008	Mi̍ wānāā fāŋgā fa̍ŋgā ā pɛ̄ŋgɛ̄lā dōmāla̍ ndāla̍ŋ o̍ nɛ̄ī Chi̍i̍sū lāchī . Mi̍ ā pūm ā kīālū lɛ̄ūwo̍ŋ a̍ pēi̍ yōndōo̍ ni᷄ŋ ma̍ yɛ̄ɛ̄mbūū o̍ nɛ̄ī le̍ ndu̍ bɛ̄ɛ̄le̍ŋ kīo̍o̍  .
41011009	Mi̍ wānāa̍ wa̍ ndu̍ kɔ̄la̍ŋ lāchī wa̍ a̍ ha̍ā ndu̍ kɔ̄ɔ̄lī ā sa̍āŋ dēŋīo̍o̍ chōo̍ cho̍o̍ . Ma̍ dīmī āā , “ Lā ŋ̄ sāŋga̍la᷅ŋ Mɛ̄lɛ̄ka̍ . Nu᷄m hi᷅ŋ ho̍ō sɔ̍ŋgɔ̄ Māsānɔ̄ɔ̍ Mɛ̄lɛ̄ka̍a̍ wo̍ , Mɛ̄lɛ̄ka̍ dɔ̄ū nu̍m sa̍lā bɔ̄ɔ̍  .
41011010	Mɛ̄lɛ̄ka̍ , dɔ̍u̍ ma̍sāle̍ cho̍ hūnɔ̄ɔ̍ le̍ŋ sa̍lā , māsāle̍ fi̍nyā nāa̍ Dēēve̍le̍ŋ . Lā ŋ̄ sāŋga̍la᷅ŋ Mɛ̄lɛ̄ka̍ . ”
41011011	Mi̍ Chi̍i̍sū fu̍u̍lūū Chūlu̍sɛ̄lɛ̄m . Mbo̍ lūɛ̄ī o̍ chīɛ̍i̍ Mɛ̄lɛ̄ka̍a̍ ni᷄ŋ . Mbo̍ mɛ̄ɛ̄ndīa̍ŋ nyɛ᷅ o̍ nyɛ̍ fe̍e̍ . Mbo̍ kūānu᷄ŋ Bɛ̍ta̍nī chi̍e̍e̍ nda̍ bu̍ɛ̍i̍yāā tɔ̍ a̍ ā ŋīɔ̍ɔ̍ŋ ndā , kāni̍ fo̍ndōle̍ , te̍le̍ŋndo̍ ve̍ lɛ̍ le̍  .
41011012	Dīi̍māndɔ̄ɔ̍ pīlɔ̍ɔ̄ , ā wa̍ hūnɔ̄ɔ̍ chɔ̄nɔ᷄ŋndo̍ Bɛ̍ta̍nī . Ndu̍yɛ̍ , yīa̍a̍ŋ mā wa̍ Chi̍i̍sū nɛ̄īyo̍  .
41011013	Ō lo̍ la̍nda̍ŋ mbo̍ chā yɔ̄m fi̍kīi̍yo̍ . Ō wa̍ ō pūīyāā . Mbo̍ kūā le̍ tōfāa̍ tē nyɛ̄ chō lēchōo̍ pɛ̍ . Mɛ̄ɛ̍ o̍ fu̍u̍lu̍u̍ lo̍ŋ , nyɛ̄ o̍ nyɛ̄ bɛ̍ɛ̍ ō sēēlu̍ŋ lēchōo̍ le̍ , mɛ̄ɛ̍ pēi̍ , kāni̍ fo̍ndōle̍ , ō ve̍ te̍le̍ŋ ndɔ̄ ku̍a̍māā le̍  .
41011014	O̍ ko̍ŋ , mi̍ Chi̍i̍sū di̍mūl yɔ̄mndo̍ ho̍ō āā , “ Wānā o̍ wānā di᷅ lɛ̍ kōmɔ̄ɔ̄ nūmndo̍ le̍ . ” Mi̍ bu̍ɛ̍īyāā ndūa̍a̍ tūɛ̄ī nyɛ̄ o̍ di̍mi̍ wo̍  .
41011015	Mɛ̄ɛ̍ nda̍ fūūlu̍u̍ Chūlu̍sɛ̄lɛ̄m , mi̍ Chi̍i̍sū lu̍ɛ̍ī o̍ chīɛ̍i̍ Mɛ̄lɛ̄ka̍a̍ ni᷄ŋ . Mbo̍ kāndū wānāa̍ wa̍ nyɔ̄ɔ̍ŋ pīīndūūwo̍ wa̍ a̍ wānāa̍ wa̍ pīsīo̍o̍ lēni᷄ŋ nda̍ tōūwɔ̄ɔ̍ lo̍ŋ . Mbo̍ nyīīndūū ti̍bīi̍la̍ wānāa̍ wa̍ ka̍ni̍o̍ŋ sīŋgāa̍ wa̍ . Mbo̍ nyīīndūū kpe̍ŋgbe̍i̍la̍ wānāa̍ wa̍ ka᷅ŋgbu̍a̍a̍ pīsīo̍o̍ wa̍  .
41011016	Ndu̍yɛ̍ , mbo̍ kūūnā wāŋnda̍ māā ā ke̍e̍kū a̍ nyɛ̄ o̍ nyɛ̄ o̍ bɛ̍ɛ̄ chīɛ̍i̍ Mɛ̄lɛ̄ka̍a̍ wo̍ le̍  .
41011017	Mbo̍ lō o̍ ko̍ŋ mbo̍ pɛ̄ɛ̄kū wāŋnda̍ āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā Mɛ̄lɛ̄ka̍ dīmi̍ āā , ‘ Wāŋnda̍ vēēlū ni̍ŋ chi̍ɛ̍ī nūu̍ āā , chīɛ̄ī pīɛ̄īyāa̍ Mɛ̄lɛ̄ka̍a̍ le̍ lēkāa̍ o̍ lēkāa̍ . ’ Kɛ̍ mi̍ nya̍ sīīŋgu̍u̍ ndu̍ fo̍ndāŋ vīīya̍ vīāŋnūŋ ndo̍ . ”
41011018	Mɛ̄ɛ̍ wānā bɛ̍ndu̍ sōlīāā lāsa̍lāa̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā tūēī nyɛ̄ Chi̍i̍sū di̍mi̍ wo̍ , ma̍ kāndū nɛ̄īla̍ŋ nūūvīa̍a̍ le̍ mɛ̄ɛ̍ nda̍ lōōkū ma̍ dīī ndu̍ yɛ̍ . Kɛ̍ ma̍ wō ndu̍ , kāni̍ fo̍ndōle̍ , kɔ̄ndɔ̄fi̍llo̍ wa̍ wāŋnda̍ kpo̍u̍ a̍ pɛ̄ɛ̄kū ndɔ̄ɔ̍  .
41011019	Mɛ̄ɛ̍ nyūmnda̍ŋ mā tōl , mi̍ Chi̍i̍sū nda̍ bu̍ɛ̍i̍yāā ndūa̍a̍ ā fāŋa᷄ŋ chi̍e̍e̍ ma̍ kūānu᷄ŋ  .
41011020	Īdīi̍yo̍ mɛ̄ɛ̍ nda̍ wa̍ kɔ̄la̍ŋ o̍ nɛ̄ī , ma̍ chā yɔ̄m fi̍kīi̍yo̍ ō wa̍ ō vēsɛ̍i̍ chɔ̍ŋ o̍ pūūndo̍ŋ di̍  .
41011021	Mi̍ Pītɛ̍ lo̍o̍nu᷄ŋ a̍ sūɛ̍i̍ he̍ī o̍kɔ̄ɔ̄ . Mbo̍ dīmūl Chi̍i̍sū āā , “ Ti̍chā , to̍fa̍ wɔ̍ yɔ᷅m ŋ̄ dīmu̍l māā wānā di᷅ lɛ̍ kōmɔ̄ɔ̄ ndɔ̄ɔ̍ le̍ wo̍ , ō vēsa̍ . ”
41011022	Mi̍ Chi̍i̍sū mu̍lī āā , “ Lā nɔ̍ la̍a̍la᷄ŋndo̍ o̍ Mɛ̍lɛ̄ka̍ ni᷄ŋ  .
41011023	Mī di̍mu̍l nya̍ , wānā o̍ wāna̍ di̍mu̍l pɛ̍ pe̍mbīī wāā nu̍a̍ā āā , ‘ Kɔ̍ mā kɔ̍ de᷅l o̍ pēe̍ mɛ̄ŋmā īhɛ᷄llo̍ ni᷄ŋ ’ tē ō kīīsa̍ŋ o̍ kɔ̄l ndɔ̄ɔ̍ ni᷄ŋ te̍ , mbō la̍a̍la̍ŋ pɛ̍ māā nyɛ̄ o̍ dīmi̍ wo̍ nɔ̄lā mbō yɔ̄nu̍ŋ , ō nɔ̄lā mbō yɔ̄nu̍ŋ le̍ ndu̍  .
41011024	Le̍la̍ŋ mī di̍mu̍l nya̍ , tē a̍ nyūna̍ Mɛ̄lɛ̄ka̍ o̍ pīɛ̄īle̍ŋ ni᷄ŋ le̍ nyɛ̄ o̍ nyɛ̄ pɛ̍ , nɔ̍ la̍a̍la᷄ŋndo̍ māā ā sɔ̍la̍ ndu̍ . Ndu̍yɛ̍ , ā chō ndu̍ sɔ̄lā  .
41011025	Tē a̍ si̍m pīɛ̄īle̍ŋ nāa̍ Mɛ̄lɛ̄ka̍ chūā pɛ̍ , mā nɔ̄ nyɛ̄ o̍ nyɛ̄ o̍ kɔ̄l ō wāŋndo̍ tōsa̍l nu̍m ndo̍ , ma̍l ndu̍ le̍ ndu̍ . O̍ ko̍ŋ , mī Mɛ̄lɛ̄ka̍ Fi̍nyā nūm o̍ cho̍ ho̍ō o̍ fo̍ndāŋ ndɔ̄ɔ̍ wo̍ mbō ma᷄l nu̍m le̍ yɔ̄ŋndā nūmnda̍ wɔ̍ɔ̍ŋnda̍ŋ . [
41011026	Tē a̍ me̍l chāāŋnda̍ le̍ yɔ̄ŋndā wɔ̄ɔ̍ŋndā nda̍ tōsa̍l nu̍mnda̍ŋ te̍ , Mɛ̄lɛ̄ka̍ Fi̍nyā nūm o̍ cho̍ ho̍ō o̍ fo̍ndāŋ ndɔ̄ɔ̍ wo̍ , ō me᷅l nu̍m le̍ yɔ̄ŋndā wɔ̄ɔ̍ŋndā ŋ̄ tōsa̍la̍ŋ te̍ . ] ”
41011027	Ma̍ mīīŋgū Chūlu̍sɛ̄lɛ̄m . Mɛ̄ɛ̍ Chi̍i̍sū wa̍ kɔ̄la̍ŋ o̍ bɛ̍ɛ̄ chīɛ̍i̍ Mɛ̄lɛ̄ka̍a̍ , mi̍ wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ lāŋgba̍ā kālla̍ , ā hūŋ nāa̍ Chi̍i̍sū chu̍a̍  .
41011028	Ma̍ nyūnā ndu̍ āā , “ Di̍ yɛ̄ɛ̍nɛ̍ ŋ̄ nɔ̄ yɛ̄ le̍ sɔ̄ɔ̍ŋ ŋ̄ chō mu᷅ŋ tōsāa̍ wo̍ŋ ? Nɛ̄ɛ̍nɛ̍ ke̍ yɛ̄ nu̍m di̍ le̍ mu̍ŋ tōsāa̍ ? ”
41011029	Mi̍ Chi̍i̍sū mu̍lūl nda̍ āā , “ I̍ cho̍ nya̍ nyūnā pīlɛ̍ . Tē lā mūlu̍l la̍ nyūnā ko̍ŋ pɛ̍ , ya̍ bɛ̍ɛ̍ I̍ chɔ̍m nya̍ di̍ ya̍ I̍ nɔ̍ le̍ sɔ̄ɔ̍ŋ mu᷅ŋ tōsāa̍ wo̍  .
41011030	Nɛ̄ɛ̍nɛ̍ ke̍ yɛ̄ Chɔ᷄ŋ di̍o̍o̍ le̍ wāŋnda̍ pūlɔ̄ɔ̍ Mɛ̄lɛ̄ka̍a̍ ? Bāā Mɛ̄lɛ̄ka̍ ni̍ , bāā wāŋndā chīe̍e̍ya̍ ? Lā chɔ᷄m ya̍ . ”
41011031	Mɛ̄ɛ̍ Chi̍i̍sū nyu̍na̍ nda̍ nyūnāa̍ ho̍ō , mi̍ nda̍ pi̍la̍ kāndū dīmīo̍o̍ āā , “ Vɛ̄ɛ̄ na̍a̍ ŋ̄ mūli̍ yɛ̍ ? Tē ŋ̄ dīmi̍ pɛ̍ āā , ‘ Mɛ̄lɛ̄ka̍ ke̍ Chɔ᷄ŋ di̍ ko̍ŋ ni̍ , ’ ō chō na̍a̍ nyūnā āā , ‘ Kɛ̍ , vɛ᷅ lā lāāla̍ŋ a̍ nyɛ̄ Chɔ᷄ŋ di̍mi̍ wo̍ le̍ ? ’
41011032	Kɛ̍ , bāā ŋ̄ dīmi̍ nu̍a̍ā āā , ‘ Wāŋndā chīe̍e̍ya̍ ke̍ Chɔ᷄ŋ di̍ ko̍ŋ ni̍ , māā ō cho̍ Mɛ̄lɛ̄ka̍ le̍ ? ’ ” Ma̍ wō wāŋnda̍ , kāni̍ , wāŋnda̍ kpo̍u̍ ā lāāla̍ŋ māā wāna̍ su̍a̍ā le̍ Mɛ̄lɛ̄ka̍ wo̍ kpe̍e̍kpe̍i̍ Chɔ᷄ŋ wa̍ ni̍  .
41011033	O̍ ko̍ŋ , ma̍ mūlūl Chi̍i̍sū āā , “ Ŋ̄ si̍nā le̍ . ” Mi̍ Chi̍i̍sū lo᷅ o̍ ko̍ŋ mbo̍ dīmūl nda̍ āā , “ Mɛ̄ɛ̍ ya̍ bɛ̍ɛ̍ I̍ chɔ᷅m nya̍ di̍ ya̍ I̍ nɔ̍ le̍ sɔ̄ɔ̍ŋ mu᷅ŋ tōsāa̍ wo̍ le̍ . ”
41013001	Mɛ̄ɛ̍ Chi̍i̍sū wa̍ fūlāa̍ o̍ chīɛ̍i̍ Mɛ̄lɛ̄ka̍a̍ ni᷄ŋ , mi̍ bu̍ɛ̍ī ndɔ̄ɔ̍ ō pīlɔ̍ɔ̄ dīmūl ndu̍ āā , “ To̍fa̍ wɔ̍ pōūtā kɔ̄ndɔ̄fi̍ltā bɛ̄ndū , Ti̍chā . To̍fa̍ tāŋgūltā kɔ̄ndɔ̄fi̍ltā bɛ̄ndū se᷅ . ”
41013002	Mi̍ Chi̍i̍sū di̍mūl ndu̍ āā , “ Nya̍ bɛ̍ɛ̍ , lā tōfa̍ tāŋgūlta̍ŋ nda᷅ŋ . La᷅ŋ kpo̍u̍ lā chō pīɔ̄l . Pōū tāŋgūlāa̍ ō pīlɛ̍ bɛ̍ɛ̍ lo᷅ ni̍ŋ o̍ chāa̍ŋ ndɔ̍ cho̍o̍ le̍ . ”
41013003	Mɛ̄ɛ̍ Chi̍i̍sū cha̍l o̍ Pēmbīī Yɔ̄mīī Ɔ̄li̍fīi̍ve̍ chōo̍ , kūmbū chīɛ̍i̍ Mɛ̄lɛ̄ka̍a̍ wo̍ , mi̍ Pītɛ̍ , a̍ Chɔ᷄ŋ , a̍ A̍ndūlū , a̍ hūŋ nāa̍ ndu̍ chu̍a̍ nda̍ kpe̍e̍le̍  .
41013004	Ma̍ dīmūl ndu̍ āā , “ Chɔ̍m ndɔ̍ na̍a̍ bōōndi̍i̍ sɔ̄ɔ̍ŋ mu᷅ŋ ŋ̄ chō hūnɔ̄ɔ̄ yɔ̄nɔ᷄ŋ nde̍ . Ɔ̍ɔ̄ tāāmāsi̍ yɔ̍nu̍ŋ ni̍ŋ le̍ sīnāa̍ māā te̍le̍ŋndo̍ fūūlu̍u̍ le̍ mi̍ sūɛ̍i̍ he̍ī ī yɔ̄nu̍ŋ ndo̍ ? ”
41013005	Mi̍ Chi̍i̍sū dīmūl nda̍ āā , “ Lā mānda̍ŋ yɔ̍ŋi̍ wānā o̍ wānā hu̍i̍ nya̍ mbō fāŋa̍ nya̍ o̍ nɛ̄i̍ tōnya̍a̍ chōo̍  .
41013006	Wānāā fāŋgā fa̍ŋgā ā hūŋ ni̍ŋ mā chu̍a̍ dīōlā nīla̍ŋ , mā dīmi̍ māā nda̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . O̍ ko̍ŋ , mā hūi̍ wānāā fāŋgā fa̍ŋgā ma̍ fāŋa̍ nda̍ o̍ nɛ̄i̍ tōnya̍a̍ chōo̍  .
41013007	Tē lā tūēī pɛ̍ , a̍ chɔ̄ūla̍ŋ o̍kɔ̄ɔ̄ nya̍ īkɛ̄i̍ , ndu̍yɛ̍ , mī lā tūēī a̍ chɔ̄ūla̍ŋ o̍kɔ̄ɔ̄ la̍nda̍ŋ a̍ nya̍ , lā bu̍u̍la᷄ŋ te̍ . Sɔ̄ɔ̍ŋ mu᷅ŋ ŋ̄ nɔ̄ mī ŋ̄ yɔ̄nu̍ŋ . Kɛ̍ mu̍ŋ ŋ̍ yɔ̍nu̍ŋ bɛ̍ɛ̍ , ko̍ŋ chɔ᷅m ma̍chɔ̍māā māā mɛ̄ɛ̄lu̍la̍ chi̍e̍ēŋndo̍ le̍ la̍ fu̍u̍lu̍u̍ wɔ̄ la̍ŋ te̍  .
41013008	Māsāa̍ a̍ māsāa̍ ā sɔ̄ŋgā ni̍ŋ , mī lɛ̄ŋnde̍ŋ a̍ lɛ̄ŋnde̍ŋ mā sɔ̄ŋga̍ . Ndu̍yɛ̍ o̍ ko̍ŋ kɔ̍ɔ̍lī , lɛ̄ŋnde̍ŋ lē nyīīyā ni̍ŋ o̍ fo̍ndāŋndā fāŋgā fa̍ŋgā o̍ chi̍e̍ēŋndo̍ chōo̍ . Ndu̍yɛ̍ , mī yīa̍a̍ŋ mā de᷄l bā o̍ bā fe̍e̍ o̍ chi̍e̍ēŋndo̍ chōo̍ . Sɔ̄ɔ̍ŋ mu᷅ŋ kpo̍u̍ ŋ̄ wā ni̍ŋ ma̍wa̍ā nyɛ̄ pālāa̍ kāndɔ᷄ŋndo̍ , mɛ̄ɛ̍ pūli̍i̍ vi̍a̍lɛ̄i̍ ī kāndū wa᷅na̍ yo᷄llo̍ nɛ̄īyo̍ sɛ̄nɛ̄ī yɛ̍  .
41013009	 “  Ndu̍yɛ̍ , lā mānda̍ŋ le̍ kpūndɛ̍ cho̍ nya̍ kōmāl lo̍ . Ā chō nya̍ bīyɔ̄ɔ̄ mā kūɛ̄ a̍ nya̍ o̍ tōŋgōla̍ kɔ̍ɔ̍sāāla̍ŋ ni᷄ŋ , ndu̍yɛ̍ mā lɔ̄ɔ̄ nya̍ o̍ chīɛ̄īlā Chu̍ūwa̍ pīɛ̄ī Mɛ̄lɛ̄ka̍ la̍ŋ ni᷄ŋ le̍ mɛ̄ɛ̍ nya̍ chō bu̍ɛ̍i̍yāā nīa̍a̍ yɛ̍ . Ndu̍yɛ̍ , ā chō lākɔ̄ a̍ nya̍ o̍ māsāā bɛ̍ndūa̍a̍ lo̍ a̍ wānāa̍ cho̍ lɛ̄ŋnde̍ŋ bōlle̍ŋ nda̍ le̍ sa̍bū nūu̍ . Tē ā kūɛ̄ a̍ nya̍ pɛ̍ , o̍ ko̍ŋ nya̍ sɔ̄lā ni᷅ŋ fo̍ndāa̍ le̍ nda̍ nyɛ̄ nya̍ sīnā a̍ ya̍ o̍kɔ̄ɔ̄ wo̍ dīmūllo̍ ni̍  .
41013010	Ndu̍yɛ̍ , mɛ̄ɛ̍ mī Yōōŋgū Kɛ̄ndɛ̍ Mɛ̄lɛ̄ka̍a̍ ō wa̍ fɛ̍lɛ̍ŋ o̍ di̍mīa̍ŋ bā o̍ bā fe̍e̍ o̍ chi̍e̍ēŋndo̍ chōo̍  .
41013011	Tē ā bīī nya̍ pɛ̍ mā kūɛ̄ a̍ nya̍ o̍ tōŋgōla̍ kɔ̍ɔ̍sāāla̍ŋ ni᷄ŋ , lā bu̍u̍la᷄ŋ le̍ nyɛ̄ nya̍ chō dīmī wo̍ lɔ̍ɔ̍pa̍ te̍le̍ŋndo̍ ō fūūlūū le̍ . Kɛ̍ tē te̍le̍ŋndo̍ fūūlu̍u̍ pɛ̍ , lā dīmi̍ nyɛ᷅ Mɛ̄lɛ̄ka̍ chō nya̍ kē o̍ te̍le̍ŋ ko̍ŋ ni᷄ŋ ndo̍ . Fo̍ndōle̍ , ō cho̍ nya̍ le̍ cho̍ īsɔ̄ɔ̍ le̍ , Nyi̍na̍ Mɛ̄lɛ̄ka̍a̍ cho̍ īsɔ̄ɔ̍ ni̍  .
41013012	Wāŋnda̍ ā pūm ā māl ni̍ŋ pɔ̍mbūāā ndāa̍ kɛ̄lɛ̄ŋgāā bɛ̄ndāā ndāa̍ wāŋnda̍ o̍ bā le̍ mā kɔ̄ɔ̄sa̍ a̍ nda̍ mā dīī nda̍ . Fi̍nyāa̍ ā pūm bɛ̍ɛ̍ ā tōsā ni̍ŋ le̍nde̍ a̍ chūāūwāā ndāa̍ . Ndu̍yɛ̍ , chūāūwa̍ ā pūm ā sīmūl ni̍ŋ wa̍nāa̍ ve̍lū nda̍ wa̍ , ndu̍yɛ̍ mā tōsa̍ mī wānāa̍ ve̍lū nda̍ wa̍ ā sɔ̄la̍ pīɔ̍mndo̍  .
41013013	Wāŋnda̍ kpo̍u̍ ā tūl nya̍ ni̍ŋ le̍yɛ̍ le̍ mɛ̄ɛ̍ nya̍ chō bu̍ɛ̍i̍yāā nīa̍a̍ yɛ̍ . Kɛ̍ ndu̍yɛ̍ , wānā o̍ wāna̍ hi̍o̍ū la̍chi̍ a̍ bīūwɔ᷄ŋndo̍ pɛ̍ ha̍a̍a̍ mbō lo̍ o̍ ko̍ŋ mbō fūūlu̍u̍ o̍ mɛ̄ɛ̄lu̍la̍ nyɛ̄ pālāā kōŋ pɛ̍ , Mɛ̄lɛ̄ka̍ pīŋi̍ ndu̍ . ”
41013014	Wāna̍ cho̍ tōfāa̍ o̍ yāu̍wo̍ ho̍ō ni᷄ŋ ndo̍ ō sīna̍ nyɛ᷅ Chi̍i̍sū di̍mi̍ ho̍ō wo̍ pɛ̍ŋgu̍ nyɛ̍ kɛ̄ndɛ̄ kɛ̍ndɛ̍ī . Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Tē lā chē nyɛ̄ wɔ̄ɔ̍ŋ wɔ̄ɔ̍ŋ bɛ̄ndu̍ tɛ̍ɛ̍mbūū wo̍ , mbō si᷄m nāa̍ o̍ nɔ̍ le̍ lāsīsi̍ le̍ wa̍ pɛ̍ , mɛ̄ɛ̍ wānāa̍ cho̍ o̍ lɛ̄ŋndē Chūdi̍a̍āle̍ŋ ni᷄ŋ nda̍ ā nyāānu̍ŋ o̍ pēmbo᷄ŋ  .
41013015	Ndu̍yɛ̍ , wāna̍ cho̍ wā īchāli̍ o̍ chīɛ̄īyo̍ chōo̍ wo̍ , tē ō tōl pɛ̍ , ō ku̍ā lɛ̄ le̍ nyɛ̄m ndɔ᷄ŋ chūā chīɛ̄ī ni̍ŋ te̍  .
41013016	Wāna̍ cho̍ wā o̍ chīɛ̍i̍ ni᷄ŋ ndo̍ ō mi̍i̍ŋgū lɛ̄ dōma̍ ndɔ̄ che᷅le̍ŋ chūā chīe̍e̍ le̍  .
41013017	Nyɛ̄ pālāa̍ wā ni̍ŋ bɔ̍ɔ̍ le̍ wānāā lāyo᷄lla̍ a̍ ko̍msa̍a̍ o̍ pālɛ̍i̍ ke̍ŋ ni᷄ŋ  .
41013018	Lā pīɛ̍i̍ Mɛ̍lɛ̄ka̍ māā sɔ̄ɔ̍ŋ mu᷅ŋ ŋ̄ yɔ̄nu᷄ŋ a̍ te̍le̍ŋ sīāltē wɔ̄ɔ̍ŋnde̍ŋ tē  .
41013019	Nyɛ̄ pālāa̍ wa᷅ ni̍ŋ o̍ pālɛ̍i̍ ke̍ŋ ni᷄ŋ ndo̍ vēla᷅ŋ ndɔ̄ bɛ̍ɛ̍ ve᷅ ni̍ŋ te̍ . Chɔ̍ŋ bɛ̍ɛ̍ a̍ te̍le̍ŋ Mɛ̄lɛ̄ka̍ tōōsi̍a̍a̍ chi̍e̍ēŋndo̍ wo̍ mbo̍ fūūlūū a̍ pāa̍le̍ hāūle̍ŋ , nyɛ̄ pālāā wāā le̍nde̍ o̍ yɔ̍nu̍ŋ ndɔ̍ le̍ . Ndu̍yɛ̍ , mbō kūɛ̄ a̍ lāchī vēla᷅ŋ ndɔ̄ ve᷅ lɛ̍ ni̍ŋ te̍  .
41013020	Kɛ̍ , Māsānɔ̄ɔ̍ Mɛ̄lɛ̄ka̍ fāŋa̍ pālɛ̍i̍ nyɛ̄ pālɛ̄ī kēŋ ī ti᷄ŋ lē chōo̍ . Tē ndu̍ o̍o̍ ve̍ ko̍ŋ te̍ , wānā o̍ wānā bɛ̍ɛ̍ ndu̍ o̍o̍ lo᷅ ni̍ŋ yo̍o̍mū le̍ . Kɛ̍ ndu̍yɛ̍ , Mɛ̄lɛ̄ka̍ chō pālɛ̍i̍ ke̍ŋ fāŋā lēchōo̍ i̍ ti᷄ŋ le̍ wānāā ndūa̍a̍ o̍ hɛ̍li̍ wa̍  .
41013021	 “  Ndu̍yɛ̍ , wāŋndo̍ ō dīmu̍l nu̍m bɛ̍ɛ̍ āā , ‘ Mi̍ che᷄ŋ Ki̍li̍ti̍ , wa᷅na̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ na̍nu᷄ŋ . ’ Ɔ̄ɔ̄ mbō dīmī āā , ‘ Mi̍ che᷄ŋ ndu̍ ba̍ā nda̍ . ’ Lā la̍a̍la᷄ŋ a̍ ndu̍ le̍  .
41013022	Kāni̍ fo̍ndōle̍ , wānāā lāchōōwāa̍ chō hūnɔ̄ɔ̄ tīsā . Ā pūm ā dīmī ni̍ŋ māā nda̍ cho̍ Ki̍li̍tī ni̍ . Mī ā pūm ā dīmi̍ māā wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍ . Ndu̍yɛ̍ , ā tōsā ni̍ŋ ka̍a̍ma̍āla̍ŋ a̍ sɔ̄ɔ̍ŋ kɔ̄ndɔ̄fi̍llo̍ŋ le̍ māā tē ā nɔ̄la̍ pɛ̍ , mā hūi̍ wānāā Mɛ̄lɛ̄ka̍ hɛ̄li̍ wa̍ mā fāŋa̍ nda̍ o̍ nɛ̄i̍ tōnya̍a̍ chōo̍  .
41013023	Lā pu̍ɛ̍ɛ̍nu᷄ŋ te̍ . Kāni̍ , I̍ di̍mu̍l nya̍ a̍ ndi̍ o̍kɔ̄ɔ̄ kpo̍u̍ lɔ̍ɔ̍ pa̍ i̍ yɔ̍nūŋ . ”
41013024	Mi̍ Chi̍i̍sū hi̍a̍ū lāchī ā dīmīo̍o̍ āā , “ O̍ pālɛ̍i̍ ke̍ŋ ni᷄ŋ , tē te̍le̍ŋ nyɛ̄ pālāā kōŋ hīōū pɛ̍ , nyūmnda̍ŋ mā kūmbū ni̍ŋ pāa̍le̍ŋ kpu̍ . Pāŋge̍i̍ bɛ̍ɛ̍ mī ī pɛ̄ŋgi̍ dīōndɔ̄ɔ̍  .
41013025	Lōo̍ŋ nɔ̍ dīōndɔ̄ɔ̍ o̍ ha̍la̍ wo̍ŋ mī ŋ̄ fūla̍ mī ŋ̄ dēli̍ . Mī kpāāyāla̍ cho̍ chōo̍ cho̍o̍ la̍ŋ lā hīīlu̍ŋ wo̍kūu̍ wo̍kūu̍ bɛ̍ndū  .
41013026	O̍ ko̍ŋ , mī wāŋnda̍ chē wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ hūnɔ̄ɔ̍ o̍ yu̍mbu̍ yu̍mbo̍o̍ ni᷄ŋ a̍ kpāāyā bɛ̍ndōo̍ a̍ nāŋɔ̄ɔ̍  .
41013027	Ō ko̍ŋ kɔ̍ɔ̍lī , ō chō ki̍i̍la̍a̍ Mɛ̄lɛ̄ka̍a̍ vīōmɔ̄ɔ̄ bā o̍ bā fe̍e̍ o̍ chi̍e̍ēŋndo̍ chōo̍ mā kɔ̍ chu̍u̍ŋgīāā wānāā ndūa̍a̍ o̍ hɛ̍li̍ wa̍ . ”
41013028	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Lā nɔ̄ mī lā sɔ̄la̍ tāāsi̍o̍o̍ a̍ yɔ̄m fi̍kīi̍yo̍ o̍kɔ̄ɔ̄ . Tē lɛ̄ūwūŋ yɔ̄mndo̍ ho̍ō ŋ̄ kāndu̍ dɔ̍ɔ̍ pēī sɛ̍nɛ̄īye̍ sōlīo̍o̍ pɛ̍ , lā sīna̍ dɔ̍ɔ̍ māā sīālte̍ŋ lē chō ni᷅ŋ kpɛ̍ɛ̍lūŋ le̍ fūūlūūwo̍  .
41013029	Mɛ̄ɛ̍ le̍nde̍ ko̍ni̍ i̍ cho̍ ni̍ . Tē lā chē pɛ̍ mī sɔ̄ɔ̍ŋ mu᷅ŋ ŋ̄ yɔ̄nu̍ŋ , lā sīna̍ dɔ̍ɔ̍ māā te̍le̍ŋndo̍ chō ni᷅ŋ kpɛ̍ɛ̍lūŋ māā ō chō ni᷅ŋ kpɛ̍ɛ̍lūŋ bɛ̄ndū  .
41013030	Mī di̍mu̍l nya̍ , wānāa̍ cho̍ yōōmū te̍le̍ŋndo̍ ho̍ō wa̍ , ā cho̍ chu̍wɔ̄ɔ̄ wu̍ le̍ ha̍a̍a̍ mī sɔ̄ɔ̍ŋ mu᷅ŋ kpe̍de̍ ŋ̍ yɔ̍nu̍ŋ  .
41013031	Ha̍la̍a̍ a̍ chi̍e̍ēŋndo̍ ā fāŋāŋ , kɛ̍ dīōmndā nīla̍ŋ lā fe̍ŋāŋ le̍cho̍o̍ le̍ . ”
41013032	Mi̍ Chi̍i̍sū hi̍a̍ū lāchī a̍ dīmīo̍o̍ āā , “ Wānā o̍ wānā si̍nā pa̍a̍le̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō chō hūnɔ̄ɔ̄ le̍ , kɛ̄lɛ̄ŋgāā ni᷅ŋ te̍ ha̍vɛ̄i̍ ko̍ŋ . Ki̍i̍la̍a̍ Mɛ̄lɛ̄ka̍a̍ bɛ̍ɛ̍ , ā si̍nā le̍ . Po̍ Mɛ̄lɛ̄ka̍a̍ pi̍la̍ bɛ̍ɛ̍ , ō si̍nā le̍ . Mɛ̄lɛ̄ka̍ fi̍nyā nāa̍ , ndu̍ pīlɛ̍ kpe̍ si̍nā ni̍  .
41013033	Le̍la̍ŋ , la̍ wa᷅ ā pūɛ̄ya᷄ŋ te̍ , kāni̍ fo̍ndōle̍ , lā si̍nā lɔ̍ɔ̍ te̍le̍ŋndo̍ chō fūūlūū wo̍ le̍  .
41013034	Ī chō māchūāā mɛ̄ɛ̍ wāŋndo̍ ku̍ā nu̍a̍ā ī nɛ̍ mbō mɛ̄i̍ chīɛ̄ī ndɔ̄ɔ̍ bu̍ɛ̍i̍yāā ndūa̍a̍ o̍ bā yɛ̍ . Mbō chɔ᷄m nda̍ wa̍li̍ nda̍ nɔ̄ le̍ tōsāa̍ ā pīlɛ̍ŋ pi̍lɛ̍ŋnda̍ wo̍ . Mbō dīmu̍l po̍ ma̍ndā di̍o̍o̍ wo̍ le̍ mɛ̄ŋgɛ̄lāa̍  .
41013035	Le̍la̍ŋ , lā wa᷅ ā pūɛ̄ya᷄ŋ te̍ . Kāni̍ fo̍ndōle̍ , lā si̍nā ni̍ŋ lɔ̍ɔ̍ wāna̍ chīɛ̄īyo̍ chō hūnɔ̄ɔ̄ wo̍ le̍ , tē īchɔ̄l ni̍ , ɔ̄ɔ̄ tē a̍ dītɛ̍ɛ̄ŋndo̍ ni̍ , ɔ̄ɔ̄ tē te̍le̍ŋ sɔ̄ɔ̍ tāso̍o̍ ō kōōwā wo̍ ni̍ , ɔ̄ɔ̄ tē īdīi̍ ni̍  .
41013036	Lā wa᷅ ā pūɛ̄ya᷄ŋ te̍ , yɔ̍ŋi̍ o̍ ko̍ma̍l nya̍ o̍ mālɔ̄ , tē ō hīŋ pɛ̍  .
41013037	Nyɛ̄ ya̍ I̍ di̍mu̍l nya̍ pɛ̍ , I̍ di̍mi̍ ndu̍ le̍ wānā o̍ wānā , ‘ Lā wa᷅ ā pūɛ̄ya᷄ŋ te̍ . ’ ”
41014001	Ndu̍ o̍o̍ lo̍ pālɛ̍i̍ ī ŋīi̍ŋ le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ a̍ bɔ̄ŋa᷅ŋ wāŋnda̍ dīā be̍e̍dīi̍ nda̍ do̍ū yi̍i̍sīi̍ le̍ wo̍ . Mi̍ wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā wā nɛ̄īla̍ŋ nūūvīa̍a̍ le̍ Chi̍i̍su̍ bīyɔ̄ɔ̍ sɔ̍ɔ̍ sɔ̍ɔ̍ , wāŋnda̍ nda̍ a̍a̍ si̍nā a̍ ndi̍ o̍kɔ̄ɔ̄ le̍ , o̍ ko̍ŋ kɔ̍ɔ̍lī , mī nda̍ a̍a̍ di̍ī ndu̍  .
41014002	Ma̍ dīmī āā , “ Kɛ̍ ŋ̄ to̍sāŋ sūɛ̍i̍ he̍ī a̍ te̍le̍ŋ bɔ̄ŋa᷅ŋndo̍ ho̍ō le̍ . Tē ŋ̄ tōsa̍ ndi̍ a̍ bōōnde̍i̍ he̍ī pɛ̍ , wāŋnda̍ chō sɔ̍ŋgɔ̄ɔ̍ mālɔ̄ɔ̄ . ”
41014003	Bōōndi̍i̍ pi᷅lɛ̍ , Chi̍i̍sū wa̍ Bɛ̍ta̍nī chi̍e̍e̍ o̍ chīɛ̍i̍ Sa̍i̍mɔ̄ŋndo̍ ō ndu̍ o̍o̍ nɔ̍ pāāndū nāā wɔ̄ɔ̍ŋndo̍ ō pūm lēkɔ̄ɔ̍ wo̍ . Mɛ̄ɛ̍ o̍ wa̍ īchāli̍ nyɛ̍ dīa̍a̍ dīo̍o̍ , mi̍ chūā pīlɛ̍ hūŋ a̍ si̍ɛ̍ndīi̍ma̍ ba̍ā kālā ka̍lā mā pūm o̍ sānī pūm ni᷄ŋ māā bāābɔ̍ɔ̍ŋ . Ā vēēlu̍ si̍ɛ̍ndīi̍ya̍ŋ ma᷅ŋ āā , na̍ād . Hūnɔ̄ɔ̍ a̍ ma̍ŋ , mbo̍ tālā ma̍ŋ Chi̍i̍sū o̍ lēbōl  .
41014004	Mɛ̄ɛ̍ wānāa̍ wa̍ lo̍ŋ nda̍ ā pūm chē nyɛ̄ chūa̍a̍ ho̍ō to̍sā wo̍ , mi̍ sūɛ̍i̍ nɛ̄ī nda̍ . Ma̍ dīmu̍la᷅ŋ nda̍ pi̍la̍ tɛ̄ɛ̄ŋ āā , “ Nu̍a̍ wɔ̍ Si̍ɛ̍ndīi̍ma̍ tɛ̄ɛ̄mbāā  .
41014005	Wānā ndu̍ o̍o̍ pi̍sī si̍ɛ̍ndīi̍ya̍ŋ ma᷅ŋ a̍ nyɛ̄ sɔ̄lāā bānā ba̍na̍ mī wānā ndu̍ o̍o̍ ke̍ wānāā tāmbɛ̍i̍ya̍ ka̍ni̍ŋ mu̍ŋ . ” Ma̍ pɛ̄ɛ̄sā chūa̍a̍ ho̍ō ta̍u̍  .
41014006	O̍ ko̍ŋ kɔ̍ɔ̍lī , mi̍ Chi̍i̍sū di̍mūl nda̍ āā , “ Lā pa̍lā chūa̍a̍ ho̍ō le̍ . Le̍ yɛ̄ɛ̍nɛ̍ nya̍ chō yɛ̄ ndu̍ pɛ̄ɛ̄sa̍ ? Sūɛ̍i̍ kɛ̍ndɛ̄ī bɛ̄ndūe̍i̍ pi̍la̍ o̍ to̍sa̍ a̍ ya̍ ni̍  .
41014007	Wānāā tāmbɛ̍i̍ya̍ nda̍ nda̍ chō nya̍ tɛ̄ɛ̄ŋ lɔ̍ɔ̍ lɔ̍ɔ̍ . Lā nɔ̄lā mī lā māla̍ nda̍ te̍le̍ŋ o̍ te̍le̍ŋ nya̍ hɛ̄na̍ŋ . Kɛ̍ ya̍ ya̍ , I̍ ve᷅ ni̍ŋ nya̍ tɛ̄ɛ̄ŋ lɔ̍ɔ̍ lɔ̍ɔ̍ le̍  .
41014008	Chūa̍a̍ ho̍ō tōsa̍ nyɛ̄ o̍ ti̍u̍ ba̍ le̍ tōsāa̍ wo̍ . Ō tāla̍ si̍ɛ̍ndīi̍ya̍ŋ dīāllūŋ nu᷄ŋ chōo̍ le̍ mī ŋ̄ wa̍ ŋ̄ bɛ̄ɛ̄ndīāā pɔ̄ɔ̄ le̍ chɔ̄ɔ̍  .
41014009	Ndu̍yɛ̍ , lā sīna̍ pɛ̍ŋgu̍ māā bā o̍ bā fe̍e̍ Yōōŋgū Kɛ̄ndɛ̍ Mɛ̄lɛ̄ka̍a̍ ō dīmi̍ŋ o̍ chi̍e̍ēŋndo̍ ni᷄ŋ pɛ̍ , wāŋnda̍ chō dīmī a̍ nyɛ̄ chūa̍a̍ ho̍ō tōsa̍ wo̍ o̍kɔ̄ɔ̄ le̍ lōōnɔ᷄ŋndo̍ a̍ ndu̍ . ”
41014010	O̍ pāa̍le̍ pi᷅lɛ̍ lē lēŋ chōo̍ kpe̍ , mi̍ Chi̍i̍sū bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ō pīlɔ̍ɔ̄ dīōla̍ŋ āā , Chu̍da̍sī Īsīka̍a̍līɔ̄ɔ̄ , mbo̍ kūā nāa̍ wānāā bɛ̄ndūāā sōlīāā lāsa̍lāa̍ chūā , le̍ Chi̍i̍sū pīsīo̍o̍ nda̍ o̍ bā  .
41014011	Mɛ̄ɛ̍ nda̍ tūēī sūɛ̍i̍ he̍ī , ma̍ nāŋ kɔ̄l ta̍u̍ . Ma̍ chūēl ndu̍ būŋgɛ̄i̍ le̍ ndu̍ nyɛ̄ sɔ̄lāa̍ kīo̍o̍ . Le̍la̍ŋ , mbo̍ kāndū nɛ̄īla̍ŋ nūūvīa̍a̍ le̍ Chi̍i̍su̍ mālɔ̄ɔ̍ nda̍ o̍ bā  .
41014012	Pāa̍le̍ pi᷅lɛ̍ , mi̍ Chi̍i̍sū bu̍ɛ̍i̍yāa̍ ndūa̍a̍ hūŋ nāa̍ ndu̍ chu̍a̍ a̍ nyūnāa̍ . Ma̍ nyūnā ndu̍ āā , “ Kūɛ̍ɛ̍nɛ̍ ŋ̄ hɛ̄na̍ŋ yɛ̍ mī ŋ̄ kūɛ̄ mī ŋ̄ kɔ̍ bɛ̍ɛ̍ndīāā le̍ mā dē nyɛ̄ dīāā bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ? ” Ndu̍yɛ̍ pāa̍le̍ tāse̍le̍ wāŋnda̍ dīā be̍e̍dīi̍ nda̍ do̍ū yi̍i̍sīi̍ le̍ wo̍ le̍ wa̍ le̍ŋ ni̍ . O̍ pāa̍le̍ŋ nde̍ŋ chōo̍ nda̍ a̍a̍ di̍ī sa̍a̍ le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ni̍  .
41014013	Mi̍ Chi̍i̍sū vi̍ām bu̍ɛ̍i̍yāā ndūa̍a̍ ā ŋīɔ̍ɔ̍ŋ . Mbo̍ dīmūl nda̍ āā , “ Lā kɔ̍ chi̍e̍e̍ . Lā chō kēī bɔ̄ŋa᷅ŋ a̍ pōo̍ a̍ mɛ̄ŋnda̍ŋ ndu̍ o̍ lēbōl o̍ kpɛ̍ɛ̍nɛ̍i̍ ni᷄ŋ . Lā to᷄l ndu̍ kɔ̄ɔ̄lī  .
41014014	Lā kūɛ̄ pɛ̍ , lā dīmu̍l wa᷅na̍ chīɛ̄īyo̍ nāa̍ o̍ cho̍ lūɛ̄īyɔ̄ɔ̄ wa̍ āā , ‘ Ti̍chā di̍mī māā na̍a̍ ŋ̄ nyūna̍ nu̍m āā , Kūɛ̍ɛ̍nɛ̍ chīɛ̄ī ndɔ̍ īsūmīāllo̍ chō yɛ̄ , nāa̍ o̍ cho̍ nyɛ̄ dīāā lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wo̍ di̍o̍ nda̍ bu̍ɛ̍i̍yāā ndūa̍a̍ wa̍ ? ’
41014015	Ō chō nya̍ chīɛ̄ī fɛ̄kɛ̄īyo̍ chɔ̄m o̍ chīɛ̄ī chōo̍ cho̍o̍ wo̍ . Ndu̍yɛ̍ , chīɛ̄īyo̍ ho̍ō nɔ̄ nyɛ̄ o̍ nyɛ̄ fe̍e̍ nɔ̍ le̍ wāa̍ lēni᷄ŋ . Lā bɛ̄ɛ̄ndi̍a̍a̍ nyɛ̍ dīa̍a̍ lo̍ŋ le̍ na̍a̍ . ”
41014016	Mi̍ bu̍ɛ̍īya̍ māl ma̍ kūā chi̍e̍e̍ . Mɛ̄ɛ̍ nda̍ kūɛ̄ , ma̍ kōmāl nyɛ̄ o̍ nyɛ̄ fe̍e̍ mɛ̄ɛ̍ Chi̍i̍sū di̍mu̍l nda̍ yɛ̍ . Ma̍ tōōsīāā nyɛ̄ dīāā wāŋnda̍ dīā le̍ lo̍o̍nɔ᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wo̍ lo̍ŋ  .
41014017	Mɛ̄ɛ̍ nyūmnda̍ŋ mā tōl , mi̍ Chi̍i̍sū hu᷅ŋ a̍ bu̍ɛ̍i̍yāā ndūāā ŋ̍wa᷅ŋ tɔ̍ a̍ wānāā ŋīɔ̍ɔ̍ŋ nda̍  .
41014018	Mɛ̄ɛ̍ nda̍ wa̍ īchāli̍ lo̍ŋ nyɛ̄ dīa̍a̍ ho̍ō dīo̍o̍ , mi̍ Chi̍i̍sū di̍mūl nda̍ āā , “ Mī di̍mu̍l nya̍ kpe̍nde̍ke̍le̍ , wānā pi᷅lɛ̍ chō nya̍ tɛ̄ɛ̄ŋ ō chō ya̍ hūnɔ̄ɔ̄ pīsī . Na̍a̍ wānā ko̍ŋ ŋ̍ cho̍ nyɛ̄ dīa̍a̍ dīo̍o̍ ni̍ . ”
41014019	Mi̍ mɔ̍nɛ̍i̍ bīī bu̍ɛ̍īyāā ndūa̍a̍ ta̍u̍ . Ma̍ kāndū dīmīo̍o̍ ā pīlɛ̍ŋ pi̍lɛ̍ŋnda̍ āā , “ Ya̍ ni̍ ? Ō cho̍ ya̍ le̍ . ”
41014020	Mi̍ Chi̍i̍sū di̍mūl nda̍ āā , “ Nya̍ bu̍ɛ̍i̍yāā nīāā ŋ̍wa᷅ŋ tɔ̍ a̍ wānāā ŋīɔ̍ɔ̍ŋ nda̍ , wānā pi᷅lɛ̍ chō nya̍ tɛ̄ɛ̄ŋ ndu̍ , wāna̍ na̍a̍ ŋ̄ chō bēe̍dīi̍yo̍ yīŋɔ̄ɔ̍ o̍ hɛ̄ŋgɛ̍i̍ pi᷅lɔ̍ɔ̍ ni᷄ŋ na̍a̍ ndu̍ wo̍  .
41014021	Ndu̍yɛ̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ nɔ̄ le̍ pīɔ̍mndo̍ sɔ̄lāa̍ mɛ̄ɛ̍ i̍ di̍mi̍ŋ o̍ Yāu̍ Mɛ̄lɛ̄ka̍a̍ ni᷄ŋ māā ō chō wu̍ yɛ̍ . Kɛ̍ , wāna̍ cho̍ ndu̍ pīsī wo̍ nyɛ̄ pālāa̍ wā ni̍ŋ bɔ̍ɔ̍ le̍ ndu̍ . Ndu̍ o̍o̍ na᷅ŋ bɛ̍ɛ̍ māā nda̍ a̍a̍ vi̍a̍lū bɛ̍ɛ̍ wa̍nā ko̍ŋ kpo̍so̍ŋ te̍ . ”
41014022	Mɛ̄ɛ̍ nda̍ wa̍ nyɛ̄ dīa̍a̍ dīo̍o̍ , mi̍ Chi̍i̍sū chu̍ā bēe̍dīi̍yo̍ . Mbo̍ mēl Mɛ̄lɛ̄ka̍ ba̍li̍ka̍ le̍ ndu̍ . Mbo̍ yīmī yīmī mbo̍ kē bu̍ɛ̍i̍yāā ndūa̍a̍ . Mbo̍ dīmūl nda̍ āā , “ Lā bīi̍ dīāllūŋ nu᷄ŋ cho̍ mu᷅ŋ ni̍ . ”
41014023	O̍ ko̍ŋ kɔ̍ɔ̍lī , mbo̍ chūā tāālāa̍ mbo̍ mēl Mɛ̄lɛ̄ka̍ ba̍li̍ka̍ . Mbo̍ kē nda̍ . Nda̍ kpo̍u̍ ma̍ kōl  .
41014024	Mbo̍ dīmūl nda̍ āā , “ Kōo̍ma̍ nīa̍ŋ ma̍ cho̍ ma᷅ŋ ni̍ . A̍ kōo̍ma̍ nīa̍ŋ Mɛ̄lɛ̄ka̍ yīi̍ kpe̍ma̍a̍ nda̍ ŋ̄wāŋndā chīe̍e̍ ni̍ . Ma̍ŋ ma̍ ta̍la̍ le̍ wānāā fāŋgā fa̍ŋgā ni̍  .
41014025	Mī di̍mu̍l nya̍ , I̍ cho̍ lɛ̍ mūɛ̄īya̍ŋ ma᷅ŋ kōlɔ̄ɔ̄ le̍ , ha̍a̍a̍ mbō lo̍ o̍ ko̍ŋ mbō fūūlu̍u̍ a̍ pāa̍le̍ ya̍ I̍ cho̍ mūɛ̄īmā sɛ̄nɛ̄īya̍ŋ kōlɔ̄ɔ̄ o̍ māsāle̍ Mɛ̄lɛ̄ka̍le̍ŋ ni᷄ŋ nde̍ŋ . ”
41014026	O̍ ko̍ŋ kɔ̍ɔ̍lī , ma̍ sōlī chōndi̍i̍ bɔ̄ŋa᷅ŋ lōōna᷄ŋnde̍ a̍ hīōūwɔ̄ɔ̍ chōo̍ o̍kɔ̄ɔ̄ . Ma̍ kūā o̍ Pēmbīī Yɔ̄mīī Ɔ̄li̍fīi̍ve̍ chōo̍  .
41014027	Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Nya̍ kpo̍u̍ lā chō ya̍ mālɔ̄ɔ̄ mī lā nyāānu̍ŋ . Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , ‘ I̍ cho̍ wāna̍ cho̍ sāa̍ māndāa̍ wo̍ dīyɔ̄ɔ̄ . O̍ ko̍ŋ kɔ̍ɔ̍lī , mī sāa̍ sāŋnu̍ŋ . ’
41014028	Kɛ̍ , tē I̍ mi̍i̍ŋgu̍ yōōmū pɛ̍ , I̍ cho̍ la̍kɔ̍ nya̍ lāchī Kāli̍lī . ”
41014029	Mi̍ Pītɛ̍ di̍mūl ndu̍ āā , “ Ā yɔ᷄ŋ bɛ̍ɛ̍ mī bu̍ɛ̍īya̍ ā tūa̍a̍ kpo̍u̍ mā ma᷄l nu̍m , mā nyāānu̍ŋ , kɛ̍ ya̍ ya̍ , I̍ me᷅l nu̍m te̍ . ”
41014030	Mi̍ Chi̍i̍sū di̍mūl ndu̍ āā , “ Mī di̍mu̍l nu̍m , lɔ̍ɔ̍pa̍ sɔ̄ɔ̍ kōōwā le̍ di̍i̍ŋ si̍ɔ̍dīi̍ , ā chō vīīnɔ᷄ŋ le̍ ya̍a̍ māā a̍ si̍nā ya̍ le̍ . ”
41014031	Mi̍ Pītɛ̍ di̍mī a̍ dīāllūŋ kālā kpe̍e̍kpe̍i̍ āā , “ Ŋ̄ wū ma̍wu̍a̍ā na̍a̍ nūm , kɛ̍ I̍ vi̍i̍nūŋ māā I̍ si̍nā nu̍m te̍ le̍ . ” Bu̍ɛ̍īya̍ a̍ pīli̍a̍a̍ kpo̍u̍ nda̍ bɛ̍ɛ̍ mɛ̄ɛ̍ Pītɛ̍ di̍mi̍ yɛ̍ , le̍nde̍ ko̍ni̍ nda̍ dīmi̍ ni̍  .
41014032	O̍ ko̍ŋ kɔ̍ɔ̍lī ma̍ kūā Kɛ̄sɛ̍ma̍nī . Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Lā cha᷄l na̍nu᷄ŋ , Ī cho̍ lākɔ̄ mī I̍ kɔ̍ pi̍ɛ̍ī Mɛ̄lɛ̄ka̍ . ”
41014033	Mbo̍ chūā Pītɛ̍ , a̍ Chēmi̍si̍ , a̍ Chɔ᷄ŋ mbo̍ kūā a̍ nda̍ kɔ̍ɔ̍lī . Mi̍ mɔ̍nɛ̍i̍ pīā o̍ kɔ̄l ndɔ̄ɔ̍ ni᷄ŋ ta̍u̍ . Mi̍ kɔ̄l ndɔ̄ɔ̍ tāmbū ta̍u̍  .
41014034	Mbo̍ lō o̍ ko̍ŋ mbo̍ dīmūl nda̍ āā , “ Mɔ̍nɛ̍i̍ cho̍ o̍ kɔ̄l nūu̍ ni᷄ŋ nde̍ ī chō fāŋgā . Ī lo̍ ko̍ mī ī dīī ya̍ . Lā lo̍ pɔ̍ɔ̍ na̍nu᷄ŋ , ndu̍yɛ̍ , lā wa᷅ ā pūɛ̄ya᷄ŋ te̍ . ”
41014035	Mɛ̄ɛ̍ o̍ ku̍ɛ̄ ti᷄ŋ lāchī , mbo̍ hīnī lɛ̄ŋ sa̍na̍a̍ . Mbo̍ pīɛ̄ī Mɛ̄lɛ̄ka̍ māā tē ī yɔ̄nūŋ pɛ̍ māā te̍le̍ŋndo̍ ho̍ō ō hīo̍u̍ ndu̍ chōo̍  .
41014036	Mbo̍ pīɛ̄ī āā , “ Kɛ̄kɛ̍ , Fi̍nyā nūu̍ , ā nɔ̄lā mā to̍sa̍ nyɛ̄ o̍ nyɛ̄ fe̍e̍ . Fa̍ŋa̍ ya̍ tāāla̍ īmɔ̍nɔ̍ɔ̍ ho̍ō kūēē . Kɛ̍ ndu̍yɛ̍ , nyɛ̄ ŋ̄ hɛ̄na̍ŋ ndo̍ , ndu̍ ŋ̄ tōsa̍ ni̍ , ō cho̍ nyɛ᷅ ya̍ I̍ hɛ̍nāŋ ndo̍ le̍ . ”
41014037	Mbo̍ mīīŋgū nāa̍ bu̍ɛ̍i̍yāā ndūa̍a̍ chūā . Mīīŋgōo̍ , mbo̍ kōmāl nda̍ o̍ mālɔ̄ . Mbo̍ nyūnā Pītɛ̍ āā , “ Sa̍i̍mɔ̄ŋ , o̍ lūa̍a̍ŋ ŋ̄ chō ni̍ ? Vɛ᷅ lā nɔ̍lā mī lā wa̍ lāhɔ̄l , ndu̍yɛ̍ mī lā wa̍ ā bɛ̄ɛ̄ndīa̍ŋ a̍ ya̍ la̍tu̍lu̍ le̍ ha̍vɛ̄i̍yo̍ ō pīlɛ̍ bɛ̍ɛ̍ le̍ ?
41014038	Lā wa᷅ ā pūɛ̄ya᷄ŋ te̍ . Ndu̍yɛ̍ , lā pīɛ̍i̍ Mɛ̍lɛ̄ka̍ māā tē nyi̍nā wɔ̄ɔ̍ŋndo̍ tɔ̄ɔ̄nda̍ŋ nya̍ pɛ̍ māā lā to̍sā yɔ᷅ŋ wɔ̄ɔ̍ŋ te̍ . Lā chō ā chɛ̄lāā le̍ he̍ī tōsāa̍ o̍ kɔ̄lta̍ŋ ni᷄ŋ . Kɛ̍ , dīāllo̍ŋ mu̍ŋ cho̍ nya̍ ŋ̄ vīlɛ̍i̍ pɛ̍ . ”
41014039	Mi̍ Chi̍i̍sū ku̍ā vɛ̄lɛ̄ mbo̍ pīɛ̄ī mɛ̄ɛ̍ o̍ pi̍ɛ̍i̍ o̍ tāse̍la̍ ndɔ̄ɔ̍ yɛ̍  .
41014040	Mbo̍ mīīŋgū vɛ̄lɛ̄ . Mbo̍ kōmāl nda̍ vɛ̄lɛ̄ o̍ lūa̍a̍ŋ . Le̍ hɔ̄lta̍ŋ kūmbīo̍o̍ bɛ̍ɛ̍ , ō wa̍ nda̍ o̍ bā ō kālā . Ndu̍yɛ̍ , nda̍ a̍a̍ si̍nā nyɛ᷅ nda̍ a̍a̍ di̍mūl ndu̍ le̍  .
41014041	Mɛ̄ɛ̍ o̍ mi̍i̍ŋgu̍ o̍ yāa̍ ndɔ̄ɔ̍ , mbo̍ nyūnā nda̍ āā , “ Lā chō wɔ̄ lūa̍a̍ŋ ? Lā chō wɔ̄ pɛ̄ŋgīo̍o̍ kɛ᷅ ? Ō chō tūu̍le̍ŋ . Bōōnde̍i̍ fūūlu̍u̍ ni᷅ŋ . Lā tōfa̍ wɔ̍ . Bōōnde̍i̍ ī fūūlu̍u̍ le̍ mā ma᷄l wāna̍ nda̍ vēēlū āā Po̍ Wānā Pɔ̍nɔ̍ɔ̍ wo̍ wānāā yɔ̄ŋ wɔ̄ɔ̍ŋnda̍ o̍ bā  .
41014042	Lā chɔ᷄ŋ ŋ̄ kɔ̄nu᷅ŋ . Ā chē wāna̍ cho̍ ya̍ pīsīo̍o̍ wo̍ hūnɔ̄ɔ̍ . ”
41014043	Chi̍i̍sū lo̍ sūɛ̍i̍ mi̍ bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ō pīlɔ̍ɔ̍ , ndu̍ yɔ̍nūŋ māā Chu̍da̍sī ni̍ , mbo̍ hūŋ chɔ̍ chɔ̍ a̍ fāŋgāa̍ kɔ̄ɔ̄lī . Mɔ̄ɔ̍ŋ wa̍ nda̍ o̍ lābā a̍ yɔ̄mīī bīŋgīe̍i̍ . Ndu̍yɛ̍ , wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ lāŋgba̍ā kālāā Chu̍ūwa̍ , nda̍ ve᷅m nda̍ ni̍  .
41014044	Mi̍ wāna̍ wa̍ Chi̍i̍su̍ pīsīo̍o̍ wo̍ chɔ̄m nda̍ tāāmāsi̍o̍o̍ āā , “ Tē ŋ̄ kūɛ̄ pɛ̍ , wāna̍ ya̍ I̍ cho̍ kɔ̄ma᷄ŋ mī sɔ̍sa̍ ndu̍ kūu̍wo̍ wo̍ , mɛ̄ɛ̍ ndu̍ ni̍ . Lā bīi̍ ndu̍ mī lā kūɛ̄ a̍ ndu̍ . Lā ma᷅l ndu̍ le̍ . ”
41014045	Mɛ̄ɛ̍ Chu̍da̍sī hi᷅ŋ , mbo̍ kūā sa̍kpō nāa̍ Chi̍i̍sū chu̍a̍ . Mbo̍ yīl ndu̍ āā , “ Māsānɔ̄ɔ̍ , i̍sɛ̄ . ” Mbo̍ kɔ̄ma᷄ŋ ndu̍ mbo̍ sɔ̄sā ndu̍ kūu̍wo̍  .
41014046	Ma̍ bīī Chi̍i̍sū . Ma̍ sāā ndu̍ mɔ̍ndɔ̍ mɔ̍ndɔ̍ bɛ̍ndū  .
41014047	Kɛ̍ , mi̍ pūa̍a̍ wa̍ īkɛ̄i̍ ya̍ ō pīlɔ̍ɔ̄ nāŋ mūɛ̄ī ndūɛ̍i̍ o̍ bōo̍ ni᷄ŋ ya̍ū . Mbo̍ lɔ̄wā chɛ̄ māsa̍ wānāā sōlīāā lāsa̍lāa̍ . Mbo̍ kīālū ndu̍ nīle̍ŋ kpa̍li̍  .
41014048	Mi̍ Chi̍i̍sū nyu̍nā nda̍ āā , “ Lā vɛ᷅ hūnɔ̄ɔ̍ a̍ mɔ̄ɔ̍ŋ a̍ yɔ̄mīī bīŋgīe̍i̍ le̍ ya̍ bīyɔ̄ɔ̍ mɛ̄ɛ̍ nda̍ yɔ̄ŋ ko̍ āā vīīnɔ̄ɔ̍ ya̍ I̍ cho̍ ni̍ ?
41014049	Lēpāla̍ o̍ lēpāla̍ I̍ cho̍ cha᷄lle̍ o̍ chīɛ̍i̍ Mɛ̄lɛ̄ka̍a̍ mī I̍ pɛ̍ɛ̍kū wa᷅ŋnda̍ . Lā bīi̍ ya̍ pɛ̄ŋgu̍ ko̍ŋ te̍ . Kɛ̍ , he̍ī yɔ̄nu̍ŋ le̍ mī nyɛ̄ Yāu̍ Mɛ̄lɛ̄ka̍a̍ dīmi̍ wo̍ yɔ̄nu̍ŋ mɛ̄ɛ̍ ī di̍mi̍ŋ yɛ̍ . ”
41014050	O̍ ko̍ŋ kɔ̍ɔ̍lī , mi̍ bu̍ɛ̍i̍yāā ndūa̍a̍ kpo̍u̍ a̍ ma᷅l ndu̍ ma̍ nyāānu᷄ŋ  .
41014051	Mi̍ po̍ chu̍a̍ pīāāndū pīlɛ̍ tūāl Chi̍i̍su̍ kɔ̄ɔ̄lī . Dōmā hu̍mbōo̍ ko̍ni̍ wa̍ ndu̍ lēkɔ̄ɔ̍ ni̍ . Ma̍ bīī ndu̍  .
41014052	Bīyɔ̄ɔ̍ ndu̍ , mbo̍ hīālu᷄ŋ nda̍ . Mbo̍ mɛ̄ī do̍māa̍ nda̍ o̍ bā . Mbo̍ nyāānu᷄ŋ fo̍ndō  .
41014053	Ma̍ kūā a̍ Chi̍i̍sū nāa̍ māsa̍ wānāā sōlīāā lāsa̍lāa̍ chūā . Mi̍ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālla̍ , a̍ wānāa̍ pɛ̍ɛ̍ku̍ wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā chūūŋgi̍āŋ na̍a̍ pi᷅lɛ̍  .
41014054	Kɔ̄lā nda̍ wa̍ a̍ Chi̍i̍sū la̍ŋ , mi̍ Pītɛ̍ tu̍āl ndu̍ kɔ̄ɔ̄lī , kɛ̍ mbo̍ lōnu᷄ŋ ti᷄ŋ kɔ̄ɔ̄lī . Ō lo̍ ndu̍ kɔ̄la̍ŋ kɔ̄ɔ̄lī , ma̍ fūūlūū o̍ bɛ̍ɛ̄ chīɛ̍i̍ Mɛ̄lɛ̄ka̍a̍ . Lo̍ŋ o̍ wa̍ īchāli̍ ni̍ nda̍ so̍vɛ̄i̍ya̍ . Mbo̍ wā hāŋgɔ̄ɔ̍ o̍ yīŋnde̍ŋ īkɛ̄i̍ nda̍ nda̍ā  .
41014055	Mi̍ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālāa̍ ki̍a̍lū ya᷅ma̍ŋ nda̍ kpo̍u̍ , a̍ sa̍āŋ nɛ̍īla̍ŋ nūūvīa̍a̍ le̍ Chi̍i̍su̍ sūɛ̍i̍ lāchōōvɛ̄i̍ hōlɔ̄ɔ̍ le̍ hāli̍ kpe̍ŋ mā dīī ndu̍ . Kɛ̍ , se̍ī bɛ̍ɛ̍ ā sɔ̄la̍ le̍  .
41014056	Mi̍ wānāā ka̍ ka̍ a̍ nyi̍i̍ndūū Chi̍i̍su̍ chōōla̍ŋ chōo̍ . Kɛ̍ , se̍īlē nda̍ tɛ̍ndā le̍ŋ lē ve̍ nyɛ̍ pīlɛ̍ le̍  .
41014057	Mi̍ se̍īya̍ ā pūm ā tɛ̄ndāl ndu̍ se̍īlē lāka̍fāle̍ŋ  .
41014058	Ma̍ dīmī āā , “ Ŋ̄ tūēī ndu̍ o̍ sōndō mbo̍ dīmī āā , ‘ I̍ cho̍ chīɛ̍i̍ Mɛ̄lɛ̄ka̍a̍ ō wāŋndā chīe̍e̍ya̍ ta̍ŋgu̍l lo̍ tɛ̄ɛ̄mbūū , mī I̍ ta̍ŋgu̍l ō chēle̍ŋ ō wāna̍ chi̍e̍e̍ te̍ŋgūl ni̍ŋ te̍ wo̍ o̍ pālɛ̍i̍ ya̍a̍ bɛ̍ŋgu̍ . ’ ”
41014059	Kɛ̍ o̍ he̍ī ni᷄ŋ bɛ̍ɛ̍ , dīōmndā ndāla̍ŋ lā ve̍ nyɛ᷅ pīlɛ̍ le̍  .
41014060	Mi̍ māsa̍ wānāā sōlīāā lāsa̍lāa̍ sīm nda̍ tɛ̄ɛ̄ŋ mbo̍ nyūnā Chi̍i̍su̍ āā , “ A̍ nɔ̍ di̍ōm o̍ dīōm o̍ sōndō le̍ ? Yɛ̄ɛ̍nɛ̍ cho̍ yɛ̄ nu̍m o̍ sōndō a̍ sɔ̄ɔ̍ŋ nda̍ chɔ᷄m mu᷅ŋ nu̍m chōo̍ wo̍ŋ o̍kɔ̄ɔ̄ ? ”
41014061	Kɛ̍ , mi̍ Chi̍i̍sū me̍i̍nu᷄ŋ do̍ŋ . Ō sūu̍ le̍ . Mi̍ māsa̍ wānāā sōlīāā lāsa̍lāa̍ lō lo̍ŋ mbo̍ nyūnā vɛ̄lɛ̄ Chi̍i̍sū āā , “ Nu᷄m cho̍ Ki̍li̍tī ni̍ , Mɛ̄lɛ̄ka̍ na̍a̍ ŋ̄ sāŋgālā wo̍ Po̍ ndɔ̄ɔ̍ ? ”
41014062	Mi̍ Chi̍i̍sū mu̍lī āā , “ M̍m̄ , ya̍ cho̍ ndu̍ ni̍ . Ndu̍yɛ̍ , lā chō wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chɔ̄ īchāli̍ o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍ nɔ̍ kpāāyāa̍ wo̍ chōo̍ . Ndu̍yɛ̍ o̍ ko̍ŋ kɔ̍ɔ̍lī , lā chā ni̍ŋ ndu̍ hūnɔ̄ɔ̍ o̍ ha̍la̍a̍ ni᷄ŋ cho̍o̍ cho̍o̍ . ”
41014063	Mɛ̄ɛ̍ Chi̍i̍sū di̍mi̍ dɔ̍ɔ̍ dīōmnda̍ŋ nda᷅ŋ , mi̍ māsa̍ wānāā sōlīāā lāsa̍lāa̍ sɛ̄ɛ̄sīa̍ŋ nyɛ᷅la̍ŋ ndu̍ lēkɔ̄ɔ̍ . Mbo̍ dīmī āā , “ Se̍īyāā māā vɛ̄ɛ̍nɛ̍ na̍a̍ ŋ̄ yēēma̍ yɛ̍ vɛ̄lɛ̄ ?
41014064	Nya̍ pi̍la̍ lā tūēī ni᷅ŋ mɛ̄ɛ̍ o̍ tɛ̍ɛ̍mbu̍u̍ dīōla̍ Mɛ̄lɛ̄ka̍la̍ŋ yɛ̍ . Ɔ̍ɔ̄ yāmɛ̍i̍ cho̍ nya̍ o̍ sōndō ve̍ ? ” Nda̍ kpo̍u̍ ma̍ pɛ̄ɛ̄sā ndu̍ . Ma̍ kɛ̄ɛ̄sīāā māā dīyɔ̄ɔ̍ o̍ nɔ̍ ni̍ mbō sɔ̄la̍  .
41014065	Mi̍ ā pūm ā tūfū ndu̍ lɔ̄lūa̍ŋ chōo̍ . Ma̍ yīī ndu̍ kōlāa̍ o̍ hɔ̄l ma̍ lūāā ndu̍ . Ma̍ dīmūl ndu̍ āā , “ Chɔ̍m ndɔ̍ na̍a̍ wāna̍ lɔ̍ɔ̄ nu̍m ndo̍ . ” Mi̍ so̍vɛ̄i̍ya̍ bīī ndu̍ ma̍ lūāā ndu̍ ta̍u̍  .
41014066	Mɛ̄ɛ̍ Pītɛ̍ wa̍ o̍ bɛ̍ɛ̄ , mi̍ māsa̍ wānāā sōlīāā lāsa̍lāa̍ bu̍ɛ̍ī ndɔ̄ lāāndū pīlɛ̍ hūŋ  .
41014067	Mbo̍ chā Pītɛ̍ hāŋgɔ̄ɔ̍ . Mbo̍ nūā ndu̍ . Mbo̍ dīmī āā , “ Nūm bɛ̍ɛ̍ a̍ wa̍ po̍ chɛ̍ŋ Na̍a̍sālūɛ̄ī chi̍e̍e̍ wo̍ kɔ̄ɔ̄lī , Chi̍i̍sū ko̍ŋ . ”
41014068	Kɛ̍ , mi̍ Pītɛ̍ vi̍i̍nu᷄ŋ . Mbo̍ dīmī āā , “ I̍ si̍nā le̍ . I̍ si̍nā nyɛ᷅ ŋ̄ chō dīmīo̍o̍ wo̍ pɛ̄ŋgu̍ le̍ . ” Mbo̍ fūla᷄ŋ o̍ nɛ̄ī  .
41014069	Mi̍ chūā bu̍ɛ̍īyo̍ chā ndu̍ lo̍ŋ . Mbo̍ chɔ̄ɔ̄lū wānāā chēle̍ŋ a̍ wa̍ īsīsi̍ lo̍ŋ nda̍ dīmūl āā , “ Pōo̍ ho̍ō wa̍a̍ cho̍ ka̍ŋ ni̍ . ”
41014070	Kɛ̍ , mi̍ Pītɛ̍ vīīnu᷄ŋ vɛ̍lɛ̄ . Vīōūwɔ̄ɔ̍ vɛ̍lɛ̄ kpɛ̍ɛ̍ , mi̍ wānāa̍ wa̍ īsīsi̍ lo̍ŋ nda̍ dīmūl Pītɛ̍ āā , “ Nūm bɛ̍ɛ̍ bu̍ɛ̍ī ndɔ̄ɔ̍ kpe̍e̍kpe̍i̍ ŋ̄ chō ni̍ , fo̍ndōle̍ o̍ lɛ̄ŋndē Kāli̍līle̍ŋ ni᷄ŋ ŋ̄ fūla̍ ni̍ . ”
41014071	Ō ko̍ŋ , mi̍ Pītɛ̍ ka̍ndū mēna᷄ŋndo̍ . Mbo̍ dīmī āā , “ Mɛ̄lɛ̄ka̍ tūsi̍ ya̍ nyɛ̄ pālāa̍ chōo̍ , tē ō cho̍ to᷅nya̍a̍ le̍ ya̍ cho̍ dīmīo̍o̍ le̍ . I̍ si̍nā po̍ ŋ̄ chō dīmīo̍o̍ wo̍ le̍ . ”
41014072	Dīmīo̍o̍ dɔ̍ɔ̍ le̍nde̍ , mi̍ sɔ̄ɔ̍ kōōwā dīi̍ŋ ndɔ̄ɔ̍ . Mi̍ Pītɛ̍ lo̍o̍nu᷄ŋ nyɛ᷅ Chi̍i̍sū di̍mu̍l ndu̍ wo̍ āā , “ Lɔ̍ɔ̍ pa̍ mī sɔ̄ɔ̍ kōōwā dīi̍ŋ ndɔ̄ɔ̍ , ā chō dīmī lēyāa̍ māā a̍ si̍nā ya̍ le̍ . ” Mi̍ Pītɛ̍ kāndū cha᷄ŋndo̍  .
41015001	Ī dīi̍yo̍ pu̍u̍ŋ , mi̍ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālla̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ wānāa̍ ki̍a̍lū ya᷅ma̍ŋnda̍ kpo̍u̍ , a̍ kɛ̍ɛ̍sīāā a̍ ndi̍ o̍kɔ̄ɔ̄ hɔ̄lāā tūlu̍ . O̍ ko̍ŋ kɔ̍ɔ̍lī ma̍ yīī Chi̍i̍su̍ po᷅ŋ ma̍ kūā a̍ ndu̍ . Ma̍ yɔ̄ŋgū ndu̍ nāa̍ Māsāa̍ Pa̍i̍le̍ chu̍ā  .
41015002	Mi̍ Pa̍i̍lē nyu̍nā ndu̍ āā , “ Nu᷄m cho̍ māsa̍ Chu̍ūwa̍ ni̍ ? ” Mi̍ Chi̍i̍sū mu̍lūl ndu̍ āā , “ Nyɛ̄ ŋ̄ dīmi̍ wo̍ chō tōnya̍ . ”
41015003	Mi̍ wānāā bɛ̄ndūāā sōlīāā lāsa̍lāa̍ lo̍ wa̍ , ā nyīīndūū ndu̍ sɔ̄ɔ̍ŋ ta̍u̍  .
41015004	O̍ ko̍ŋ , mi̍ Pa̍i̍lē nyu̍nā ndu̍ vɛ̄lɛ̄ āā , “ A̍ nɔ̍ di̍ōm mā mu̍li̍ le̍ ? Ā tūēī sɔ̄ɔ̍ŋ fa̍ŋgāŋ nda̍ chɔ᷄m nu̍m chōo̍ wo̍ŋ . ”
41015005	Kɛ̍ , Chi̍i̍sū mu̍li̍ nyɛ᷅ o̍ nyɛ̄ chēle̍ŋ te̍ . Mi̍ kɔ̄ndɔ̄fi̍llo̍ bīī Pa̍i̍lē  .
41015006	Ī wa̍ māā ka̍ā ndā , māā pɛ̄ŋgu̍ o̍ pɛ̄ŋgu̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ndu̍ o̍o̍ fu̍u̍lu̍u̍ pɛ̍ , mɛ̄ɛ̍ mī Pa̍i̍lē ndu̍ o̍o̍ ma̍l wānāa̍ cho̍ o̍ bīyɔ̄ɔ̍ ni᷄ŋ nda̍ ō pīlɛ̍ ō wāŋnda̍ nyu̍nā le̍ mālɔ̄ɔ̍ wo̍  .
41015007	Bōōndi̍i̍ ke̍ŋ po̍ pi᷅lɛ̍ wa̍ mā vēēlū ndu̍ āā , Ba̍lu̍a̍bāā . Nda̍ wa̍ o̍ bīyɔ̄ɔ̍ ni᷄ŋ le̍ chīēīyo̍ a̍ kɔ̍mɛ̍tīi̍yo̍ ni̍ . Mi̍ Ba̍lu̍a̍bāā ko̍ŋ dīī wāŋnda̍ a̍ pūm o̍ chīēī kōŋ ni᷄ŋ  .
41015008	Mɛ̄ɛ̍ wāŋnda̍ chūūŋgi̍āŋ ku̍ndā , ma̍ kāndū Pa̍i̍lē dīmūllo̍ māā ō tōsa̍l nda̍ nyɛ̄ o̍ to̍sāl nda̍ pāāndū o̍ te̍le̍ŋ wa̍ā nu̍a̍ā o̍ wɔ̄sīo̍o̍ ni᷄ŋ ndo̍  .
41015009	O̍ ko̍ŋ , mbo̍ nyūnā nda̍ āā , “ Lā hɛ̄nāŋ mī I̍ me̍l nya̍ Māsā Bɛ̍ndū Chu̍ūwa̍ ? ”
41015010	Kāni̍ , ō sīna̍ ndi̍ cha̍la̍ŋ māā nɛ̄īyɔ᷄ŋ Chi̍i̍sōo̍ wānāā bɛ̄ndūāā sōlīāā lāsa̍lāa̍ lo̍ wa̍ , nda̍ a̍a̍ nɔ̍ ni̍ , māā le̍la̍ŋ nda̍ hīŋ a̍ ndu̍ nāa̍ ndu̍ chu̍a̍ ni̍  .
41015011	Kɛ̍ , mi̍ wānāā bɛ̄ndūāā sōlīāā lāsa̍lāa̍ lo̍ wa̍ , tōsā mi̍ fāŋgāa̍ nyūnā Pa̍i̍lē le̍ Ba̍lu̍a̍bāā mālɔ̄ɔ̍ yɔ̄ŋi̍ o̍ ma̍l Chi̍i̍sū  .
41015012	Mi̍ Pa̍i̍lē nyu̍nā nda̍ vɛ̄lɛ̄ āā , “ Ō yɛ̄ɛ̍nɛ̍ ya̍ I̍ yɔ̍ŋ yɛ̍ a̍ po̍ nya̍ vēēlu̍ ho̍ō āā Māsā Bɛ̍ndū Chu̍ūwa̍ wo̍ ? ”
41015013	Ma̍ dēŋī vɛ̄lɛ̄ āā , “ Ba̍ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . ”
41015014	Kɛ̍ , mi̍ Pa̍i̍lē nyu̍nā nda̍ āā , “ Vɛ᷅ ? Ō yɛ̄ɛ̍nɛ̍ o̍ yɔ̍ŋ yɛ̄ ? ” Kɛ̍ , ma̍ chɔ̄ɔ̄lū dēŋī chōo̍ cho̍o̍ kpe̍le̍ŋ āā , “ Ba̍ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . ”
41015015	Pa̍i̍lē ndu̍ o̍o̍ hɛ̍na̍ŋ mī ndu̍ o̍o̍ nɛ̍ŋi̍ fāŋgāa̍ kɔ̄l , le̍ sa̍bū kōŋ mbo̍ mēl nda̍ Ba̍lu̍a̍bāā . Mbo̍ tōsā ma̍ lūāā Chi̍i̍sū . O̍ ko̍ŋ kɔ̍ɔ̍lī mbo̍ māl ndu̍ so̍vɛ̄i̍ya̍ o̍ bā le̍ mā ba᷄ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍  .
41015016	Mi̍ so̍vɛ̄i̍ya̍ kūā a̍ Chi̍i̍sū o̍ chīɛ̍i̍ Māsāa̍ Pa̍i̍lē wo̍ . Ma̍ vēēlū ku̍ndā so̍vɛ̄i̍ya̍ kpo̍u̍ na̍a̍ pi᷅lɛ̍  .
41015017	Ma̍ chūā dōmā bɛ̍ndū sīāŋāa̍ ō pūm mā wōū ndu̍ māā dōma̍ lēmāsā . Ma̍ lūā yɔ̄ɔ̍ŋ fi̍ŋɔ̍ɔ̍ ma̍ wōū ndu̍ o̍ lēbōl māā mɔ̍si̍l lēmāsā  .
41015018	Ma̍ kāndū ndu̍ yīlɔ̄ɔ̄ nu̍a̍ā wānā a̍a̍ cha᷅ āā bɛ̄ɛ̄le̍ŋ nda̍ wa̍ ndu̍ kīo̍o̍ ni̍ . Ma̍ dīmī āā , “ Māsā Bɛ̍ndū Chu̍ūwa̍ , vi̍o̍u̍ na̍a̍ chōo̍ kɛ̍ndi̍a̍a̍ . ”
41015019	Ma̍ mūli᷄ŋ ma̍ lūāā ndu̍ bōlle̍ŋ a̍ yɔ̄mndo̍ mā lūāā . O̍ ko̍ŋ kɔ̍ɔ̍lī ma̍ tūfū ndu̍ lɔ̄lūa̍ŋ chōo̍ . Ma̍ bāŋ ndu̍ wūla̍ŋ o̍ lābɛ̄ŋgu̍ ni̍ŋ  .
41015020	Mɛ̄ɛ̍ nda̍ chīi̍ , ma̍ sōlī ndu̍ dōmā bɛ̍ndū sīāŋāa̍ lēkɔ̄ɔ̍ ma̍ mīŋgī ndu̍ nyɛ̄lā ndɔ̄la̍ ndu̍ pi̍la̍ la̍ŋ lēkɔ̄ɔ̍ . Ma̍ kūā a̍ ndu̍ le̍ ndu̍ bāŋɔ̄ɔ̍ o̍ yɔ̄m sīŋgāfīlāa̍ chōo̍  .
41015021	Mɛ̄ɛ̍ nda̍ wa̍ kɔ̄la̍ŋ le̍ ndu̍ bāŋɔ̄ɔ̍ , ma̍ kōmāl po̍ pi᷅lɛ̍ dīōla̍ŋ āā Sa̍i̍mɔ̄ŋ , wānā wa̍ā Sāīlu̍i̍nī chi̍e̍e̍ . Ndu̍ wa̍ fi̍nyāa̍ Ālɛ̄kīsa̍ndā nda̍ Lu̍fɔ̄ɔ̄ ni̍ . Ndu̍ o̍o̍ chɛ̍ŋ o̍ chīɔ̍ɔ̍ŋ ni᷄ŋ mbo̍ wā hūnɔ̄ɔ̍ o̍ chi̍e̍e̍ bɛ̍ndōo̍ ni᷄ŋ . Kōmāllo̍ ndu̍ , mi̍ so̍vɛ̄i̍ya̍ bīī ndu̍ le̍ mbō chu̍a̍ yɔ̄m sīŋgāfīlāa̍ Chi̍i̍sōo̍  .
41015022	Ma̍ kūā a̍ Chi̍i̍sū o̍ fo̍ndāŋ pīlɛ̍ dīōla̍ŋ āā , Kɔ̍ɔ̍kɔ̍tā . Ko̍ŋ cho̍ ni̍ , fo̍ndāŋ lākpōkpōo̍  .
41015023	Lo̍ŋ nda̍ ke̍ ndu̍ mūɛ̄īmā pūm ni̍ mūūli̍āŋndo̍ ma̍ŋ a̍ nyɛ̄ pūm mā vēēlū ndu̍ āā , mɔ̍ɔ̄ . Kɛ̍ , ō ko᷄l te̍  .
41015024	Ma̍ bāŋ ndu̍ o̍ yɔ̄m sīŋgāfīlāa̍ chōo̍ . Mɛ̄ɛ̍ nda̍ ba᷄ŋ ndu̍ , ma̍ pīɔ̄ūvi̍āŋ nyɛ̍lā ndɔ̄la̍ŋ . Ndu̍yɛ̍ , ma̍ wūū kōo̍ŋ le̍ sīnāa̍ mɛ̄ɛ̍ wānā pi᷅lɛ̍ sɔ̄lā la̍ŋ yɛ̍  .
41015025	A̍ te̍le̍ŋ yɛ̄ɛ̄ŋnde̍ŋ īdīi̍yo̍ nda̍ ba᷄ŋ ndu̍ ni̍  .
41015026	Ma̍ pōōnyīāā dīōmnda̍ŋ āā , “ Māsā Bɛ̍ndū Chu̍ūwa̍ . ” Ma̍ hāndū ndu̍ o̍ bōlle̍ŋ chōo̍ o̍ yɔ̄m sīŋgāfīlāa̍ chōo̍  .
41015027	Ma̍ bāŋ vɛ̄lɛ̄ vīīya̍ ā ŋīɔ̍ɔ̍ŋ lātūlu̍ nda̍ Chi̍i̍sū wa̍ā . Mɛ̄ɛ̍ nda̍ ba᷄ŋ ho̍ō o̍ bā ndɔ̄ kɛ̄ndɔ̄ɔ̍ chōo̍ , ma̍ bāŋ ō pīlɔ̍ɔ̄ o̍ bā ndɔ̄ mi̍āllo̍ chōo̍ . [
41015028	Mi̍ ī yɔ̄nu᷄ŋ mɛ̄ɛ̍ dīo̍m Mɛ̄lɛ̄ka̍a̍ dīmi̍ yɛ̍ , māā ma̍ chūā ndu̍ māā wānā wɔ̍ɔ̍ŋndo̍ ō pīlɛ̍ o̍ cho̍ ni̍ . ]
41015029	Mi̍ wānāa̍ wa̍ hīōūwɔ̄ɔ̍ o̍ nɛ̄ī ya̍ ā yīōū Chi̍i̍sū ta̍u̍ ta̍u̍ . Ma̍ mām ndu̍ ma̍ dīmī āā , “ Nūm te̍ di̍mi̍ māā ā chō chīɛ̍i̍ Mɛ̄lɛ̄ka̍a̍ pīɔ̄lɔ̄ɔ̄ mā mi̍ŋgi̍ ndu̍ tāŋgūl o̍ pālɛ̍i̍ ya̍a̍ bɛ̍ŋgu̍ le̍ ? Pīŋi̍ ni̍ko̍ nu᷅m pi̍la̍  .
41015030	To̍l lɔ̍ nāa̍ ŋ̄ chō ka̍ŋ o̍ yɔ̄m sīŋgāfīlāa̍ chōo̍ wa̍ . ”
41015031	Mi̍ wānāā bɛ̄ndūāā sōlīāā lāsa̍lāa̍ lo̍ wa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ mām Chi̍i̍sū . Ma̍ dīmu̍la᷅ŋ āā , “ Ō nɔ̄lā mbō pīŋi̍ chāāŋnda̍ , kɛ̍ , ō nɔ̍lā mbō pīŋi̍ ndu̍ pi̍la̍ le̍  .
41015032	Ki̍li̍ti̍ , nu᷄m cho̍ Māsā Bɛ̍ndū I̍sɔ̄lūɛ̍i̍ya̍ wo̍ , to̍l ni̍ko̍ o̍ yɔ̄m sīŋgāfīlāa̍ chōo̍ mī ŋ̄ chē . Ko̍ŋ to̍sā ni̍ mī ŋ̄ lāāla̍ŋ a̍ nūm . ” Mi̍ wānāā nda̍ ba᷄ŋ lātūlu̍ nda̍ nda̍ wa̍ bɛ̍ɛ̍ , mā yīōū ndu̍  .
41015033	Mɛ̄ɛ̍ pāa̍le̍ŋ lē si᷄m o̍ bōlle̍ŋ chōo̍ ki̍nɛ̍i̍ , mi̍ nyūmnda̍ŋ mā tūāl kpi᷅ŋgbi̍ o̍ lɛ̄ŋndē lēŋ ni᷄ŋ kpo̍u̍ . Mi̍ mā lō mā tūālāā ha̍a̍a̍ mbo̍ kūā ha̍vɛ̄i̍la̍ŋ lā yāa̍  .
41015034	A̍ bōōndi̍i̍ pɛ̄ŋgī lāwa̍li̍ ki̍nɛ̍i̍ , mi̍ Chi̍i̍sū de̍ŋī chōo̍ cho̍o̍ kpe̍le̍ŋ . Mbo̍ dīmī āā , “ I̍la̍i̍ , I̍la̍i̍ , la̍ma̍ sa̍ba̍ta̍nī ? ” Ko̍ŋ cho̍ ni̍ āā , “ Mɛ̄lɛ̄ka̍ nūu̍ , Mɛ̄lɛ̄ka̍ nūu̍ , vɛ᷅ ya̍ mālɔ̄ɔ̍ ? ”
41015035	Mi̍ wāŋnda̍ ā pūm a̍ wa̍ lo̍ŋ nda̍ tūɛ̄ī dīōm o̍ di̍mi̍ wo̍ . Ma̍ lō lo̍ŋ ma̍ dīmī āā , “ Lā ya᷄ŋ ni᷅la̍ŋ , ō chō Īla̍a̍chā vēēlōo̍ . ”
41015036	Mi̍ wānā pi᷅lɛ̍ nyāānu᷄ŋ mbo̍ kɔ̍ ma᷅l nyɛ̄ fɔ̄fɔ̄ūwo̍ ō pūm o̍ mūɛ̄īmā wāālɛ̍i̍ma̍ pu̍m ni᷄ŋ . Mbo̍ yīī o̍ sīōndōōle̍ŋ mbo̍ hēēlū le̍ mbō kē Chi̍i̍sū mbō ko᷄l . Mbo̍ dīmī āā , “ Ŋ̄ chūmnu᷅ŋ ndɔ̄ mī ŋ̄ chē tē Īla̍a̍chā hu᷅ŋ ni̍ŋ mbō tūsi̍ ndu̍ o̍ yɔ̄m sīŋgāfīlāa̍ chōo̍ . ”
41015037	Mi̍ Chi̍i̍sū de̍ŋī chōo̍ cho̍o̍ kpe̍le̍ŋ . O̍ ko̍ŋ kɔ̍ɔ̍lī , mbo̍ mālnu᷄ŋ kɔ̍l  .
41015038	Mɛ̄ɛ̍ Chi̍i̍sū ma̍lnu̍ŋ kɔ̍l , mi̍ kōlā bɛ̍ndu̍ wa̍ ō lāndāā o̍ chīɛ̍i̍ Mɛ̄lɛ̄ka̍a̍ ni᷄ŋ ndo̍ cha᷄ŋ a̍ tɛ̄ndāa̍ mālūāŋ mbo̍ fūūlūū lɛ̄ŋ di̍  .
41015039	Wānā bɛ̍ndū so̍vɛ̄i̍ya̍ o̍ wa̍ īsīsi̍ o̍ yɔ̄m sīŋgāfīlāa̍ hɔ̄lndɔ̄ . Mɛ̄ɛ̍ o̍ tu̍e̍ī dēŋī Chi̍i̍sū dēŋī wo̍ , mbo̍ chā mɛ̄ɛ̍ o̍ vi᷅ yɛ̍ , mbo̍ dīmī āā , “ Po̍ Mɛ̄lɛ̄ka̍a̍ lēkɛ̍ndɛ̍ī pōo̍ ho̍ō ō wa̍ ni̍ . ”
41015040	A̍ bōōndi̍i̍ ke̍ŋ wāŋ lāāndūa̍a̍ ā pūm ā wa̍ lo̍ŋ . Ā wa̍ īsīsi̍ kɔ̍ɔ̍lī kɔ̄ɔ̄lī mā tōfā . Wāŋ lāāndūa̍a̍ wa̍ o̍ ku̍ndā kōŋ tɛ̍ɛ̄ŋ nda̍ ā ti᷄ŋ a̍ cho̍ ha̍ā ni̍ . Mēēle̍ Māŋgāli᷅ŋ , a̍ Sālo̍mī , a̍ Mēēle̍ o̍ ve̍lū Chēmi̍si̍ pɔ̍mbɔ̄ a̍ Chōo̍sɛ̍ wo̍  .
41015041	Wāŋ lāāndūa̍a̍ ha̍ā nda̍ wa̍ Chi̍i̍sū kɔ̄ɔ̄lī ni̍ mī nda̍ a̍a̍ ma̍lā ndu̍ a̍ nyɛ̄ o̍ nyɛ̄ ndu̍ o̍o̍ ha̍ū bā lɔ̍ɔ̍ o̍ wa̍ o̍ lɛ̄ŋndē Kāli̍līle̍ŋ ni᷄ŋ ndo̍ . Wāŋ lāāndūāā chēle̍ŋ a̍ hi᷅ŋ hɔ̄lāā tūlu̍ a̍ ndu̍ Chūlu̍sɛ̄lɛ̄m nda̍ bɛ̍ɛ̍ ā wa̍ lo̍ŋ ta̍u̍  .
41015042	O̍ pāa̍le̍ Chi̍mɛ̄i̍le̍ŋ chōo̍ sɔ̄ɔ̍ŋ mu᷅ŋ yɔ̄nu̍ŋ ni̍ . Ndu̍yɛ̍ , le̍ŋ le̍ wa̍ pāa̍le̍ bɛ̍ɛ̍ndīa̍ŋnde̍ŋ ni̍ . Pāa̍le̍ŋ nde᷅ŋ lē hīāū fɛ̍lɛ̍ŋ mālāŋ pāa̍le̍ pɛ̍ŋgīāālē Chu̍ūwa̍ lē fūūlūū . Po̍ pi᷅lɛ̍ wa̍ dīōla̍ŋ āā Chōo̍sɛ̍ Ālīmāti̍a̍ā . Wāŋnda̍ nda̍ a̍a̍ ke᷅ ndu̍ bɛ̍ɛ̄le̍ŋ ta̍u̍ . Ō wa̍ wāŋndo̍ ō pīlɛ̍ wānāa̍ ki̍a̍lū ya᷅ma̍ŋ ndā tɛ̄ɛ̄ŋ . Ndu̍yɛ̍ , ndu̍ bɛ̍ɛ̍ ō wa̍ chūmndo̍ le̍ hūnɔ̄ɔ̍ Māsāle̍ Mɛ̄lɛ̄ka̍le̍ŋ . A̍ pāa̍le̍ yɔ̍ŋga᷄ŋnde̍ŋ fɛ̍ɛ̍ , mi̍ Chōo̍sɛ̍ bi̍ī kɔ̄llo̍ mbo̍ kūā nāa̍ Pa̍i̍lē chu̍a̍ mbo̍ pīɛ̄ī ndu̍ dīāllu᷄ŋ Chi̍i̍so᷄ŋ . O̍ pāa̍le̍ Chi̍mɛ̄i̍le̍ŋ chōo̍ sɔ̄ɔ̍ŋ mu᷅ŋ yɔ̄nu̍ŋ ni̍ . Ndu̍yɛ̍ , le̍ŋ le̍ wa̍ pāa̍le̍ bɛ̍ɛ̍ndīa̍ŋnde̍ŋ ni̍ . Pāa̍le̍ŋ nde᷅ŋ lē hīāū fɛ̍lɛ̍ŋ mālāŋ pāa̍le̍ pɛ̍ŋgīāālē Chu̍ūwa̍ lē fūūlūū . Po̍ pi᷅lɛ̍ wa̍ dīōla̍ŋ āā Chōo̍sɛ̍ Ālīmāti̍a̍ā . Wāŋnda̍ nda̍ a̍a̍ ke᷅ ndu̍ bɛ̍ɛ̄le̍ŋ ta̍u̍ . Ō wa̍ wāŋndo̍ ō pīlɛ̍ wānāa̍ ki̍a̍lū ya᷅ma̍ŋ ndā tɛ̄ɛ̄ŋ . Ndu̍yɛ̍ , ndu̍ bɛ̍ɛ̍ ō wa̍ chūmndo̍ le̍ hūnɔ̄ɔ̍ Māsāle̍ Mɛ̄lɛ̄ka̍le̍ŋ . A̍ pāa̍le̍ yɔ̍ŋga᷄ŋnde̍ŋ fɛ̍ɛ̍ , mi̍ Chōo̍sɛ̍ bi̍ī kɔ̄llo̍ mbo̍ kūā nāa̍ Pa̍i̍lē chu̍a̍ mbo̍ pīɛ̄ī ndu̍ dīāllu᷄ŋ Chi̍i̍so᷄ŋ .
41015043	
41015044	Mi̍ kɔ̄ndɔ̄fi̍llo̍ bīī Pa̍i̍lē le̍ tūēīyɔ̄ɔ̍ māā Chi̍i̍sū vi᷅ ni᷅ŋ bɛ̍ɛ̍ . Mbo̍ vīām le̍ wānā bɛ̍ndū so̍vɛ̄i̍ya̍ . Mbo̍ nyūnā ndu̍ tē te̍le̍ŋ Chi̍i̍sū vi᷅ wō ndu̍ o̍o̍ ba̍ndu̍ ni᷅ŋ  .
41015045	Mɛ̄ɛ̍ Pa̍i̍lē tu̍e̍ī wānā bɛ̍ndū so̍vɛ̄i̍ya̍ o̍ sōndō māā Chi̍i̍sū vi᷅ , mbo̍ chɛ̄l māā Chōo̍sɛ̍ chu̍a̍ di̍a̍llūŋ ndɔ᷄ŋ  .
41015046	Mi̍ Chōo̍sɛ̍ pi̍a̍ndū fe̍ŋgbɔ̍ɔ̍ . Mbo̍ tūsī dīāllo̍ŋ o̍ yɔ̄m sīŋgāfīlāa̍ chōo̍ mbo̍ sīmbū mu̍ŋ o̍ fe̍ŋgbɛ̍ ko̍ŋ ni᷄ŋ . Mbo̍ wōū mu̍ŋ o̍ sɛ̄īyo̍ ni᷄ŋ ō nda̍ a̍a̍ to̍ū o̍ pōūwo̍ ni᷄ŋ māā būūlū wo̍ . Mbo̍ pīmbūl pōū bɛ̄ndōo̍ mbo̍ hāndū ndu̍ o̍ sɛ̄īyo̍ ho̍ō sōndōo̍  .
41015047	Mēēle̍ Māŋgāli᷅ŋ a̍ Mēēle̍ kālāa̍ Chōo̍sɛ̍ ā wa̍ tōfāa̍ ma̍ chā nāa̍ nda̍ yāmbu̍ dīāllu᷄ŋ Chi̍i̍so᷄ŋ ndā  .
41016001	Mɛ̄ɛ̍ pāa̍le̍ pɛ̍ŋgīāālē Chu̍ūwa̍ lē hīōū , mi̍ Mēēle̍ Māŋgāli᷅ŋ , a̍ Sālo̍mī , a̍ Mēēle̍ kālāa̍ Chēmi̍si̍ , a̍ pi̍a̍ndū si̍ɛ̍ndīi̍ma̍ nda̍ sūū wa̍nāā vīlɛ̍i̍ya̍ wa̍ŋ , le̍ mī nda̍ a̍a̍ kɔ̍ su̍ū o̍ dīāllu᷄ŋ Chi̍i̍so᷄ŋ  .
41016002	Mɛ̄ɛ̍ pāa̍le̍ŋ lē kāndu̍ fūlāa̍ īdīi̍yo̍ pu̍u̍ŋ o̍ pāa̍le̍ Kpu̍yālē lēŋ chōo̍ , ma̍ kūā o̍ sɛ̄īyo̍  .
41016003	O̍ kɔ̄lā ndāla̍ŋ ni᷄ŋ ma̍ nyūūni̍āŋ āā , “ Ō nɛ̄ɛ̍nɛ̍ cho̍ yɛ̄ na̍a̍ pōūwo̍ fēŋāl o̍ sɛ̄īyo̍ sōndōo̍ ? ” Ndu̍yɛ̍ pōū kālāa̍ wa̍ ō bɛ̄ndū bɛ̍ndū . Kɛ̍ mɛ̄ɛ̍ nda̍ kɔ̍ nu̍ā , ma̍ chā māā pōūwo̍ ho̍ō chō ō fāŋa᷄ŋ . O̍ kɔ̄lā ndāla̍ŋ ni᷄ŋ ma̍ nyūūni̍āŋ āā , “ Ō nɛ̄ɛ̍nɛ̍ cho̍ yɛ̄ na̍a̍ pōūwo̍ fēŋāl o̍ sɛ̄īyo̍ sōndōo̍ ? ” Ndu̍yɛ̍ pōū kālāa̍ wa̍ ō bɛ̄ndū bɛ̍ndū . Kɛ̍ mɛ̄ɛ̍ nda̍ kɔ̍ nu̍ā , ma̍ chā māā pōūwo̍ ho̍ō chō ō fāŋa᷄ŋ .
41016004	
41016005	Mɛ̄ɛ̍ nda̍ lūɛ̄ī o̍ sɛ̄īyo̍ ni᷄ŋ , ma̍ chā po̍ chu̍a̍ pīāāndo̍o̍ ō pūm . Ō wa̍ īchāli̍ o̍ bā kɛ̄ndɔ̄ɔ̍ chōo̍ a̍ dōmā hu̍mbū vīlɛ̄īyo̍ lēkɔ̄ɔ̍ . Mi̍ kɔ̄ndɔ̄fi̍llo̍ bīī nda̍  .
41016006	Mbo̍ dīmūl nda̍ āā , “ Kɔ̄ndɔ̄fi̍li̍ bi̍ī nya̍ le̍ . I̍ si̍nā māā Chi̍i̍su̍ chɛ̍ŋ ho̍ō Na̍a̍sa̍lūɛ̄ī chi̍e̍e̍ wo̍ nya̍ chō nūūvīa̍a̍ ni̍ , ō nda̍ ba᷄ŋ o̍ yɔ̄m sīŋgāfīlāa̍ chōo̍ wo̍ . Ō mīīŋgu̍ yōōmū . Ō cho̍ lɛ̍ na̍nu᷄ŋ te̍ . Lā hu᷄ŋ mī lā hu᷄ŋ to̍fā nāa̍ o̍ wa̍ o̍ yāmbāā wa̍  .
41016007	Lā kɔ̍ mī lā kɔ̍ di̍mūl bu̍ɛ̍i̍yāā ndūa̍a̍ a̍ Pītɛ̍ fa̍ū māā ō chō kɔ̄la̍ŋ pɔ̄ɔ̄ nya̍ lāchī Kāli̍lī . Lo̍ŋ nya̍ chō ndu̍ chɔ̄ ni̍ mɛ̄ɛ̍ o̍ di̍mu̍l nya̍ yɛ̍ . ”
41016008	Ma̍ fūlā o̍ sɛ̄īyo̍ ni᷄ŋ ā kīlta̍ŋ . Ā wa̍ nyīīyāa̍ . Mi̍ kɔ̄ndɔ̄fi̍llo̍ bīī nda̍ . Kɛ̍ , ā dīmu̍l wa̍nā nyɛ̄ o̍ nyɛ̍ le̍ . Fo̍ndōle̍ , sīōōŋnde̍ wa̍ nda̍  .
41016009	Mɛ̄ɛ̍ Chi̍i̍sū mi̍i̍ŋgu̍ yōōmū īdīi̍yo̍ o̍ pāa̍le̍ Kpu̍yālē lēŋ chōo̍ , Mēēle̍ Māŋgāli᷅ŋ fɛ̍lɛ̍ŋ o̍ chɔ̍mnu̍ŋ . Ndu̍ Chi̍i̍sū ndu̍ o̍o̍ to̍ū nyi̍nāā wɔ̄ɔ̍ŋnda̍ ā ŋɔ᷄mmɛ̍ū kɔ̄ɔ̄lī ni̍  .
41016010	Mi̍ Mēēle̍ Māŋgāli᷅ŋ ku̍ā mbo̍ dīmūl wānāa̍ wa̍ hɔ̄lāā tūlu̍ a̍ Chi̍i̍sū wa̍ yōōŋgōo̍ ho̍ō . Mɔ̍nɛ̍i̍ wa̍ nda̍ ta̍u̍ , ndu̍yɛ̍ ā wa̍ cha᷄ŋndo̍  .
41016011	Mɛ̄ɛ̍ nda̍ tūēī māā ō chō yōōmū , ndu̍yɛ̍ māā Mēēle̍ Māŋgāli᷅ŋ che᷅ ndu̍ , nda̍ a̍a̍ la̍a̍la̍ŋ ā ndi̍ le̍  .
41016012	O̍ ko̍ŋ kɔ̍ɔ̍lī , mi̍ Chi̍i̍sū chɔ̍mnu᷄ŋ wa̍nāā ŋīɔ̍ɔ̍ŋāā chēle̍ŋ . Ā wa̍ kɔ̄la̍ŋ īnɛ̍  .
41016013	Ma̍ mīīŋgū ma̍ dīmūl bu̍ɛ̍īya̍ ā pīli̍a̍ā . Kɛ̍ , nda̍ bɛ̍ɛ̍ ā lāāla̍ŋ a̍ nda̍ le̍  .
41016014	O̍ mɛ̄ɛ̄lu̍la̍ŋ , mbo̍ chɔ̄mnu᷄ŋ bu̍ɛ̍i̍yāā ŋ̄wāŋ tɔ̍ a̍ wānā pi᷅li̍a̍a̍ , ā wa̍ nyɛ̄ dīa̍a̍ dīo̍o̍ . Mbo̍ pɛ̄ɛ̄sā nda̍ , kāni̍ fo̍ndōle̍ , le̍ mɛ̄ɛ̍ nda̍ lāāla̍ŋ te̍ yɛ̍ . Ndu̍yɛ̍ , mbo̍ pɛ̄ɛ̄sā nda̍ le̍ mɛ̄ɛ̍ kɔ̄ltā ndāla̍ŋ lā wa̍ lā kālā le̍ lāāla᷄ŋndo̍ a̍ wānāa̍ che᷅ ndu̍ mīīŋgū o̍ mi̍i̍ŋgu̍ yōōmū wo̍ wa̍ yɛ̍  .
41016015	Mbo̍ dīmūl nda̍ āā , “ Lā kɔ̍ o̍ chi̍e̍ēŋndo̍ ni᷄ŋ kpo̍u̍ mī lā dīmi̍ Yōōŋgū Kɛ̄ndɛ̍ Mɛ̄lɛ̄ka̍a̍ nāa̍ wānā o̍ wāna̍ chi̍e̍e̍ chu̍a̍  .
41016016	Wānā o̍ wāna̍ la̍a̍la̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ mbō sɔ̄la̍ pūlɔ̄ɔ̍ Mɛ̄lɛ̄ka̍a̍ pɛ̍ , ō chō wā ō bāŋa᷄ŋ . Kɛ̍ , wānā o̍ wāna̍ la̍a̍la̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ le̍ , ō chō wā ō pɛ̄ɛ̄sāā  .
41016017	Ka̍a̍ma̍āla̍ŋ nda᷅ŋ wānāā lāāla᷄ŋnda̍ tōsā ni̍ŋ ni̍ . Ā chō nyi̍nāā wɔ̄ɔ̍ŋnda̍ tōūwɔ̄ɔ̄ a̍ dīōlā nīla̍ŋ . Ndu̍yɛ̍ , mā sōō sɔ̄ɔ̍ŋ ma̍ŋgālāŋ chēle̍ŋ  .
41016018	Ā chūā ni̍ŋ kɛ̍ūwa̍ a̍ lābā . Ndu̍yɛ̍ , ā ko᷄l bɛ̍ɛ̍ nyɛ᷅ di̍ī wa̍nā wo̍ nyɛ̍ o̍ nyɛ̄ yɔ̍nūŋ nda̍ le̍ . Ā chō wānāā lānāāwa̍ bāla̍ŋ hāndɔ̄ɔ̄ chōo̍ , ndu̍yɛ̍ mā sēŋgū . ”
41016019	Mɛ̄ɛ̍ Māsānɔ̄ɔ̍ Chi̍i̍sū su̍u̍ki̍āŋ a̍ bu̍ɛ̍i̍yāā ndūa̍a̍ , mbo̍ hēl ɛ̄chɛ̍nɛ̄ . Ndu̍yɛ̍ , mbo̍ chāl o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍a̍ chōo̍  .
41016020	Mi̍ bu̍ɛ̍īya̍ kūā ma̍ dīmī Yōōŋgū Kɛ̄ndɛ̍ Mɛ̄lɛ̄ka̍a̍ bā o̍ bā fe̍e̍ . Ndu̍yɛ̍ mi̍ Māsānɔ̄ɔ̍ Mɛ̄lɛ̄ka̍ mālā nda̍ . Mbo̍ pēēlū Yōōŋgū Kɛ̄ndɛ̍ Mɛ̄lɛ̄ka̍a̍ kpe̍e̍kpe̍i̍ a̍ ka̍a̍ma̍āla̍ yɔ̍nu̍ŋ o̍ te̍le̍ŋ ko̍ŋ ni᷄ŋ nda̍ŋ  .
42001001	Ya̍ Lu̍kū cho̍ yāu̍wo̍ ho̍ō pōōnyīa̍a̍ nāa̍ nūm wānā bɛ̍ndōo̍ Tīōōfi̍lɔ̄ɔ̄ chu̍a̍ ni̍ . Sɔ̄ɔ̍ŋ fa̍ŋgā fa̍ŋgāŋ Mɛ̄lɛ̄ka̍ tōsa̍ mu᷅ŋ na̍a̍ tɛ̄ɛ̄ŋ ndo̍ŋ , a̍ mu̍ŋ o̍kɔ̄ɔ̄ ya̍ cho̍ pōōnyīa̍a̍ ni̍ . Wānāa̍ wa̍ o̍ hɔ̄lndɔ̄ ma̍ chā sɔ̄ɔ̍ŋ mu᷅ŋ o̍ yɔ̄nɔ᷄ŋndo̍ wa̍ nda̍ chɔ̍m na̍a̍ a̍ mu̍ŋ o̍kɔ̄ɔ̄ ni̍  .
42001002	Nūm pi̍la̍ si̍nā māā chɔ̍ŋ a̍ bōōndi̍i̍ ke̍ŋ , mi̍ wānāā ka̍ ka̍ ki̍ndī ma̍ pōōnyīāā a̍ sɔ̄ɔ̍ŋ mu᷅ŋ o̍kɔ̄ɔ̄ . Wānāā tāsi̍a̍a̍ wa̍ o̍ hɔ̄lndɔ̄ wa̍ nyɛ̄ nda̍ dīmu̍l na̍a̍ wo̍ , ndu̍ wāŋnda̍ ha̍ā pōōnyi̍a̍a̍ ni̍  .
42001003	Chɔ̍ŋ o̍ kāndɔ᷄ŋndo̍ ya̍ bɛ̍ɛ̍ mi̍ nyu̍u̍ni̍a̍a̍ fɛ̍sɛ̄ fɛ̍sɛ̄ a̍ nyɛ̄ o̍ nyɛ̍ yɔ̍nu̍ŋ o̍kɔ̄ɔ̄ . Le̍la̍ŋ , mi̍ yi̍ya᷄ŋ māā ō chō ī kɛ̄ndɛ̄ mī po̍o̍nyi̍a̍l nu̍m nyɛ̄ kɛ̄ndɛ̍ī a̍ mɛ̄ɛ̍ nyɛ̄ o̍ nyɛ̄ yɔ̄nu̍ŋ yɛ̍  .
42001004	I̍ cho̍ he̍ī tōsāa̍ le̍ mā chɔ̍ɔ̍lu̍ si̍na̍ wa̍la̍ŋ a̍ nyɛ̄ nda̍ chɔ᷄m nu̍m ndo̍ o̍kɔ̄ɔ̄  .
42001005	Fāl pīlɛ̍ wa̍ ni̍ , dīōla̍ŋ āā , Sɛ̄kāla̍yā . Wānā so̍līāā lāsa̍lāa̍ o̍ wa̍ ni̍ , mā vēēlū ku̍ndā o̍ fu̍la̍ ni᷄ŋ ndo̍ āā , Ku̍nda̍ Ābi̍chāwo̍ . Bōōndi̍i̍ ke̍ŋ Māsāa̍ Hɛ̍lɔ̄ɔ̄ ndu̍ wa̍ lɛ̄ŋndē Chūdi̍a̍āle̍ŋ bōlle̍ŋ ni̍ . La̍nɔ̍ɔ̍ fāllo̍ Sɛ̄kāla̍yā dīōlā ndɔ̄la̍ŋ la̍ wa̍ ni̍ āā , Li̍sa̍bɛ̄ɛ̄ . Ndu̍ bɛ̍ɛ̍ o̍ pūlāle̍ wānāā sōlīāā lāsa̍lāa̍ chōo̍ ndu̍ o̍o̍ fu̍la̍ ni̍  .
42001006	Nda̍ ŋi̍ɔ̍ɔ̍ŋ nda̍ a̍a̍ chu̍ā sa̍wāla̍ Māsānɔ̄ɔ̍ Mɛ̄lɛ̄ka̍la̍ŋ sa̍kpo̍ mɛ̄ɛ̍ la̍ cho̍ fa̍ū  .
42001007	Kɛ̍ ndu̍yɛ̍ , nda̍ a̍a̍ nɔ̍ ŋ̍chu̍a̍u̍ le̍ , kāni̍ fo̍ndōle̍ , Li̍sa̍bɛ̄ɛ̄ ndu̍ o̍o̍ vi̍lū le̍ . Ndu̍yɛ̍ vɛ̍lɛ̄ , nda̍ ŋi̍ɔ̍ɔ̍ŋ nda̍ a̍a̍ yu̍wa̍ ni᷅ŋ ta̍u̍  .
42001008	Te̍le̍ŋ pi᷅lɛ̍ , ku̍nda̍ Sɛ̄kāla̍yā wo̍ ndu̍ o̍o̍ nɔ̍ le̍ wa̍llo̍ tōsāa̍ o̍ chīɛ̍i̍ Mɛ̄lɛ̄ka̍a̍ ni᷄ŋ ni̍ . O̍ ko̍ŋ , mi̍ Sɛ̄kāla̍yā ku̍ā wa̍llo̍  .
42001009	Le̍ sīnāa̍ wāna̍ ku̍ā o̍ chīɛ̍i̍ Māsānɔ̄ɔ̍ Mɛ̄lɛ̄ka̍a̍ ni᷄ŋ le̍ nyɛ̄m chūŋ kɛ̄ndɔ᷄ŋ lōmɔ̄ɔ̍ māā sa̍lā wo̍ , kōo̍ŋ wānāā sōlīāā lāsa̍lāa̍ nda̍ a̍a̍ wu̍ū ni̍ . Mɛ̄ɛ̍ nda̍ wūu̍ kōo̍ŋ , mi̍ ŋ̄ chɔ̄m māā Sɛ̄kāla̍yā ndu̍ o̍o̍ nɔ̍ le̍ sa̍lā kōŋ lōmɔ̄ɔ̍ bōōndi̍i̍ ke̍ŋ ni̍  .
42001010	Bōōndi̍i̍ Sɛ̄kāla̍yā ku̍ɛ̄ sa̍lā kōŋ lōmɔ̄ɔ̍ o̍ chīɛ̍i̍ Mɛ̄lɛ̄ka̍a̍ ni᷄ŋ nde̍ , mi̍ fāŋga̍ chu̍u̍ŋgi̍āŋ le̍ Mɛ̄lɛ̄ka̍ pīɛ̄īyo̍ wo̍ nda̍ lō pīɛ̄īle̍ŋ o̍ bɛ̍ɛ̄ chīɛ̍i̍ Mɛ̄lɛ̄ka̍a̍  .
42001011	Wāa̍ sa̍lāa̍ lōmɔ̄ɔ̍ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ chɔ̄mnu᷄ŋ Sɛ̄kāla̍yā o̍ lē pīlɛ̍ ni᷄ŋ kpe̍ . Ō wa̍ īsīsi̍ o̍ bā kɛ̄ndɔ̄ɔ̍ chōo̍ o̍ ma̍āŋ nda̍ lūām sa̍lā nyɛ̄m chūŋ kɛ̄ndɔ᷄ŋ ndo̍ īkɛ̄i̍  .
42001012	Mɛ̄ɛ̍ Sɛ̄kāla̍yā che᷅ ndu̍ īsīsi̍ , mbo̍ wōōlū . Mi̍ sīōōŋnde̍ bīī ndu̍ ta̍u̍  .
42001013	Kɛ̍ , mi̍ ki̍i̍la̍nɔ̍ Mɛ̄lɛ̄ka̍a̍ dīmūl ndu̍ āā , “ Yɔ᷅ŋ īsīōōŋ te̍ , Sɛ̄kāla̍yā . Mɛ̄lɛ̄ka̍ mūli̍ pīɛ̄īlē nūmnde̍ŋ . Li̍sa̍bɛ̄ɛ̄ la̍a̍ nu̍m chō nu̍m pōo̍ vīlūl . Ndu̍yɛ̍ , mā ke̍ ndu̍ dīōla̍ŋ āā Chɔ᷄ŋ  .
42001014	Ā chō hūnɔ̄ɔ̄ kɔ̄l nāŋɔ̄ɔ̄ ta̍u̍ . Vīōlɔ᷄ŋ ndɔ̄ɔ̍ tōsā ni̍ŋ , mī wānāā ka̍ ka̍ a̍ na̍ŋ kɔ̄l  .
42001015	Kāni̍ , ō wā ni̍ŋ wa̍nā bɛ̍ndū o̍ Māsānɔ̄ɔ̍ Mɛ̄lɛ̄ka̍ lo̍ . Ō nɔ̍ mbō ko᷄l māmūɛ̄ī kɛ̄lɛ̄ŋgāā kōlɔ̄ɔ̄ kālā ka̍lā le̍ . Ndu̍yɛ̍ , chɔ̄nɔ᷄ŋndo̍ a̍ vīōlɔ᷄ŋ ndɔ̄ɔ̍ , Nyi̍na̍ Mɛ̄lɛ̄ka̍a̍ chō wā ndu̍ kɔ̄ɔ̄lī ta̍u̍  .
42001016	Ō tōsā ni̍ŋ mī wāŋnda̍ I̍sɔ̄lūɛ̄ī ā ka̍ ka̍ mi̍i̍ŋgu̍ nāa̍ Māsānɔ̄ɔ̍ Mɛ̄lɛ̄ka̍ ndāa̍ chūā  .
42001017	Mɛ̄ɛ̍ Nyi̍na̍ Mɛ̄lɛ̄ka̍a̍ wa̍ Īla̍a̍chā kɔ̄ɔ̄lī , ndu̍yɛ̍ , mbo̍ nɔ̄ kpāāyāa̍ yɛ̍ , le̍nde̍ o̍ hi̍a̍ū ni̍ŋ Ma̍sānɔ̄ɔ̍ Mɛ̄lɛ̄ka̍ lāchī a̍ Nyi̍na̍ Mɛ̄lɛ̄ka̍a̍ a̍ kpāāyāa̍ ni̍ . Ō tōsā ni̍ŋ mī fi̍nyāa̍ mūli̍ kɔ̄lta̍ŋ o̍ chūāūwāā ndāa̍ lo̍ . Ō tōsa̍ ni̍ŋ mī wānāā lānīa̍a̍ sɔ̄la̍ tāāsi̍o̍o̍ mɛ̄ɛ̍ wānāā sa̍kpūa̍a̍ chō yɛ̍ . Ndu̍yɛ̍ , ō tōsā ni̍ŋ mī wāŋnda̍ bɛ̄ɛ̄ndi̍a̍ŋ le̍ Māsānɔ̄ɔ̍ Mɛ̄lɛ̄ka̍ . ”
42001018	Mi̍ Sɛ̄kāla̍yā nyu̍nā ki̍i̍la̍nɔ̍ Mɛ̄lɛ̄ka̍a̍ āā , “ Yɛ̄ɛ̍nɛ̍ chɔ᷅m yɛ̍ ya̍ māā nyɛ̄ ŋ̄ dīmi̍ wo̍ chō yɔ̄nɔ᷄ŋ ? Kāni̍ , wānā yu̍vɛ̍i̍yo̍ ya̍ cho̍ ni̍ , ndu̍yɛ̍ , la̍a̍ nūu̍ bɛ̍ɛ̍ , ō chō ni᷅ŋ ō yūvɛ̍i̍ . ”
42001019	Mi̍ ki̍i̍la̍nɔ̍ Mɛ̄lɛ̄ka̍a̍ mūlī āā , “ Dīōlā nīla̍ŋ āā , Ke̍e̍bīlɛ̄ . Bu̍ɛ̍i̍ Mɛ̄lɛ̄ka̍a̍ ya̍ cho̍ ni̍ . Ndu̍yɛ̍ , ndu̍ ve᷅m ya̍ le̍ mī so̍ō nāa̍ nūm chu̍a̍ ni̍ le̍ mī di̍mu̍l nu̍m yōōŋgū kɛ̄ndɔ̄ɔ̍ ho̍ō  .
42001020	Tē bōōndi̍i̍ kpe̍e̍kpe̍i̍ sɔ̄ɔ̍ŋ mu᷅ŋ ŋ̄ nɔ̄ le̍ yɔ̄nɔ᷄ŋndo̍ ve̍ ī fūūlu̍u̍ pɛ̍ , mɛ̄ɛ̍ mī ŋ̄ yɔ̄nu̍ŋ . Kɛ̍ ndu̍yɛ̍ , kɛ̍si̍ŋ o̍ kɔ̄l , māā chɔ̍ŋ a̍ bōōnde̍i̍ he̍ī ha̍a̍a̍ mbō fūūlu̍u̍ a̍ pāa̍le̍ sūɛ̍i̍ he̍ī chō yɔ̄nɔ᷄ŋ nde̍ŋ ā chō sōndō kūmbɔ̄ɔ̄ a̍ nɔ̍lā ni̍ŋ mā sōō le̍ . Kāni̍ fo̍ndōle̍ , le̍ mɛ̄ɛ̍ ŋ̄ lāāla̍ŋ a̍ di̍ōmndā yā di̍mu̍l nu̍m nda̍ŋ te̍ yɛ̍ . ”
42001021	A̍ bōōndi̍i̍ ke̍ŋ wāŋnda̍ wa̍ Sɛ̄kāla̍yā chūmndo̍ . Ndu̍yɛ̍ , ma̍ wā kɔ̄llo̍ kēēlīa̍a̍ āā , “ Vɛ᷅ mbo̍ wā vīōūwɔ̄ɔ̄ bɛ̄ndōo̍ ho̍ō o̍ chīɛ̍i̍ Mɛ̄lɛ̄ka̍a̍ ni᷄ŋ ? ”
42001022	O̍ ko̍ŋ kɔ̍ɔ̍lī , mɛ̄ɛ̍ o̍ fu̍la̍ , ndu̍ o̍o̍ nɔ̍lā su̍ɛ̍i̍ nāa̍ nda̍ chūā le̍ . Ma̍ sīnā māā yi̍lāŋndo̍ o̍ che᷅ o̍ chīɛ̍i̍ Mɛ̄lɛ̄ka̍a̍ ni᷄ŋ ni̍ . Tūūlīa̍a̍ ko̍ni̍ o̍ wa̍ sɔ̄ɔ̍ŋ a̍ lābā nāa̍ nda̍ chūā ni̍ . Mbo̍ yɔ̄nu᷄ŋ māā bo̍bo̍nɔ̍ . Ndu̍ o̍o̍ nɔ̍lā su̍ɛ̍i̍ le̍  .
42001023	Mɛ̄ɛ̍ pālɛ̍i̍ Sɛ̄kāla̍yā ndu̍ o̍o̍ nɔ̍ le̍ wa̍llo̍ tōsāa̍ o̍ chīɛ̍i̍ Mɛ̄lɛ̄ka̍a̍ ni᷄ŋ nde̍ i̍ chūū , mbo̍ mīīŋgū o̍ chīɛ̄ī ndɔ̄ɔ̍  .
42001024	O̍ ko̍ŋ kɔ̍ɔ̍lī , mi̍ Li̍sa̍bɛ̄ɛ̄ la̍a̍ ndɔ̄ chu̍ā yo᷄llo̍ . Ndu̍yɛ̍ , le̍ pāŋgo̍ŋ ŋ̄ ŋūɛ̍ɛ̍nu̍ ō chō o̍ ndu̍ lo̍ chi̍ɛ̍ī ni̍ŋ , ō ku̍ē ba᷅ o̍ bā le̍  .
42001025	Mɛ̄ɛ̍ Li̍sa̍bɛ̄ɛ̄ chu̍a̍ yo᷄llo̍ , mbo̍ di̍mī āā , “ Māsānɔ̄ɔ̍ Mɛ̄lɛ̄ka̍ , ndu̍ to̍sa̍l la̍ he̍ī ni̍ . Ō yīya̍ŋ ya̍ chōo̍ , mbo̍ sōlī ya̍ o̍ si̍ɔ̍mbu̍la̍ŋ nda᷅ŋ ni᷄ŋ wa᷅ŋnda̍ tɛ̄ɛ̄ŋ . ”
42001026	Li̍sa̍bɛ̄ɛ̄ ndu̍ o̍o̍ chu̍a̍ ni᷅ŋ pāŋgo̍ŋ ŋ̄ ŋɔ᷄mpu᷅m a̍ yo᷄llo̍ . A̍ bōōndi̍i̍ ke̍ŋ mi̍ Mɛ̄lɛ̄ka̍ vīām Ke̍e̍bīlɛ̄ ki̍i̍la̍nɔ̍ ndɔ̄ , Na̍a̍sa̍lūɛ̄ī chi̍e̍e̍ o̍ būŋgɛ̄ī Kāli̍līve̍ ni᷄ŋ  .
42001027	Mbo̍ kūā nāa̍ yūfu̍a̍a̍nɔ̍ pi᷅lɛ̍ chūā , dīōla̍ŋ āā , Mēēle̍ . Ndu̍yɛ̍ , chūa̍a̍ ho̍ō wa̍ ni᷅ŋ ō dūāūwāā fu̍lu̍ le̍ mā cha᷄l nda̍ po̍ pi᷅lɛ̍ dīōla̍ŋ Chōo̍sɛ̍ . Pōo̍ ho̍ō yɛ̍ o̍ pūlāle̍ Māsāa̍ Dēēve̍le̍ŋ chōo̍ ndu̍ o̍o̍ fu̍la̍ ni̍  .
42001028	Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō lūɛ̄ī nāa̍ Mēēle̍ chu̍a̍ . Mbo̍ yīl āā , “ I̍sɛ̄ . ” Mbo̍ dīmūl ndu̍ āā , “ Māsānɔ̄ɔ̍ Mɛ̄lɛ̄ka̍ chē nu̍m nyīnā . Ndu̍yɛ̍ , ō chō nu̍m kɔ̄ɔ̄lī . ”
42001029	Mɛ̄ɛ̍ Mēēle̍ tūēī nyɛ̄ ki̍i̍la̍nɔ̍ Mɛ̄lɛ̄ka̍a̍ dīmi̍ wo̍ , mi̍ kɔ̄ndɔ̄fi̍llo̍ bīī ndu̍ ta̍u̍ . Mbo̍ sāā kɔ̄llo̍ kēēlāa̍ āā , “ Dīōmndā māāvɛ̄ɛ̍ la̍ cho̍ yɛ̄ la᷅ŋ ? ”
42001030	Mi̍ ki̍i̍la̍nɔ̍ Mɛ̄lɛ̄ka̍a̍ lō o̍ ko̍ŋ mbo̍ dīmūl ndu̍ āā , “ Yɔ᷅ŋ īsīōōŋ te̍ Mēēle̍ , kāni̍ fo̍ndōle̍ , Mɛ̄lɛ̄ka̍ chē nu̍m nyīnā  .
42001031	Ā chō yo᷄llo̍ chūā mā vēlū pōo̍ , ndu̍yɛ̍ , mā ke̍ ndu̍ dīōla̍ŋ āā , Chi̍i̍sū  .
42001032	Ō wā ni̍ŋ wa̍nā bɛ̍ndū , ndu̍yɛ̍ , ā vēēlū ndu̍ ni̍ŋ āā , Mɛ̄lɛ̄ka̍ Bɛ̄ndōo̍ , Po̍ ndɔ̄ɔ̍ . Māsānɔ̄ɔ̍ Mɛ̄lɛ̄ka̍ chō tōsā mbō wa̍ māsāa̍ o̍ fōōfo̍ Dēēve̍ fi̍nyā ndɔ̄ ma̍māa̍ chōo̍  .
42001033	Ō wā ni̍ŋ ma̍sā bɛ̍ndōo̍ wāŋnda̍ I̍sɔ̄lūɛ̄ī cho̍o̍ le̍ fɛ̍ɛ̍ŋ a̍ fɛ̍ɛ̍ŋ . Ndu̍yɛ̍ , māsāle̍ ndɔ̄le̍ŋ lē nɔ᷅ ni̍ŋ la̍mɛ̍ɛ̍lu̍ le̍ . ”
42001034	Mi̍ Mēēle̍ nyu̍nā ki̍i̍la̍nɔ̍ Mɛ̄lɛ̄ka̍a̍ āā , “ Vɛ̄ɛ̍nɛ̍ he̍ī nɔ̄lā yɛ̍ mī ī yɔ̄nu̍ŋ , I̍ si̍nā yɛ̍ sūɛ̍i̍ wānā pɔ̍nɔ̍ le̍ ? ”
42001035	Mi̍ ki̍i̍la̍nɔ̍ Mɛ̄lɛ̄ka̍a̍ mūlūl ndu̍ āā , “ Wa̍li̍ Mɛ̄lɛ̄ka̍a̍ cho̍ ko̍ŋ ni̍ . Nyi̍na̍ Mɛ̄lɛ̄ka̍a̍ chō nu̍m tōlɔ̄ɔ̄ kɔ̄ɔ̄lī , ndu̍yɛ̍ , Mɛ̄lɛ̄ka̍ Bɛ̄ndōo̍ , kpāāya̍ ndɔ̄ɔ̍ chō nu̍m wā chōo̍ . Le̍ sa̍bū kōŋ , chɛ̄lɛ̄kpɛ̍ ŋ̄ chō vīōlɔ̄ɔ̄ wo̍ ā vēēlū ndu̍ ni̍ŋ āā , Po̍ Mɛ̄lɛ̄ka̍a̍  .
42001036	Ndu̍yɛ̍ , si̍na̍ pɛ̍ŋgu̍ māā wānāyɛ̍ī nūmnde̍ Li̍sa̍bɛ̄ɛ̄ , ō nda̍ a̍a̍ dīmi̍ māā ō vi̍lū le̍ wo̍ ō chō bɛ̍ɛ̍ o̍ yu̍vɛ̍i̍ ni̍ , kɛ̍ , ō chō a̍ yo᷄llo̍ . Ndu̍yɛ̍ , wānā pɔ̍nɔ̍ɔ̍ cho̍ ndu̍ o̍ dēmbē ni̍ . Ō chō ni᷅ŋ bɛ̍ɛ̍ pa̍ŋgo̍ŋ ŋ̄ ŋɔ᷄mpu᷅m  .
42001037	Nyɛ̄ o̍ nyɛ̄ cho̍ mī Mɛ̄lɛ̄ka̍ būmba̍ tōsā le̍ . ”
42001038	Mi̍ Mēēle̍ di̍mī āā , “ Bu̍ɛ̍i̍ Māsānɔ̄ɔ̍ Mɛ̄lɛ̄ka̍a̍ ya̍ cho̍ ni̍ . Ī yɔ̄nu̍ŋ mɛ̄ɛ̍ ŋ̄ dīmi̍ yɛ̍ fɔ̍ . ” O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍a̍ kūānu᷄ŋ  .
42001039	O̍ ko̍ŋ kɔ̍ɔ̍lī , mi̍ Mēēle̍ bɛ̍ɛ̍ndīa̍ŋ mbo̍ bīī nɛ̄īyo̍ chɔ̍ chɔ̍ le̍ kɔ̄la̍ŋ o̍ chi̍e̍e̍ pi᷅lɛ̍ o̍ lɛ̄ŋndē īpēmbūle̍ŋ . Lɛ̄ŋndē lēŋ dīōla̍ŋ āā , Chūdi̍a̍ā  .
42001040	Mɛ̄ɛ̍ o̍ fu̍u̍lu̍u̍ mbo̍ lūɛ̄ī o̍ Sɛ̄kāla̍yā lo̍ chi̍ɛ̍ī ni̍ŋ . Mbo̍ yīl Li̍sa̍bɛ̄ɛ̄  .
42001041	Mɛ̄ɛ̍ yīlɔ̄ɔ̄ Mēēle̍ yi᷄llo̍ de᷄l Li̍sa̍bɛ̄ɛ̄ o̍ lānī , mi̍ chɛ̄lɛ̄kpɔ̍ɔ̍ ndu̍ ni᷄ŋ o̍ kpe̍e̍ŋīa̍ŋ . Ndu̍yɛ̍ , mi̍ Nyi̍nā Mɛ̄lɛ̄ka̍a̍ tūāl Li̍sa̍bɛ̄ɛ̄ kɔ̄ɔ̄lī  .
42001042	Mbo̍ dīmī chōo̍ cho̍o̍ āā , “ Mɛ̄lɛ̄ka̍ dɔ̄ū nūm Mēēle̍ sa̍lā mbo̍ hīāū wāŋ lāāndūa̍a̍ kpo̍u̍ . Sa̍lāa̍ chō chɛ̄lɛ̄kpɛ̍ ŋ̄ chō vīōlɔ̄ɔ̄ wo̍ chōo̍  .
42001043	Ya̍ kɛ̍i̍ kālāa̍ Māsānɔ̍ɔ̍ Mɛ̄lɛ̄ka̍ nūu̍ kīālū kpa̍li̍ ni̍ mbō hīŋ ya̍ yīlɔ̄ɔ̍ ?
42001044	Kāni̍ fo̍ndōle̍ , mɛ̄ɛ̍ ya̍ I̍ tu̍e̍ī yīlɔ̄ɔ̄ ŋ̄ yi᷄l lo̍ , mi̍ chɛ̄lɛ̄kpɔ̍ɔ̍ kpēēŋīa̍ŋ ya̍ o̍ dēmbē a̍ kɔ̄l kɛ̄ndɔ̄ɔ̍  .
42001045	Sa̍lāa̍ chō nu̍m chōo̍ nu᷄m la̍a̍la̍ŋ kpe̍e̍kpe̍i̍ māā dīōm Māsānɔ̄ɔ̍ Mɛ̄lɛ̄ka̍ dīmu̍l nu̍m ndo̍ chō yɔ̄nɔ᷄ŋ ndo̍ . ”
42001046	Mi̍ Mēēle̍ di̍mī āā ,  “ I̍ sa̍ŋga̍la̍ Māsānɔ̄ɔ̍ Mɛ̄lɛ̄ka̍ a̍ kɔ̄l nūu̍ kpo̍u̍  .
42001047	Nyi̍nā nūu̍ na᷄ŋ kɔ̄l a̍ Mɛ̄lɛ̄ka̍ o̍ pi̍ŋī ya̍ wo̍  .
42001048	Kāni̍ fo̍ndōle̍ , ō lōōnu̍ŋ a̍ ya̍ , bu̍ɛ̍ī ndɔ̄ pɔ̍mbu̍ɛ̍i̍ ni̍i̍ yo̍ ho̍ō . Chɔ̍ŋ a̍ bōōnde̍i̍ he̍ī ha̍a̍a̍ , wāŋnda̍ kpe̍de̍ ā chō dīmī māā I̍ cho̍ wāna̍ Mɛ̄lɛ̄ka̍ dɔ̄ū sa̍lā  .
42001049	Kāni̍ fo̍ndōle̍ , Mɛ̄lɛ̄ka̍ nɔ̍ kpāāyāa̍ wo̍ ō tōsa̍l la̍ sūɛ̍i̍ bɛ̍ndū . Ō wo̍ū ba̍ o̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ ni᷄ŋ te̍  .
42001050	Mbō tūīīnu̍ŋ wa̍nāa̍ wo̍ ndu̍ wa̍ īnyīɛ̍ɛ̍ , wānāa̍ wa̍ pāāndū yōōmū wa̍ ni̍ , a̍ wānāa̍ cho̍ yōōmū pɛ̄ŋgo̍o̍ ho̍ō wa̍ , a̍ wānāa̍ cho̍ hūnɔ̄ɔ̄ wā yōōmū wa̍  .
42001051	Ō tōsa̍ wa̍lta̍ bɛ̍ndūla̍ŋ a̍ kpāāyā ndɔ̄ bɛ̍ndōo̍ . Mbo̍ tōsā mi̍ wānāā yōŋgāa̍ a̍ yi̍ya̍ŋ o̍ kɔ̄ltā ndāla̍ŋ ni᷄ŋ māā ā chō ā bɛ̄ndū wa̍ ā sɔ̄ɔ̄ndīa̍ŋ  .
42001052	Mbo̍ tūsī wānāā bɛ̄ndūa̍a̍ cho̍ o̍ kpe̍ŋgbe̍i̍la̍ lēmāsāla̍ŋ chōo̍ wa̍ lɛ̄ŋ . Mbo̍ hēēlū wānāa̍ cho̍ nyɛ᷅ o̍ nyɛ̄ le̍ wa̍ te̍mā  .
42001053	Mbo̍ ke̍ wānāa̍ nɔ̍lā sɔ̍lā le̍ wa̍ nyɛ̄m kɛ̄ndɔ᷄ŋ ta̍u̍ . Kɛ̍ , mbo̍ tōsā mi̍ wānāā sūlāa̍ kūā bālā fo̍ndō  .
42001054	Mbo̍ chūā būŋgɛ̄i̍ le̍ fi̍nyāā nāā ma̍māa̍ īnyīɛ̍ɛ̍ tūīīnɔ᷄ŋndo̍ le̍ fɛ̍ɛ̍ŋ a̍ fɛ̍ɛ̍ŋ , ko̍ŋ cho̍ ni̍ , E̍bīlāha᷅m a̍ chūāūwāā ndūāā ma̍māa̍ . Ō lōōnu̍ŋ bu̍ŋgɛ̄ī o̍ chu̍a̍ ve̍ , mbo̍ mālā wāŋnda̍ I̍sɔ̄lūɛ̄ī , bu̍ɛ̍i̍yāā ndūa̍a̍ . ” Mbo̍ chūā būŋgɛ̄i̍ le̍ fi̍nyāā nāā ma̍māa̍ īnyīɛ̍ɛ̍ tūīīnɔ᷄ŋndo̍ le̍ fɛ̍ɛ̍ŋ a̍ fɛ̍ɛ̍ŋ , ko̍ŋ cho̍ ni̍ , E̍bīlāha᷅m a̍ chūāūwāā ndūāā ma̍māa̍ . Ō lōōnu̍ŋ bu̍ŋgɛ̄ī o̍ chu̍a̍ ve̍ , mbo̍ mālā wāŋnda̍ I̍sɔ̄lūɛ̄ī , bu̍ɛ̍i̍yāā ndūa̍a̍ . ”
42001055	
42001056	Mi̍ Mēēle̍ chu̍ā pāŋgo̍ŋ ŋ̄ ŋgāa̍ nda̍ Li̍sa̍bɛ̄ɛ̄ . O̍ ko̍ŋ kɔ̍ɔ̍lī , mbo̍ mīīŋgū o̍ ndu̍ lo̍  .
42001057	Mɛ̄ɛ̍ te̍le̍ŋndo̍ fūūlu̍u̍ le̍ mī Li̍sa̍bɛ̄ɛ̄ ve̍lū , mbo̍ vīālū wānā pɔ̍nɔ̍ɔ̍  .
42001058	Mi̍ wānāā nda̍ chīɛ̄ɛ̄li̍āŋ nda̍ a̍ wānāya᷅ŋ ndɔ᷄ŋ ā tūɛ̄ī māā Māsānɔ̄ɔ̍ Mɛ̄lɛ̄ka̍ tōsa̍l Li̍sa̍bɛ̄ɛ̄ kɛ̄ndɛ̄ī bɛ̍ndū . Ma̍ nāŋ kɔ̄l hɔ̄lāā tūlu̍ a̍ ndu̍  .
42001059	Chɔ̍ŋ a̍ vīōlɔ᷄ŋ ndɔ̄ɔ̍ mɛ̄ɛ̍ chɛ̄lɛ̄kpɔ̍ɔ̍ wa̍ pālɛ̍i̍ ī ŋɔ̄ma̍a̍ , ma̍ hūŋ le̍ ndu̍ hīvīo̍o̍ o̍ chīɛ̄ī kɔ̄ɔ̄lī . Ā wa̍ ndu̍ ni᷅ŋ le̍ dīōla̍ŋ kē āā , Sɛ̄kāla̍yā mɛ̄ɛ̍ fi̍nyā ndɔ̄ nɔ̍ dīōla̍ŋ yɛ̍  .
42001060	Kɛ̍ , mi̍ kāla̍ ndɔ̄ di̍mī āā , “ Ŋ̄ nɔ̄ le̍ ndu̍ vēēlōo̍ āā , Chɔ᷄ŋ . ”
42001061	Kɛ̍ , ma̍ dīmūl ndu̍ āā , “ Wānā o̍ wānā cho̍ o̍ yu̍ŋgu̍ nya̍a̍ chōo̍ mbō nɔ̄ dīōlā lāŋ te̍ . ”
42001062	Ma̍ tūūlīāl fi̍nyā ndɔ̍ a̍ lābā le̍ mā sīna̍ dīōlā ndu̍ o̍o̍ hɛ̍na̍ŋ mā vēēlu̍ po̍ ndɔ̄ɔ̍ la̍ŋ  .
42001063	Mbo̍ tūūlīāl nda̍ le̍ mā chūu̍ ndu̍ nyɛ̄ nda̍ pōōnyīāā le̍cho̍o̍ wo̍ . Mɛ̄ɛ̍ nda̍ chūu̍ ndu̍ , mbo̍ pōōnyīāā āā , “ Dīōlā ndɔ̄la̍ŋ āā , Chɔ᷄ŋ . ” Mi̍ kɔ̄ndɔ̄fi̍llo̍ bīī nda̍ kpe̍de̍  .
42001064	Chīīyo̍ dīōla̍ŋ nda᷅ŋ dɔ̄wɔ̄ɔ̍ o̍ lē pīlɛ̍ ni᷄ŋ kpe̍ , mi̍ dīɔ̄ɔ̄mūle̍ŋ lē yɔ̄nu᷄ŋ ndu̍ fe̍fe̍le̍ . Mbo̍ chūā sōndōo̍ mbo̍ sūāā . Mbō sāŋgālā Mɛ̍lɛ̄ka̍  .
42001065	Mi̍ kɔ̄ndɔ̄fi̍llo̍ bīī wānāā nda̍ chīɛ̄ɛ̄li̍āŋ nda̍ . Mi̍ tɔ̍ɔ̍ tīū si̍lɔ̍ o̍ lɛ̄ŋndē īpēmbūle̍ŋ Chūdi̍a̍ā a̍ nyɛ̍ yɔ̍nu̍ŋ ndo̍  .
42001066	Wānā o̍ wāna̍ tu̍e̍ī a̍ ndi̍ o̍kɔ̄ɔ̄ ma̍ kɛ̄si᷄ŋ ndi̍ o̍ kɔ̄l . Ma̍ dīmī āā , “ Wāna̍ māā vɛ̄ɛ̍nɛ̍ pōo̍mbɔ̄ɔ̍ ho̍ō wā yɛ̍ ni̍ŋ ? ” Ā dīmi̍ he̍ī ka̍ni̍ fo̍ndōle̍ , ba̍ Māsānɔ̍ɔ̍ Mɛ̄lɛ̄ka̍a̍ wa̍ ndu̍ chōo̍  .
42001067	Mi̍ Nyi̍na̍ Mɛ̄lɛ̄ka̍a̍ tūāl Sɛ̄kāla̍yā kɔ̍ɔ̍lī , fi̍nyāa̍ Chɔ᷄ŋ . Mbo̍ dīmī yōōŋgu̍ Mɛ̄lɛ̄ka̍a̍ āā  ,
42001068	 “  I̍ sa̍ŋga̍la̍ Māsānɔ̄ɔ̍ Mɛ̄lɛ̄ka̍ wāŋnda̍ I̍sɔ̄lūɛ̄ī a̍ pi̍ɛ̍ī yo̍ . Kāni̍ fo̍ndōle̍ , ō hīŋ wānāā ndūa̍a̍ tɛ̄ɛ̄ŋ , ndu̍yɛ̍ , mbo̍ bāŋā nda̍  .
42001069	Ō yɔ̄ŋgu̍ wāna̍ kpāāyāa̍ o̍ pi̍ŋī na̍a̍ wo̍fūlāa̍ o̍ pūlāle̍ Dēēve̍le̍ŋ chōo̍  .
42001070	Sīndɛ̄ pa̍ Mɛ̄lɛ̄ka̍ dɔ̄ū sūɛ̍i̍ he̍ī wānāā ndūa̍a̍ su̍a̍āle̍ ndu̍ wa̍ o̍ sōndō ni̍  .
42001071	Mbo̍ dīmī māā ō chō na̍a̍ sōlī ya̍a̍mɔ̍ɔ̍wa̍a̍ nāa̍ o̍ bāa̍ tu̍l na̍a̍ lēyɛ̄ wa̍ kpe̍de̍  .
42001072	Mbo̍ dīmī māā ndu̍ Mɛ̍lɛ̄ka̍ ō chō fi̍nyāā nāā ma̍māa̍ īnyīɛ̍ɛ̍ tūīīnɔ᷄ŋ , ndu̍yɛ̍ , mbo̍ lo̍o̍nūŋ a̍ kpe̍ma̍ o̍ yi̍i̍ nda̍ nda̍ā wo̍  .
42001073	Mbo̍ chūā būŋgɛ̄i̍ mbo̍ mēnāla᷄ŋ E̍bīlāha᷅m , fi̍nyā nāā ma̍mā  .
42001074	Būŋgɛ̄ī kēŋ ndi̍ cho̍ ni̍ māā ō chō na̍a̍ sōlī ya̍a̍mɔ̍ɔ̍wa̍a̍ nāa̍ o̍ bāle̍ mī ŋ̄ tōsa̍ wa̍llo̍ le̍ ndu̍ sīōōŋīī bɛ̍ɛ̍ ve᷅ na̍a̍ le̍  .
42001075	Ŋ̄ chō wa̍llo̍ tōsā le̍ ndu̍ māā wānāa̍ cho̍ le̍ Mɛ̄lɛ̄ka̍ ndu̍ o̍ hɔ̄l sa̍kpō , ha̍a̍a̍ a̍ te̍le̍ŋ na̍a̍ ŋ̄ chō yōōmū wo̍ . ”
42001076	Mi̍ Sɛ̄kāla̍yā hi̍a̍ū lāchī a̍ sūɛ̍i̍ āā ,  “ Nūm po̍ nūu̍ , ā chō nu̍m vēēlū āā , wāna̍ su̍a̍ā le̍ Mɛ̄lɛ̄ka̍ bɛ̄ndōo̍ wo̍ . Kāni̍ fo̍ndōle̍ , ā chō lākɔ̄ Māsānɔ̄ɔ̍ Mɛ̄lɛ̄ka̍ lāchīle̍ nɛ̄īyo̍ tōōsīa̍a̍ le̍ ndu̍  .
42001077	Ndu̍yɛ̍ , ā chō tōsā mī wānāā ndūa̍a̍ sīna̍ māā Mɛ̄lɛ̄ka̍ chō nda̍ pīŋī . Pīŋīo̍o̍ nda̍ cho̍ ni̍ , mbō ma᷄l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ  .
42001078	Mu᷅ŋ kpo̍u̍ ŋ̄ chō yɔ̄nɔ᷄ŋ , kāni̍ fo̍ndōle̍ , Mɛ̄lɛ̄ka̍ nāa̍ chō Mɛ̄lɛ̄ka̍ īnyīɛ̍ɛ̍ bɛ̄ndū bɛ̍ndū . Ō chō tōsā mī nyɛ̄ wa̍wo̍ŋndo̍ chɛ᷄ŋ o̍ fo̍nda᷄ŋ Mɛ̄lɛ̄ka̍a̍ mbō dēndū na̍a̍ chōo̍ mɛ̄ɛ̍ yɛ̄ɛ̄ŋndē īdīi̍le̍ŋ lē fūlā nu̍a̍ā yɛ̍  .
42001079	Ō chō nyɛ̄ wa̍wo̍ŋndo̍ yɔ̄ŋgu̍ le̍ wānāa̍ cho̍ o̍ nyūmnda̍ŋ ni᷄ŋ , ndu̍yɛ̍ , mi̍ pīɔ̍mndo̍ wā nda̍ bɛ̄lū bɛ̄lūūwo̍ wa̍ . Ndu̍yɛ̍ , mbō chɔ᷄m na̍a̍ nɛ̄i̍ wānā ku̍ā le̍cho̍o̍ mā sɔ̍lā kɔ̄l nyūlōo̍ wo̍ . ”
42001080	O̍ ko̍ŋ kɔ̍ɔ̍lī , mi̍ pōo̍mbɔ̄ɔ̍ hīndū . Mbo̍ sīmnu᷄ŋ wa᷅na̍ dīāllūŋ kālā o̍ nyi̍nā ndɔ̄ɔ̍ ni᷄ŋ . Ō lo̍ o̍ po̍llo̍ ni᷄ŋ , ha̍a̍a̍ mbo̍ fūūlūū a̍ te̍le̍ŋ o̍ chɔ̍mnu̍ŋ wa᷅ŋnda̍ I̍sɔ̄lūɛ̄ī kpe̍nde̍ke̍le̍ wo̍  .
42002001	A̍ bōōndi̍i̍ ke̍ŋ , mi̍ Māsāa̍ Ɔ̄kɔ̍ɔ̍stɔ̄ɔ̄ o̍ wa̍ māsā bɛ̍ndōo̍ le̍ māsāa̍ kpe̍de̍ o̍ lɛ̄ŋīī Lu̍o̍ma᷅ŋnde̍ ni᷄ŋ ndo̍ ō dūāū sāwāa̍ , māā wāŋnda̍ kpe̍de̍ o̍ lɛ̄ŋīī o̍ cho̍ bōlle̍ŋ nde̍ ni᷄ŋ , ā pōōnyi̍a̍a̍ nda̍ dīōla̍ŋ le̍ nda̍ chɔ̄mndo̍  .
42002002	Wāŋnda̍ dīōla̍ŋ pōōnyīāā tāso̍o̍ wa̍ ho̍ō ni̍ . Bōōndi̍i̍ ke̍ŋ Kūīli̍i̍nīɔ̍ɔ̍ wa̍ māsa̍ māLu̍o̍ma᷅ŋndo̍ le̍ lɛ̄ŋndē Si̍i̍lūīāle̍ŋ nī  .
42002003	Le̍ he̍ī , mi̍ wāŋnda̍ kpe̍de̍ ku̍ā o̍ kɔ̄ɔ̄līmā nda᷄ŋ le̍ mā pōōnyi̍a̍a̍ nda̍ dīōla̍ŋ  .
42002004	Chōo̍sɛ̍ , ō ndu̍ o̍o̍ dɔ̍ū ko̍ŋ Me̍ēle̍ fu̍lu̍ wo̍ yɛ̄ , ndu̍ ndu̍ kɔ̄ɔ̄līmā ndūa̍ŋ ma̍ wa̍ Bɛ̍ti̍lɛ̍hɛ̄m ni̍ . Kāni̍ fu̍u̍le̍ , Bɛ̍ti̍lɛ̍hɛ̄m chi̍e̍e̍ lo̍ŋ fi̍nyā ndā ma̍mā Māsāa̍ Dēēve̍ , ndu̍ o̍o̍ ve̍lu᷄ŋ ni̍ . Le̍ he̍ī , mi̍ Chōo̍sɛ̍ cha᷄ŋ na̍a̍ o̍ wa̍ īchāli̍ Na̍a̍sa̍lūɛ̄ī o̍ bu̍ŋgɛ̄ī Kāli̍līve̍ ni᷄ŋ nda̍ . Mbo̍ kūā Bɛ̍ti̍lɛ̍hɛ̄m o̍ būŋgɛ̄ī Chūdi̍a̍āve̍ ni᷄ŋ nda̍ Mēēle̍ le̍ mā kɔ̍ po̍o̍nyīāā nda̍ dīōla̍ŋ . Ndu̍yɛ̍ , Mēēle̍ wa̍ a̍ yo᷄llo̍ . Chōo̍sɛ̍ , ō ndu̍ o̍o̍ dɔ̍ū ko̍ŋ Me̍ēle̍ fu̍lu̍ wo̍ yɛ̄ , ndu̍ ndu̍ kɔ̄ɔ̄līmā ndūa̍ŋ ma̍ wa̍ Bɛ̍ti̍lɛ̍hɛ̄m ni̍ . Kāni̍ fu̍u̍le̍ , Bɛ̍ti̍lɛ̍hɛ̄m chi̍e̍e̍ lo̍ŋ fi̍nyā ndā ma̍mā Māsāa̍ Dēēve̍ , ndu̍ o̍o̍ ve̍lu᷄ŋ ni̍ . Le̍ he̍ī , mi̍ Chōo̍sɛ̍ cha᷄ŋ na̍a̍ o̍ wa̍ īchāli̍ Na̍a̍sa̍lūɛ̄ī o̍ bu̍ŋgɛ̄ī Kāli̍līve̍ ni᷄ŋ nda̍ . Mbo̍ kūā Bɛ̍ti̍lɛ̍hɛ̄m o̍ būŋgɛ̄ī Chūdi̍a̍āve̍ ni᷄ŋ nda̍ Mēēle̍ le̍ mā kɔ̍ po̍o̍nyīāā nda̍ dīōla̍ŋ . Ndu̍yɛ̍ , Mēēle̍ wa̍ a̍ yo᷄llo̍ .
42002005	
42002006	Bōōndi̍i̍ nda̍ wa̍ lo̍ŋ nde̍ , mi̍ pūle̍i̍ kāndū ndu̍ nɛ̄īyo̍  .
42002007	Mbo̍ vīālū wānā pɔ̍nɔ̍ɔ̍ . Vīōlɔ̄ɔ̄ ndɔ̍ tāso̍o̍ wa̍ ko̍ŋ ni̍ . Mbo̍ wōū ndu̍ o̍ kōlāla̍ ŋ̍pɛ̍ŋgɛ̍la̍ŋ ni᷄ŋ . Mbo̍ mɔ̄ɔ̄sīāā ndu̍ mɔ̍ɔ̍su̍ mɔ̍ɔ̍su̍ . Mbo̍ yāmbū ndu̍ o̍ nyɛ̄ nda̍ dōū chɔ̍lūa̍a̍ nyɛ̄ dīa̍a̍ wo̍ ni᷄ŋ . Kāni̍ fo̍ndōle̍ , fo̍ndāŋ nda̍ a̍a̍ yi̍yā mi̍ālla̍ wo̍ wa̍ ō pīāā cha̍ a̍ wāŋndā chīe̍e̍ya̍  .
42002008	Wānāā māndāā lāsāa̍ ā wa̍ o̍ tāndā kōŋ ni᷄ŋ . Ā wa̍ sāa̍ ndāa̍ īkɛ̄i̍ o̍ fo̍ndāŋ nda̍ māndā chɔ̍lūa̍a̍ wo̍ i̍chɔ᷅l kōŋ  .
42002009	Mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ chɔ̄mnu᷄ŋ nda̍ . Ndu̍yɛ̍ , mi̍ pa̍ŋgēle̍ Māsānɔ̄ɔ̍ Mɛ̄lɛ̄ka̍a̍ bālū nda̍ si̍lɔ̍ a̍ dīōndɔ̄ɔ̍ . Mi̍ sīōōŋnde̍ bīī nda̍ ta̍u̍ ta̍u̍  .
42002010	Kɛ̍ , mi̍ ki̍i̍la̍nɔ̍ Mɛ̄lɛ̄ka̍a̍ dīmūl nda̍ āā , “ Lā yɔ᷅ŋ īsīōōŋ te̍ . I̍ chu̍u̍ nya̍ yōōŋgū kɛ̄ndɔ̄ɔ̍ , o̍ cho̍ wāŋnda̍ kpe̍de̍ kɔ᷅l kɛ̄ndɔ̄ɔ̍ kē ta̍u̍ wo̍  .
42002011	Yōōŋgū ko᷄ŋ cho̍ ni̍ māā ā vīlu̍l nya̍ wānā pi̍ŋīa̍a̍ pāa̍le̍ hāūle᷅ŋ o̍ chi̍e̍e̍ Dēēvi̍o̍o̍ ni᷄ŋ , ndu̍ yɔ̍nūŋ ni̍ māā Māsānɔ̄ɔ̍ Ki̍li̍tī  .
42002012	Lā chō chɛ̄lɛ̄kpɔ̍ɔ̍ kōmāl ma̍ mɔ̄ɔ̄sīāā ndu̍ o̍ kōlāla̍ i̍pɛ̍ŋgɛ̍la̍ŋ ni᷄ŋ ma̍ yāmbū ndu̍ o̍ nyɛ̄ nda̍ dōū chɔ̍lūa̍a̍ nyɛ̄ dīa̍a̍ wo̍ ni᷄ŋ . Ko̍ŋ wa᷅ ni̍ŋ ta̍a̍māsi̍o̍o̍ le̍ nya̍ mī lā sīna̍ ni̍ . ”
42002013	O̍ lē pīlɛ̍ ni᷄ŋ kpe̍ , mi̍ ki̍i̍la̍a̍ Mɛ̄lɛ̄ka̍a̍ chēle̍ŋ ā chɔ̄mnu᷄ŋ ku̍ndā bɛ̄ndōo̍ hɔ̄lāā tūlu̍ a̍ ki̍i̍la̍nɔ̍ Mɛ̄lɛ̄ka̍ kōŋ . Ā wa̍ Mɛ̄lɛ̄ka̍ sāŋgālāa̍ mā dīmī āā  ,
42002014	 “  Nya̍ cho̍ o̍ fo̍nda᷄ŋ Mɛ̄lɛ̄ka̍a̍ chōo̍ cho̍o̍ wa̍ , lā sāŋga̍la̍ Mɛ̍lɛ̄ka̍ . Ndu̍yɛ̍ , kɔ̄l nyūlōo̍ chō le̍ wānāā o̍ hi̍ni̍ kɔ̄l o̍ chi̍e̍ēŋndo̍ chōo̍ wa̍ . ”
42002015	Mɛ̄ɛ̍ ki̍i̍la̍a̍ Mɛ̄lɛ̄ka̍a̍ mɛ̄i̍ nda̍ ma̍ kūānu᷄ŋ o̍ ha̍la̍a̍ ni᷄ŋ , mi̍ wānāā māndāā lāsāa̍ dīmu̍la᷅ŋ āā , “ Ŋ̄ kɔ̄nu᷅ŋ Bɛ̍ti̍lɛ̍hɛ̄m . Lā ŋ̄ kɔ̍ to̍fāŋ mī ŋ̄ chē nyɛ̍ yɔ̍nu̍ŋ ho̍ō mi̍ Māsānɔ̄ɔ̍ Mɛ̄lɛ̄ka̍ dīmūl na̍a̍ a̍ ndu̍ o̍kɔ̄ɔ̄ wo̍ . ”
42002016	Mi̍ wānāā māndāā lāsāa̍ kūā chɔ̍ chɔ̍ Bɛ̍ti̍lɛ̍hɛ̄m . Ā lo̍ nūūvīa̍a̍ ma̍ sāālu᷄ŋ Me̍ēle̍ nda̍ Chōo̍sɛ̍ a̍ chɛ̄lɛ̄kpɔ̍ɔ̍ . Ō wa̍ ō yāmbāā nāa̍ nda̍ dōū chɔ̍lūa̍a̍ nyɛ̄ dīa̍a̍ wa̍  .
42002017	Mɛ̄ɛ̍ nda̍ chē chɛ̄lɛ̄kpɔ̍ɔ̍ , ma̍ tīū dīōmndā ki̍i̍la̍a̍ Mɛ̄lɛ̄ka̍a̍ dīmu̍l nda̍ a̍ pōo̍mbɔ̄ɔ̍ ho̍ō o̍kɔ̄ɔ̄ la̍ŋ si̍lɔ̍  .
42002018	Mi̍ kɔ̄ndɔ̄fi̍llo̍ bīī wāŋnda̍ kpe̍de̍ a̍ tu̍e̍ī nyɛ̄ wānāā māndāā lāsāa̍ ā dīmi̍ wo̍ wa̍  .
42002019	Kɛ̍ , mi̍ Mēēle̍ ndu̍ ndu̍ kɛ̄si᷄ŋ sɔ̍ɔ̍ŋ mu᷅ŋ kpe̍de̍ o̍ kɔ̄l mbō yīyāŋ a̍ mu̍ŋ  .
42002020	O̍ ko̍ŋ kɔ̍ɔ̍lī , mi̍ wānāā māndāā lāsāa̍ mīīŋgū . Ma̍ kūā a̍ Mɛ̄lɛ̄ka̍ sāŋgālāa̍ le̍ nyɛ̄ o̍ nyɛ̄ nda̍ tūēī ma̍ chā , kāni̍ fo̍ndōle̍ , mɛ̄ɛ̍ ki̍i̍la̍nɔ̍ Mɛ̄lɛ̄ka̍a̍ dīmu̍l nda̍ yɛ̍ , le̍nde̍ ko̍ni̍ nda̍ sāālu̍ŋ ni̍  .
42002021	O̍ pālɛ̍i̍ ŋɔ̍ma̍a̍ ve̍ , mɛ̄ɛ̍ te̍le̍ŋndo̍ fūūlu̍u̍ le̍ ndu̍ hīvīo̍o̍ o̍ chīɛ̄ī kɔ̄ɔ̄lī , ma̍ kē ndu̍ dīōla̍ŋ āā , Chi̍i̍sū . Kāni̍ , lɔ̍ɔ̍pa̍ bɛ̍ɛ̍ Mēēle̍ chu̍ā yo᷄l ndɔ̄ɔ̍ dīōla̍ŋ nda᷅ŋ ki̍i̍la̍nɔ̍ Mɛ̄lɛ̄ka̍a̍ dīmi̍ ni̍ māā ā vēēlu̍ ndu̍ la̍ŋ  .
42002022	Mi̍ te̍le̍ŋndo̍ fūūlūū le̍ mī Mēēle̍ kūɛ̄ Chūlu̍sɛ̄lɛ̄m le̍ dīndīo̍o̍ sɔ̄lāa̍ Mɛ̄lɛ̄ka̍ o̍ hɔ̄l mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̍ . Le̍ he̍ī , ma̍ kūā Chūlu̍sɛ̄lɛ̄m nda̍ Chōo̍sɛ̍ pɔ̍nɔ̍ ndɔ̄ o̍ chīɛ̍i̍ Mɛ̄lɛ̄ka̍a̍ ni᷄ŋ . Mɛ̄ɛ̍ nda̍ fūūlu̍u̍ , ma̍ sōlī sa̍lāa̍ le̍ mī Mēēle̍ si̍mnu᷄ŋ vɛ̍lɛ̄ ō dīāndāā . Kāni̍ , mɛ̄ɛ̍ sāwāla̍ Māsānɔ̄ɔ̍ Mɛ̄lɛ̄ka̍la̍ŋ lā dīmi̍ yɛ̍ , mɛ̄ɛ̍ mī nda̍ a̍a̍ so̍li̍ ka᷅ŋgbu̍a̍a̍ ɔ̄ɔ̄ pīīŋnda̍ ā ŋīɔ̍ɔ̍ŋ sa̍lā . Ma̍ sōlī sa̍lāa̍ ho̍ō . Kɔ̄lā nda̍ wa̍ la̍ŋ Chūlu̍sɛ̄lɛ̄m nda̍ŋ , ma̍ kūā a̍ chɛ̄lɛ̄kpɔ̍ɔ̍ Chi̍i̍sū le̍ ndu̍ mālɔ̄ɔ̍ Ma̍sānɔ̄ɔ̍ Mɛ̄lɛ̄ka̍ o̍ bā . Kāni̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Chūā tāse̍ o̍ chūā tāse̍ wānā la̍nɔ̍ɔ̍ vēlū pɛ̍ , tē o̍ wa̍ wānā pɔ̍nɔ̍ɔ̍ pɛ̍ , mɛ̄ɛ̍ mbō wa̍ ō yɔ̄ŋga᷄ŋ le̍ Māsānɔ̄ɔ̍ Mɛ̄lɛ̄ka̍ . ” Le̍ he̍ī , ma̍ chūā Chi̍i̍sū ma̍ māl ndu̍ Mɛ̄lɛ̄ka̍ o̍ bā . Mi̍ te̍le̍ŋndo̍ fūūlūū le̍ mī Mēēle̍ kūɛ̄ Chūlu̍sɛ̄lɛ̄m le̍ dīndīo̍o̍ sɔ̄lāa̍ Mɛ̄lɛ̄ka̍ o̍ hɔ̄l mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̍ . Le̍ he̍ī , ma̍ kūā Chūlu̍sɛ̄lɛ̄m nda̍ Chōo̍sɛ̍ pɔ̍nɔ̍ ndɔ̄ o̍ chīɛ̍i̍ Mɛ̄lɛ̄ka̍a̍ ni᷄ŋ . Mɛ̄ɛ̍ nda̍ fūūlu̍u̍ , ma̍ sōlī sa̍lāa̍ le̍ mī Mēēle̍ si̍mnu᷄ŋ vɛ̍lɛ̄ ō dīāndāā . Kāni̍ , mɛ̄ɛ̍ sāwāla̍ Māsānɔ̄ɔ̍ Mɛ̄lɛ̄ka̍la̍ŋ lā dīmi̍ yɛ̍ , mɛ̄ɛ̍ mī nda̍ a̍a̍ so̍li̍ ka᷅ŋgbu̍a̍a̍ ɔ̄ɔ̄ pīīŋnda̍ ā ŋīɔ̍ɔ̍ŋ sa̍lā . Ma̍ sōlī sa̍lāa̍ ho̍ō . Kɔ̄lā nda̍ wa̍ la̍ŋ Chūlu̍sɛ̄lɛ̄m nda̍ŋ , ma̍ kūā a̍ chɛ̄lɛ̄kpɔ̍ɔ̍ Chi̍i̍sū le̍ ndu̍ mālɔ̄ɔ̍ Ma̍sānɔ̄ɔ̍ Mɛ̄lɛ̄ka̍ o̍ bā . Kāni̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Chūā tāse̍ o̍ chūā tāse̍ wānā la̍nɔ̍ɔ̍ vēlū pɛ̍ , tē o̍ wa̍ wānā pɔ̍nɔ̍ɔ̍ pɛ̍ , mɛ̄ɛ̍ mbō wa̍ ō yɔ̄ŋga᷄ŋ le̍ Māsānɔ̄ɔ̍ Mɛ̄lɛ̄ka̍ . ” Le̍ he̍ī , ma̍ chūā Chi̍i̍sū ma̍ māl ndu̍ Mɛ̄lɛ̄ka̍ o̍ bā . Mi̍ te̍le̍ŋndo̍ fūūlūū le̍ mī Mēēle̍ kūɛ̄ Chūlu̍sɛ̄lɛ̄m le̍ dīndīo̍o̍ sɔ̄lāa̍ Mɛ̄lɛ̄ka̍ o̍ hɔ̄l mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̍ . Le̍ he̍ī , ma̍ kūā Chūlu̍sɛ̄lɛ̄m nda̍ Chōo̍sɛ̍ pɔ̍nɔ̍ ndɔ̄ o̍ chīɛ̍i̍ Mɛ̄lɛ̄ka̍a̍ ni᷄ŋ . Mɛ̄ɛ̍ nda̍ fūūlu̍u̍ , ma̍ sōlī sa̍lāa̍ le̍ mī Mēēle̍ si̍mnu᷄ŋ vɛ̍lɛ̄ ō dīāndāā . Kāni̍ , mɛ̄ɛ̍ sāwāla̍ Māsānɔ̄ɔ̍ Mɛ̄lɛ̄ka̍la̍ŋ lā dīmi̍ yɛ̍ , mɛ̄ɛ̍ mī nda̍ a̍a̍ so̍li̍ ka᷅ŋgbu̍a̍a̍ ɔ̄ɔ̄ pīīŋnda̍ ā ŋīɔ̍ɔ̍ŋ sa̍lā . Ma̍ sōlī sa̍lāa̍ ho̍ō . Kɔ̄lā nda̍ wa̍ la̍ŋ Chūlu̍sɛ̄lɛ̄m nda̍ŋ , ma̍ kūā a̍ chɛ̄lɛ̄kpɔ̍ɔ̍ Chi̍i̍sū le̍ ndu̍ mālɔ̄ɔ̍ Ma̍sānɔ̄ɔ̍ Mɛ̄lɛ̄ka̍ o̍ bā . Kāni̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Chūā tāse̍ o̍ chūā tāse̍ wānā la̍nɔ̍ɔ̍ vēlū pɛ̍ , tē o̍ wa̍ wānā pɔ̍nɔ̍ɔ̍ pɛ̍ , mɛ̄ɛ̍ mbō wa̍ ō yɔ̄ŋga᷄ŋ le̍ Māsānɔ̄ɔ̍ Mɛ̄lɛ̄ka̍ . ” Le̍ he̍ī , ma̍ chūā Chi̍i̍sū ma̍ māl ndu̍ Mɛ̄lɛ̄ka̍ o̍ bā .
42002023	
42002024	
42002025	Po̍ pi᷅lɛ̍ wa̍ Chūlu̍sɛ̄lɛ̄m dīōla̍ŋ āā , Si̍mīɔ̄ŋ . Ō wa̍ wānā kɛ̍ndɛ̄ . Ndu̍yɛ̍ , ndu̍ o̍o̍ nɔ̍ bɛ̄ɛ̄le̍ŋ le̍ Mɛ̄lɛ̄ka̍ . Ō wa̍ lēhɔ̄l o̍ nɛ̄ī le̍ bōōndi̍i̍ Mɛ̄lɛ̄ka̍ ndu̍ o̍o̍ nɔ̍ le̍ I̍sɔ̄lūɛ̄ī sōlīo̍o̍ o̍ mɔ̍nɛ̍i̍ ni᷄ŋ nde̍ . Nyi̍na̍ Mɛ̄lɛ̄ka̍a̍ wa̍ ndu̍ kɔ̄ɔ̄lī  .
42002026	Mi̍ Nyi̍na̍ Mɛ̄lɛ̄ka̍a̍ chɔ̄m ndu̍ māā ō cho̍ wu̍ le̍ mɛ̄ɛ̍ mbō lo̍ o̍ ko̍ŋ mbō chē fɛ̍lɛ̍ŋ Ki̍li̍tī , wāna̍ Māsānɔ̍ɔ̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍  .
42002027	Ndu̍yɛ̍ , mi̍ Nyi̍na̍ Mɛ̄lɛ̄ka̍a̍ tōsā mi̍ Si̍mīɔ̄ŋ hu᷅ŋ o̍ chīɛ̍i̍ Mɛ̄lɛ̄ka̍a̍ ni᷄ŋ . Mi̍ Chōo̍sɛ̍ a̍ Mēēle̍ a̍ hu᷅ŋ a̍ pōo̍mbɔ̄ɔ̍ Chi̍i̍sū lo̍ŋ le̍ ndu̍ mālɔ̄ɔ̍ Mɛ̄lɛ̄ka̍ o̍ bā mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē le̍ Chu̍ūwa̍ la̍ŋ lā dīmi̍ yɛ̍  .
42002028	O̍ ko̍ŋ , mi̍ Si̍mīɔ̄ŋ chu̍ā ndu̍ o̍ bāla̍ŋ chōo̍ mbo̍ mēl Mɛ̄lɛ̄ka̍ ba̍li̍ka̍a̍ . Mbo̍ dīmī āā  ,
42002029	 “  Māsānɔ̄ɔ̍ Mɛ̄lɛ̄ka̍ , ā chāā ni̍ko̍ bu̍ɛ̍ī nūmndo̍ chūā mbō kūɛ̄ a̍ kɔ̄l nyūlū . Kāni̍ , a̍ to̍sa̍ mɛ̄ɛ̍ ŋ̄ chūe̍l ndu̍ būŋgɛ̄i̍ yɛ̍  .
42002030	I̍ che᷅ a̍ hɔ̄ltē nīle̍ŋ pɛ̍ɛ̍ŋ mɛ̄ɛ̍ ŋ̄ pīŋī ni̍ŋ wa᷅ŋndā chīe̍e̍ya̍ yɛ̍  .
42002031	A̍ to̍sa̍ he̍ī wāŋnda̍ kpo̍u̍ o̍ hɔ̄l  .
42002032	Ndu̍ cho̍ nyɛ̄ wa̍wo̍ŋ chɔ᷅m ni̍ŋ wa̍nāa̍ cho̍ a̍ Chu̍ū le̍ wa̍nɛ̄ī nu̍mndo̍ ni̍ . Ndu̍yɛ̍ , mbō tōsa̍ mī wānāā nūmnda̍ I̍sɔ̄lūɛ̄ī a̍ sɔ̍la̍ bɛ̄ɛ̄le̍ŋ . ”
42002033	Mi̍ kɔ̄ndɔ̄fi̍llo̍ bīī Chōo̍sɛ̍ nda̍ Mēēle̍ a̍ nyɛ̄ nda̍ dīmi̍ a̍ pōo̍mbɔ̄ɔ̍ ho̍ō o̍kɔ̄ɔ̄ wo̍  .
42002034	Mi̍ Si̍mīɔ̄ŋ du̍a̍ū nda̍ sa̍la̍ . Ndu̍yɛ̍ , mbo̍ dīmūl Mēēle̍ ka᷅la̍ ndɔ̄ āā , “ Mɛ̄lɛ̄ka̍ hɛ̄li̍ pōo̍mbɔ̄ɔ̍ ho̍ō le̍ mbō tōsa̍ mī wānāā fāŋgā fa̍ŋgā I̍sɔ̄lūɛ̄ī a̍ sɔ̍la̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ , ndu̍yɛ̍ vɛ̍lɛ̄ , mī ā fāŋgā fa̍ŋgā ā sɔ̄la̍ pīōŋɔ̄ɔ̍ . Mɛ̄lɛ̄ka̍ yɔ̄ŋgu̍ ndu̍ le̍ mbō wa̍ māā kpālō o̍ ŋ̄wāŋndā chīe̍e̍ lo̍ . Ndu̍yɛ̍ , wānāā ka̍ ka̍ cho̍ ndu̍ sīmūl  .
42002035	Le̍ he̍ī , ō chō tōsā mī yīya᷄ŋnda̍ŋ wānāā fāŋgā fa̍ŋgā o̍ lākɔ̄l mī lā wa̍ lā chɔ̄ɔ̄māā kpe̍nde̍ke̍le̍ . Ndu̍yɛ̍ , nūm Mēēle̍ , mɔ̍nɛ̍i̍ chō lūɛ̄īyɔ̄ɔ̄ o̍ nyi̍nā nūmndo̍ ni᷄ŋ mɛ̄ɛ̍ nda̍ chūkū wa᷅ŋndo̍ nu̍a̍ā a̍ mūɛ̄ī fāŋnde̍ yɛ̍ . ”
42002036	Wɛ̄ɛ̄ŋ pīlɛ̍ wa̍ vɛ̄lɛ̄ , dīōla̍ŋ āā , A̍nā . Wāna̍ su̍a̍ā le̍ Mɛ̄lɛ̄ka̍a̍ wo̍ o̍ wa̍ ni̍ . O̍ kāa̍le̍ A̍sīɛ̄ɛ̄le̍ŋ chōo̍ ndu̍ o̍o̍ fu̍la̍ ni̍ . Nda̍ a̍a̍ ve̍e̍lū fi̍nyā ndɔ̍ āā , Fānu̍wɛ̄l . Wɛ̄ɛ̄ŋndo̍ ho̍ō ndu̍ o̍o̍ yu̍wa̍ ni᷅ŋ ta̍u̍ . Chɔ̍ŋ a̍ chɔ̄nɔ᷄ŋ ndɔ̄ɔ̍ mbo̍ hīāū pɔ̍nɔ̍ɔ̍ kɔ̄ɔ̄lī , wɔ̄sīla̍ŋ lā hīōū lā ŋɔ᷄mmɛ̍ū mi̍ pɔ̍nɔ̍ɔ̍ wū  .
42002037	Chɔ̍ŋ ni᷅ŋ a̍ te̍le̍ŋ ko̍ŋ , ō chu̍e̍ lɛ̍ pɔ̍nɔ̍ che᷅le̍ŋ te̍ . Ndu̍yɛ̍ , wɔ̄sīlā ndɔ̄la̍ŋ la̍ a̍a̍ chīŋā ni᷅ŋ be̍le̍-ŋɔ̍ma̍a̍ a̍ lā hīɔ̍ɔ̍lu̍ . Le̍ lɔ̍ɔ̍ lɔ̍ɔ̍ ō chō o̍ chīɛ̍i̍ Mɛ̄lɛ̄ka̍a̍ wo̍ ni᷄ŋ . Le̍ pāa̍le̍ŋ a̍ nyūmnda̍ŋ ō chō Mɛ̄lɛ̄ka̍ sōōlūūwo̍ , su᷅mndo̍ bīyɔ̄ɔ̍ a̍ pīɛ̄īle̍ŋ  .
42002038	A̍ bōōndi̍i̍ ke̍ŋ mi̍ A̍nā hu᷅ŋ nāa̍ Mēēle̍ chu̍a̍ nda̍ Chōo̍sɛ̍ . Mbo̍ kāndū Mɛ̄lɛ̄ka̍ ba̍li̍ka̍a̍ mēllo̍ . Ndu̍yɛ̍ , mbo̍ kāndū sūɛ̍i̍ a̍ Chi̍i̍sū o̍kɔ̄ɔ̄ nāa̍ wāŋnda̍ kpo̍u̍ chu̍a̍ a̍ wa̍ chūmndo̍ le̍ te̍le̍ŋ Mɛ̄lɛ̄ka̍ ndu̍ o̍o̍ nɔ̍ le̍ Chūlu̍sɛ̄lɛ̄m bāŋāa̍ wo̍ wa̍  .
42002039	Mɛ̄ɛ̍ Chōo̍sɛ̍ nda̍ Mēēle̍ a̍ chi̍i̍ nyɛ̄ o̍ nyɛ̄ tōsā mɛ̄ɛ̍ sāwāla̍ Māsānɔ̄ɔ̍ Mɛ̄lɛ̄ka̍la̍ŋ lā dīmi̍ yɛ̍ , ma̍ mīīŋgū o̍ nda̍ lo̍ Na̍a̍sa̍lūɛ̄ī o̍ lɛ̄ŋndē Kāli̍līle̍ŋ ni᷄ŋ  .
42002040	Mi̍ pōo̍mbɔ̄ɔ̍ hīndū . Mbo̍ sīmnu᷄ŋ wa᷅na̍ dīāllūŋ kālā . Mi̍ Mɛ̄lɛ̄ka̍ kē ndu̍ kɔ̄l kālo̍o̍ ta̍u̍ bɛ̍ndū . Ndu̍yɛ̍ , sa̍la̍ Mɛ̄lɛ̄ka̍a̍ wā ndu̍ kɔ̄ɔ̄lī  .
42002041	Wɔ̄sī o̍ wɔ̄sī Chōo̍sɛ̍ nda̍ Mēēle̍ nda̍ a̍a̍ ku̍ā Chūlu̍sɛ̄lɛ̄m le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ wo̍ o̍kɔ̄ɔ̄  .
42002042	Mi̍ te̍le̍ŋndo̍ fūūlūū le̍ kɔ̄la̍ŋ o̍ bɔ̄ŋa᷅ŋndo̍ ho̍ō . Bōōndi̍i̍ ke̍ŋ Chi̍i̍sū wa̍ wɔ̄sīla̍ŋ tɔ̍ a̍ lā tīɔ̍ɔ̍ŋ . Ma̍ kūā Chūlu̍sɛ̄lɛ̄m le̍ bɔ̄ŋa᷅ŋndo̍ ho̍ō māā pāāndū  .
42002043	Mɛ̄ɛ̍ bɔ̄ŋa᷅ŋndo̍ chūū ma̍ cha᷄ŋ mi̍i̍ŋgōo̍ . Kɛ̍ , mi̍ Chi̍i̍sū lo̍nu᷄ŋ kɔ̍ɔ̍lī Chūlu̍sɛ̄lɛ̄m . Fi̍nyā ndɔ̄ nda̍ kāla̍ ndɔ̄ ā sīna̍ le̍  .
42002044	Nda̍ a̍a̍ wa̍ ko̍ kɔ̍l māā ō chō wānāā nda̍ wa̍ kɔ̄la̍ŋ nda̍ tɛ̄ɛ̄ŋ . Ma̍ kūā le̍ pāa̍le̍ŋ kpɛ᷅ŋ . O̍ ko̍ŋ , ma̍ kāndū ndu̍ nūūvīa̍a̍ wānāya᷅ŋ ndāa̍ŋ tɛ̍ɛ̄ŋ a̍ ndi̍a̍a̍mɔ̍ɔ̍wa̍a̍ ndāa̍ tɛ̍ɛ̄ŋ  .
42002045	Kɛ̍ , ā sēēlu̍ŋ ndu̍ le̍ . Ma̍ mīīŋgū ndu̍ nūūvīa̍a̍ Chūlu̍sɛ̄lɛ̄m  .
42002046	O̍ pālɛ̍i̍ yāa̍ ndɔ̄ɔ̍ ma̍ sāālu᷄ŋ ndu̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Ō wa̍ īchāli̍ nda̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ . Ō wa̍ nda̍ nīla̍ŋ yāŋɔ̄ɔ̍ , ndu̍yɛ̍ , mbō nyūūnīāā nda̍  .
42002047	Mi̍ kɔ̄ndɔ̄fi̍llo̍ bīī wānā o̍ wāna̍ tu̍e̍ī mūlī kɔ̄l kālu̍ o̍ mu̍lī nyu̍u̍nīāāla̍ŋ ndo̍  .
42002048	Mɛ̄ɛ̍ kāla̍ ndɔ̄ nda̍ fi̍nyā ndɔ̄ a̍ che᷅ ndu̍ , mi̍ kɔ̄ndɔ̄fi̍llo̍ bīī nda̍ . Mi̍ kāla̍ ndɔ̄ nyu̍nā ndu̍ āā , “ Vɛ᷅ na̍a̍ ī wāā nu̍a̍ā tōsāllo̍ , po̍ nūu̍ ? Kāni̍ ni᷅ŋ , fi̍nyā nūm ni̍ , ya̍ ni̍ , ŋ̄ chō nu̍m nūūvīa̍a̍ . Ŋ̄ wa̍ ni᷅ŋ o̍ kɔ̄l lānda᷄ŋ bɛ̍ndū ni᷄ŋ . ”
42002049	Mi̍ Chi̍i̍sū mūlūl nda̍ āā , “ Ɔ̍ɔ̄ le̍ sa̍bū nya̍ nūūvīāā ya̍ wo̍ ? Lā si̍nā māā I̍ nɔ̍ le̍ wāa̍ o̍ fi̍nyā nūu̍ lo̍ chi̍ɛ̍ī ni̍ŋ te̍ ? ”
42002050	Kɛ̍ , ā sīna̍ nyɛ᷅ o̍ di̍mu̍l nda̍ wo̍ pɛ̄ŋgu̍ le̍  .
42002051	Mbo̍ kūā nda̍ nda̍ā Na̍a̍sa̍lūɛ̄ī , ndu̍yɛ̍ , mbo̍ dīīku᷄ŋ nda̍ . Mi̍ kāla̍ ndɔ̄ kɛ̍si᷄ŋ sɔ̍ɔ̍ŋ mu᷅ŋ kpe̍de̍ o̍ kɔ̄l  .
42002052	Mi̍ Chi̍i̍sū hi̍a̍ū lāchī a̍ hīndɔ̄ɔ̍ . Ndu̍yɛ̍ , mi̍ kɔ̄l kālu̍ ndɔ̄ɔ̍ bɛ̍ɛ̍ hi̍a̍ū lāchī a̍ chɔ̄ɔ̄lɔ᷄ŋndo̍ . Yēēmɛ̍i̍ ndūɛ̍i̍ bɛ̍ɛ̍ mi̍ ī hīāū lāchī a̍ chɔ̄ɔ̄lɔ᷄ŋndo̍ Mɛ̄lɛ̄ka̍ o̍ kɔ̄l a̍ wāŋndā chīe̍e̍ya̍ o̍ lākɔ̄l  .
42003001	Bōōndi̍i̍ pi᷅lɛ̍ , mi̍ yōōŋgu̍ Mɛ̄lɛ̄ka̍a̍ hūŋ nāa̍ Chɔ᷄ŋ chu̍a̍ , po̍ Sɛ̄kāla̍yā wo̍ , nāa̍ o̍ wa̍ o̍ po̍llo̍ ni᷄ŋ nda̍ . Bōōndi̍i̍ ke̍ŋ , Māsāa̍ Tābi̍lūā ndu̍ wa̍ māsā bɛ̍ndōo̍ le̍ māsāa̍ kpe̍de̍ o̍ lɛ̄ŋīī Lu̍o̍ma᷅ŋnde̍ ni᷄ŋ ni̍ . Ndu̍yɛ̍ , wɔ̄sīlā ndɔ̄la̍ tɔ̍ a̍ lā ŋūɛ̍ɛ̍nu̍la̍ŋ o̍ māsāle̍ŋ ni᷄ŋ la̍ wa̍ la᷅ŋ ni̍ . Pɔ̍ŋti̍ɔ̍ɔ̍ Pa̍i̍lē , ndu̍ wa̍ māsa̍ māLu̍o̍ma᷅ŋndo̍ le̍ lɛ̄ŋndē Chūdi̍a̍āle̍ŋ ni̍ . Hɛ̍lɔ̄ɔ̄ , ndu̍ wa̍ māsāa̍ le̍ lɛ̄ŋndē Kāli̍līle̍ŋ , mi̍ Fi̍li̍pī pɔ̍mbɔ̄ ndɔ̄ ndu̍ wa᷅ māsāa̍ le̍ būŋgɛ̄ī Ītu̍lūāāve̍ a̍ būŋgɛ̄ī Ti̍lu̍a̍ko̍na̍i̍tīīve̍ . Lāīsa̍nīāā , ndu̍ wa̍ māsāa̍ le̍ būŋgɛ̄ī Ābīli̍i̍nīve̍  .
42003002	Ndu̍yɛ̍ , A̍na̍sī nda̍ Ka̍ya̍fāā , nda̍ wa̍ wānāā bɛ̄ndūāā sōlīāā lāsa̍lāa̍ le̍ Chu̍ūwāa̍ wa̍ bōōndi̍i̍ ke̍ŋ ni̍  .
42003003	Mi̍ Chɔ᷄ŋ ba̍lū si̍lɔ̍ a̍ sūɛ̍i̍ Mɛ̄lɛ̄kɛ̍i̍ dīmīo̍o̍ o̍ lɛ̄ŋīī Pīo̍o̍ Chɔ̍ɔ̍dāŋ ke̍e̍ku̍ ni᷄ŋ nde̍ . Mbo̍ yōndā , āā , “ Lā ma᷄l yɔ᷅ŋndā nyāla̍ wɔ̍ɔ̍ŋnda̍ŋ mī lā sɔ̄la̍ pūlɔ̄ɔ̍ Mɛ̄lɛ̄ka̍a̍ . Ko̍ŋ to̍sā ni̍ , mī Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ . ”
42003004	Le̍nde̍ wāna̍ su̍a̍ā le̍ Mɛ̄lɛ̄ka̍ wo̍ Āīsa̍a̍yā po̍o̍nyi̍a̍a̍ o̍ yāu̍ ndɔ̄ɔ̍ ni᷄ŋ ni̍ āā ,  “ Wāŋndo̍ chō yōndāa̍ o̍ po̍llo̍ ni᷄ŋ , ō chō dīmīo̍o̍ āā , ‘ Lā tōōsi̍a̍a̍ nɛ̍īyo̍ Ma̍sānɔ̄ɔ̍ Mɛ̄lɛ̄ka̍ lāchīLā tōōsi̍a̍a̍ ndu̍ mbō wa̍ nyɛ̄ kɛ̄ndɛ̄ sa̍kpō  .
42003005	Kpōlo̍ŋnda̍ŋ kpe̍de̍ lā chō wā lā pēēlāā , pēmbo᷄ŋ kpo̍u̍ ŋ̄ chō wā ŋ̄ pēsīāā , mī ŋ̄ yɔ̄nu̍ŋ dɛ̍ŋgbɛ̍ . Nɛ̄īla̍ tu̍u̍ndu̍ɛ̍i̍la̍ŋ lā chō sāndɔ̄ɔ̄ sa̍kpo̍ , nɛ̄īla̍ wɔ̍ɔ̍ŋnda̍ŋ lā chō sīmnɔ᷄ŋ nyɛ᷅ kɛ̄ndɛ̄ tɛ̍lɛ̍lɛ̍  .
42003006	Wāŋndā chīe̍e̍ya̍ kpe̍de̍ ā chā ni̍ŋ mɛ̄ɛ̍ Mɛ̄lɛ̄ka̍ pīŋī wa᷅ŋnda̍ yɛ̍ . ’ ”
42003007	Mi̍ wāŋnda̍ hūŋ ta̍u̍ ta̍u̍ nāa̍ Chɔ᷄ŋ chu̍a̍ le̍ mbō yīŋ nda̍ yīŋɔ̄ɔ̍ Mɛ̄lɛ̄ka̍a̍ . Mbo̍ dīmūl nda̍ āā , “ Lā wɔ̄u̍ . Lā chō kɛ̄ūwāā bɛ̄ndū . Nɛ̄ɛ̍nɛ̍ di̍mu̍l lɛ̄ nya̍ māā tē ā pūlū nya̍ pɛ̍ , mɛ̄ɛ̍ nyɛ̄ pālāā Mɛ̄lɛ̄ka̍ tūsī ni̍ŋ ndo̍ bēndū nya̍ ?
42003008	Lā tōsa̍ wɔ̍ fɛ̍lɛ̍ŋ ka̍ālā chɔ᷅m māā lā ma᷄l yɔ̄ŋndā wɔ̄ɔ̍ŋnda̍ŋ nda̍ŋ . Lā yi̍ya᷄ŋ kpo̍so̍ŋ o̍ kɔ̄ltā nyāla̍ŋ ni᷄ŋ mī lā dīmi̍ āā , ‘ Na̍a̍ na̍a̍ chūāūwāa̍ E̍bīlāha᷅mnda̍ na̍a̍ ŋ̄ chō ni̍ , le̍la̍ŋ , nu̍a̍ā ni̍ , ’ le̍ . Mī di̍mu̍l nya̍ , pōūta̍ŋ nda᷅ŋ bɛ̍ɛ̍ , Mɛ̄lɛ̄ka̍ nɔ̄lā mbō sīīŋgu̍u̍ la̍ŋ chūāūwa̍ le̍ E̍bīlāha᷅m . ”
42003009	Mi̍ Chɔ᷄ŋ lo᷅ o̍ ko̍ŋ mbo̍ dīmūl nda̍ o̍ lētāle̍ ni᷄ŋ āā , “ Yɔ̄m o̍ yɔ᷄m ku̍m ko̍mɔ̄ɔ̄ kɛ̄ndɛ̄ le̍ , ā chō ndu̍ kīo̍ŋ . Chūe̍i̍ chō ni᷅ŋ ī hēēlāā le̍ ndi̍ kīo̍ŋ ndo̍ . Ā kēŋ pɛ̍ , ā dɔ̄ū o̍ yīŋ . ”
42003010	Mi̍ fāŋgāa̍ ho̍ō nyūnā Chɔ᷄ŋ āā , “ Ō yɛ̄ɛ̍nɛ̍ na̍a̍ ŋ̄ tōsa̍ yɛ̍ ? ”
42003011	Mbo̍ mūlūl nda̍ āā , “ Tē wāŋndo̍ nɔ̄ pɛ̍ do̍māla̍ŋ lā tīɔ̍ɔ̍ŋ , ō ke̍ wa᷅na̍ nɔ̍ ho̍ō kpo̍so̍ŋ te̍ wo̍ ō pīlɛ̍ . Wāna̍ nɔ̍ nyɛ̄ dīa̍a̍ wo̍ bɛ̍ɛ̍ , ō ke̍ wa᷅na̍ nɔ̍ ho̍ō le̍ wo̍ ō ti᷄ŋ . ”
42003012	Mbo̍ lō o̍ ko̍ŋ , mi̍ kɔ̍sɔ̄ŋnda̍ bɛ̍ɛ̍ a̍ hu᷅ŋ le̍ mā yīŋ nda̍ yīŋɔ̄ɔ̍ Mɛ̄lɛ̄ka̍a̍ . Ma̍ nyūnā Chɔ᷄ŋ āā , “ Ti̍chā , yɛ̄ɛ̍nɛ̍ na̍a̍ na̍a̍ ŋ̄ tōsa̍ yɛ̍ ? ”
42003013	Mbo̍ mūlūl nda̍ āā , “ Lā bi̍ī wāŋnda̍ nyɛ̍ sɔ̄lāā o̍ bā mbō hīōū mɛ̄ɛ̍ nda̍ dīmūl nya̍ yɛ̍ le̍ . ”
42003014	So̍vɛ̄i̍ya̍ bɛ̍ɛ̍ ma̍ nyūnā āā , “ Na̍a̍ yɛ̄ , yɛ̄ɛ̍nɛ̍ na̍a̍ ŋ̄ tōsa̍ yɛ̍ ? ” Mbo̍ dīmūl nda̍ āā , “ Lā bi̍ī wānā nyɛ̍ sɔ̄lāā fo̍ndō o̍ bā le̍ . Ndu̍yɛ̍ , lā ho᷅l wānā su̍ɛ̍i̍ fo̍ndō le̍ . Lā hīni̍ kɔ̍l a̍ pāāwā nya̍ nda̍ kē nya̍ wo̍ . ”
42003015	Wāŋnda̍ wa̍ lēhɔ̄l o̍ nɛ̄ī māā nyɛ̄ chō hūnɔ̄ɔ̄ yɔ̄nɔ᷄ŋ . Ma̍ kāndū nda̍ pi̍la̍ nyūūnīa̍a̍ o̍ lākɔ̄l āā , “ Bāā pōo̍ ho̍ō , ndu̍ cho̍ Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ ? ”
42003016	Kɛ̍ , mi̍ Chɔ᷄ŋ di̍mūl nda̍ āā , “ Ya̍ ya̍ a̍ mɛ̄ŋnda̍ŋ ya̍ I̍ yi᷅ŋ nya̍ yīŋɔ̄ɔ̍ Mɛ̄lɛ̄ka̍a̍ ni̍ . Kɛ̍ , wānā cho̍ hūnɔ̄ɔ̄ ō nɔ̄ kpāāyāa̍ ō hīōū ya̍ . I̍ cho̍ bɛ̍ɛ̍ o̍ sɔ᷅vɛ̍ mī ti̍mbi̍ yūēī ndūɛ̍i̍ lākɔ̄ɔ̄vɛ̄i̍ye̍ le̍ . Wānā ko̍ŋ , ndu̍ cho̍ nya̍ hūnɔ̄ɔ̄ yīŋɔ̄ɔ̄ a̍ Nyi̍na̍ Mɛ̄lɛ̄ka̍a̍ ni̍ a̍ yīŋnde̍ŋ  .
42003017	Ō chō hūnɔ̄ɔ̄ wānāā wɔ̄ɔ̍ŋnda̍ sōlī wānāā kɛ̄ndīa̍a̍ tɛ̄ɛ̄ŋ . Ō chō ni᷅ŋ bɛ̍ɛ̍ o̍ bɛ̍ɛ̍ndīa̍ŋ le̍ he̍ī tōsāa̍ . Ndu̍yɛ̍ , ī chō yɔ̄nɔ᷄ŋ mɛ̄ɛ̍ wāŋndo̍ tōsā nu̍a̍ā a̍ tɔ̄lɔ̄ɔ̍ yɛ̍ . Tē ō nɛ̄i̍ pɛ̍ , ō hɛ̄i̍ , tɔ̄lɔ̄ɔ̄ kpe̍e̍kpe̍i̍yo̍ ndu̍ ō hēēlu̍ o̍ kāā . Tɛ̄fɛ̍la̍ŋ ki̍nɛ̍i̍ a̍ fu̍e̍ēŋnde̍ ō chu̍a̍ ō lōm . Le̍nde̍ i̍ cho̍ hūnɔ̄ɔ̄ yɔ̄nɔ᷄ŋ a̍ wānāā wɔ̄ɔ̍ŋnda̍ o̍ yīŋnde̍ nyu᷅m kpo̍so̍ŋ te̍ le̍ŋ ni᷄ŋ ni̍ . ”
42003018	Mi̍ Chɔ᷄ŋ di̍mūl wāŋnda̍ ha̍ā sɔ̄ɔ̍ŋ ka̍ ka̍ ŋ̍ che᷅le̍ŋ māā ā māŋga̍la̍ ka̍ālā ndāla̍ŋ . Mbo̍ dīmūl nda̍ yōōŋgū kɛ̄ndɛ̍ Mɛ̄lɛ̄ka̍a̍  .
42003019	Kɛ̍ , Māsāa̍ Hɛ̍lɔ̄ɔ̄ ndu̍ mi̍ Chɔ᷄ŋ do̍u̍nu᷄ŋ ndu̍ tu̍mbe̍ māā ō tōsa̍ su̍ɛ̍i̍ kɛ̍ndɛ̄ le̍ , kāni̍ fo̍ndōle̍ , le̍ chūā Hɛ̍lɔ̄ɔ̄ chu̍a̍ Hɛ̄lo̍o̍dīāā la̍nɔ̍ɔ̍ pɔ̄mbɔ̄ ndɔ̄ o̍ nɔ̄ɔ̍ ni᷄ŋ ndo̍ . Mi̍ Chɔ᷄ŋ pɛ̍ɛ̍sā ndu̍ vɛ̄lɛ̄ le̍ yɔ̄ŋndā wɔ̄ɔ̍ŋndā chēle̍ŋndā o̍ to̍sa̍ la̍ŋ fa̍ū  .
42003020	Le̍ he̍ī , mi̍ Hɛ̍lɔ̄ɔ̄ bi̍ī Chɔ᷄ŋ mbo̍ dūāū ndu̍ o̍ chīɛ̄ī mānyūmndo̍ ni᷄ŋ . Dɛ̍nɛ̍ ndɔ̄ wɔ̍ɔ̍ŋndo̍ bōlle̍ŋ kīōlɔ̄ɔ̍ kpa̍li̍ wa̍ ko̍ŋ ni̍  .
42003021	Chīī Chɔ᷄ŋ chi̍i̍ wāŋnda̍ kpe̍de̍ yīŋɔ̄ɔ̍ Mɛ̄lɛ̄ka̍a̍ wo̍ , o̍ ko̍ŋ , Chi̍i̍sū bɛ̍ɛ̍ , mi̍ Chɔ᷄ŋ yīŋ ndu̍ . O̍ ko̍ŋ , mɛ̄ɛ̍ Chi̍i̍sū wa̍ Mɛ̄lɛ̄ka̍ pīɛ̄īyo̍ , mi̍ ha̍la̍a̍ kūmbi᷄ŋ  .
42003022	Mi̍ Nyi̍na̍ Mɛ̄lɛ̄ka̍a̍ tūāl ndu̍ chōo̍ o̍ īka᷅ŋgbo̍ . Mi̍ dīōmndo̍ sūāā o̍ ha̍la̍a̍ ni᷄ŋ . Mbo̍ dīmī āā , “ Nu᷄m cho̍ po̍ nūu̍ ni̍ . I̍ ka̍a̍la̍ nu̍m . I̍ hi̍ni̍ kɔ̄l a̍ nūm ta̍u̍ . ”
42003023	Chi̍i̍sū wa̍ le̍ wɔ̄sīla̍ŋ be̍le̍-ya̍a̍ mbo̍ kāndū wa̍li̍ ndɔ̄ɔ̍ . Mɛ̄ɛ̍ wāŋnda̍ yīya̍ŋ yɛ̍ māā Chi̍i̍sū fi̍nyā ndɔ̍ wa̍ Chōo̍sɛ̍ ni̍ . Chōo̍sɛ̍ fi̍nyā ndɔ̍ wa̍ Hɛ̍lī ni̍  .
42003024	Hɛ̍lī fi̍nyā ndɔ̍ wa̍ Māta̍tī ni̍ . Māta̍tī fi̍nyā ndɔ̍ wa̍ Li̍vāī ni̍ . Li̍vāī fi̍nyā ndɔ̍ wa̍ Mɛ̍li̍kī ni̍ . Mɛ̍li̍kī fi̍nyā ndɔ̍ wa̍ Cha̍nāī ni̍ . Cha̍nāī fi̍nyā ndɔ̍ wa̍ Chōo̍sɛ̍ ni̍  .
42003025	Chōo̍sɛ̍ fi̍nyā ndɔ̍ wa̍ Mātāti̍ya̍sī ni̍ . Mātāti̍ya̍sī fi̍nyā ndɔ̍ wa̍ E̍mɔ̍ɔ̍sī ni̍ . E̍mɔ̍ɔ̍sī fi̍nyā ndɔ̍ wa̍ Nāhu᷅m ni̍ . Nāhu᷅m fi̍nyā ndɔ̍ wa̍ Ɛ̍si̍lī ni̍ . Ɛ̍si̍lī fi̍nyā ndɔ̍ wa̍ Na̍kāī ni̍  .
42003026	Na̍kāī fi̍nyā ndɔ̍ wa̍ Māātī ni̍ . Māātī fi̍nyā ndɔ̍ wa̍ Mātātīya̍sī ni̍ . Mātātīya̍sī fi̍nyā ndɔ̍ wa̍ Sɛ̍mɛ̄īŋ ni̍ . Sɛ̍mɛ̄īŋ fi̍nyā ndɔ̍ wa̍ Cho̍sɛ̍kī ni̍ . Cho̍sɛ̍kī fi̍nyā ndɔ̍ wa̍ Cho̍dā ni̍  .
42003027	Cho̍dā fi̍nyā ndɔ̍ wa̍ Chōha̍nāŋ ni̍ . Chōha̍nāŋ fi̍nyā ndɔ̍ wa̍ Lu̍e̍sā ni̍ . Lu̍e̍sā fi̍nyā ndɔ̍ wa̍ Sɛ̄lūba̍bɛ̄l ni̍ . Sɛ̄lūba̍bɛ̄l fi̍nyā ndɔ̍ wa̍ Si̍ɛ̍ɛ̍tīɛ̄l ni̍ . Si̍ɛ̍ɛ̍tīɛ̄l fi̍nyā ndɔ̍ wa̍ Nɛ̍lūī ni̍  .
42003028	Nɛ̍lūī fi̍nyā ndɔ̍ wa̍ Mɛ̍li̍kī ni̍ . Mɛ̍li̍kī fi̍nyā ndɔ̍ wa̍ A̍dīī ni̍ . A̍dīī fi̍nyā ndɔ̍ wa̍ Ko̍sām ni̍ . Ko̍sām fi̍nyā ndɔ̍ wa̍ Ɛ̄līma̍dām ni̍ . Ɛ̄līma̍dām fi̍nyā ndɔ̍ wa̍ Ɛ̍ɛ̄ ni̍  .
42003029	Ɛ̍ɛ̄ fi̍nyā ndɔ̍ wa̍ Chɔ̍ɔ̍sūāā ni̍ . Chɔ̍ɔ̍sūāā fi̍nyā ndɔ̍ wa̍ Ɛ̄li̍ɛ̍ɛ̍sā ni̍ . Ɛ̄li̍ɛ̍ɛ̍sā fi̍nyā ndɔ̍ wa̍ Cho̍lūīm ni̍ . Cho̍lūīm fi̍nyā ndɔ̍ wa̍ Māta̍tī ni̍ . Māta̍tī fi̍nyā ndɔ̍ wa̍ Li̍vāī ni̍  .
42003030	Li̍vāī fi̍nyā ndɔ̍ wa̍ Si̍mīɔ̄ŋ ni̍ . Si̍mīɔ̄ŋ fi̍nyā ndɔ̍ wa̍ Chu̍dā ni̍ . Chu̍dā fi̍nyā ndɔ̍ wa̍ Chōo̍sɛ̍ ni̍ . Chōo̍sɛ̍ fi̍nyā ndɔ̍ wa̍ Cho̍nām ni̍ . Cho̍nām fi̍nyā ndɔ̍ wa̍ Īlīa̍a̍kīm ni̍  .
42003031	Īlīa̍a̍kīm fi̍nyā ndɔ̍ wa̍ Mɛ̍līāā ni̍ . Mɛ̍līāā fi̍nyā ndɔ̍ wa̍ Mɛ̍nā ni̍ . Mɛ̍nā fi̍nyā ndɔ̍ wa̍ Māta̍tā ni̍ . Māta̍tā fi̍nyā ndɔ̍ wa̍ Na̍tāŋ ni̍ . Na̍tāŋ fi̍nyā ndɔ̍ wa̍ Dēēve̍ ni̍  .
42003032	Dēēve̍ fi̍nyā ndɔ̍ wa̍ Chɛ̄ɛ̍se̍ ni̍ . Chɛ̄ɛ̍se̍ fi̍nyā ndɔ̍ wa̍ O̍bɛ̄ɛ̄ ni̍ . O̍bɛ̄ɛ̄ fi̍nyā ndɔ̍ wa̍ Bo̍wāā ni̍ . Bo̍wāā fi̍nyā ndɔ̍ wa̍ Sa̍li̍mɔ̄ŋ ni̍ . Sa̍li̍mɔ̄ŋ fi̍nyā ndɔ̍ wa̍ Na̍a̍sīɔ̄ŋ ni̍  .
42003033	Na̍a̍sīɔ̄ŋ fi̍nyā ndɔ̍ wa̍ Āmi̍na̍da̍bi̍ ni̍ . Āmi̍na̍da̍bi̍ fi̍nyā ndɔ̍ wa̍ A̍di̍mīŋ ni̍ . A̍di̍mīŋ fi̍nyā ndɔ̍ wa̍ A̍a̍nāŋ ni̍ . A̍a̍nāŋ fi̍nyā ndɔ̍ wa̍ Hɛ̍si̍lɔ̄ŋ ni̍ . Hɛ̍si̍lɔ̄ŋ fi̍nyā ndɔ̍ wa̍ Pɛ̍lu̍ɛ̍sī ni̍ . Pɛ̍lu̍ɛ̍sī fi̍nyā ndɔ̍ wa̍ Chu̍dā ni̍  .
42003034	Chu̍dā fi̍nyā ndɔ̍ wa̍ Che̍kɔ̍pū ni̍ . Che̍kɔ̍pū fi̍nyā ndɔ̍ wa̍ Āa̍se̍ ni̍ . Āa̍se̍ fi̍nyā ndɔ̍ wa̍ E̍bīlāha᷅m ni̍ . E̍bīlāha᷅m fi̍nyā ndɔ̍ wa̍ Tɛ̍lūā ni̍ . Tɛ̍lūā fi̍nyā ndɔ̍ wa̍ Na̍hɔ̄ɔ̄ ni̍  .
42003035	Na̍hɔ̄ɔ̄ fi̍nyā ndɔ̍ wa̍ Sɛ̍lu̍kī ni̍ . Sɛ̍lu̍kī fi̍nyā ndɔ̍ wa̍ Lu̍e̍yū ni̍ . Lu̍e̍yū fi̍nyā ndɔ̍ wa̍ Pɛ̍lɛ̄ɛ̄ ni̍ . Pɛ̍lɛ̄ɛ̄ fi̍nyā ndɔ̍ wa̍ Ɛ̍bā ni̍ . Ɛ̍bā fi̍nyā ndɔ̍ wa̍ Sɛ̍i̍lūā ni̍  .
42003036	Sɛ̍i̍lūā fi̍nyā ndɔ̍ wa̍ Ke̍i̍nāŋ ni̍ . Ke̍i̍nāŋ fi̍nyā ndɔ̍ wa̍ A̍fa̍sa̍dī ni̍ . A̍fa̍sa̍dī fi̍nyā ndɔ̍ wa̍ Si̍ɛ̄m ni̍ . Si̍ɛ̄m fi̍nyā ndɔ̍ wa̍ No̍wā ni̍ . No̍wā fi̍nyā ndɔ̍ wa̍ La̍mɛ̍kī ni̍  .
42003037	La̍mɛ̍kī fi̍nyā ndɔ̍ wa̍ Mɛ̄tu̍si̍lā ni̍ . Mɛ̄tu̍si̍lā fi̍nyā ndɔ̍ wa̍ I̍nɔ̍kī ni̍ . I̍nɔ̍kī fi̍nyā ndɔ̍ wa̍ Cha̍lu̍ɛ̍dī ni̍ . Cha̍lu̍ɛ̍dī fi̍nyā ndɔ̍ wa̍ Māhāla̍lɛ̄l ni̍ . Māhāla̍lɛ̄l fi̍nyā ndɔ̍ wa̍ Ke̍i̍nāŋ ni̍  .
42003038	Ke̍i̍nāŋ fi̍nyā ndɔ̍ wa̍ I̍nɔ̍ɔ̍sī ni̍ . I̍nɔ̍ɔ̍sī fi̍nyā ndɔ̍ wa̍ Sɛ̍ɛ̍tī ni̍ . Sɛ̍ɛ̍tī fi̍nyā ndɔ̍ wa̍ A̍dām ni̍ . A̍dām fi̍nyā ndɔ̍ wa̍ Mɛ̄lɛ̄ka̍ ni̍  .
42004001	Mi̍ Chi̍i̍sū cha̍ŋ Chɔ̍ɔ̍dāŋ o̍ pēēlo̍ mbo̍ mīīŋgū . Ndu̍yɛ̍ , Nyi̍na̍ Mɛ̄lɛ̄ka̍a̍ wa̍ ndu̍ kɔ̄ɔ̄lī ta̍u̍ . Mi̍ Nyi̍na̍ Mɛ̄lɛ̄ka̍a̍ tōsā mbo̍ kūā o̍ po̍llo̍ ni᷄ŋ  .
42004002	Lo̍ŋ Māsa̍ Nyi̍nāā Wɔ̄ɔ̍ŋnda̍ dɛ̄ɛ̄ni̍a̍a̍ ndu̍ le̍ pālɛ̍i̍ be̍le̍-hi̍ɔ̍ɔ̍lu̍ ni̍ hāli̍ kpe̍ŋ mī ndu̍ o̍o̍ to̍sa̍ yɔ᷅ŋ wɔ̄ɔ̍ŋndo̍ . A̍ bōōnde̍i̍ he̍ī fa̍ū nyɛ̄ o̍ nyɛ̄ dīāā bɛ̍ɛ̍ Chi̍i̍sū di᷅ le̍ . O̍ ko̍ŋ kɔ̍ɔ̍lī , yīa̍a̍ŋ mā wa̍ ndu̍ ni᷅ŋ nɛ̄īyo̍  .
42004003	Mi̍ Māsa̍ Nyi̍nāā Wɔ̄ɔ̍ŋnda̍ di̍mūl ndu̍ āā , “ Tē Po̍ Mɛ̄lɛ̄ka̍a̍ ŋ̄ chō ni̍ , mɛ̄ɛ̍ di̍mu̍l lɔ̍ po̍ūwo̍ mbō sīmnu᷄ŋ be̍e̍dīi̍ . ”
42004004	Mi̍ Chi̍i̍sū lo᷅ lo̍ŋ , mbo̍ mūlūl ndu̍ āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Ō cho̍ nyɛ̍ dīa̍a̍ ko̍ni̍ le̍ to̍sā mī wāna̍ chi̍o̍o̍ ō wa̍ yōōmū le̍ . ’ ”
42004005	Mi̍ Māsa̍ Nyi̍nāā Wɔ̄ɔ̍ŋnda̍ hēēlū ndu̍ nāa̍ te̍māa̍ . O̍ te̍le̍ŋ bi̍ŋgīi̍ na̍a̍ bɛ̄ŋgu̍ mbo̍ chɔ̄m ndu̍ lɛ̄ŋnde̍ kpo̍u̍ o̍ chi̍e̍ēŋndo̍ chōo̍  .
42004006	Mbo̍ dīmūl Chi̍i̍sū āā , “ I̍ nɔ̍lā mī to̍sa̍ mā wa̍ māsāa̍ o̍ lɛ̄ŋnde̍ he̍ī chōo̍ kpo̍u̍ , ndu̍yɛ̍ mī ke̍ nu̍m nyɛ̄ o̍ nyɛ̄ kɛ̄ndɛ̍ cho̍ lēni᷄ŋ . Kāni̍ fo̍ndōle̍ , ya̍ nda̍ ke̍ mu̍ŋ ni̍ . Ndu̍yɛ̍ , wānā o̍ wānā ya̍ I̍ hɛ̍na̍ŋ ndu̍ ya̍ ke᷅ ni̍  .
42004007	Tē a̍ so̍o̍lu̍u̍ ya̍ pɛ̍ , I̍ ke̍ nu̍m nyɛ̄ nūm . ”
42004008	Mi̍ Chi̍i̍sū mu̍lūl ndu̍ āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Māsānɔ̄ɔ̍ Mɛ̄lɛ̄ka̍ ndu̍ wānā sōōlūū ni̍ , ndu̍yɛ̍ ndu̍ pīlɛ̍ kpe̍ wānā sāāŋgīāl ni̍ . ’ ”
42004009	Mi̍ Māsa̍ Nyi̍nāā Wɔ̄ɔ̍ŋnda̍ kūā vɛ̄lɛ̄ a̍ Chi̍i̍su̍ Chūlu̍sɛ̄lɛ̄m chi̍e̍e̍ . Mbo̍ hēēlū ndu̍ o̍ chīɛ̍i̍ Mɛ̄lɛ̄ka̍a̍ tūllo̍ pɔ̍ pɔ̍ . Hēēlōo̍ ndu̍ lo̍ŋ , mbo̍ dīmūl ndu̍ āā , “ Tē Po̍ Mɛ̄lɛ̄ka̍a̍ ŋ̄ chō ni̍ , mɛ̄ɛ̍ fu̍la̍ wɔ̍ cho̍o̍ cho̍o̍ na̍nu᷄ŋ mā chi̍cha̍ lɛ̄ŋ  .
42004010	Kāni̍ fu̍u̍le̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , ‘ Mɛ̄lɛ̄ka̍ chō ki̍i̍la̍a̍ ndūa̍a̍ dīmūl mā mānda̍ nu̍m . ’
42004011	Ndu̍yɛ̍ , ī chō ī pōōnyīāā vɛ̍lɛ̄ āā , ‘ Ā chō bāla̍ŋ hāū mā sāāla̍ nu̍m . Ko̍ŋ to̍sā pēlēi̍ bɛ̍ɛ̍ a̍ lo̍ō o̍ pōūwo̍ mā yɔ̍ŋu̍lu̍ŋ te̍ . ’ ”
42004012	Mi̍ Chi̍i̍sū lo᷅ o̍ ko̍ŋ , mbo̍ mūlūl ndu̍ āā , “ Yāū Mɛ̄lɛ̄ka̍a̍ dīmi̍ āā , ‘ Wānā tɔ̍ɔ̍ndāŋ Māsānɔ̄ɔ̍ Mɛ̄lɛ̄ka̍ le̍ . ’ ”
42004013	Mi̍ Māsa̍ Nyi̍nāā Wɔ̄ɔ̍ŋnda̍ chīī Chi̍i̍su̍ tɔ̄ɔ̄nda᷄ŋ o̍ nɛ̄ī o̍ nɛ̄ī ni̍ŋ le̍ mī ndu̍ o̍o̍ to̍sa̍ yɔ̄ŋ wɔ̄ɔ̍ŋndo̍ . Chīīyo̍ ndu̍ tɔ̄ɔ̄nda᷄ŋndo̍ , mbo̍ fāŋa᷄ŋ ndu̍ kɔ̄ɔ̄lī le̍ te̍le̍ŋ ti̍ŋ  .
42004014	O̍ ko̍ŋ kɔ̍ɔ̍lī , mi̍ Chi̍i̍sū mi̍i̍ŋgū o̍ lɛ̄ŋndē Kāli̍līle̍ŋ ni᷄ŋ . Ndu̍yɛ̍ , kpāāya̍ Nyi̍na̍ Mɛ̄lɛ̄ka̍a̍ wa̍ ndu̍ kɔ̄ɔ̄lī . Mi̍ tɔ̍ɔ̍ ndɔ̄ɔ̍ tīū o̍ tāndā kōŋ ni᷄ŋ si̍lɔ̍  .
42004015	Mbo̍ pɛ̄ɛ̄kū wāŋnda̍ o̍ tōŋgōla̍ Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ . Mi̍ wāŋnda̍ kpo̍u̍ a̍ cha̍ndū ndu̍ ta̍u̍  .
42004016	O̍ ko̍ŋ kɔ̍ɔ̍lī , mi̍ Chi̍i̍sū ku̍ā Na̍a̍sa̍lūɛ̄ī chi̍e̍e̍ nāa̍ nda̍ mānda̍ ndu̍ wa̍ . Mbo̍ kūā o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ o̍ pāa̍le̍ pɛ̍ŋgīāālē Chu̍ūwa̍ chōo̍ māā pāāndū . Mbo̍ sīm wāŋnda̍ lāchī le̍ tōfāa̍ o̍ yāu̍wo̍ ni᷄ŋ  .
42004017	Ma̍ kē ndu̍ yāu̍ wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā po̍o̍nyi̍a̍a̍ wo̍ . Mbo̍ tīmbī . Mbo̍ sāālu᷄ŋ fo̍ndāŋ dīōmnda̍ŋ nda᷅ŋ lā chō lā pōōnyīāā wo̍ āā  ,
42004018	 “  Māsānɔ̄ɔ̍ Mɛ̄lɛ̄ka̍ hɛ̄li̍ ya̍ . Le̍ he̍ī , Nyi̍na̍ ndɔ̄ɔ̍ chō ya̍ kɔ̄ɔ̄lī . He̍ī yɔ̄nu̍ŋ le̍ mī di̍mu̍l wānāa̍ cho̍ o̍ kūɛ̍i̍ ni᷄ŋ nda̍ Yōōŋgū Kɛ̄ndɛ̍ Mɛ̄lɛ̄ka̍a̍ . Ō vēm ya̍ le̍ mī yo̍nda̍ nāa̍ wānāa̍ cho̍ o̍ bīyɔ̄ɔ̍ ni᷄ŋ nda̍ chu̍a̍ māā ā chō mālɔ̄ɔ̍ sɔ̄lā , ndu̍yɛ̍ , mī yo̍nda̍ māā wānāa̍ cho̍ ā sūmɛ̍i̍ya̍ ā chō vɛ̄lɛ̄ chɔ̄ . Ō vēm ya̍ le̍ mī to̍sa̍ mī wānāā nda̍ chō kīndīlāa̍ wa̍ ā sɔ̄la̍ bāŋāŋndo̍  ,
42004019	ndu̍yɛ̍ , mī yo̍nda̍ māā wɔ̄sīī Māsānɔ̄ɔ̍ Mɛ̄lɛ̄ka̍ chōwāŋnda̍ kɛ̄ndɛ̄i̍ ndūɛ̍i̍ tōsāl le̍ ī fūūlu̍u̍ . ”
42004020	Mbo̍ sīmbūl yāu̍wo̍ mbo̍ kē bu̍ɛ̍i̍ wa̍ wa̍llo̍ o̍ chīɛ̍i̍ Mɛ̄lɛ̄ka̍a̍ wo̍ . Mbo̍ kɔ̍ cha᷅l . Mi̍ wānāa̍ wa̍ o̍ chīɛ̍i̍ Mɛ̄lɛ̄ka̍a̍ ni᷄ŋ nda̍ kpo̍u̍ , a̍ tu̍āl ndu̍ nūa̍a̍ chi̍kɛ̍ŋ  .
42004021	Mbo̍ dīmūl nda̍ āā , “ Yōōŋgū nya̍ tūēī ho̍ō mi̍ I̍ to̍mbōlāl nya̍ ndu̍ wo̍ , ō yɔ̄nu̍ŋ ha̍ū mɛ̄ɛ̍ i̍ di̍mi̍ŋ yɛ̍ . ”
42004022	Mi̍ wāŋnda̍ kpe̍de̍ a̍ di̍mī sɔ̄ɔ̍ŋ kɛ̍ndɔ᷄ŋ a̍ ndu̍ o̍kɔ̄ɔ̄ . Ma̍ dūāūnu᷄ŋ kɔ̄ndɔ̄fi̍li̍ a̍ dīōmndā kɛ̄ndɛ̄la̍ wa̍ ndu̍ fūlāa̍ o̍ sōndō la̍ŋ . Ma̍ dīmī āā , “ Ō cho̍ po̍ Chōo̍si̍ɔ̍ɔ̍ le̍ cho̍ ho̍ō le̍ ? ”
42004023	Mi̍ Chi̍i̍sū di̍mūl nda̍ āā , “ I̍ che᷅ māā lā dīmūl ni̍ŋ ya̍ bɛ̍ɛ̍ tālo̍o̍ āā , ‘ Wāna̍ chi̍ɔ̍ū wa᷅ŋnda̍ wo̍ , si̍ŋgi̍ wɔ̍ nu᷅m pi̍la̍ . ’ Ko̍ŋ cho̍ ni̍ āā , ‘ Wa̍lta̍ ŋ̄ tōsa̍ Kēpa̍a̍nīɔ̄m chi̍e̍e̍ mi̍ ŋ̄ tūɛ̄ī la̍ŋ to̍sa̍ la̍ŋ o̍ nūm ndo̍ chi̍e̍e̍ . ’
42004024	Mī di̍mu̍l nya̍ , wāna̍ su̍a̍ā le̍ Mɛ̄lɛ̄ka̍ wo̍ , wāŋnda̍ o̍ ndu̍ lo̍ chi̍e̍e̍ ā chɛ᷅l ndu̍ le̍ . ”
42004025	Mbo̍ hīāū lāchī a̍ nda̍ dīmūllo̍ āā , “ Mī di̍mu̍l nya̍ tōnya̍a̍ , a̍ bōōndi̍i̍ Īla̍a̍chā wa̍ īchāli̍ ve̍ mi̍ pīɔ̍ɔ̍ kɛ̄ɛ̄ le̍ sīa̍a̍ le̍ wɔ̄sīla̍ŋ lā yāa̍ a̍ pāŋgo̍ŋ ŋ̄ ŋɔ᷄mpu᷅m . Mi̍ yīmā bɛ̄ndūa̍ŋ mā dēl I̍sɔ̄lūɛ̄ī kpe̍de̍ . A̍ bōōndi̍i̍ ke̍ŋ wāŋ lāāndūāā Chu̍ūwa̍ ā pīāāndāā ndāa̍ vī wa̍ ā wa̍ I̍sɔ̄lūɛ̄ī ta̍u̍  .
42004026	Kɛ̍ , Mɛ̄lɛ̄ka̍ vi᷄m Īla̍a̍chā nāa̍ ō pīlɛ̍ bɛ̍ɛ̍ chu̍a̍ le̍ ndu̍ mālā le̍ mɛ̄ɛ̍ chūā pɔ̍nɔ̍ ndɔ̄ vi᷅ Sa̍lu̍ɛ̍fa̍tī chi̍e̍e̍ o̍ būŋgɛ̄ī Sa̍i̍dɔ̄ŋnde̍ ni᷄ŋ ndo̍ , o̍ ve̍ Chu̍ūnɔ̄ le̍ wo̍  .
42004027	Ndu̍yɛ̍ , a̍ bōōndi̍i̍ wāna̍ su̍a̍ā le̍ Mɛ̄lɛ̄ka̍ wo̍ Īla̍a̍sīā wa̍ īchāli̍ ve̍ , wānāā nāā wɔ̄ɔ̍ŋndo̍ ō wa̍ lēkɔ̄ɔ̍ wa̍ ā wa̍ I̍sɔ̄lūɛ̄ī ta̍u̍ . Kɛ̍ , ō pīlɛ̍ bɛ̍ɛ̍ sɔ̍la̍ si̍o̍ŋgɔ̄ɔ̄ le̍ mɛ̄ɛ̍ Na̍a̍māŋ , wānā wa̍ā lɛ̄ŋndē Si̍i̍lūīāle̍ŋ o̍ ve̍ Chu̍ūnɔ̄ le̍ wo̍ . ”
42004028	Mɛ̄ɛ̍ wānāa̍ wa̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ nda̍ tūēī dīōmnda̍ŋ nda᷅ŋ , nda̍ kpo̍u̍ ma̍ tūūlū kɔ̄l ta̍u̍ a̍ Chi̍i̍sū  .
42004029	Ma̍ cha᷄ŋ ma̍ fāŋā ndu̍ chi̍e̍e̍ . Ndu̍yɛ̍ , o̍ pēmbēi̍ chōo̍ chi̍e̍e̍ ndāa̍ wa̍ ō tāŋgūlāā ni̍ . Ma̍ kūā a̍ ndu̍ o̍ pēmbēi̍ lāndɔ᷄ŋndo̍ le̍ mī nda̍ a̍a̍ nyi̍ndū ndu̍ lo̍ŋ mī ndu̍ o̍o̍ kɔ̍ de᷅l  .
42004030	Kɛ̍ , mi̍ Chi̍i̍sū ke̍e̍ku᷄ŋ fa̍ŋgā ko̍ŋ tɛ̄ɛ̄ŋ mbo̍ kūānu᷄ŋ  .
42004031	O̍ ko̍ŋ kɔ̍ɔ̍lī , mbo̍ kūā Kēpa̍a̍nīɔ̄m chi̍e̍e̍ o̍ lɛ̄ŋndē Kāli̍līle̍ŋ ni᷄ŋ . Bōōndi̍i̍ pi᷅lɛ̍ ō wa̍ wāŋnda̍ pɛ̄ɛ̄kōo̍ o̍ pāa̍le̍ pɛ̍ŋgīāālē Chu̍ūwa̍ chōo̍  .
42004032	Mi̍ kɔ̄ndɔ̄fi̍llo̍ bīī wāŋnda̍ kpe̍de̍ a̍ pɛ̄ɛ̄kū ndɔ̄ɔ̍ , kāni̍ , dīōmndā ndɔ̄la̍ŋ lā wa̍ māwāā māā wāna̍ kpāāyā bɛ̍ndū  .
42004033	Po̍ pi᷅lɛ̍ wa̍ o̍ chīɛ̄ī Chu̍ūwa̍ pīɛ̄ī ko̍ŋ Mɛ̄lɛ̄ka̍ wo̍ ni᷄ŋ , nyi̍nā wɔ̄ɔ̍ŋndo̍ wa̍ ndu̍ kɔ̄ɔ̄lī . Mbo̍ dēŋī chōo̍ cho̍o̍ kpe̍le̍ŋ . Mi̍ nyi̍nā wɔ̄ɔ̍ŋ wa̍ ndu̍ kɔ̄ɔ̄lī wo̍ nyūnā Chi̍i̍sū āā  ,
42004034	 “  Vɛ᷅ sōndōo̍ wōūwo̍ o̍ sūɛ̍i̍ nyi̍nāā wɔ̄ɔ̍ŋnda̍ ni᷄ŋ mɛ̄ɛ̍ ya̍ cho̍ nu̍a̍ā yɛ̍ , nūm Chi̍i̍su̍ fu̍la̍ Na̍a̍sa̍lūɛ̄ī yo̍ ? Le̍ na̍a̍ tɛ̄ɛ̄mbūūwo̍ ŋ̄ hīŋ ni̍ ? I̍ si̍nā wāna̍ ŋ̄ chō wo̍ . Wāna̍ cho̍ le̍ Mɛ̄lɛ̄ka̍ wo̍ ŋ̄ chō ni̍ . ”
42004035	Mi̍ Chi̍i̍sū kpa̍ā nyi̍nā wɔ̄ɔ̍ŋ wa̍ pōo̍ ho̍ō kɔ̄ɔ̄lī wo̍ āā , “ Me̍i̍ , mā fa̍ŋa̍ŋ po̍o̍ ho̍ō kɔ̄ɔ̄lī . ” Mi̍ nyi̍nā wɔ̄ɔ̍ŋ kōŋ chūā ndu̍ mbo̍ vīɔ̄l ndu̍ lɛ̄ŋ kpɔ̍l wāŋnda̍ kpe̍de̍ o̍ hɔ̄l . Mbo̍ fa̍ŋa᷄ŋ ndu̍ kɔ̄ɔ̄lī . Kɛ̍ , ō yɔ̄ŋu̍l ndu̍ le̍  .
42004036	Mi̍ kɔ̄ndɔ̄fi̍llo̍ bīī wāŋnda̍ . Ma̍ dīmu̍la᷅ŋ nda̍ pi̍la̍ tɛ̄ɛ̄ŋ āā , “ Kāni̍ bɛ̍ɛ̍ ŋ̄ chi̍ wɔ̍ su̍ɛ̍i̍ wa̍ā nu̍a̍ā le̍ . Ye̍ē Nyi̍nāā wɔ̄ɔ̍ŋnda̍ bɛ̍ɛ̍ ō nɔ̄ nda̍ kpāāyāa̍ chōo̍ , ndu̍yɛ̍ ō nɔ̄ di̍o̍o̍ mbō dīmu̍l nda̍ a̍ ka̍ka̍ āā , ‘ Lā fāŋa̍ŋ . ’ Ndu̍yɛ̍ , mā fāŋa̍ŋ . ”
42004037	Mi̍ tɔ̍ɔ̍ ndɔ̄ɔ̍ tīū o̍ tāndā kōŋ ni᷄ŋ si̍lɔ̍  .
42004038	Mi̍ Chi̍i̍sū cha̍ŋ mbo̍ fa̍ŋa᷄ŋ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ . Mbo̍ kūā o̍ chīɛ̍i̍ Sa̍i̍mɔ̄ŋndo̍ . La̍nɔ̍ɔ̍ Sa̍i̍mɔ̄ŋ , kāla̍ ndɔ̄ wa̍ a̍ dīāllūŋ tūūwo̍ŋ ta̍u̍ . Ma̍ dīmūl Chi̍i̍sū le̍ mbō māla̍ ndu̍  .
42004039	Mi̍ Chi̍i̍sū ku̍ā mbo̍ sīm o̍ kpēle̍ ndɔ̄ɔ̍ īkɛ̄i̍ . Mbo̍ kpāā dīāllūŋ tūūŋ mu᷅ŋ . Mi̍ ŋ̄ pɛ̄ŋgī . O̍ ko̍ŋ kɔ̍ɔ̍lī , mi̍ wɛ̄ɛ̄ŋndo̍ ho̍ō cha᷄ŋ le̍ pi᷅lɛ̍ kpe̍ mbo̍ tōōsīāl nda̍ nyɛ̄ dīa̍a̍  .
42004040	Mɛ̄ɛ̍ pāa̍le̍ŋ lē de᷄l , mi̍ wānāa̍ nɔ̍ wāŋnda̍ a̍ nāālā yɛ̍ yɛ̍la̍ŋ nda̍ kpe̍de̍ a̍ hu᷅ŋ a̍ nda̍ nāa̍ Chi̍i̍sū chu̍a̍ . Ndu̍yɛ̍ , mbo̍ hāndū nda̍ bāla̍ŋ chōo̍ , mɛ̄ɛ̍ nda̍ chō kpe̍de̍ mbo̍ sīŋgī nda̍  .
42004041	Nyi̍nāā wɔ̄ɔ̍ŋnda̍ bɛ̍ɛ̍ ma̍ fāŋa᷄ŋ wa̍nāā fāŋgā fa̍ŋgā kɔ̄ɔ̄lī a̍ ye̍e̍la̍ŋ mā dīmī āā , “ Nu᷄m cho̍ Po̍ Mɛ̄lɛ̄ka̍a̍ ni̍ . ” Kɛ̍ , mbō kpāa̍ nda̍ . Ō chɛ᷅l mī nyi̍nāā wɔ̄ɔ̍ŋnda̍ sōō le̍ , kāni̍ fo̍ndōle̍ , ā sīna̍ māā ndu̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍  .
42004042	Mɛ̄ɛ̍ pāa̍le̍ŋ lē sɛ̄ , mi̍ Chi̍i̍sū ma᷅l chi̍o̍o̍ mbo̍ kūā nāa̍ do̍ŋ do̍ŋnda̍ . Mi̍ wāŋnda̍ kūā ndu̍ nūūvīa̍a̍ . Mɛ̄ɛ̍ nda̍ sāālu̍ŋ ndu̍ , ma̍ kīndī le̍ ndu̍ kūūnāa̍ yɔ̍ŋi̍ ndu̍ o̍o̍ kɔ̍nu̍ŋ  .
42004043	Kɛ̍ , mbo̍ dīmūl nda̍ āā , “ I̍ nɔ̍ mī ku̍ɛ̄ o̍ chi̍o̍o̍ŋ ŋ̄ pīlɔ᷅ŋ bɛ̍ɛ̍ mī kɔ̍ di̍mī Yōōŋgū Kɛ̄ndɔ̄ɔ̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Kāni̍ fo̍ndōle̍ , le̍ ke̍ŋ Mɛ̄lɛ̄ka̍ vēm ya̍ ni̍ . ”
42004044	O̍ ko̍ŋ kɔ̍ɔ̍lī , mbo̍ hīāū lāchī a̍ Yōōŋgū Kɛ̄ndɔ̄ɔ̍ dīmīo̍o̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ o̍ lɛ̄ŋndē Chūdi̍a̍āle̍ŋ ni᷄ŋ  .
42005001	Pāa̍le̍ pi᷅lɛ̍ , Chi̍i̍sū wa̍ īsīsi̍ o̍ mɛ̄ŋmā ībūŋga᷄ŋ īkɛ̄i̍ , dīōla̍ŋ āā Kɛ̄nɛ̍sa̍lūɛ̄ī . Wāŋnda̍ wa̍ ndu̍ ā bālāā si̍lɔ̍ ma̍ wā sɔ̄ŋɔ̍ sɔ̍ŋi̍āŋndo̍ le̍ dīo̍m Mɛ̄lɛ̄ka̍a̍ nīla̍ŋ yāŋɔ̄ɔ̍  .
42005002	Mbo̍ chā dɛ̄ndɛ̄la̍ŋ lā tīɔ̍ɔ̍ŋ īsīsi̍ o̍ kɔ̄ŋgɔ̍ɔ̍ bɛ̄ŋgu̍ . Kɛ̍ , wānāa̍ wa̍ yɔ̄ɔ̄yāa̍ lēni᷄ŋ nda̍ , nda̍ a̍a̍ fu̍la̍ŋ ni᷅ŋ ma̍ wā yālāla̍ nda̍la̍ŋ tɔ̄ɔ̍  .
42005003	Mi̍ Chi̍i̍sū lu̍ɛ̍ī o̍ dɛ̄ndɔ̄ɔ̍ pīlɔ̍ɔ̄ ni᷄ŋ , dɛ̄ndɛ̍ Sa̍i̍mɔ̄ŋndo̍ . Mbo̍ dīmūl Sa̍i̍mɔ̄ŋ le̍ mbō kūɛ̄ ti᷄ŋ a̍ dɛ̄ndɔ̄ɔ̍ o̍ mɛ̄ŋnda̍ŋ chōo̍ . Mi̍ Sa̍i̍mɔ̄ŋ ku̍ā ti᷄ŋ a̍ dɛ̄ndɔ̄ɔ̍ o̍ mɛ̄ŋnda̍ŋ chōo̍ . Mi̍ Chi̍i̍sū cha᷅l lēni᷄ŋ mbo̍ wā wāŋnda̍ pɛ̄ɛ̄kōo̍  .
42005004	Mɛ̄ɛ̍ o̍ chi̍i̍ sūɛ̍i̍ , mbo̍ dīmūl Sa̍i̍mɔ̄ŋ āā , “ Sɔ̍ɔ̍ŋgu̍u̍ dɛ̍ndɔ̄ɔ̍ nāa̍ yi̍ŋgi̍lɛ̍i̍ya̍ mī lā wūu̍ yālāla̍ nyāla̍ŋ o̍ mɛ̄ŋnda̍ŋ ni᷄ŋ mī lā chu̍a̍ sūūwa̍ . ”
42005005	Mi̍ Sa̍i̍mɔ̄ŋ di̍mūl ndu̍ āā , “ Fāllo̍ , Chɔ̍chɔ̄l pi̍i̍ pi̍i̍ ŋ̄ chō fāfa̍la̍a̍ , kɛ̍ , ŋ̄ chu̍e̍ nyɛ᷅ o̍ nyɛ̄ le̍ . Kɛ̍ , le̍ mɛ̄ɛ̍ ŋ̄ dīmi̍ yɛ̍ , I̍ cho̍ yālāla̍ŋ wūū o̍ pēēlo̍ . ”
42005006	Mɛ̄ɛ̍ nda̍ wūu̍ yālāla̍ŋ , sūūwāā pīlɛ̍ kpe̍ nda̍ āā lu̍ɛ̍ī lēni᷄ŋ ni̍ cho̍be̍ mī yālāla̍ŋ la̍ a̍a̍ ki̍o̍li̍  .
42005007	Le̍ nānɔ̄ɔ̍ ma̍ būmbā . Mɛ̄ɛ̍ ma̍ vēēlū chāāŋāā ndāā yɔ̍ɔ̍yāa̍ o̍ dɛ̄ndɔ̄ɔ̍ pīlɔ̍ɔ̄ ni᷄ŋ a̍ lābā le̍ mā hu᷄ŋ ma̍lā nda̍ . Mi̍ chāāŋāā ndāa̍ hūŋ . Ma̍ dūāū sūūwa̍ ha̍ā o̍ dɛ̄ndɛ̄la̍ ti̍ɔ̍ɔ̍ŋndā lāŋ ni᷄ŋ . Ma̍ pīā dɛ̄ndɛ̄la̍ŋ cha̍ . Ndu̍ o̍o̍ lo̍ cho̍be̍ mī dɛ̄ndɛ̄la̍ŋ la̍a̍ mɔ̍ɔ̍wa̍  .
42005008	Mɛ̄ɛ̍ Sa̍i̍mɔ̄ŋ Pītɛ̍ che᷅ nyɛ̍ yɔ̍nu̍ŋ ndo̍ , mbo̍ bāŋ wūla̍ŋ Chi̍i̍sū o̍ lābɛ̄ŋgu̍ ni̍ŋ . Mbo̍ dīmūl ndu̍ āā , “ Wāna̍ yɔ̄ŋ wɔ̄ɔ̍ŋndo̍ ya̍ cho̍ nī . Le̍la̍ŋ , fa̍ŋa̍ŋ ya̍ na̍nu᷄ŋ , Māsānɔ̄ɔ̍ . ”
42005009	Le̍ sa̍bu̍ Pītɛ̍ di̍mi̍ le̍nde̍ wo̍ cho̍ ni̍ māā ndu̍ ni̍ a̍ wānāā nda̍ wa̍ lo̍ŋ nda̍ , kɔ̄ndɔ̄fi̍llo̍ wa̍ nda̍ a̍ sūūwāā bɛ̄ndūāā nda̍ chu̍a̍ wa̍  .
42005010	Pītɛ̍ chāāŋāā ndūāā yɔ̍ɔ̍yāa̍ Chēmi̍si̍ nda̍ Chɔ᷄ŋ , nda̍ bɛ̍ɛ̍ mi̍ kɔ̄ndɔ̄fi̍llo̍ bīī nda̍ . Pūa̍a̍ ŋi̍ɔ̍ɔ̍ŋnda̍ ha̍ā , fi̍nyā nda̍ wa̍ Sɛ̍bɛ̍dīī ni̍ . O̍ ko̍ŋ kɔ̍ɔ̍lī , mi̍ Chi̍i̍sū di̍mūl Sa̍i̍mɔ̄ŋ āā , “ Yɔ᷅ŋ īsīōōŋ te̍ . Chɔ̍ŋ a̍ hāū wa̍li̍ nu̍mndo̍ cho̍ wā wāŋndā chi̍e̍e̍ya̍ chūūŋgīa̍a̍ mā hi̍ŋ a̍ nda̍ nāa̍ Mɛ̄lɛ̄ka̍ chūā ni̍ . ”
42005011	Mi̍ pūa̍a̍ ha̍ā hēēlū dɛ̄ndɛ̄la̍ ndāla̍ŋ o̍ kɔ̄ŋgɔ̍ . Ma̍ māl wa̍li̍ ndā yɔ̍ɔ̍yāa̍ a̍ nyɛ̄ o̍ nyɛ̄ fe̍e̍ ma̍ tūāl Chi̍i̍su̍ kɔ̄ɔ̄lī  .
42005012	Ō wa̍ a̍ bōōndi̍i̍ pi᷅lɛ̍ , Chi̍i̍sū wa̍ o̍ chi̍e̍e̍ pu̍m mi̍ po̍ pi᷅lɛ̍ hūŋ a̍ nāā wɔ̄ɔ̍ŋ pūm ō tīūwāā ndu̍ lēkɔ̄ɔ̍ si̍lɔ̍ . Mɛ̄ɛ̍ o̍ che᷅ Chi̍i̍sū , mbo̍ hu᷄ŋ de᷅l ndu̍ o̍ lābɛ̄ŋgu̍ ni̍ŋ . Mbo̍ nyɔ̄ɔ̄lū ndu̍ āā , “ Fāllo̍ , sīŋgi̍ ya̍ fɔ̍ , mī si̍mnu᷄ŋ o̍ di̍a̍ndāā Mɛ̄lɛ̄ka̍ o̍ hɔ̄l . Ā nɔ̄lā mā si̍ŋgi̍ ya̍ , tē ō wa̍ pɛ̍ mā chɛ̍l . ”
42005013	O̍ ko̍ŋ kɔ̍ɔ̍lī , mi̍ Chi̍i̍sū si̍ɛ̍ndī bāa̍ mbo̍ pīla᷄ŋ ndu̍ . Mbo̍ dīmūl ndu̍ āā , “ I̍ chɛ̍l mī si̍ŋgi̍ nu̍m . Le̍la̍ŋ , si̍o̍ŋgu̍ . ” O̍ ko̍ŋ kɔ̍ɔ̍lī , mi̍ nāā wɔ̄ɔ̍ŋ kōŋ sīāŋgū pōo̍ ho̍ō lēkɔ̄ɔ̍ o̍ lē pīlɛ̍ ni᷄ŋ kpe̍  .
42005014	Mi̍ Chi̍i̍sū si̍lā ndu̍ āā , “ Di̍mūl wānā o̍ wānā a̍ ndi̍ o̍kɔ̄ɔ̄ le̍ . Wānā so̍līāā lāsa̍lāa̍ , nāa̍ ndu̍ chu̍a̍ ko̍ni̍ ŋ̄ kūā sa̍kpō ni̍ mbō kɔ̍ mɛ̍ɛ̍ndīa̍ŋ nu̍m . Ndu̍yɛ̍ , mā so̍li̍ sa̍lāa̍ mɛ̄ɛ̍ Mūu̍sē di̍mi̍ yɛ̍ le̍ chɔ̄mndo̍ māā ā sēŋgū . ”
42005015	Kɛ̍ , mi̍ tɔ̍ɔ̍ Chi̍i̍sōo̍ chɔ̄ɔ̄lū tīū si̍lɔ̍ mbo̍ hīāū bɛ̍ɛ̍ māā pāāndū . Le̍ he̍ī , mi̍ wāŋnda̍ hūŋ fāŋgā bɛ̍ndōo̍ le̍ ndu̍ nīla̍ŋ yāŋɔ̄ɔ̍ a̍ le̍ nāālā ndāla̍ŋ sīŋgīo̍o̍  .
42005016	Kɛ̍ , te̍le̍ŋnda̍ŋ lā pūm mī Chi̍i̍sū ndu̍ o̍o̍ fu̍la̍ŋ mbō kūɛ̄nu᷄ŋ na̍a̍ do̍ŋ do̍ŋnda̍ le̍ Mɛ̄lɛ̄ka̍ pīɛ̄īyo̍  .
42005017	Pāa̍le̍ pi᷅lɛ̍ , Chi̍i̍sū wa̍ wāŋnda̍ pɛ̄ɛ̄kōo̍ mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā cha᷄ŋ o̍ chi̍e̍e̍ŋ ka̍ ka̍ o̍ lɛ̄ŋndē Kāli̍līle̍ŋ ni᷄ŋ , a̍ lɛ̄ŋndē Chūdi̍a̍āle̍ŋ a̍ Chūlu̍sɛ̄lɛ̄m . Ma̍ wā īchāli̍ lo̍ŋ . Mi̍ Māsānɔ̄ɔ̍ Mɛ̄lɛ̄ka̍ kē Chi̍i̍su̍ kpāāyāa̍ le̍ wāŋnda̍ sīŋgīo̍o̍  .
42005018	Mi̍ pūa̍a̍ hūŋ a̍ wānā bɛ̍vɛ̍i̍yo̍ o̍ mbōōmāa̍ ni᷄ŋ . Ma̍ kīndī le̍ lūɛ̄īyɔ̄ɔ̍ a̍ ndu̍ chi̍ɛ̍ī ni̍ŋ nāa̍ Chi̍i̍sū chu̍a̍ le̍ mā yāmbu̍ ndu̍ Chi̍i̍sū lāchī  .
42005019	Kɛ̍ , fāŋgāa̍ wa̍ ta̍u̍ . Ā nɔ̄la̍ lu̍ɛ̍i̍yɔ̄ɔ̍ le̍ . Le̍ he̍ī , ma̍ hēl o̍ chīɛ̄īyo̍ chōo̍ ma̍ būlī kāa̍ . Ma̍ tūsī ndu̍ o̍ mbōōmāa̍ ni᷄ŋ o̍ yūe̍i̍ Chi̍i̍su̍ lāchī fāŋgāa̍ tɛ̄ɛ̄ŋ  .
42005020	Mɛ̄ɛ̍ Chi̍i̍sū che᷅ mɛ̄ɛ̍ kpɛ̍ pūa̍a̍ ha̍ā lāāla̍ŋ a̍ ndu̍ yɛ̍ , mbo̍ dīmūl pōo̍ āā , “ Pōo̍ , yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ . ”
42005021	O̍ ko̍ŋ , mi̍ wānāa̍ pɛ̍ɛ̍ku̍ wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ ku̍ndā Fālīsi̍īya̍ ā kāndū nyūūni̍āŋndo̍ āā , “ Wāna̍ māā vɛ̄ɛ̍nɛ̍ pōo̍ ho̍ō chō yɛ̄ , mbo̍ wā dīōla̍ Mɛ̄lɛ̄ka̍la̍ŋ tɛ̄ɛ̄mbūū wo̍ ? Wānā o̍ wānā cho̍ mbō ma᷄l wānā le̍ yɔ̄ŋndā wɔ̄ɔ̍ŋnda̍ŋ te̍ mɛ̄ɛ̍ Mɛ̄lɛ̄ka̍ ndu̍ pīlɛ̍ kpe̍ . ”
42005022	Mɛ̄ɛ̍ Chi̍i̍sū si̍na̍ nyɛ̄ nda̍ wa̍ dīmīo̍o̍ wo̍ , mbo̍ nyūnā nda̍ āā , “ Vɛ᷅ mī lā nɔ̄ yīya᷄ŋnda̍ wa̍ā le̍nde̍la̍ŋ o̍ lākɔ̄l ?
42005023	Tōsāa̍ mī pōo̍ ho̍ō ō kūɛ̄ a̍ dīmūllo̍ ndu̍ āā , ‘ Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ , ’ o̍ kūɛ̍ɛ̍nɛ̍ hi̍o̍ū yɛ̄ wā bɛ̍ɛ̍ŋ le̍ mī wāna̍ chi̍o̍o̍ tōsa̍ ? Dīmūllo̍ ndu̍ āā , ‘ Yɔ̄ŋndā nūmnda̍ wɔ̍ɔ̍ŋnda̍ŋ lā chō lā mālna᷄ŋ , ’ ndu̍ hi̍o̍ū wā bɛ̍ɛ̍ŋ  .
42005024	Le̍la̍ŋ , I̍ cho̍ pōo̍ ho̍ō sīŋgī mī lā sīna̍ māā wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ nɔ̄ vɛ̄lɛ̄ kpāāyāa̍ o̍ chi̍e̍ēŋndo̍ chōo̍ mbō ma᷄l wāŋnda̍ le̍ yɔ̄ŋndā ndāla̍ wɔ̍ɔ̍ŋnda̍ŋ . ” O̍ ko̍ŋ , mbo̍ dīmūl po̍ bɛ̄vɛ̍i̍yō āā , “ Mī di̍mu̍l nu̍m , chɔ̍ŋ mā chu̍a̍ mbōōmā nu̍mndo̍ mā kūɛ̄nu᷄ŋ o̍ nu̍m ndo̍ . ”
42005025	Mi̍ pōo̍ cha᷄ŋ le̍ pi᷅lɛ̍ kpe̍ nda̍ o̍ hɔ̄l mbo̍ sīm . Mbo̍ chūā mbōōma̍ o̍ wa̍ īhīni̍ le̍ni̍ŋ ndo̍ . Mbo̍ kūānu᷄ŋ o̍ ndu̍ lo̍ a̍ Mɛ̄lɛ̄ka̍ sāŋgālāa̍  .
42005026	Mi̍ sīōōŋnde̍ bīī nda̍ . Ndu̍yɛ̍ , mi̍ kɔ̄ndɔ̄fi̍llo̍ bīī nda̍ kpe̍de̍ . Ma̍ sāŋgālā Mɛ̄lɛ̄ka̍ ma̍ dīmī āā , “ Ŋ̄ chē hāū sɔ̍ɔ̍ŋ kɔ̄ndɔ̄fi̍li̍ŋ bɛ̄ndū . ”
42005027	O̍ ko̍ŋ kɔ̍ɔ̍lī , mi̍ Chi̍i̍sū fu̍lā o̍ bɛ̍ɛ̄ . Wāa̍ kɔ̄la̍ŋ , mbo̍ chā po̍ kɔ̍sɔ̄ŋnɔ̄ pīlɛ̍ dīōla̍ŋ āā , Li̍vāī . Ō wa̍ īchāli̍ o̍ chīɛ̄ī kɔ̍sɔ̄ŋndo̍ . Mi̍ Chi̍i̍sū di̍mūl ndu̍ āā , “ Hu̍ŋ mā sīmnu᷄ŋ bu̍ɛ̍ī nī . ”
42005028	Mi̍ Li̍vāī ma᷅l wa̍li̍ ndɔ̍ lēkɔ̍sɔ̄ŋndo̍ mbo̍ tūāl ndu̍ kɔ̄ɔ̄lī  .
42005029	O̍ ko̍ŋ kɔ̍ɔ̍lī , mi̍ Li̍vāī to̍o̍sīāā nyɛ̄ dīa̍a̍ ta̍u̍ o̍ chīɛ̄ī ndɔ̄ɔ̍ le̍ Chi̍i̍sū . Kɔ̍sɔ̄ŋāā fāŋgā fa̍ŋgā a̍ wānāā chēle̍ŋ ā wa̍ lo̍ŋ . Nda̍ kpe̍de̍ ma̍ chāl nyɛ̄ dīa̍a̍ dīo̍o̍ nda̍ Chi̍i̍sū wa̍ā  .
42005030	Mi̍ ku̍ndā Fālīsi̍īya̍ a̍ wānāā ndāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā kāndū ŋɔ̄ɔ̄chīa̍ŋnda̍ŋ a̍ bu̍ɛ̍i̍yāa̍ Chi̍i̍sūa̍a̍ . Ma̍ nyūnā āā , “ Vɛ᷅ mī lā dīā nyɛ̍ dīa̍a̍ nya̍ kɔ̍sɔ̄ŋnda̍ a̍ wānāā fo̍ndūāā chēle̍ŋ bɛ̍ɛ̍ ? ”
42005031	Mi̍ Chi̍i̍sū mu̍lūl nda̍ āā , “ Wānāa̍ cho̍ kɛ̍ndi̍a̍a̍ wa̍ , ā hēu̍ ba̍ a̍ wāna̍ chi̍ɔ̍ū wa᷅ŋnda̍ wo̍ le̍ , mɛ̄ɛ̍ wānāa̍ cho̍ a̍ nāāla̍ŋ nda̍  .
42005032	I̍ hi̍ŋ le̍ wānāā sa̍kpō vēēlū le̍ . I̍ hi᷅ŋ māhūnāā le̍ wānāā yɔ̄ŋ wɔ̄ɔ̍ŋnda̍ dīmūllo̍ mā ma᷄l yɔ̄ŋndā ndāla̍ wɔ̍ɔ̍ŋnda̍ŋ . ”
42005033	O̍ ko̍ŋ kɔ̍ɔ̍lī , mi̍ wānāā pūm ā dīmūl Chi̍i̍sū āā , “ Bu̍ɛ̍i̍yāa̍ Chɔ᷄ŋ nda̍ nda̍ mā bīī su᷅mndo̍ te̍le̍ŋnda̍ fa̍ŋgā ndu̍yɛ̍ , mā pīɛ̍i̍ Mɛ̄lɛ̄ka̍ . Ku̍ndā Fālīsi̍īya̍ bɛ̍ɛ̍ le̍nde̍ bu̍ɛ̍i̍yāā ndāa̍ tōsā ni̍ . Kɛ̍ bu̍ɛ̍i̍yāā nūmnda̍ , nda̍ hīōūwɔ̄ɔ̍ lāchī a̍ di̍o̍la̍ ndā ko̍ni̍ , vɛ᷅ le̍nde̍ ? ”
42005034	Mi̍ Chi̍i̍sū lo᷅ o̍ ko̍ŋ mbo̍ dīmūl nda̍ āā , “ Mīālāa̍ hi᷅ŋ wāna̍ cho̍ la̍nɔ̍ɔ̍ chūa̍a̍ wo̍ o̍ bɛ̄ŋgu̍ cho̍o̍ wa̍ , tē wāna̍ cho̍ la̍nɔ̍ɔ̍ chūa̍a̍ wo̍ chō wɔ̄ nda̍ tɛ̄ɛ̄ŋ pɛ̍ , mīālāā kāŋ ō cho̍ ku̍e̍e̍ kpo̍so̍ŋ mā bīī su᷅m te̍  .
42005035	Kɛ̍ ndu̍yɛ̍ , te̍le̍ŋ cho̍ fūūlūū mā fāŋa̍ wāna̍ cho̍ la̍nɔ̍ɔ̍ chūa̍a̍ wo̍ nda̍ tɛ̄ɛ̄ŋ . Tē ā fāŋa̍ ndu̍ nda̍ tɛ̄ɛ̄ŋ pɛ̍ , ā chō su᷅mndo̍ bīyɔ̄ɔ̄ o̍ pāa̍le̍ le̍ŋ chōo̍ . ”
42005036	Mbo̍ dīmūl nda̍ vɛ̄lɛ̄ tālo̍o̍ āā , “ Wānā sɛ̍ɛ̍sā do̍mā sɛ̍nɛ̄īye̍ mā ba̍ŋu̍l tɛ̄ɛ̄ŋgēi̍ o̍ dōmā pa̍a̍ndōo̍ a̍ ndu̍ le̍ . Tē a̍ to̍sa̍ le̍nde̍ pɛ̍ , mɛ̄ɛ̍ a̍ tɛ̍ɛ̍mbu̍u̍ dōmā sɛ̍nɛ̄īyo̍ . Ndu̍yɛ̍ , pɛ̄ŋgɛ̍i̍ dōmā sɛ̍nɛ̄īyo̍ ī bɛ̍ndā vɛ̍lɛ̄ o̍ dōmā pa̍a̍ndōo̍ le̍  .
42005037	Wānā do̍ū yɛ̍ŋgīa̍ŋ o̍ bɔ̄lɔ̍ yāu̍ vīsīo̍o̍ ō pāāndōo̍ ni᷄ŋ te̍ . Kāni̍ fo̍ndōle̍ , tē ā dɔ̄ū pɛ̍ , yɛ̍ŋgīa̍ŋ mā chō hēlɔ̄ɔ̄ mī mā kīndu᷄ŋ . O̍ ko̍ŋ , mī mā būli̍ bɔ̄lɔ̄ ka̍lāa̍ . Ndu̍yɛ̍ , mī mūɛ̄īmā kāla᷄ŋ mā lūlnu̍ŋ , mī bɔ̄lɔ̄ɔ̍ bɛ̍ɛ̍ ndu̍ ta̍mbu̍  .
42005038	O̍ bɔ̄lɔ̍ yāu̍ vīsīo̍o̍ ō sɛ̄nɛ̄īyo̍ ni᷄ŋ wānā du̍a̍ū yɛ̍ŋgīa̍ŋ ni̍ . Mɛ̄ɛ̍ o̍ mɛ̄ɛ̍ ma̍ he̍l , ō bu̍lī le̍  .
42005039	Ndu̍yɛ̍ , wāŋndo̍ ko᷄l ni᷅ŋ mūɛ̄īmā pāāndūa̍ŋ pɛ̍ , ō ye̍e̍mā lɛ̍ yɛ̍ŋgīa̍ŋ te̍ . Mbō dīmi̍ , āā , ‘ Mūɛ̄īmā pāāndūa̍ŋ ma̍ hi̍o̍ū nāŋgɔ̄ɔ̄ a̍ yɛ̍ŋgīa̍ŋ . ’ ”
42006001	O̍ pāa̍le̍ pi᷅lɛ̍ pɛ̍ŋgīāālē Chu̍ūwa̍ chōo̍ , Chi̍i̍sū nda̍ bu̍ɛ̍i̍yāā ndūa̍a̍ ā wa̍ kɔ̄la̍ŋ ma̍ wā kēēkōo̍ o̍ chīɛ̄ī pūm ni᷄ŋ . Tɔ̄lɔ̄ɔ̍ wa̍ o̍ chīɛ̍i̍ he̍ī ni᷄ŋ ndo̍ ā vēēlu̍ ndu̍ āā , wi̍t . Mi̍ bu̍ɛ̍i̍yāā ndūa̍a̍ wā tɔ̄lɔ̄ɔ̍ ho̍ō yōmɔ̄ɔ̍ mā chīīmīāā , mā dīā  .
42006002	Kɛ̍ , ku̍ndā Fālīsi̍īya̍ ā pūm wa̍ lo̍ŋ . Ma̍ nyūnā āā , “ Vɛ᷅ mi̍ lā wā sūɛ̍i̍ wānā to̍sā o̍ pāa̍le̍ nāāle̍ pɛ̍ŋgīāāle̍ŋ chōo̍ le̍ ve̍ tōsāa̍ ? ”
42006003	Mi̍ Chi̍i̍sū mu̍lūl nda̍ āā , “ Lā chi̍ wɔ̍ o̍ Yāu̍ Mɛ̄lɛ̄ka̍a̍ ni᷄ŋ a̍ nyɛ̄ Māsāa̍ Dēēve̍ ndu̍ o̍o̍ to̍sa̍ wo̍ o̍kɔ̄ɔ̄ le̍ ? Bōōndi̍i̍ pi᷅lɛ̍ , De̍e̍vē ni̍ nda̍ wānāa̍ wa̍ ndu̍ kɔ̄ɔ̄lī wa̍ , mɛ̄ɛ̍ yīa̍a̍ŋ mā wa̍ nda̍ nɛ̄īyo̍
42006004	mbo̍ lūɛ̄ī o̍ chīɛ̄ī Mɛ̄lɛ̄ka̍a̍ ni᷄ŋ . Mbo̍ chūā bēe̍dīi̍ wa̍ ō yɔ̄ŋga᷄ŋ le̍ Mɛ̄lɛ̄ka̍ wo̍ mbo̍ dīā . Mbo̍ kē vɛ̄lɛ̄ wānāa̍ wa̍ hɔ̄lāā tūlu̍ a̍ ndu̍ wa̍ . Wānā che̍le̍ŋ ndu̍ o̍o̍ nɔ̍ mī ndu̍ o̍o̍ de᷅ bēe̍dīi̍yo̍ ho̍ō le̍ , mɛ̄ɛ̍ wānāā sōlīāā lāsa̍lāa̍ . ”
42006005	Mi̍ Chi̍i̍sū di̍mūl nda̍ āā , “ Wāna̍ nda̍ vēēlū ho̍ō āā , Po̍ Wānā Pɔ̍nɔ̍ɔ̍ wo̍ , ndu̍ cho̍ wāna̍ kɛ̍ɛ̍sīāā nyɛ᷅ wānā to̍sā o̍ pāa̍le̍ nāāle̍ pɛ̍ŋgīāālē chōo̍ wo̍ ni̍ a̍ nyɛ̄ wānā to̍sā le̍cho̍o̍ le̍ wo̍ . ”
42006006	O̍ pāa̍le̍ pɛ̍ŋgīāālē Chu̍ūwa̍ chōo̍ , mi̍ Chi̍i̍sū lu̍ɛ̍ī o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ . Mbo̍ wā wāŋnda̍ pɛ̄ɛ̄kōo̍ . Pōo̍ wa̍ o̍ chīɛ̄īyo̍ ho̍ō ni᷄ŋ a̍ bā kɛ̄ndɔ̄ɔ̍ ndu̍ ō vēsɛ̍i̍  .
42006007	Ndu̍yɛ̍ , wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ ku̍ndā Fālīsi̍īya̍ ā wa̍ nɛ̄īla̍ŋ nūūvīa̍a̍ le̍ Chi̍i̍su̍ sūɛ̍i̍ hōlɔ̄ɔ̍ . Ma̍ chāl ndu̍ ni̍ko̍ to̍fāa̍ māā tē ndu̍ o̍o̍ sīŋgī ni̍ŋ pɛ̍ wa᷅ŋnda̍ o̍ pāa̍le̍ ndāle̍ pɛ̍ŋgīāāle̍ŋ chōo̍  .
42006008	Mi̍ Chi̍i̍sū si̍nā nyɛ̍ wa̍ nda̍ o̍ kɔ̄l lo̍ . Mbo̍ lō o̍ ko̍ŋ , mbo̍ dīmūl po̍ bā vēsɛ̍i̍yo̍ āā , “ Hu̍ŋ , mā hu̍ŋ si᷅m lāchī na̍nu᷄ŋ . ” Mi̍ pōo̍ cha᷄ŋ mbo̍ kɔ̍ si᷅m lāchī  .
42006009	Mi̍ Chi̍i̍sū di̍mūl nda̍ āā , “ I̍ hɛ̍na̍ŋ mī nyu̍na̍ nya̍ , yɛ̄ɛ̍nɛ̍ sāwā na̍a̍ dīmi̍ yɛ̄ māā ŋ̄ tōsa̍ o̍ pāa̍le̍ nāāle̍ pɛ̍ŋgīāāle̍ŋ chōo̍ ? Sūɛ̍i̍ kɛ̍ndɛ̄i̍ wāŋndo̍ tōsāllo̍ , bāā sūɛ̍i̍ wɔ̍ɔ̍ŋnde̍ ndu̍ tōsāllo̍ ? ” Mbo̍ nyūnā nda̍ vɛ̄lɛ̄ āā , “ Ō nāŋ mī ŋ̄ pīŋi̍ yōōmū wāŋndo̍ , bāā ō nāŋ mī ŋ̄ tɛ̄ɛ̄mbu̍u̍ yōōmū ndɔ̄ɔ̍ o̍ pāa̍le̍ŋ nde̍ŋ chōo̍ ? ”
42006010	Nyūnāa̍ nda̍ le̍nde̍ , mbo̍ kēēlā hɔ̄lte̍ŋ mbo̍ tōfā nda̍ kpo̍u̍ . Mbo̍ dīmūl pōo̍ āā , “ Si̍ɛ̍ndi̍ ba̍ nūmndo̍ . ” Mi̍ pōo̍ sīɛ̄ndī bāa̍ . O̍ ko̍ŋ , mi̍ bā ndɔ̄ɔ̍ mīīŋgū ndu̍ yɔ̄nɔ᷄ŋ nyɛ̍ kɛ̄ndɛ̍ī  .
42006011	He̍ī yɔ̄ŋgɔ᷄ŋndo̍ , mi̍ wāŋnda̍ ha̍ā tūūlū kɔ̄l ta̍u̍ a̍ Chi̍i̍sū . Ma̍ kāndū kɛ̄ɛ̄sīa̍a̍ le̍ nyɛ̄ nda̍ tōsā a̍ Chi̍i̍sū wo̍  .
42006012	A̍ bōōndi̍i̍ ke̍ŋ , mi̍ Chi̍i̍sū ku̍ā o̍ pēmbēi̍ chōo̍ le̍ Mɛ̄lɛ̄ka̍ pīɛ̄īyo̍ . Le̍ nyūmnda̍ŋ kpu̍lu̍ku̍u̍ ō chō Mɛ̄lɛ̄ka̍ pīɛ̄īyo̍  .
42006013	Mɛ̄ɛ̍ pāa̍le̍ŋ lē sɛ̄ , mbo̍ vēēlū bu̍ɛ̍i̍yāa̍ wa̍ ndu̍ kɔ̄ɔ̄lī wa̍ . Mbo̍ hɛ̄lī ŋ̄wāŋ tɔ̍ a̍ wānāā ŋīɔ̍ɔ̍ŋ nda̍ tɛ̍ɛ̄ŋ . Mbo̍ kē nda̍ dīōla̍ŋ āā , wānāā Chi̍i̍sū ve᷅m hɔ̄ltē ndɔ̄ wa̍  .
42006014	Wānāā kāŋ nda̍ cho̍ ha̍ā ni̍ , Sa̍i̍mɔ̄ŋ , ō Chi̍i̍sū ke̍ dīōla̍ŋ āā , Pītɛ̍ wo̍ , a̍ A̍ndūlū pɔ̍mbɔ̄ ndɔ̄ , a̍ Chēmi̍si̍ , a̍ Chɔ᷄ŋ , a̍ Fi̍li̍pī , a̍ Bātɔ̄lɔ̍mīū  ,
42006015	a̍ Māa̍ti̍u̍ , a̍ Tɔ̄mɔ̍si̍ , a̍ Chēmi̍si̍ , po̍ A̍fa̍a̍sī wo̍ , a̍ Sa̍i̍mɔ̄ŋ , ō nda̍ a̍a̍ ve̍e̍lū vɛ̍lɛ̄ āā , Sɛ̍lɔ̄ɔ̄ wo̍ , ko̍ŋ cho̍ ni̍ , wāna̍ sɔ̍ŋgā le̍ lɛ̄ŋndē nɔ̄la̍ŋ bāŋāa̍ wo̍  ,
42006016	a̍ Chu̍da̍sī , po̍ Chēmi̍si̍ wo̍ , a̍ Chu̍da̍sī Īsīka̍a̍līɔ̄ɔ̄ o̍ mɛ̍ɛ̍lu̍ Chi̍i̍su̍ pīsī wo̍  .
42006017	Mi̍ Chi̍i̍sū tu̍āl pēmbēi̍ nda̍ wānāā o̍ hɛ̍li̍ le̍ wāa̍ hɔ̄ltē ndɔ̄ wa̍ . Mbo̍ sīm o̍ dɛ̍ŋgbɔ̍ɔ̍ ni᷄ŋ . Mi̍ bu̍ɛ̍i̍yāā ndūa̍a̍ ku̍ndā bɛ̄ndōo̍ a̍ wāŋnda̍ fāŋgā bɛ̍ndōo̍ ā bālū ndu̍ si̍lɔ̍ le̍ ndu̍ nīla̍ŋ yāŋɔ̄ɔ̍ , ā pūm le̍ nāālā ndāla̍ŋ sīŋgīo̍o̍ . Fo̍ndāŋ ndā yɛ̍ yɛ̍la̍ nda̍ fūla̍ la̍ŋ la̍ cho̍ la᷅ŋ ni̍ , lɛ̄ŋndē Chūdi̍a̍āle̍ŋ , a̍ Chūlu̍sɛ̄lɛ̄m chi̍e̍e̍ , a̍ lɛ̄ŋnde̍ ho̍lnu̍ŋ pe̍e̍ mɛ᷅ŋmā īhɛ᷄llo̍ mi̍ lē bālū Ta̍a̍yā chi̍e̍e̍ le̍ŋ , a̍ Sa̍i̍dɔ̄ŋ  .
42006018	Wānāā nyi̍nāā wɔ̄ɔ̍ŋnda̍ wa̍ kɔ̄ɔ̄lī wa̍ bɛ̍ɛ̍ , mi̍ Chi̍i̍sū tu̍a̍ū nyi̍nāā kāŋ mbo̍ si̍ŋgī nda̍  .
42006019	Kpāāyāa̍ wa̍ chɔ̄nɔ᷄ŋndo̍ Chi̍i̍sū o̍ ŋ̄dīāl mbō sīŋgī wa᷅ŋnda̍ . Le̍ he̍ī , fāŋgāa̍ kpe̍de̍ ā wa̍ kīndīo̍o̍ le̍ ndu̍ pīla᷄ŋndo̍  .
42006020	Mi̍ Chi̍i̍sū chu̍ā hɔ̄lla̍ mbo̍ tōfā bu̍ɛ̍i̍yāā ndūa̍a̍ . Mbo̍ dīmī āā ,  “ Nya̍ cho̍ ā tāmbɛ̍i̍ ya̍ , lā pɛ̄l tɔ̄nɔ̄ɔ̍ . Kāni̍ fo̍ndōle̍ nya̍ nɔ̍ māsāle̍ Mɛ̄lɛ̄ka̍le̍ŋ ni̍  .
42006021	Nya̍ cho̍ a̍ yīa̍a̍ŋ bōōnde̍i̍ he̍ī ya̍ , lā pɛ̄l tɔ̄nɔ̄ɔ̍ . Kāni̍ fo̍ndōle̍ lā chō hūnɔ̄ɔ̄ kɔ̄l hīni̍ . Nya̍ cho̍ cha᷄ŋndo̍ bōōnde̍i̍ he̍ī ya̍ , lā pɛ̄l tɔ̄nɔ̄ɔ̍ . Kāni̍ fo̍ndōle̍ , lā chō hūnɔ̄ɔ̄ māmɔ̄ɔ̄ !
42006022	 “  Nya̍ wāŋnda̍ tu᷄l lēyɛ̄ , ndu̍yɛ̍ , ma̍ kɛ̄ɛ̄ nya̍ wa̍ , lā pɛ̄l tɔ̄nɔ̄ɔ̍ . Ā yīo̍u̍ nya̍ , mā tōsa̍ mī dīōlā nyāla̍ŋ lā sīmnu᷄ŋ di̍o̍lā wɔ̄ɔ̍ŋ wāŋnda̍ o̍ hɔ̄l . Le̍ mɛ̄ɛ̍ nya̍ tōl wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ kɔ̄ɔ̄lī yɛ̍ , nda̍ tōsa̍ kēŋ ni̍  .
42006023	Le̍nde̍ ko̍ni̍ fi̍nyāā ndāa̍ tōsa̍ a̍ wānāa̍ su̍a̍ā le̍ Mɛ̄lɛ̄ka̍ wa̍ ni̍ . Kɛ̍ , lā wa̍ a̍ kɔ̄l kɛ̄ndɛ̄ . Lā tōsa̍ kɔ᷅l kɛ̄ndɔ̄ɔ̍ bu̍tē . Kāni̍ fo̍ndōle̍ , Mɛ̄lɛ̄ka̍ chō ō bɛ̄ɛ̄ndīa̍ŋ o̍ fo̍ndāŋ ndɔ̄ɔ̍ mbō ke̍ nya̍ nyɛ̄ kɛ̄ndɛ̄ bɛ̄ndū  .
42006024	Kɛ̍ ndu̍yɛ̍ , nyɛ̄ nɛ̄īyāa̍ chō le̍ nya̍ su̍l la̍ , kāni̍ fo̍ndōle̍ , lā chīi̍ kɔ̄l kɛ̄ndɔ̄ɔ̍ o̍ nya̍a̍ sɔ̄lā  .
42006025	Nyɛ̄ nɛ̄īyāa̍ chō le̍ nya̍ cho̍ ā pūmāā wa̍kāni̍ fo̍ndōle̍ , bōōndi̍i̍ cho̍ fūūlūū mī yīa̍a̍ŋ mā bīī nya̍ . Nyɛ̄ nɛ̄īyāa̍ chō le̍ nya̍ cho̍ māmɔ̄ɔ̍ pɛ̄ŋgo̍o̍ ho̍ō wa̍ , kāni̍ fo̍ndōle̍ , bōōndi̍i̍ cho̍ fūūlūū mī lā kōŋu̍l , ndu̍yɛ̍ mī lā cha᷄ŋ  .
42006026	 “  Nyɛ̄ nɛ̄īyāa̍ chō le̍ nya̍ wāŋnda̍ kpo̍u̍ , a̍ cho̍ sɔ̄ɔ̍ŋ kɛ̍ndɔ᷄ŋ dīmīo̍o̍ a̍ nya̍ o̍kɔ̄ɔ̄ wa̍ . Kāni̍ fo̍ndōle̍ , le̍nde̍ ko̍ni̍ fi̍nyāā ndāā ma̍māa̍ nda̍ a̍a̍ to̍sā ni̍ . Le̍nde̍ ko̍ni̍ nda̍ a̍a̍ di̍mī sɔ̍ɔ̍ŋ kɛ̄ndɔ᷄ŋ a̍ wānāā lāchōōwāa̍ ni̍ , a̍ di̍mī māā wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍ wa̍ . ”
42006027	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Kɛ̍ mī di̍mu̍l nya̍ cho̍ ya̍ nīla̍ŋ yāŋɔ̄ɔ̍ wa̍ , lā kāāla̍ ya̍a̍mɔ̍ɔ̍wa̍a̍ nya̍a̍ . Lā tōsa̍l wa̍nāa̍ tu̍l nya̍ lēyɛ̄ wa̍ kɛ̄ndɛ̄i̍  .
42006028	Lā dɔ̄u̍ wa̍nāa̍ cho̍ nya̍ mēnāa̍ wa̍ sa̍lā . Lā pīɛ̍i̍ Mɛ̍lɛ̄ka̍ le̍ wānāa̍ cho̍ nya̍ yīōūla̍ŋ nda̍  .
42006029	Tē wāŋndo̍ lɔ̄ɔ̄ nu̍m pɛ̍ kpa᷅ŋnde̍ , mu̍lu̍l ndu̍ , ī pīlɛ̍ī vɛ̄lɛ̄ . Tē wāŋndo̍ pūu̍ dōmā nu̍mndo̍ pɛ̍ , ku̍u̍nā ndu̍ le̍ dōmā nu̍m lēbɛ̄ŋgo̍o̍ bīyɔ̄ɔ̍ le̍  .
42006030	Tē wānā o̍ wānā pi̍ɛ̍i̍ nu̍m pɛ̍ nyɔ̍ɔ̍ , ke̍ ndu̍ . Tē wāŋndo̍ kūɛ̄nu᷄ŋ a̍ nyɛ̄m nūmndo̍ŋ pɛ̍ , nyu̍nā lɛ̄ ndu̍ le̍ mu̍ŋ te̍  .
42006031	Ka̍ā ŋ̄ hɛ̄na̍ŋ māā chāa̍ŋ nūm to̍sa̍l nu̍m ndo̍ , nūm bɛ̍ɛ̍ to̍sa̍l chāāŋnda̍ le̍nde̍  .
42006032	 “  Tē ō wa̍ pɛ̍ māā wa̍nāa̍ ka̍a̍la̍ nu̍m nda̍ , nda̍ ko̍ni̍ ŋ̄ kāālā ni̍ , mɛ̄ɛ̍ mī yɛ̄ɛ̍nɛ̍ ŋ̄ yēēmā yɛ̍ vɛ̄lɛ̄ mī Mɛ̄lɛ̄ka̍ ke̍ nu̍m le̍ ke̍ŋ ? Kāni̍ , wānāā yɔ̄ŋ wɔ̄ɔ̍ŋnda̍ bɛ̍ɛ̍ ā kāāla̍ wānāa̍ ka̍a̍la̍ nda̍ wa̍  .
42006033	Ndu̍yɛ̍ , tē ō wa̍ pɛ̍ māā wānāa̍ to̍sāl nu̍m tōnya̍a̍ wa̍ nda̍ ko̍ni̍ ŋ̄ tōsāl to᷅nya̍a̍ ni̍ , mɛ̄ɛ̍ mī yɛ̄ɛ̍nɛ̍ ŋ̄ yēēmā yɛ̍ vɛ̄lɛ̄ mī Mɛ̄lɛ̄ka̍ ke̍ nu̍m le̍ ke̍ŋ ? Kāni̍ , wānāā yɔ̄ŋ wɔ̄ɔ̍ŋnda̍ bɛ̍ɛ̍ ā tōsā le̍nde̍  .
42006034	Ndu̍yɛ̍ , tē a̍ ke̍ wāŋndo̍ kūo̍o̍ pɛ̍ le̍ mbō hu᷄ŋ mi̍ŋgī nu̍m nyɛ̄ ŋ̄ ke̍ ndu̍ ko̍ŋ ndo̍ o̍ bā pɛ̍ , mɛ̄ɛ̍ mī yɛ̄ɛ̍nɛ̍ ŋ̄ yēēma̍ yɛ̄ vɛ̄lɛ̄ māā Mɛ̄lɛ̄ka̍ ke̍ nu̍m le̍ ke̍ŋ ? Kāni̍ , wānāā yɔ̄ŋ wɔ̄ɔ̍ŋnda̍ bɛ̍ɛ̍ ā hōl cha̍a̍ŋāā ndāā wa̍nāā yɔ̄ŋ wɔ̄ɔ̍ŋnda̍ kūēēla̍ŋ le̍ mā hu᷄ŋ mi̍ŋgī nda̍ o̍ bā  .
42006035	Le̍la̍ŋ , lā kāāla̍ ya̍a̍mɔ̍ɔ̍wa̍a̍ nya̍a̍ , ndu̍yɛ̍ , mī lā tōsa̍ tōnya̍a̍ nāa̍ wāŋnda̍ chūā . Lā ke̍ wa᷅ŋnda̍ kūēēla̍ŋ . Ndu̍yɛ̍ , tē lā ke̍ nda̍ pɛ̍ , lā nɔ᷅ lɛ̄ o̍ kɔ̄l le̍ nyɛ̄ kōŋ sɔ̄lā le̍ . Tē lā tōsa̍ le̍nde̍ pɛ̍ , mɛ̄ɛ̍ Mɛ̄lɛ̄ka̍ chō nya̍ nyɛ̄ kɛ̄ndɛ̄ kɛ̍ndɛ̄ kē . Ndu̍yɛ̍ , lā chō wā chūāūwa̍ le̍ Mɛ̄lɛ̄ka̍ Bɛ̄ndōo̍ . Kāni̍ fo̍ndōle̍ , Mɛ̄lɛ̄ka̍ ndu̍ , wānāa̍ si̍nā i̍kɛ̍ndɛ̄ le̍ wa̍ a̍ wānāā kɔ̄l vēsɛ̍i̍ya̍ bɛ̍ɛ̍ , mbō tōsa̍l nda̍ tōnya̍a̍  .
42006036	Lā tūīīnu̍ŋ wa᷅ŋnda̍ īnyīɛ̍ɛ̍ mɛ̄ɛ̍ Mɛ̄lɛ̄ka̍ fi̍nyā nyā cho̍ wāna̍ īnyīɛ̍ɛ̍ yɛ̍ . ”
42006037	Mi̍ Chi̍i̍sū si̍lā āā , “ Lā pɛ̍ɛ̍sā wānā le̍ . Ko̍ŋ to̍sā ni̍ Mɛ̄lɛ̄ka̍ pɛ̍ɛ̍sā nya̍ le̍ . Lā ya̍a̍la̍ wānā le̍ . Ko̍ŋ to̍sā ni̍ Mɛ̄lɛ̄ka̍ ya̍a̍lā nya̍ le̍ . Lā mēlnu̍ŋ chāāŋnda̍ . Ko̍ŋ to̍sā ni̍ mī Mɛ̄lɛ̄ka̍ mēlnu᷅ŋ nya̍  .
42006038	Lā ke̍ chāāŋnda̍ . Ko̍ŋ to̍sā ni̍ mī Mɛ̄lɛ̄ka̍ ke̍ nya̍ . Mɛ̄lɛ̄ka̍ chō bɔ̄lɔ̄la̍ nyāla̍ŋ pēī cha̍ . Ō dɔ̄ū pɛ̍ , ō dīli̍ŋa̍ , ō hīīlu̍u̍ , ō pēēlu̍ , lā pɛ̄ , lā cho᷄ŋ lēkɔ̍ɔ̍lī wa̍ā . Mɛ̄ɛ̍ nūm tūūlūl chāāŋnda̍ yɛ̍ , le̍nde̍ ko̍ni̍ Mɛ̄lɛ̄ka̍ tūūlūl nu̍m ni̍ . ”
42006039	Mi̍ Chi̍i̍sū di̍mūl vɛ̄lɛ̄ nda̍ tālo̍o̍ āā , “ Wānā su̍mɛ̍i̍yo̍ nɔ̄lā pa̍ mbō sēe̍ chāa̍ŋ ndɔ̄ wa̍nā su̍mɛ̍i̍yo̍ tīnda̍a̍ ? Nda̍ nda̍ ŋi̍ɔ̍ɔ̍ŋ fa̍ū ā de᷅l o̍ so̍o̍ŋndo̍ ni᷄ŋ te̍ ?
42006040	Nūm wāna̍ nda̍ chō pɛ̄ɛ̄kōo̍ wo̍ a̍ cho̍ o̍ bɛ̍ndū mā hīōū wāna̍ cho̍ nu̍m pɛ̄ɛ̄kōo̍ wo̍ le̍ . Kɛ̍ ndu̍yɛ̍ , wānā o̍ wānā , tē a̍ chi̍i̍ pɛ̄ɛ̄kū nūmndo̍ pɛ̍ pa̍ku̍ , ā nɔ̄lā mā wa̍ mɛ̄ɛ̍ ma̍sānɔ̄ nūmndo̍ chō yɛ̍ . ”
42006041	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ nyūnā āā , “ Vɛ᷅ mā bu̍u̍la̍ŋ a̍ bīlte̍ŋ chāa̍ŋ nu᷄m o̍ lēhɔ̄l , kɛ̍ ndu̍yɛ̍ , a̍ bu̍u̍lāŋ a̍ yɔ̄m bɛ̄ndu̍ cho̍ nūm pi̍la̍ o̍ lēhɔ̄l lo̍ le̍ ?
42006042	Kɛ̄lɛ̄ŋgāā le̍ vɛ̄ɛ̍nɛ̍ ŋ̄ lōōkū yɛ̍ chāa̍ŋ nu᷄m dīmūl āā , ‘ Hu̍ŋ I̍ hu᷅l nu̍m bīlte̍ŋ o̍ lēhɔ̄l , ’ tē nūm pi̍la̍ bu̍mba̍ le̍ yɔ̄m bɛ̄ndu̍ cho̍ nu̍m o̍ lēhɔ̄l lo̍ chɔ̄ɔ̍ pɛ̍ ? Ā chō wāna̍ kāŋgālā . So̍li̍ wɔ̍ fɛ̍lɛ̍ŋ yɔ᷅m bɛ̄ndu̍ cho̍ nūm pi̍la̍ o̍ lēhɔ̄l lo̍ . O̍ ko̍ŋ , ā nɔ̄lā mā so̍li̍ bīlte̍ŋ chāa̍ŋ nu᷄m o̍ lēhɔ̄l , kāni̍ , ā wā ni᷅ŋ chɔ̄ɔ̍ nyɛ̄ kɛ̄ndɛ̄ wa̍la̍ŋ . ”
42006043	 “  Yɔ̄m kɛ̄ndɔ̄ɔ̍ ō ku᷅m ko̍mɔ̄ɔ̄ wɔ̄ɔ̍ŋndo̍ le̍ . Le̍nde̍ ko̍ni̍ , yɔ̄m wɔ̄ɔ̍ŋndo̍ ō ku᷅m ko̍mɔ̄ɔ̄ kɛ̄ndɛ̄ le̍  .
42006044	O̍ kōmɔ̄ɔ̍ wānā si̍nā yɔ᷅mnde̍ pɛ̄ŋgu̍la̍ŋ ni̍ . Wānā ke̍ndī fi̍kīi̍ya̍ŋ o̍ yɔ̄m ŋ̄yɔ̄ɔ̍ le̍ , kɛ̄lɛ̄ŋgāā mī wānā ke̍ndi̍ kīle̍pīi̍ya̍ŋ o̍ yɔ̄m ŋ̄yɔ̄ɔ̍  .
42006045	Sɔ̄ɔ̍ŋ kɛ̍ndɛ᷄ŋ cho̍ ŋ̄ kɛ̄sīāā o̍ kɔ̄l wānā kɛ̍ndɔ̄ɔ̍ ni᷄ŋ ndo̍ŋ , mu̍ŋ ko̍ni̍ o̍ so̍lī chi̍e̍ēŋ ni̍ . Ndu̍yɛ̍ , sɔ̄ɔ̍ŋ wɔ̍ɔ̍ŋ cho̍ ŋ̄ kɛ̄sīāā o̍ kɔ̄l wānā wɔ̍ɔ̍ŋndo̍ ni᷄ŋ ndo̍ŋ , mu̍ŋ ko̍ni̍ o̍ so̍lī chi̍e̍ēŋ ni̍ . Sɔ̄ɔ̍ŋ wa᷅ ŋ̍ pi̍a̍ā o̍ kɔ̄llo̍ ni᷄ŋ ndo̍ŋ , mu̍ŋ ko̍ni̍ sōndōo̍ dīmī ni̍ . ”
42006046	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Vɛ᷅ mī lā vēēlu̍ ya̍ āā , ‘ Māsānɔ̄ɔ̍ , Māsānɔ̄ɔ̍ , ’ kɛ̍ , lā to̍sā nyɛ᷅ ya̍ I̍ di̍mūl nya̍ wo̍ le̍ ?
42006047	Wānā o̍ wāna̍ hi᷅ŋ nāa̍ ya̍ chu̍a̍ pɛ̍ , mbō ya᷄ŋ nīla̍ŋ o̍ nyɛ̄ ya̍ I̍ di̍mī wo̍ , ndu̍yɛ̍ , mbō tōsa̍ nyɛ̄ ya̍ I̍ di̍mī wo̍ pɛ̍ , I̍ cho̍ nya̍ wāna̍ nda̍ vēla᷅ŋ ndo̍ chɔ̄m  .
42006048	Wānā ko̍ŋ chō māchūāā māā wānā pi᷅lɛ̍ o̍ ta̍ŋgu̍l chīɛ̄īyo̍ wo̍ . Mɛ̄ɛ̍ o̍ wa̍ tāŋgūllo̍ , mbo̍ bālū so̍o̍ŋndo̍ tōūwɔ̄ɔ̍ nyɛ̄ kɛ̄ndɛ̍ī . Mbo̍ kōmāl lɛ̄ŋndē wɔ̄sɔ̄kɔ̍le̍ŋ . Mbo̍ sīmī chīɛ̄ī ndɔ̄ɔ̍ o̍ lɛ̄ŋndē wɔ̄sɔ̄kɔ̍le̍ lēŋ chōo̍ . O̍ ko̍ŋ kɔ̍ɔ̍lī , mi̍ pīɔ̍ɔ̍ sīā . Mi̍ mɛ̄ŋnda̍ŋ mā hūŋ ta̍u̍ . Mi̍ mā hu᷄ŋ lɔ̍ɔ̄ chīɛ̄īyo̍ ho̍ō . Kɛ̍ , mā nɔ̄lā ndu̍ nyɛ̄ o̍ nyɛ̄ yɔ̄ŋ te̍ , kāni̍ fo̍ndōle̍ , ō chāa̍ ndu̍ tāŋgūl  .
42006049	Kɛ̍ , wānā o̍ wāna̍ tu̍e̍ī dīōmndā nīla̍ŋ pɛ̍ , kɛ̍ , mbō kɛ̄ɛ̍ nyɛ̄ dīōmndā lāŋ lā dīmi̍ wo̍ tōsāa̍ pɛ̍ , mɛ̄ɛ̍ ō chō māchūāā māā wānā pi᷅lɛ̍ o̍ ta̍ŋgu̍l chīɛ̄īyo̍ wo̍ . Mɛ̄ɛ̍ o̍ wa̍ chīɛ̄īyo̍ tāŋgūllo̍ , ō chɛ᷄l mbō bālu̍ fɛ̍lɛ̍ŋ so̍o̍ŋndo̍ tōūwɔ̄ɔ̍ mbō fūūlu̍u̍ o̍ lɛ̄ŋndē wɔ̄sɔ̄kɔ̍le̍ŋ te̍ . Le̍ he̍ī , mɛ̄ɛ̍ pīɔ̍ɔ̍ si̍a̍ , mi̍ mɛ̄ŋnda̍ŋ mā hūŋ mi̍ mā lūāā chīɛ̄īyo̍ ho̍ō . Mbo̍ kōmbā lē pīlɛ̍ kpe̍ . Mi̍ nyɛ̄ o̍ nyɛ̄ tāmbū . ”
42007001	Nyɛ̄ o̍ nyɛ̄ Chi̍i̍sū ndu̍ o̍o̍ hɛ̍na̍ŋ mī wāŋnda̍ nda̍ a̍a̍ tu̍e̍ī mɛ̄ɛ̍ o̍ chi̍i̍ ndu̍ dīmī , mbo̍ kūā Kēpa̍a̍nīɔ̄m chi̍e̍e̍  .
42007002	Wānā bɛ̍ndū So̍vɛ̄i̍ya̍a̍ kɛ̍mīa̍a̍ pūm ō wa̍ lo̍ŋ , ndu̍ o̍o̍ nɔ̍ chīɔ̍ɔ̍ . Ndu̍yɛ̍ , ndu̍ o̍o̍ ka̍a̍la̍ chɛ̄ ndɔ̄ ko̍ŋ ta̍u̍ . Mi̍ po̍ chɛ᷅ kōŋ dēl a̍ nāa̍ . Ndu̍yɛ̍ , o̍ wa̍ ni᷅ŋ tēndu̍ pīɔ̍m  .
42007003	Mi̍ wānā bɛ̍ndōo̍ ho̍ō tūɛ̄ī nyɛ̄ wāŋnda̍ wa̍ sūɛ̍i̍ a̍ Chi̍i̍sū o̍kɔ̄ɔ̄ wo̍ . Le̍ he̍ī , mbo̍ vīām lāŋgba̍ā kālāā Chu̍ūwa̍ nāa̍ Chi̍i̍sū chu̍a̍ le̍ mā kɔ̍ nyɔ̍ɔ̍lūl ndu̍ Chi̍i̍sū mbō kɔ̍ si̍ŋgī chɛ̄ ndɔ̄ɔ̍  .
42007004	Ma̍ kūā nāa̍ Chi̍i̍sū chu̍a̍ . Ma̍ kɔ̍ di̍mūl Chi̍i̍sū āā , “ Yāndi̍i̍ kɔ̍ si̍ŋgūl na̍a̍ pōo̍ ho̍ō chɛ̄ ndɔ̄ɔ̍ . Pōo̍ ho̍ō bɛ̄nda̍ mā tōsa̍l ndu̍ he̍ī  ,
42007005	kāni̍ , ō kāāla̍ lɛ̄ŋndē nāāle̍ I̍sɔ̄lūɛ̄īle̍ŋ . Ndu̍yɛ̍ , chīɛ̄ī na̍a̍ ŋ̄ pīɛ̄ī ho̍ō Mɛ̍lɛ̄ka̍ wo̍ , ndu̍ te̍ŋgu̍l na̍a̍ ndu̍ ni̍ . ”
42007006	O̍ ko̍ŋ , mi̍ Chi̍i̍sū ku̍ā nda̍ nda̍ā . Chi̍i̍sū wa̍ ni᷅ŋ le̍ fūūlūūwo̍ o̍ chīɛ̄ī kōŋ , mi̍ wānā bɛ̍ndū so̍vɛ̄i̍ya̍ vīām chāāŋāā ndūa̍a̍ nāa̍ ndu̍ chu̍a̍ a̍ yōōŋgōo̍ āā , “ Yɛ̍i̍nu᷄ŋ ndɛ̍ īkɔ̄ɔ̄ le̍ , fāllo̍ . I̍ cho̍ o̍ sɔ᷅vɛ̍ le̍ mā hīŋ o̍ ya̍ lo̍ chi̍ɛ̍ī ni̍ŋ te̍  .
42007007	Le̍la̍ŋ bɛ̍ɛ̍ ya̍ pi̍la̍ hi̍ŋ nāa̍ nūm chu̍a̍ le̍ ni̍ . Dīmīo̍o̍ bɛ̍ɛ̍ ŋ̄ dīmi̍ ni̍ māā ō sīōŋgu̍ , ō nɔ̄lā mbō sēŋgū  .
42007008	Kāni̍ , ya̍ su̍a̍ā ho̍ō wo̍ bɛ̍ɛ̍ , ŋ̄wāŋ ā chō ma̍ wā ya̍ bōlle̍ŋ . Ndu̍yɛ̍ , ya̍ bɛ̍ɛ̍ I̍ nɔ̍ so̍vɛ̄i̍ya̍ o̍ bā bɛ̄ŋgu̍ . A̍ cho̍ ka̍ŋ ya̍ o̍ bā bɛ̄ŋgu̍ wa̍ ki̍nɛ̍i̍ , ō pīlɛ̍ bɛ̍ɛ̍ I̍ di̍mu̍l pɛ̍ a̍a̍ , ‘ Kɔ̍ nda̍ , ’ kɔ̄la̍ŋ o̍ ku̍ā ni̍ . I̍ di̍mu̍l pɛ̍ ho̍ō a̍a̍ , ‘ Hu̍ŋ na̍ŋ , ’ hūnɔ̄ɔ̍ o̍ hu᷅ŋ ni̍ . Tē I̍ di̍mu̍l pɛ̍ chɛ᷅ nūu̍ a̍a̍ , ‘ Tōsa̍ nu̍a̍ā , ’ ō tōsa̍ . Le̍la̍ŋ , dīmīo̍o̍ bɛ̍ɛ̍ ŋ̄ dīmi̍ ni̍ māā chɛ̄ nūu̍ ō sīōŋgu̍ , sīōŋgɔ̄ɔ̍ o̍ si̍a̍ŋgū ni̍ . ”
42007009	Mɛ̄ɛ̍ wānā bɛ̍ndū so̍vɛ̄i̍ya̍a̍ kɛ̍mīa̍a̍ dīmi̍ dīōmnda̍ŋ nda᷅ŋ , mi̍ kɔ̄ndɔ̄fi̍llo̍ bīī Chi̍i̍sū . Mbo̍ mūli᷄ŋ mbo̍ dīmūl wānāa̍ wa̍ ndu̍ hūnɔ̄ɔ̍ kɔ̄ɔ̄lī wa̍ āā , “ Mī di̍mu̍l nya̍ , wāŋnda̍ I̍sɔ̄lūɛ̄ī tɛ̍ɛ̄ŋ bɛ̍ɛ̍ I̍ se̍e̍lu̍ŋ ndɔ̍ wāŋndo̍ mbo̍ lāāla̍ŋ o̍ ka̍lā ka̍lā nu̍a̍ā a̍ ya̍ mbō sīīma᷅ŋ māā pōo̍ ho̍ō le̍ . ”
42007010	Mɛ̄ɛ̍ lāŋgba̍ā wānā bɛ̍ndū so̍vɛ̄i̍ya̍ vēm nda̍ mīīŋgu̍ o̍ chīɛ̄īyo̍ , ma̍ kōmāl po̍ chɛ᷅ kōŋ sēŋgū  .
42007011	Pālɛ̍i̍ ti̍ŋ hīōūwɔ̄ɔ̍ , mi̍ Chi̍i̍sū nda̍ bu̍ɛ̍i̍yāā ndūa̍a̍ kūā Ne̍īŋ chi̍e̍e̍ . Fāŋgā bɛ̍ndōo̍ wa̍ ndu̍ kɔ̄ɔ̄lī  .
42007012	Mɛ̄ɛ̍ nda̍ wa̍ le̍ fūūlūūwo̍ o̍ sāāsa̍ ba̍lu̍ chi̍o̍o̍ wo̍ sōndōo̍ , ma̍ chā wāŋnda̍ hūnɔ̄ɔ̍ a̍ wānā vi̍lɛ̍i̍yo̍ . Po̍ vi᷅ ko̍ŋ ndo̍ , ndu̍ pīlɛ̍ kpe̍ kāla̍ ndɔ̄ ndu̍ o̍o̍ ve̍lū wānā pɔ̍nɔ̍ ni̍ . Chūa̍a̍ ho̍ō bɛ̍ɛ̍ , pɔ̍nɔ̍ ndɔ̄ ve̍ lɛ̍ īchāli̍ le̍ . Mi̍ wāŋnda̍ cha᷄ŋ fāŋgā bɛ̍ndōo̍ chi̍e̍e̍ ko̍ŋ ni᷄ŋ ma̍ tūāl chūa̍a̍ ho̍ō kɔ̄ɔ̄lī  .
42007013	Mɛ̄ɛ̍ Māsānɔ̄ɔ̍ Chi̍i̍sū che᷅ chūa̍a̍ ho̍ō , mi̍ nyīɛ̍ɛ̍ye̍ bīī ndu̍ ta̍u̍ le̍ ndu̍ . Mbo̍ dīmūl ndu̍ āā , “ Me̍i̍ cha̍ŋndo̍ . ”
42007014	Mi̍ Chi̍i̍sū ku̍ā mbo̍ pīla᷄ŋ sa̍ŋga̍ nda̍ wa̍ kɔ̄la̍ŋ a̍ wānā vi̍lɛ̍i̍yo̍ wo̍ . Mi̍ wānāa̍ wa̍ kɔ̄la̍ŋ a̍ ndu̍ wa̍ sīm . Mi̍ Chi̍i̍sū di̍mūl wānā vi̍lɛ̍i̍yo̍ āā , “ Po̍ chu̍a̍ pīāāndōo̍ , mī di̍mu̍l nu̍m , chɔ̍ŋ . ”
42007015	Dīmīo̍o̍ le̍nde̍ mi̍ wānā vi̍lɛ̍i̍yo̍ cha᷄ŋ mbo̍ chāl . Mbo̍ kāndū sūɛ̍i̍ . Mi̍ Chi̍i̍sū di̍mūl kāla̍ ndɔ̄ āā , “ Ā chē po̍ nu̍mndo̍ . ”
42007016	Mi̍ sīōōŋīī bɛ̄ndūe̍i̍ bīī wāŋnda̍ kpe̍de̍ . Ma̍ dīmī āā , “ Wānā bɛ̍ndu̍ su̍a̍ā le̍ Mɛ̄lɛ̄ka̍ wo̍ hīŋ le̍ wāa̍ na̍a̍ tɛ̄ɛ̄ŋ . ” Mi̍ ā pūm ā dīmī āā , “ Mɛ̄lɛ̄ka̍ mūli̍ hɔ̄lla̍ o̍ wānāā ndūa̍a̍ lo̍ . ”
42007017	Mi̍ tɔ̍ɔ̍ ko̍ŋ tīū o̍ lɛ̄ŋndē Chūdi̍a̍āle̍ŋ ni᷄ŋ kpo̍u̍ a̍ lɛ̄ŋīi̍ ba̍lu̍ Chūdi̍a̍ā ve̍  .
42007018	Mi̍ bu̍ɛ̍i̍yāa̍ Chɔ᷄ŋ nda̍ dīmūl Chɔ᷄ŋ a̍ sɔ̄ɔ̍ŋ Chi̍i̍sū wa̍ mu᷅ŋ tōsāa̍ wo̍ŋ o̍kɔ̄ɔ̄ kpo̍u̍  .
42007019	Mi̍ Chɔ᷄ŋ ve̍e̍lū bu̍ɛ̍i̍yāā ndūa̍a̍ ā ŋīɔ̍ɔ̍ŋ . Mbo̍ vīām nda̍ nāa̍ Chi̍i̍sū chu̍a̍ le̍ mā nyūna̍ ndu̍ āā , “ Nu᷄m cho̍ wāna̍ wāŋnda̍ chō lēhɔ̄l o̍ nɛ̄ī le̍ ndu̍ wo̍ ni̍ ? Bāā ŋ̄ chu᷄m wa̍nā che᷅le̍ŋ ? ”
42007020	Mɛ̄ɛ̍ pūa̍a̍ ha̍ā fūūlu̍u̍ nāa̍ Chi̍i̍sū chu̍a̍ , ma̍ dīmūl ndu̍ āā , “ Chɔ᷄ŋ Wānā Yi̍ŋāa̍ ve᷅m na̍a̍ nāa̍ nūm chu̍a̍ ni̍ . Ō dīmi̍ māā na̍a̍ ŋ̄ nyūna̍ nu̍m āā , ‘ Nu᷄m cho̍ wāna̍ wāŋnda̍ chō lēhɔ̄l o̍ nɛ̄ī le̍ ndu̍ wo̍ ni̍ ? Bāā ŋ̄ chu᷄m wa̍nā che᷅le̍ŋ ? ’ ”
42007021	A̍ bōōndi̍i̍ ke̍ŋ , mi̍ Chi̍i̍sū si̍ŋgī nāālā yɛ̍ yɛ̍la̍ fa̍ŋgā . Mbo̍ tūāū nyi̍nāā wɔ̄ɔ̍ŋnda̍ wānāā fāŋgā fa̍ŋgā kɔ̄ɔ̄lī . Mbo̍ tōsā mi̍ wānāā sūmɛ̍i̍ya̍ ā ka̍ ka̍ cha᷅  .
42007022	Mbo̍ mūlī bu̍ɛ̍i̍yāa̍ Chɔ᷄ŋ nda̍ dīōm āā , “ Lā kɔ̍ di̍mūl Chɔ᷄ŋ a̍ nyɛ̄ o̍ nyɛ̄ nya̍ chē mi̍ lā tūɛ̄ī . Wānāā sūmɛ̍i̍ya̍ chō ni᷅ŋ chɔ̄ɔ̍ , mi̍ wānāā bɛ̄vɛ̍i̍ya̍ wā kɔ̄la̍ŋ . Wānāā nāā wɔ̄ɔ̍ŋndo̍ wa̍ lēkɔ̄ɔ̍ wa̍ ā sɔ̄la̍ sīōŋgɔ̄ɔ̍ mi̍ wānāā nīlā bāŋu̍lɛ̍i̍ya̍ wā ni᷅ŋ tūēīyɔ̄ɔ̍ . Wānāā vīlɛ̍i̍ya̍ chō mīīŋgōo̍ yōōmū . Yōōŋgū kɛ̄ndɛ̍ Mɛ̄lɛ̄ka̍a̍ chō dīmi᷄ŋndo̍ nāa̍ wānāā tāmbɛ̍i̍ya̍ chūā  .
42007023	Ndu̍yɛ̍ , wānā o̍ wāna̍ vi̍ ŋ̍di̍a̍l a̍ la̍a̍la᷄ŋ o̍ nɔ̍ o̍ ya̍ ni̍ŋ ndo̍ le̍ , mɛ̄ɛ̍ ō pɛ̄l tɔ̄nɔ̄ɔ̍ . ”
42007024	Mɛ̄ɛ̍ bu̍ɛ̍i̍yāa̍ Chɔ᷄ŋ nda̍ mīīŋgu̍ , mi̍ Chi̍i̍sū ka̍ndū sūɛ̍i̍ nāa̍ fāŋgāa̍ chūā a̍ Chɔ᷄ŋ o̍kɔ̄ɔ̄ . Mbo̍ nyūnā nda̍ āā , “ Kɔ̄lā nya̍ a̍a̍ ku̍ɛ̄ nāa̍ Chɔ᷄ŋ chu̍a̍ o̍ po̍llo̍ ni᷄ŋ nda̍ŋ , wāna̍ māā vɛ̄ɛ̍nɛ̍ nya̍ a̍a̍ nɔ̍ yɛ̄ o̍ kɔ̄l māā lā chō lākɔ̄ chɔ̄ ? Bāā wāna̍ cho̍ bɛ̍ɛ̍ŋ le̍ mūlīo̍o̍ mɛ̄ɛ̍ hūēīye̍ ī mūūlūū sa̍ya̍a̍ nu̍a̍ā yɛ̍ , ndu̍ nya̍ a̍a̍ nɔ̍ o̍ kɔ̄l māā lā chō lākɔ̄ chɔ̄ ni̍ ? Sāko̍  .
42007025	Wāna̍ māā vɛ̄ɛ̍nɛ̍ nya̍ a̍a̍ nɔ̍ yɛ̄ o̍ kɔ̄l māā lā chō lākɔ̄ chɔ̄ ? Bāā wāŋndo̍ ō dōvīa̍ŋ o̍ nyɛ̄lā kɛ̄ndɛ̄ kɛ̍ndɛ̄la̍ŋ ni᷄ŋ ? Ō cho̍ wa̍nā wa̍ā le̍nde̍ le̍ . O̍ chīɛ̄īlā māsāa̍ ni᷄ŋ wa̍nā sa̍a̍lūŋ wānāa̍ do̍vīŋ do̍vi᷄ŋ wa̍ā le̍nde̍ ndu̍yɛ̍ , ma̍ nɔ̄ nyɛ̄m kɛ̄ndɔ᷄ŋ ta̍u̍ wa̍ ni̍  .
42007026	Mɛ̄ɛ̍ wāna̍ māā vɛ̄ɛ̍nɛ̍ nya̍ a̍a̍ nɔ̍ yɛ̄ ni᷅ŋ o̍ kɔ̄l māā lā chō lākɔ̄ chɔ̄ ? Bāā wāna̍ su̍a̍ā le̍ Mɛ̄lɛ̄ka̍ wo̍ ? Tōnya̍ . Mī di̍mu̍l nya̍ , ō hīōū bɛ̍ɛ̍ wa᷅na̍ su̍a̍ā le̍ Mɛ̄lɛ̄ka̍ . ”
42007027	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ A̍ Chɔ᷄ŋ o̍kɔ̄ɔ̄ nda̍ pōōnyi̍a̍a̍ dīōmnda̍ŋ nda᷅ŋ ni̍ āā , ‘ Ya̍ Mɛ̍lɛ̄ka̍ I̍ cho̍ bu̍ɛ̍ī nūu̍ vīōmɔ̄ɔ̄ nu̍m lāchī mbō kɔ̍ to̍o̍si̍a̍a̍ pɔ̄ɔ̄ nɛ̄īyo̍ nu̍m lāchī . ’
42007028	Mī di̍mu̍l nya̍ tōnya̍a̍ , wānā o̍ wāna̍ fu̍la̍ wānā la̍nɔ̍ɔ̍ o̍ īpūlu̍ , Chɔ᷄ŋ hi̍o̍ū kpo̍u̍ . Kɛ̍ ndu̍yɛ̍ , wāna̍ cho̍ ō pɔ̄mbɔ̄ mbo̍ hīāū wāŋnda̍ kpo̍u̍ o̍ Māsāle̍ Mɛ̄lɛ̄ka̍le̍ŋ ni᷄ŋ ndo̍ bɛ̍ɛ̍ ō hīōū Chɔ᷄ŋ . ”
42007029	Mi̍ wāŋnda̍ kpo̍u̍ a̍ kɔ̍sɔ̄ŋnda̍ ā tūɛ̄ī nyɛ̄ Chɔ᷄ŋ di̍mi̍ wo̍ . Ndu̍yɛ̍ , ma̍ chɛ̄l māā nɛ̄i̍ Mɛ̄lɛ̄ka̍ hɛ̄na̍ŋ mī wāŋnda̍ kūɛ̄ lēchōo̍ wo̍ ō chō nɛ̄i̍ tōnya̍ . O̍ ko̍ŋ , ma̍ tōsā mi̍ Chɔ᷄ŋ yīŋ nda̍ yīŋɔ̄ɔ̍ Mɛ̄lɛ̄ka̍a̍  .
42007030	Kɛ̍ ndu̍yɛ̍ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā kɛ̄ɛ̄ le̍ Mɛ̄lɛ̄ka̍ dīōm tūēīyɔ̄ɔ̍ . Kāni̍ , ā chɛ᷄l mī Chɔ᷄ŋ yīŋ nda̍ le̍  .
42007031	Mi̍ Chi̍i̍sū hi̍a̍ū lāchī a̍ dīmīo̍o̍ āā , “ I̍ chɔ᷅m ndɔ̍ nya̍ mɛ̄ɛ̍ wāŋnda̍ chīe̍e̍ya̍ te̍le̍ŋndo̍ ho̍ō ā chō yɛ̍  .
42007032	Wāŋnda̍ te̍le̍ŋndo̍ ho̍ō ā chō māchūāā māā chūāāmbūa̍a̍ a̍ cha̍l pīsu̍lta̍ŋ o̍ lu᷅ŋ nda̍ . Mɛ̄ɛ̍ nda̍ cha᷄l pīsu̍lta̍ŋ , mi̍ ku̍ndāa̍ o̍ pīlɔ̍ɔ̄ dīmūl ha̍ā āā , ‘ Ŋ̄ lōo̍ nya̍ nyɛ̄ chāā kɔ̄l kɛ̄ndɔ̄ɔ̍ , kɛ̍ , lā yi̍ le̍ . Mi̍ ŋ̄ sōlī chōndu̍ŋ nda̍ sōlī wa̍nāā vīlɛ̍i̍ya̍ chōo̍ wo̍ŋ , kɛ̍ , lā che᷄ŋ te̍ . ’ ”
42007033	Mi̍ Chi̍i̍sū di̍mī āā , “ Kāni̍ , hūnɔ̄ɔ̄ Chɔ᷄ŋ Wānā Yi̍ŋāa̍ hi᷅ŋ ndo̍ , ō wa̍ su᷅mndo̍ bīyɔ̄ɔ̍ , ndu̍yɛ̍ , ndu̍ o̍o̍ ko᷅l ma̍mu̍ɛ̍i̍ le̍ . O̍ ko̍ŋ , mi̍ lā dīmī āā , ‘ Nyi̍nā wɔ̄ɔ̍ŋndo̍ cho̍ ndu̍ kɔ̄ɔ̄lī ni̍ . ’
42007034	Kɛ̍ , mɛ̄ɛ̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ hīŋ , mbo̍ wā nyɛ̄ dīa̍a̍ dīo̍o̍ ndu̍yɛ̍ , mbo̍ kōl . O̍ ko̍ŋ , mi̍ lā dīmī āā , ‘ Lāŋu̍nɔ̄ɔ̍ ho̍ō chō wāna̍ lēpūlu̍ . Ō chō wānā ko̍lāā . Kɔ̍sɔ̄ŋnda̍ a̍ wānāā yɔ̄ŋ wɔ̄ɔ̍ŋnda̍ , ndi̍a̍a̍mɔ̍ɔ̍ ndāa̍ o̍ cho̍ ni̍ . ’ ”
42007035	Mi̍ Chi̍i̍sū hi̍a̍ū lāchī a̍ dīmīo̍o̍ āā , “ Kɛ̍ ndu̍yɛ̍ , wānā o̍ wāna̍ to᷅l kɔ̄l kālu̍ Mɛ̄lɛ̄ka̍a̍ kɔ̄ɔ̄lī , ā chɔ᷄m māā ndu̍ cho̍ kɔ̄l kālu̍ kpe̍e̍kpe̍i̍yo̍ ni̍ . ”
42007036	Fālīsi̍īnɔ̄ pīlɛ̍ wa̍ dīōla̍ŋ āā , Sa̍i̍mɔ̄ŋ . Mbo̍ vēēlū Chi̍i̍sū o̍ chīɛ̄ī ndɔ̄ɔ̍ le̍ mā kɔ̍ di̍ō nyɛ̄ dīa̍a̍ nda̍ ndu̍ . Mi̍ Chi̍i̍sū ku̍ā ma̍ chāl nyɛ̄ dīa̍a̍ dīo̍o̍  .
42007037	Ndu̍yɛ̍ , chūā pīlɛ̍ wa̍ chi̍e̍e̍ ko̍ŋ ni᷄ŋ , ndu̍ o̍o̍ kɛ̍sī pɔ̍nɔ̍ pi᷅lɛ̍ le̍ . Mɛ̄ɛ̍ o̍ tu̍e̍ī māā Chi̍i̍sū cho̍ o̍ chīɛ̄ī Fālīsi̍īnɔ̄ɔ̍ ho̍ō , mbo̍ hūŋ lo̍ŋ a̍ si̍ɛ̍ndīi̍ya̍ŋ mā pūm o̍ sānī pu̍m ni᷄ŋ māā bāābɔ̍ɔ̍ŋ  .
42007038	Mi̍ chūa̍a̍ ho̍ō hu᷄ŋ ba᷅ŋ wūla̍ŋ Chi̍i̍sū o̍ lābɛ̄ŋgu̍ ni̍ŋ a̍ cha᷄ŋndo̍ . Mɛ̍mɛ̍ma̍ wa̍ ndu̍ tōlɔ̄ɔ̍ o̍ hɔ̄l la̍ŋ mā wa̍ Chi̍i̍su̍ dēlīo̍o̍ o̍ ŋ̄pēlū . Mbo̍ wā ndu̍ pēlo᷄ŋ wɔ̄ɔ̄sūūwo̍ a̍ yīīŋnde̍ ndu̍ o̍ lēbōl . Mbō sɔ̄sā ndu̍ pēlo᷄ŋ le̍ ndu̍ bɛ̄ɛ̄le̍ŋ kīo̍o̍ . Mbo̍ sūū ndu̍ si̍ɛ̍ndīi̍ya̍ŋ ma᷅ŋ o̍ ŋ̄pēlū  .
42007039	Mɛ̄ɛ̍ po̍ Fālīsi̍īnɔ̍ ve̍e̍lu̍ Chi̍i̍su̍ le̍ nyɛ̄ dīa̍a̍ wo̍ chē nyɛ̍ yɔ̍nu̍ŋ ndo̍ , mbo̍ dīmī o̍ kɔ̄l ni᷄ŋ āā , “ Tē pōo̍ ho̍ō ndu̍ o̍o̍ wa̍ wāna̍ su̍a̍ā le̍ Mɛ̄lɛ̄ka̍ wo̍ lē kɛ̍ndɛ̄ pɛ̍ , ō wa̍ sīnā wānā su̍u̍ chu̍a̍ pi̍la̍ŋ ndu̍ ho̍ō wo̍ ō chō wo̍ , kāni̍ , wāna̍ yɔ̄ŋ wɔ̄ɔ̍ŋndo̍ o̍ cho̍ ni̍ . ”
42007040	Mi̍ Chi̍i̍sū di̍mūl pōo̍ ho̍ō āā , “ Sa̍i̍mɔ̄ŋ , I̍ nɔ̍ īsɔ̄ɔ̍ le̍ nu̍m dīmu̍l . ” Mi̍ Sa̍i̍mɔ̄ŋ dīmī āā , “ Di̍mi̍ , ti̍chā . ”
42007041	Mi̍ Chi̍i̍sū di̍mī āā , “ Lāŋu̍nɔ̄ pīlɛ̍ wa̍ ni̍ , mbo̍ hōl pūa̍a̍ kūēēla̍ŋ nda̍ ŋi̍ɔ̍ɔ̍ŋ , ō pīlɔ̍ɔ̄ nyɛ̄ sɔ̄lāa̍ wa̍ ndu̍ kūēē ta̍u̍ , ō pīlɔ̍ɔ̄ yɛ̍ , ō ve̍ nyɛ̍ sɔ̄lāā bɔ̄ɔ̍ le̍  .
42007042	Pūa̍a̍ ha̍ā ā nɔ̄la̍ ku̍e̍ēla̍ ndɔ̄la̍ŋ sōlī le̍ . Le̍ he̍ī , mbo̍ māl nda̍ . Pūa̍a̍ ŋi̍ɔ̍ɔ̍ŋnda̍ ha̍ā , ɔ̍ɔ̄ o̍ hi̍a̍ū la᷅ŋu̍nɔ̄ɔ̍ ho̍ō kāālā wo̍ ? ”
42007043	Mi̍ Sa̍i̍mɔ̄ŋ mu̍lī āā , “ I̍ che᷅ māā po̍ o̍ ma̍l le̍ nyɛ̄ sɔ̄lāa̍ ta̍u̍ wo̍ . ” Mi̍ Chi̍i̍sū di̍mī āā , “ Tōnya̍ ŋ̄ dīmi̍ ni̍ . ”
42007044	O̍ ko̍ŋ , mi̍ Chi̍i̍sū mu̍li᷄ŋ nāa̍ chūa̍a̍ chūā . Mbo̍ dīmūl Sa̍i̍mɔ̄ŋ āā , “ A̍ chē chūa̍a̍ ho̍ō ? Mɛ̄ɛ̍ ya̍ hi᷅ŋ o̍ nūm ndo̍ chi̍ɛ̍ī ni̍ŋ , a̍ ke̍ ya̍ māmɛ̄ŋ mī pu̍lū pēlo᷄ŋ te̍ . Kɛ̍ , mi̍ chūa̍a̍ ho̍ō līīvīāā yā pēlo᷄ŋ a̍ mɛ̍mi̍a̍ŋ . Mbo̍ wɔ̄ɔ̄sūū mu̍ŋ a̍ yīīŋnde̍ ndu̍ o̍ lēbōl  .
42007045	A̍ de̍mu̍l la̍ mā sɔ̍sa̍ ya̍ kūu̍wo̍ le̍ ya̍ yīlɔ̄ɔ̍ le̍ . Kɛ̍ , mi̍ chūa̍a̍ ho̍ō ndu̍ dēmūl la̍ . Ndu̍yɛ̍ , kāni̍ hāū mi̍ hu᷅ŋ ō chō ya̍ pēlo᷄ŋ sɔ̄sāa̍  .
42007046	A̍ su̍u̍ ya̍ bɛ̍ɛ̍ māsi̍ɛ̍ndīi̍ o̍ lēbōl te̍ . Kɛ̍ , mi̍ ndu̍ su̍ū ya̍ si̍ɛ̍ndīi̍ya̍ŋ o̍ ŋ̄pēlū  .
42007047	Le̍la̍ŋ , mī di̍mu̍l nu̍m , wāna̍ yɔ̄ŋ wɔ̄ɔ̍ŋndo̍ pi̍la̍ o̍ cho̍ ni̍ . Kɛ̍ , kāālā bɛ̄ndū o̍ ka̍a̍la̍ wo̍ chɔ᷄m māā Mɛ̄lɛ̄ka̍ ma᷄l ndu̍ le̍ la̍ŋ kpo̍u̍ . Wāna̍ Mɛ̄lɛ̄ka̍ ma᷄l le̍ yɔ̄ŋ wɔ̄ɔ̍ŋ pɔ̄mbɔ̄ɔ̍ wo̍ , ndu̍ chɔ᷅m ka̍a̍lāa̍ nyɛ̄ pɔ̄mbɔ̄ ni̍ . ”
42007048	Mbo̍ dīmūl chūa̍a̍ āā , “ I̍ ma̍l nu̍m le̍ yɔ̄ŋndā nūmnda̍ wɔ̍ɔ̍ŋnda̍ŋ . ”
42007049	Mɛ̄ɛ̍ o̍ di̍mi̍ le̍nde̍ , mi̍ wānāā nda̍ wa̍ nyɛ̄ dīa̍a̍ dīo̍o̍ lātūlu̍ wa̍ kāndū dīmīo̍o̍ o̍ kɔ̄ltā ndāla̍ŋ ni᷄ŋ āā , “ Wāna̍ māāvɛ̄ɛ̍nɛ̍ cho̍ yɛ̄ ho̍ō ? Le̍ yɔ̄ŋndā wɔ̄ɔ̍ŋnda̍ŋ bɛ̍ɛ̍ mbō ma᷄l wāŋnda̍ . ”
42007050	Mi̍ Chi̍i̍sū di̍mūl chūa̍a̍ āā , “ Mɛ̄lɛ̄ka̍ pīŋi̍ nu̍m le̍ mɛ̄ɛ̍ ŋ̄ lāāla̍ŋ yɛ̍ . Kɔ̍nu̍ŋ a̍ kɔ̄l kɛ̍ndɛ̄ . ”
42008001	O̍ ko̍ŋ kɔ̍ɔ̍lī , mi̍ Chi̍i̍sū ba̍lū o̍ chi̍e̍e̍ŋ bɛ̍ndo᷄ŋ a̍ chi̍e̍e̍ŋ pɔ̍mbɔ᷄ŋ mbō dīmūl wa᷅ŋnda̍ yōōŋgū kɛ̄ndɔ̄ɔ̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ā wa̍ ndu̍ kɔ̄ɔ̄lī  .
42008002	Wāŋ lāāndūa̍a̍ bɛ̍ɛ̍ ā wa̍ ndu̍ kɔ̄ɔ̄lī ta̍u̍ . Wāŋ lāāndūa̍a̍ ā pūm ā o̍ to̍ū nyi̍nāā wɔ̄ɔ̍ŋnda̍ kɔ̄ɔ̄lī mbo̍ sīŋgī nāālā ndāla̍ŋ nda̍ bɛ̍ɛ̍ ā wa̍ nda̍ tɛ̄ɛ̄ŋ . Mēēle̍ o̍ to̍ū nyi̍nāā wɔ̄ɔ̍ŋnda̍ kɔ̄ɔ̄lī ā ŋɔ᷄mmɛ̍ū wo̍ , mā vēēlū ndu̍ vɛ̄lɛ̄ āā , Māŋgāli᷅ŋ , ndu̍ bɛ̍ɛ̍ ō wa̍ lo̍ŋ  ,
42008003	a̍ Chōha̍nā , la̍nɔ̍ɔ̍ Chu̍u̍sā , po̍ ndu̍ o̍o̍ ma̍ndā nyɛ̍m Māsāa̍ Hɛ̍lɔ̄ɔ̄ wo̍ŋ ndo̍ , a̍ chūā pīlɛ̍ dīōla̍ŋ Sūsa̍nā , a̍ wāŋ lāāndūāā ka̍ ka̍ che᷅le̍ŋ . Wāŋ lāāndūa̍a̍ ha̍ā nda̍ kpe̍de̍ wa̍ Chi̍i̍sū a̍ bu̍ɛ̍i̍yāā ndūa̍a̍ mālāa̍ a̍ nyɛ̄ o̍ nyɛ̄ fe̍e̍ ni̍  .
42008004	Mi̍ wāŋnda̍ cha᷄ŋ o̍ chi̍e̍e̍ŋ fa̍ŋgā fa̍ŋgā ma̍ chūūŋgi̍āŋ fa̍ŋgā bɛ̄ndōo̍ nāa̍ Chi̍i̍sū chu̍a̍ . O̍ ko̍ŋ , mi̍ Chi̍i̍sū di̍mī tālo̍o̍ āā  ,
42008005	 “  Pōo̍ chɛ̍ŋ ni̍ mbo̍ kūā wāa̍ o̍ chīɛ̄ī ndūɛ̍i̍ ni᷄ŋ . Mɛ̄ɛ̍ o̍ sa̍ŋ yɛ̄i̍ye̍ , mi̍ ī pūm ī dēl o̍ nɛ̄ī kɔ᷅llo̍ . Mi̍ ī pūm ī dēl o̍ lɛ̄ŋndē ba̍ndi̍la̍le̍ŋ chōo̍ . Mi̍ ī pūm ī dēl o̍ fo̍ndāŋ yɔ̄ɔ̍ŋ ŋ̄ wūl lo̍ . Mi̍ ī pūm ī dēl o̍ lɛ̄ŋndē kɛ̄ndɛ̄le̍ŋ chōo̍ . Yɛ̄īyi̍i̍ de̍l o̍ nɛ̄ī kɔ᷅llo̍ ve̍ , mi̍ wāŋnda̍ kēī nīɔ̄ū lēchōo̍ , ndu̍yɛ̍ , mi̍ yōūwa̍ chɔ̄ɔ̄vīāā  .
42008006	I̍ de̍l o̍ lɛ̄ŋndē ba̍ndi̍la̍le̍ŋ chōo̍ ve̍ , mɛ̄ɛ̍ i̍ vi᷅l mi̍ ī nyāmālā . Kāni̍ fo̍ndōle̍ , mɛ̄ŋmā ve̍ o̍ pūūlū ko̍ŋ ni᷄ŋ te̍  .
42008007	I̍ de̍l o̍ fo̍ndāŋ yɔ̄ɔ̍ŋ wūl lo̍ ve̍ , ndi̍ ndi̍ , mi̍ ī wūl lātūlu̍ a̍ yɔ̄ɔ̍ŋ . Mi̍ yɔ̄ɔ̍ŋ sɔ̄ɔ̄ŋgūū mi̍ ŋ̄ kāyā kāya᷄ŋ ndi̍ . Mi̍ ŋ̄ dīī ndi̍  .
42008008	I̍ de̍l o̍ lɛ̄ŋndē kɛ̄ndɛ̄le̍ŋ chōo̍ ve̍ , ndi̍ ndi̍ , mi̍ ī wūl . Mi̍ ī hīndū . Mi̍ ī nāŋ nāŋɔ̄ɔ̍ pi̍la̍ . Mi̍ ī kūām yāsāla̍ŋ kɛ̄mɛ̄ . ” O̍ mɛ̄ɛ̄lu̍la̍ŋ , mi̍ Chi̍i̍sū di̍mī chōo̍ cho̍o̍ āā , “ Wānā o̍ wāna̍ nɔ̍ nīla̍ tūɛ̄īyāā īsɔ̄ɔ̍ pɛ̍ , lā ya᷄ŋ ni᷅la̍ŋ mī lā tūēī mī lā sīna̍ pɛ̄ŋgu̍ . ”
42008009	Mi̍ bu̍ɛ̍i̍yāā ndūa̍a̍ nyūnā ndu̍ le̍ sa̍bū tālo̍o̍ ho̍ō si᷄m ndo̍  .
42008010	O̍ ko̍ŋ , mi̍ Chi̍i̍sū di̍mī āā , “ Nya̍ Mɛ̄lɛ̄ka̍ chɛ᷄l le̍ mī lā sīna̍ nyɛ᷄m wa̍ ŋ̄ vīāŋna᷄ŋ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ wo̍ŋ ni̍ . Kɛ̍ wāŋnda̍ ā pīli̍a̍a̍ nda̍ , o̍ tāle̍la̍ŋ ni᷄ŋ ya̍ I̍ su̍a̍ā nāa̍ nda̍ chūā ni̍ . O̍ ko̍ŋ , mā nu̍a̍ kɛ̍ , ā chi᷅ le̍ . Mā ya᷄ŋ nīla̍ŋ mā tūēī kɛ̍ , ā si̍nā pɛ̍ŋgu̍ le̍  .
42008011	 “  Lā chē ni̍ko̍ tɛ̍ɛ̍sīāā tāle̍ kālāa̍ . Dīo̍m Mɛ̄lɛ̄ka̍a̍ ndu̍ cho̍ yɛ̄i̍ye̍ he̍ī ni̍  .
42008012	Yɛ̄i̍ye̍ i̍ de̍l o̍ nɛ̄ī kɔ᷅llo̍ ve̍ ī chō māchūāā wāŋnda̍ ā pūm a̍ tu̍e̍ī Dīo̍m Mɛ̄lɛ̄ka̍a̍ wa̍ . Mɛ̄ɛ̍ nda̍ tūēī , mi̍ māsa̍ nyi̍nāā wɔ̄ɔ̍ŋnda̍ hu᷄ŋ po̍o̍ndā ndu̍ nda̍ o̍ lākɔ̄l , yɔ̍ŋi̍ nda̍ lāāla̍ŋ mā pēŋ  .
42008013	Yɛ̄yi̍i̍ de̍l o̍ lɛ̄ŋndē ba̍ndi̍la̍le̍ŋ chōo̍ ve̍ ī chō māchūāā māā wāŋnda̍ ā pūm . Tē ā tūēī pɛ̍ Di̍o̍m Mɛ̄lɛ̄ka̍a̍ , ā chɛ᷄l ndu̍ a̍ kɔ̄l kɛ̄ndɛ̄ . Kɛ̍ mɛ̄ɛ̍ pūūndu᷅ŋ tɔ̄lɔ̄ɔ̍ ŋ̄ nɔ̍lā lu̍ɛ̍i̍yɔ̄ɔ̍ la̍nda̍ŋ o̍ lɛ̄ŋndē ba̍ndi̍la̍le̍ŋ te̍ yɛ̍ , le̍nde̍ ko̍ wāŋnda̍ ha̍ā chō ni̍ . Dīo̍m Mɛ̄lɛ̄ka̍a̍ ō lu̍e̍ī di̍ nda̍ o̍ lākɔ̄l te̍ . Mī wāŋnda̍ ha̍ā lāāla̍ŋ le̍ te̍le̍ŋ ti̍ŋ . Kɛ̍ , tē Māsa̍ Nyi̍nāā Wɔ̄ɔ̍ŋnda̍ dɛ̄ɛ̄ni̍a̍a̍ nda̍ pɛ̍ a̍ nyɛ̄ pālāa̍ , ā ma᷄l dīōm kālāa̍  .
42008014	Yɛ̄yi̍i̍ de̍l o̍ fo̍ndāŋ yɔ̄ɔ̍ŋ ŋ̄ wūl lo̍ ve̍ , ī chō māchūāā māā wāŋnda̍ ā pūm a̍ tu̍e̍ī dīo̍m Mɛ̄lɛ̄ka̍a̍ wa̍ . Kɛ̍ ndu̍yɛ̍ , tē ā vīōū pɛ̍ kpɛ̍ɛ̍ , būūla᷄ŋ nyɔ̄ɔ̍ŋ , a̍ yēēmɛ̍i̍ sūllo̍ , a̍ yēēmɛ̍i̍ nyɛ᷄m nɛ̍ŋī wa̍nā kɔ̍l lo̍ŋ , ŋ̄ lūɛ̄ī nda̍ o̍ lākɔ̄l . O̍ ko̍ŋ , mī ŋ̄ kāya̍ ka̍ya̍ŋ di̍o̍m Mɛ̄lɛ̄ka̍ nda̍ tūēī yo̍ mɛ̄ɛ̍ yɔ̄ɔ̍ŋ ŋ̄ kāyā kāyāŋ tɔ̍lɔ̄ɔ̍ yɛ̍ . O̍ ko̍ŋ , mī dīōm kālāa̍ fōōfi̍ nda̍ ni᷄ŋ mɛ̄ɛ̍ tɔ̄lɔ̄ɔ̍ fōōfī nu̍a̍ā yɛ̍  .
42008015	Yɛ̄yi̍i̍ de̍l o̍ lɛ̄ŋndē kɛ̄ndɛ̄le̍ŋ chōo̍ ve̍ ī chō māchūāā māā wāŋnda̍ ā pūm . Tē ā tūēī dīo̍m Mɛ̄lɛ̄ka̍a̍ pɛ̍ , ā kɛ̄si̍ŋ ndu̍ o̍ lākɔ̄l nyɛ̄ kɛ̄ndɛ̄ kɛ̍ndɛ̍ī . O̍ ko̍ŋ , mā chɔ᷄m tɔ̄nɔ̄ɔ̍ le̍ mɛ̄ɛ̍ nda̍ bīūnu̍ŋ yɛ̍ . ”
42008016	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī āā , “ Wānā o̍ wānā a̍ mɛ̍ndūl la̍mbūi̍yo̍ mā ku̍u̍mbu̍u̍ hɛ̄ŋgɔ̍ɔ̍ lēchōo̍ le̍ , kɛ̄lɛ̄ŋgāā ni᷅ŋ te̍ , mā lu̍e̍i̍ ndu̍ o̍ kpēlōo̍ bɛ̄ŋgu̍ . Wānā o̍ wānā , tē a̍ mɛ̍ndu̍l la̍mbūi̍yo̍ pɛ̍ , nāa̍ te̍ma̍a̍ ŋ̄ kɛ̄sī ndu̍ ni̍ le̍ mī wānāa̍ wa᷅ lu̍ɛ̍i̍yɔ̄ɔ̍ chīɛ̄ī ni̍ŋ nda̍ chē  .
42008017	 “  Nyɛ̄ o̍ nyɛ̍ cho̍ ō vīāŋāā , ō chō hūnɔ̄ɔ̄ chɔ̄mnɔ᷄ŋ kpe̍nde̍ke̍le̍ . Ndu̍yɛ̍ , nyɛ̄ o̍ nyɛ̍ cho̍ ō kūmbāā , wāŋnda̍ chō ndu̍ sāālɔ᷄ŋ mā sīna̍ a̍ ndu̍ o̍kɔ̄ɔ̄  .
42008018	 “  Le̍la̍ŋ , lā kɛ̄si̍ŋ nyɛ᷅ nya̍ tūēī yo̍ o̍ lākɔ̄l . Wānā o̍ wāna̍ nɔ̍ o̍ bā , wānā ko̍ŋ ndu̍ Mɛ̄lɛ̄ka̍ chɔ̄ɔ̄lū ke᷅ ni̍ . Kɛ̍ , wāna̍ nɔ̍ o̍ bā le̍ wo̍ , ō pɔ̄mbɔ̄ o̍ nɔ̍ o̍ kɔ̄l māā ō nɔ̄ wo̍ bɛ̍ɛ̍ , Mɛ̄lɛ̄ka̍ chō ndu̍ pōōndā o̍ bā . ”
42008019	O̍ ko̍ŋ , mi̍ Chi̍i̍sū kāla̍ ndɔ̄ a̍ pɔ̄mbūāā ndūa̍a̍ hūŋ nāa̍ ndu̍ chu̍a̍ . Kɛ̍ , ā nɔ̄la̍ fūūlūūwo̍ nāa̍ Chi̍i̍sū wa̍ wa̍ le̍ , kāni̍ fo̍ndōle̍ , fāŋgāa̍ wa̍ ta̍u̍ ta̍u̍  .
42008020	Ma̍ dīmūl Chi̍i̍sū āā , “ Kālā nu̍m a̍ pɔ̄mbūāā nūmnda̍ ā chō o̍ bɛ̍ɛ̄ . Ā hɛ̄na̍ŋ mā chē nu̍m . ”
42008021	Kɛ̍ , mbo̍ dīmūl nda̍ āā , “ Wānāa̍ tu̍ɛ̍ī di̍o̍m Mɛ̄lɛ̄ka̍a̍ , ndu̍yɛ̍ mā tōsa̍ nyɛ̄ o̍ di̍mi̍ wo̍ wa̍ , nda̍ cho̍ kālāa̍ nīa̍a̍ ni̍ . Ndu̍yɛ̍ , nda̍ cho̍ pɔ̄mbūāā nīa̍a̍ ni̍ . ”
42008022	Pāa̍le̍ pi᷅lɛ̍ , Chi̍i̍sū nda̍ bu̍ɛ̍i̍yāā ndūa̍a̍ ā wa̍ o̍ mɛ̄ŋmā ībūŋga᷄ŋ i̍kɛ̍i̍ . Mbo̍ dīmūl nda̍ āā , “ Ŋ̄ tāŋnu᷅ŋ o̍ mɛ̄ŋmā ībūŋga᷄ŋ kɔ̄ŋgɔ̍ɔ̍ pīlɔ̍ɔ̄ . ” Ma̍ lūɛ̄ī o̍ dɛ̄ndɔ̄ɔ̍ ni᷄ŋ ma̍ kāndū kɔ̄la̍ŋ o̍ mɛ̄ŋnda̍ŋ chōo̍  .
42008023	Ā lo̍ kɔ̄la̍ŋ o̍ mɛ̄ŋnda̍ŋ chōo̍ , mi̍ Chi̍i̍sū hi̍a̍u̍nu᷄ŋ o̍ lūa̍a̍ŋ . O̍ ko̍ŋ , mi̍ hūēīyīī bɛ̄ndūe̍i̍ sūŋgū hɔ̄ŋndo̍ o̍ mɛ̄ŋnda̍ŋ chōo̍ . Mi̍ mɛ̄ŋnda̍ŋ mā kāndū lūɛ̄īyɔ̄ɔ̍ o̍ dɛ̄ndɔ̄ɔ̍ ni᷄ŋ ta̍u̍ . Dɛ̄ndɔ̄ɔ̍ wa̍ ni᷅ŋ le̍ mɔ̄ɔ̄wā  .
42008024	Mi̍ bu̍ɛ̍i̍yāā ndūa̍a̍ kūā ma̍ tīndī ndu̍ . Ma̍ dīmī āā , “ Māsānɔ̄ɔ̍ , Māsānɔ̄ɔ̍ , ŋ̄ cha᷄l le̍ lō o̍ pēēlo̍ . ” Mi̍ Chi̍i̍sū ti̍a̍ndū . Mɛ̄ɛ̍ o̍ te̍ndū , mbo̍ kpāā hūēīyīi̍ wa̍ hɔ̄ŋndo̍ ve̍ a̍ mɛ̄ŋma̍ wa̍ hīīlɔ᷄ŋ bɛ̍ndōo̍ wa̍ŋ . Mi̍ hūēīye̍ pɛ̄ŋgī hɔ̄ŋndo̍ . Mi̍ mɛ̄ŋnda̍ŋ bɛ̍ɛ̍ ma̍ pɛ̍ŋgī hīīlɔ᷄ŋndo̍  .
42008025	Mbo̍ lō lo̍ŋ mbo̍ nyūnā bu̍ɛ̍i̍yāā ndūa̍a̍ āā vɛ̄ɛ̄ , “ Lā nɔ̍ lɛ̍ tīīnda᷄ŋ o̍ ya̍ ni̍ŋ te̍ ? ” Mi̍ kɔ̄ndɔ̄fi̍llo̍ bīī nda̍ . Ma̍ yɔ̄ŋ sīōōŋnde̍ . Ma̍ kāndū nyūūni̍āŋndo̍ āā , “ Wāna̍ māāvɛ̄ɛ̍nɛ̍ cho̍ yɛ̄ ho̍ō . Mbō sōō o̍ hūēīye̍ lo̍ a̍ mɛ̄ŋnda̍ŋ bɛ̍ɛ̍ , ndu̍yɛ̍ , mī mā tōsa̍ nyɛ̄ o̍ di̍mī wo̍ . ” Mi̍ nyɛ̄ o̍ nyɛ̄ yɔ̄nu᷄ŋ le̍ pi᷅lɛ̍ do̍ŋ bɛ̍ndū  .
42008026	O̍ ko̍ŋ kɔ̍ɔ̍lī , mi̍ Chi̍i̍sū nda̍ bu̍ɛ̍i̍yāā ndūa̍a̍ fūūlūū o̍ lɛ̄ŋndē Kɛ̄lu̍a̍sāle̍ŋ ni᷄ŋ . O̍ lɛ̄ŋndē Kāli̍līle̍ŋ mātōū lɛ̄ŋnde̍ŋ nde᷅ŋ lē chō ni̍  .
42008027	Mi̍ Chi̍i̍sū fu̍lā o̍ dɛ̄ndɔ̄ɔ̍ ni᷄ŋ mbo̍ hēl o̍ kɔ̄ŋgɔ̍ . Hēlɔ̄ɔ̍ o̍ kɔ̄ŋgɔ̍ , mi̍ po̍ wa̍ā chi̍e̍e̍ lo̍ŋ ko̍māl ndu̍ . Nyi̍nāā wɔ̄ɔ̍ŋnda̍ wa̍ pōo̍ ho̍ō kɔ̄ɔ̄lī . Ndu̍yɛ̍ , le̍ te̍le̍ŋ vi̍lɛ̄ī ō wo̍u̍nūŋ la̍nyɛ̍ le̍ . Ndu̍ o̍o̍ lɔ᷅l chi̍ɛ̍ī ni̍ŋ te̍ . Nāa̍ nda̍ a̍a̍ chɔ᷅ wa᷅ŋnda̍ wa̍ ndu̍ o̍o̍ lɔ᷅l ni̍ , o̍ sɛ̄īla̍ la̍ŋ tɛ̄ɛ̄ŋ  .
42008028	Mɛ̄ɛ̍ o̍ che᷅ Chi̍i̍sū , mbo̍ kāndū dēŋīo̍o̍ . Mbo̍ dēl Chi̍i̍sū o̍ lābɛ̄ŋgu̍ ni̍ŋ . Mbo̍ nyūnā chōo̍ cho̍o̍ āā , “ Chi̍i̍sū , Po̍ Mɛ̄lɛ̄ka̍ Bɛ̄ndōo̍ , vɛ᷅ sōndōo̍ wōūwo̍ o̍ sūɛ̍i̍ nīi̍ ni᷄ŋ ? Yāndi̍i̍ to̍sā mī bi̍ī mɔ̍nɛ̍i̍ le̍ . ”
42008029	Ō dīmi̍ le̍nde̍ fo̍ndōle̍ , kāni̍ , Chi̍i̍sū ndu̍ o̍o̍ di̍mu̍l ni᷅ŋ nyi̍nā wɔ̄ɔ̍ŋndo̍ māā ō fāŋa̍ŋ po̍o̍ ho̍ō kɔ̄ɔ̄lī . Le̍ te̍le̍ŋnda̍ fa̍ŋgā nyi̍nāa̍ ho̍ō wa̍ ndu̍ chūa̍a̍ . Tē ndu̍ o̍o̍ chu̍a̍ ndu̍ pɛ̍ , mɛ̄ɛ̍ mī nda̍ a̍a̍ dɔ̄ū ndu̍ o̍ yɔ̄lɔ᷄ŋ mā ba᷄ŋ ndu̍ o̍ kpi̍ɔ̍ɔ̍ le̍ ndu̍ wāa̍ lēhɔ̄l . Kɛ̍ , pōo̍ ho̍ō yɔ̄lɔ᷄ŋ a̍ kpi̍ɔ̍ɔ̍ bɛ̍ɛ̍ bɛ̄ɛ̄ŋūūwo̍ mī nyi̍nā wɔ̄ɔ̍ŋ kōŋ sɔ̄ɔ̄ndi̍a̍a̍ ndu̍ yōndōo̍ ni᷄ŋ  .
42008030	Mi̍ Chi̍i̍sū nyu̍nā ndu̍ āā , “ Ɔ̍ɔ̄ dīōlā nūmnda̍ŋ ? ” Mbo̍ mūlī āā , “ Dīōlā nīla̍ŋ āā , Fāŋgāa̍ . ” Ō dīmi̍ le̍nde̍ fo̍ndōle̍ , nyi̍nāā wɔ̄ɔ̍ŋnda̍ ā wa̍ ndu̍ kɔ̄ɔ̄lī ta̍u̍  .
42008031	Mi̍ nyi̍nāā wɔ̄ɔ̍ŋāā kāŋ nyɔ̄ɔ̄lū Chi̍i̍sū māā ō wo̍ū nda̍ o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ te̍  .
42008032	Pēūwāā chi̍e̍e̍ ni̍ŋ nda̍ ā wa̍ di̍o̍la̍ŋ ku̍ndā bɛ̄ndōo̍ o̍ pēmbēi̍ īkɛ̄i̍ . Mi̍ nyi̍nāā wɔ̄ɔ̍ŋāā kāŋ ā nyɔ̄ɔ̄lū Chi̍i̍sū le̍ mbō chɛ᷄l nda̍ mā tōl pēūwāā kāŋ kɔ̄ɔ̄lī . Mi̍ Chi̍i̍sū chɛ᷅l nda̍ dīōm  .
42008033	O̍ ko̍ŋ , ma̍ fāŋa᷄ŋ po̍o̍ ho̍ō kɔ̄ɔ̄lī . Ma̍ tūāl pēūwa̍ kɔ̄ɔ̄lī . Mi̍ pēūwāā ku̍ndāa̍ ha̍ā tūāl kɔ̄ŋgɔ̍ fe̍ke̍ fe̍ke̍ ko̍ŋ a̍ kīlta̍ŋ . Ma̍ dēlī o̍ mɛ̄ŋmā ībūŋga᷄ŋ ni᷄ŋ . Ma̍ wū kpo̍u̍  .
42008034	Mɛ̄ɛ̍ wānāa̍ wa̍ pēūwa̍ māndāa̍ wa̍ chē nyɛ̍ yɔ̍nu̍ŋ ndo̍ , ma̍ nyāānu᷄ŋ . Ma̍ kɔ̍ di̍mūl wāŋnda̍ chi̍e̍e̍ lo̍ŋ a̍ ha̍ā o̍ sɔ̄ndɔ̄kɔ̍lta̍ŋ a̍ ndi̍ o̍kɔ̄ɔ̄  .
42008035	O̍ ko̍ŋ , mi̍ wāŋnda̍ cha᷄ŋ ma̍ hūŋ le̍ mā chē nyɛ̍ yɔ̍nu̍ŋ ndo̍ . Ma̍ hūŋ nāa̍ Chi̍i̍sū chu̍a̍ . Hūnɔ̄ɔ̍ ma̍ kōmāl po̍ nyi̍nāā wɔ̄ɔ̍ŋnda̍ wa̍ ko̍ŋ kɔ̄ɔ̄lī wo̍ īchāli̍ Chi̍i̍sū īkɛ̄i̍ . Nyɛ̄la̍ŋ lā wa̍ ndu̍ lēkɔ̄ɔ̍ , ndu̍yɛ̍ , ō wa̍ ni᷅ŋ ō kīāndāā kɔ̄l nyɛ̄ kɛ̄ndɛ̍ī  .
42008036	Mi̍ wānāa̍ wa̍ o̍ hɔ̄lndɔ̄ ma̍ chā mɛ̄ɛ̍ po̍ nyi̍nāā wɔ̄ɔ̍ŋnda̍ wa̍ kɔ̄ɔ̄lī wo̍ sɔ̄la̍ sīōŋgɔ̄ɔ̍ yɛ̍ wa̍ , ā chɔ̄m wāŋnda̍ mɛ̄ɛ̍ Chi̍i̍sū lo̍o̍ku̍ ndu̍ sīŋgī yɛ̍  .
42008037	Mi̍ sīōōŋnde̍ bīī wāŋnda̍ o̍ tāndā lɛ̄ŋndē Kɛ̄lu̍a̍sāle̍ŋ ni᷄ŋ ta̍u̍ . O̍ ko̍ŋ kɔ̍ɔ̍lī , ma̍ dīmūl Chi̍i̍su̍ māā ō fāŋa̍ŋ o̍ lɛ̄ŋndē nda̍le̍ŋ ni᷄ŋ . Le̍ he̍ī , mi̍ Chi̍i̍sū lu̍ɛ̍ī o̍ dɛ̍ndɔ̄ɔ̍ ni᷄ŋ le̍ mīīŋgɔ᷄ŋndo̍  .
42008038	Mi̍ po̍ nyi̍nāā wɔ̄ɔ̍ŋnda̍ wa̍ kɔ̄ɔ̄lī wo̍ nyɔ̄ɔ̄lū Chi̍i̍sū le̍ mā kūɛ̄ nda̍ ndu̍ . Kɛ̍ , Chi̍i̍sū chɛ̍l le̍ mā kūɛ̄ nda̍ ndu̍ le̍  .
42008039	Mi̍ Chi̍i̍sū dīmūl ndu̍ āā , “ Kɔ̍ o̍ nūm ndo̍ mā kɔ̍ di̍mūl wānāā nūmnda̍ a̍ mɛ̄ɛ̍ kpɛ̍ Mɛ̄lɛ̄ka̍ tōsa̍l nu̍m yɛ̍ . ” Mbo̍ kūā mbo̍ kɔ̍ ba̍lū chi̍e̍e̍ lo̍ŋ kpe̍de̍ a̍ wāŋnda̍ dīmūllo̍ mɛ̄ɛ̍ kpɛ̍ Chi̍i̍sū to̍sa̍l ndu̍ yɛ̍  .
42008040	O̍ ko̍ŋ kɔ̍ɔ̍lī , mɛ̄ɛ̍ Chi̍i̍sū mi̍i̍ŋgu̍ o̍ mɛ̄ŋmā ībūŋga᷄ŋ lēe̍lōo̍ , mi̍ wāŋnda̍ fāŋgā bɛ̍ndōo̍ dēmūl ndu̍ . Nda̍ a̍a̍ wa̍ ni᷅ŋ ndu̍ chūmndo̍  .
42008041	Mi̍ po̍ pi᷅lɛ̍ hūŋ nāa̍ ndu̍ chu̍a̍ dīōla̍ŋ āā , Cha̍a̍līɔ̄ɔ̄ . Nda̍ wa̍ wānāā bɛ̄ndūa̍a̍ lo̍ŋ le̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni̍ . Mbo̍ hu᷄ŋ de᷅l Chi̍i̍sū o̍ lābɛ̄ŋgu̍ ni̍ŋ . Mbo̍ nyɔ̄ɔ̄lū ndu̍ le̍ mī Chi̍i̍sū ku̍ɛ̄ o̍ chīɛ̄ī ndɔ̄ɔ̍  .
42008042	Kāni̍ fo̍ndōle̍ , chūā ndɔ̄ɔ̍ wa̍ tēndu̍ pīɔ̍m . Chūāāmbɔ̄ɔ̍ ho̍ō ndu̍ o̍o̍ wa̍ ni᷅ŋ wɔ̄sīla̍ŋ tɔ̍ a̍ lā tīɔ̍ɔ̍ŋ . Ndu̍yɛ̍ , ndu̍ ko̍ni̍ Cha̍a̍līɔ̄ɔ̄ ndu̍ o̍o̍ ve̍lū chūā ni̍ . Mɛ̄ɛ̍ Chi̍i̍sū wa̍ kɔ̄la̍ŋ o̍ chīɛ̍i̍ Cha̍a̍līɔ̄ɔ̄ wo̍ , mi̍ fāŋgāa̍ bālū ndu̍ si̍lɔ̍ . Ā wa̍ nyīīnda᷅ŋndo̍  .
42008043	Chūa̍a̍ pūm ō wa̍ lo̍ŋ , ndu̍ o̍o̍ nɔ̍ nāā ŋ̄wāŋ lāāndū wɔ̄ɔ̍ŋ pūm . Le̍ wɔ̄sīla̍ŋ tɔ̍ a̍ lā tīɔ̍ɔ̍ŋ nāa̍ ho̍ō chō ndu̍ . Ndu̍yɛ̍ , wānā o̍ wānā nɔ̍la̍ ndu̍ sīŋgī le̍  .
42008044	Mi̍ chūa̍a̍ ho̍ō hūŋ Chi̍i̍su̍ a̍ mākɔ̄ɔ̄ mbo̍ pīla᷄ŋ do᷅ma̍ ndɔ̄ɔ̍ bɔ̄ɔ̄le̍ŋ . Mi̍ nāā ndɔ̄ɔ̍ sīāŋgū o̍ lēpīlɛ̍ ni᷄ŋ kpe̍  .
42008045	O̍ ko̍ŋ , mi̍ Chi̍i̍sū nyu̍nā āā , “ Ō nɛ̄ɛ̍nɛ̍ pi̍la̍ŋ yɛ̍ ya̍ ? ” Wānā o̍ wānā sɔ̍lɔ̍la̍ŋ te̍ . Le̍ he̍ī , mi̍ Pītɛ̍ di̍mī āā , “ Māsānɔ̄ɔ̍ , wāŋnda̍ chō nu̍m ā bālāā pɛ̍ , ndu̍yɛ̍ mā wā nyīīnda᷅ŋndo̍ pɛ̍ , ā tōl nyūnāa̍ āā , ‘ Nɛ̄ɛ̍nɛ̍ pi̍la̍ŋ yɛ̍ ya̍ ? ’ ”
42008046	Kɛ̍ mi̍ Chi̍i̍sū di̍mī āā , “ Wāŋndo̍ pīla̍ŋ ya̍ . Kāni̍ fo̍ndōle̍ , I̍ si̍na̍ŋ ya̍ pi̍la̍ māā kpāāyāa̍ fūlā ya̍ o̍ ŋ̄dīāl . ”
42008047	Mɛ̄ɛ̍ chūa̍a̍ chē māā ā sīna̍ a̍ ndu̍ o̍kɔ̄ɔ̄ , mbo̍ fūlā a̍ nyīīyāa̍ . Mbo̍ hu᷄ŋ de᷅l lɛ̄ŋ Chi̍i̍su̍ lāchī . Mbo̍ chɔ̄ɔ̄mūū wāŋnda̍ kpe̍de̍ o̍ hɔ̄l le̍ sa̍bū o̍ pi̍la̍ŋ Chi̍i̍su̍ wo̍ . Ndu̍yɛ̍ , mbo̍ chɔ̄m a̍ mɛ̄ɛ̍ o̍ se̍ŋgū o̍ lē pīlɛ̍ ni᷄ŋ kpe̍ yɛ̍  .
42008048	Mi̍ Chi̍i̍sū di̍mūl ndu̍ āā , “ Chūā nūu̍ , tīīnda᷄ŋ ŋ̄ dɔ̄ū o̍ Mɛ̄lɛ̄ka̍ ni᷄ŋ ndo̍ tōsa̍ ma̍ sɔ̄lā sīōŋgɔ̄ɔ̍ . Kɔ̍ a̍ kɔ̄l kɛ̄ndɛ̄ . ”
42008049	Chi̍i̍sū lo̍ sūɛ̍i̍ mi̍ wānā ve̍e̍lāa̍ cha᷄ŋ o̍ chīɛ̍i̍ wānā bɛ̍ndōo̍ Cha̍a̍līɔ̄ɔ̄ wo̍ . Mbo̍ hu᷄ŋ di̍mūl Cha̍a̍līɔ̄ɔ̄ āā , “ Chūā nūmndo̍ vī . Yɛ̍ī lɛ̄ ti̍chā īkɔ̄ɔ̄ le̍ . ”
42008050	Kɛ̍ mɛ̄ɛ̍ Chi̍i̍sū tu̍e̍ī nyɛ̄ pōo̍ dīmi̍ wo̍ , mbo̍ dīmūl Cha̍a̍līɔ̄ɔ̄ āā , “ Yɔ᷅ŋ īsīōōŋ te̍ . Nūm nɔ̍ la̍a̍la᷄ŋndo̍ su̍e̍e̍ . Yōōmōo̍ chō ndu̍ mīīŋgū o̍ mīli̍ŋ . ”
42008051	Mi̍ Chi̍i̍sū fu̍u̍lūū o̍ chīɛ̍i̍ Cha̍a̍līɔ̄ɔ̄wo̍ . Ndu̍yɛ̍ , ō chɛ᷄l mī wānā o̍ wānā che᷅le̍ŋ lūɛ̄ī ndu̍ kɔ̄ɔ̄lī chīɛ̄ī ni̍ŋ te̍ , mɛ̄ɛ̍ Pītɛ̍ , a̍ Chɔ᷄ŋ , a̍ Chēmi̍si̍ , a̍ fi̍nyāa̍ chūāāmbɔ̄ɔ̍ , a̍ kāla̍ ndɔ̄  .
42008052	Wāŋnda̍ kpe̍de̍ ā wa̍ cha᷄ŋnda̍ŋ mā mɛ̄lī yi̍e̍e̍la̍ŋ chōo̍ cho̍o̍ . Mi̍ Chi̍i̍sū di̍mūl nda̍ āā , “ Lā cha᷅ŋ te̍ . Ō vi̍ le̍ . O̍ lūa̍a̍ŋ o̍ cho̍ ni̍ . ”
42008053	Mɛ̄ɛ̍ o̍ di̍mi̍ le̍nde̍ , ma̍ sa̍āŋ ndu̍ māmɔ̄ɔ̍ . Kāni̍ fo̍ndōle̍ , ā sīna̍ māā ō vī  .
42008054	Mɛ̄ɛ̍ Chi̍i̍sū lu̍ɛ̍ī chīɛ̄ī ni̍ŋ , mbo̍ sāā chūāāmbɔ̄ɔ̍ bāa̍ . Mbo̍ dīmūl ndu̍ āā , “ Chūa̍a̍ , chɔ̍ŋ . ”
42008055	Mi̍ yōōmōo̍ mīīŋgū chūāāmbɔ̄ɔ̍ o̍ mīli̍ŋ . Mbo̍ cha᷄ŋ o̍ lē pīlɛ̍ ni᷄ŋ kpe̍ mbo̍ chāl . Mi̍ Chi̍i̍sū di̍mī māā ā ke̍ ndu̍ nyɛ̄ dīa̍a̍ mbō dē  .
42008056	Mi̍ kɔ̄ndɔ̄fi̍llo̍ bīī fi̍nyā ndɔ̍ a̍ kāla̍ ndɔ̄ . Mi̍ Chi̍i̍sū di̍mūl nda̍ māā ā di̍mūl wānā o̍ wānā a̍ nyɛ̍ yɔ̍nu̍ŋ ndo̍ o̍kɔ̄ɔ̄ le̍  .
42009001	Mi̍ Chi̍i̍sū ve̍e̍lū bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ nāa̍ pi᷅lɛ̍ . Mbo̍ kē nda̍ kpāāyāa̍ a̍ di̍o̍o̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ , ndu̍yɛ̍ vɛ̄lɛ̄ , mā sīŋgi̍ nāāla̍ŋ  .
42009002	O̍ ko̍ŋ kɔ̍ɔ̍lī , mbo̍ vīām nda̍ vɛ̄lɛ̄ le̍ mā kɔ̍ di̍mī sūɛ̍i̍ Mɛ̄lɛ̄kɛ̍i̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ , ndu̍yɛ̍ le̍ mā sīŋgi̍ wānāā lānāāwa̍  .
42009003	O̍ ko̍ŋ kɔ̍ɔ̍lī , mbo̍ dīmūl nda̍ āā , “ Lā chu̍ā nyɛ̍ o̍ nyɛ̍ o̍ kɔ̄lā nyāla̍ŋ ni᷄ŋ te̍ . Lā chu̍ā tīnda̍ le̍ . Lā chu̍ā bɔ̄lɔ̄ le̍ . Nyɛ̄ dīāā bɛ̍ɛ̍ , lā chu̍ā le̍ . Īka̍ni̍ bɛ̍ɛ̍ , lā chu̍ā le̍ . Lā chu̍ā dōmāla̍ ti̍ɔ̍ɔ̍ŋ te̍  .
42009004	Chīɛ̄ī o̍ chīɛ̄ī nda̍ yīya̍ nya̍ pɛ̍ , lā lo̍ lo̍ŋ ha̍a̍a̍ mbō lo̍ o̍ ko̍ŋ mī lā fāŋa̍ŋ chi̍e̍e̍ ko̍ŋ ni᷄ŋ  .
42009005	Ndu̍yɛ̍ , chi̍e̍e̍ o̍ chi̍e̍e̍ nda̍ kɛ̄ɛ̍ nya̍ pɛ̍ , tē lā wa̍ fāŋa᷄ŋndo̍ lo̍ŋ pɛ̍ , lā ko᷄ŋ chu̍ndo̍o̍ nya̍ o̍ ŋ̄pēlū le̍ nda̍ chɔ̄mndo̍ māā ā tōsa̍ su̍ɛ̍i̍ kɛ̍ndɛ̄ le̍ . ”
42009006	Mi̍ bu̍ɛ̍īya̍ ha̍ā kūā . Ma̍ bālū o̍ sɔ̄ndɔ̄kɔ̍lta̍ŋ a̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ a̍ wāŋnda̍ sīŋgīo̍o̍ bā o̍ bā fe̍e̍  .
42009007	O̍ ko̍ŋ , mi̍ Māsāa̍ Hɛ̍lɔ̄ɔ̄ tu̍ɛ̍ī a̍ nyɛ̄ o̍ nyɛ̄ Chi̍i̍sū wa̍ tōsāa̍ o̍kɔ̄ɔ̄ . Mbo̍ dūāūnu᷄ŋ kɔ̄ndɔ̄fi̍li̍ . Kāni̍ fo̍ndōle̍ , wāŋnda̍ ā pūm ā wa̍ dīmīo̍o̍ māā Chɔ᷄ŋ Wānā Yi̍ŋāa̍ ndu̍ mi̍i̍ŋgu̍ yōōmū ni̍  .
42009008	Mi̍ ā pūm dīmī māā Īla̍a̍chā hi᷅ŋ vɛ̄lɛ̄ ni̍ . Mi̍ ā pūm dīmī vɛ̄lɛ̄ māā wānāā māsīndīa̍a̍ su̍a̍ā le̍ Mɛ̄lɛ̄ka̍ wa̍ , ō pīlɛ̍ mi̍i̍ŋgu̍ yōōmū ni̍  .
42009009	Mɛ̄ɛ̍ Hɛ̍lɔ̄ɔ̄ tu̍e̍ī dīōmnda̍ŋ nda᷅ŋ , mbo̍ dīmī āā , “ Kpōo̍ , Chɔ᷄ŋ ya̍ ke̍lū bōlle̍ŋ mbo̍ wū wo̍ , mbō mīīŋgu̍ vɛ̄lɛ̄ yōōmu̍ ? Kɛ̍ ndu̍yɛ̍ , ō nɛ̄ɛ̍nɛ̍ che᷅le̍ŋ ya̍ I̍ chō yɛ̄ ho̍ō tɔ̍ɔ̍ wa̍ā nu̍a̍ā tūēīyɔ̄ɔ̍ a̍ ndu̍ o̍kɔ̄ɔ̄ ? ” Mbo̍ kīndī le̍ mā chīīki̍āŋ nda̍ Chi̍i̍sū  .
42009010	Mi̍ wānāā Chi̍i̍sū ve᷅m hɔ̄ltē ndɔ̄ wa̍ mīīŋgū ma̍ dōōnu᷄ŋ Chi̍i̍su̍ ko̍na̍ a̍ wa̍li̍ nda̍ tōsa̍ wo̍ . O̍ ko̍ŋ kɔ̍ɔ̍lī , mi̍ Chi̍i̍sū chu̍ā nda̍ ma̍ kūānu᷄ŋ o̍ chi̍e̍e̍ pi᷅lɛ̍ , dīōla̍ŋ āā , Bɛ̄tīsa̍i̍dā , nda̍ kpe̍e̍le̍  .
42009011	Mɛ̄ɛ̍ fāŋgāa̍ sīna̍ a̍ ndi̍ o̍kɔ̄ɔ̄ , ma̍ tūāl ndu̍ kɔ̄ɔ̄lī . Mɛ̄ɛ̍ nda̍ kōma̍l ndu̍ , mbo̍ chɛ̄l nda̍ a̍ kɔ̄l kɛ̄ndɛ̄ . Mbo̍ sūāā nāa̍ nda̍ chūā a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Mbo̍ sīŋgī wānāa̍ wa̍ a̍ nāāla̍ŋ nda̍  .
42009012	Pāa̍le̍ŋ le̍e̍ wa̍ ni᷅ŋ dēlɔ̄ɔ̍ . Le̍ he̍ī , mi̍ bu̍ɛ̍i̍yāā tɔ̍ a̍ ā ŋīɔ̍ɔ̍ŋnda̍ hūŋ nāa̍ Chi̍i̍sū chu̍a̍ . Ma̍ dīmūl ndu̍ āā , “ Pāa̍le̍ŋ lē chō ni᷅ŋ dēlɔ̄ɔ̍ . Le̍la̍ŋ , to̍sa̍ mī wāŋnda̍ kūɛ̄ o̍ chi̍o̍o̍ŋ a̍ sɔ̄ndɔ̄kɔ̍lta̍ŋ mā kɔ̍ nu̍u̍vīāā nāa̍ hi̍nīa̍a̍ a̍ nyɛ̄ dīa̍a̍ mā dē . Nūm pi̍la̍ ā chē nāa̍ na̍a̍ ŋ̄ chō o̍ po̍llo̍ ni᷄ŋ na̍nu᷄ŋ nda̍ . ”
42009013	Kɛ̍ mi̍ Chi̍i̍sū di̍mūl nda̍ āā , “ Lā ke̍ nda̍ nyɛ̄ dīa̍a̍ ā di̍o̍ . ” Ma̍ dīmūl ndu̍ āā , “ Bēe̍dīi̍yo̍ kpūŋgba᷄ŋ ŋ̄ ŋūɛ̍ɛ̍nu̍ a̍ sūūwa̍ ā ŋīɔ̍ɔ̍ŋ ko̍ni̍ na̍a̍ ŋ̄ nɔ̄ ni̍ . Mɛ̄ɛ̍ ni᷅ŋ dɔ̍ɔ̍ mā di̍mi̍ māā ŋ̄ kɔ̍ pi̍o̍ndū nyɛ̄ dīa̍a̍ le̍ fāŋgā ka̍āku̍u̍wo̍ ho̍ō kpo̍u̍ . ”
42009014	Ndu̍yɛ̍ , pūa̍a̍ su̍e̍e̍ nda̍ a̍a̍ wa᷅ wa̍a̍la̍ŋ lā ŋūɛ̍ɛ̍nu̍ . Mi̍ Chi̍i̍sū di̍mūl nda̍ āā , “ Lā tōsa̍ mī wāŋnda̍ cha᷄l a̍ ku̍ndāla̍ŋ , ku̍ndā o̍ ku̍ndā ŋ̄wāŋ be̍le̍-ŋu̍ɛ̍ɛ̍nu̍ . ”
42009015	Mi̍ bu̍ɛ̍i̍yāā ndūa̍a̍ tōsā mɛ̄ɛ̄ o̍ di̍mu̍l nda̍ yɛ̍ . Mā tōsā mi̍ wāŋnda̍ chāl  .
42009016	Mi̍ Chi̍i̍sū bi̍ī bēe̍dīi̍ kpūŋgbāŋ ŋūɛ̍ɛ̍no̍o̍ a̍ sūūwāā ŋīɔ̍ɔ̍ŋnda̍ . Mbo̍ tōfa̍ chōo̍ cho̍o̍ . Mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī yīmī . Mbo̍ kē bu̍ɛ̍i̍yāā ndūa̍a̍ le̍ mā pīɔ̍u̍ wāŋnda̍  .
42009017	Nda̍ kpo̍u̍ ma̍ dīā ma̍ pūm . Ma̍ dēmā . Mi̍ bu̍ɛ̍īya̍ chɔ̄ɔ̄vīāā ō bīŋgī bi̍ŋgī nda̍ dēma̍ wo̍ ma̍ dūāū o̍ kāmbɛ̍i̍la̍ŋ ni᷄ŋ . Mbo̍ pīā kāmbɛ̍i̍la̍ŋ tɔ̍ a̍ lā tīɔ̍ɔ̍ŋ  .
42009018	Pāa̍le̍ pi᷅lɛ̍ , Chi̍i̍sū wa̍ Mɛ̄lɛ̄ka̍ pīɛ̄īyo̍ ndu̍ pīlɛ̍ , mi̍ bu̍ɛ̍i̍yāā ndūa̍a̍ wā īchāli̍ ndu̍ i̍kɛ̍i̍ . Mi̍ Chi̍i̍sū lo᷅ lo̍ŋ mbo̍ nyūnā nda̍ āā , “ Wāna̍ māā vɛ̄ɛ̍nɛ̍ wāŋnda̍ dīmi̍ yɛ̄ māā ya̍ cho̍ ? ”
42009019	Ma̍ mūlī āā , “ Ā pūm ā dīmi̍ āā , ‘ Chɔ᷄ŋ Wānā Yi̍ŋāa̍ ŋ̄ chō ni̍ . ’ Ā pūm yɛ̍ āā , ‘ Īla̍a̍chā . ’ Ā pūm yɛ̍ āā , ‘ Wānāā māsīndīa̍a̍ nda̍ a̍a̍ su̍a̍ā le̍ Mɛ̄lɛ̄ka̍ wa̍ ō pīlɛ̍ mi̍i̍ŋgu̍ yōōmū ni̍ . ’ ”
42009020	Mbo̍ nyūnā nda̍ āā , “ Vɛ̄ɛ̍nɛ̍ nya̍ nya̍ dīmi̍ yɛ̄ , wāna̍ māā vɛ̄ɛ̍nɛ̍ ya̍ I̍ cho̍ yɛ̄ ? ” Mi̍ Pītɛ̍ mu̍lī āā , “ Nu᷄m cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . ”
42009021	Kɛ̍ , mbo̍ sīlā nda̍ ō kālā ka̍lā māā ā di̍mūl wānā o̍ wānā a̍ ndi̍ o̍kɔ̄ɔ̄ le̍  .
42009022	Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō nɔ̄ le̍ mɔ̍nɛ̍i̍ bīyɔ̄ɔ̄ ta̍u̍ . Ndu̍yɛ̍ , lāŋgba̍ā kālla̍ , a̍ wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā chō ndu̍ kɛ̄ɛ̄ , ndu̍yɛ̍ mā dīī ndu̍ . Kɛ̍ ndu̍yɛ̍ , tē pālɛ̍i̍ ī hīōū pɛ̍ i̍ ya̍a̍ , Mɛ̄lɛ̄ka̍ mīŋgi̍ ndu̍ yōōmū . ”
42009023	Mi̍ Chi̍i̍sū di̍mūl wāŋnda̍ kpe̍de̍ āā , “ Wānā o̍ wāna̍ hɛ̍na̍ŋ le̍ wāa̍ wāna̍ nī pɛ̍ , mɛ̄ɛ̍ wānā ko̍ŋ ō to̍sā hɛ̄na᷄ŋ kɔ̄l ndɔ̄ɔ̍ le̍ . Ndu̍yɛ̍ , wānā ko̍ŋ nɔ̄ mbō wa̍ ō bɛ̄ɛ̄ndīa̍ŋ le̍pa̍a̍ ō lēpāa̍ le̍ mā dīī ndu̍ . Ndu̍yɛ̍ o̍ ko̍ŋ kɔ̍ɔ̍lī , mbō sīmnu᷄ŋ bu̍ɛ̍ī nī  .
42009024	Kāni̍ , wānā o̍ wāna̍ ki̍ndi̍ le̍ yōōmū ndɔ̄ɔ̍ chīīndīa̍a̍ pɛ̍ , mɛ̄ɛ̍ ō chō yōōmū kpe̍e̍kpe̍i̍yo̍ fūlā . Kɛ̍ ndu̍yɛ̍ , wānā o̍ wāna̍ yōōmū ndɔ̄ɔ̍ hɛ̄lu᷄ŋ ndu̍ le̍ ya̍ pɛ̍ , mɛ̄ɛ̍ ō chō hūnɔ̄ɔ̄ yōōmū kpe̍e̍kpe̍i̍yo̍ sɔ̄lā  .
42009025	Kāni̍ , tɔ̄nɔ̍ yɛ̄ɛ̍nɛ̍ wāŋndo̍ sɔ̄lā yɛ̍ , tē ō wa̍ pɛ̍ mbō sɔ̄la̍ chi̍e̍ēŋndo̍ ho̍ō kpo̍u̍ , kɛ̍ o̍ ko̍ŋ kɔ̍ɔ̍lī , mbō fūla̍ yōōmū kpe̍e̍kpe̍i̍yo̍ ?
42009026	Ya̍ wāna̍ nda̍ vēēlū ho̍ō āā , Po̍ Wānā Pɔ̍nɔ̍ɔ̍ wo̍ I̍ cho̍ hūnɔ̄ɔ̄ o̍ nāŋɔ̄ɔ̄ nūu̍ ni᷄ŋ , a̍ o̍ nāŋɔ̄ɔ̍ Fi̍nyā nūu̍ ni᷄ŋ , a̍ nāŋɔ̄ɔ̍ ki̍i̍la̍a̍ Mɛ̄lɛ̄ka̍a̍ . O̍ ko̍ŋ , wānā o̍ wāna̍ kɛ̍ɛ̍ ya̍ te̍le̍ŋndo̍ ho̍ō pɛ̍ , ndu̍yɛ̍ , mbō kɛ̄ɛ̍ dīōmndā nīla̍ŋ pɛ̍ , wānā ko̍ŋ , I̍ cho̍ hūnɔ̄ɔ̄ ndu̍ kɛ̄ɛ̄  .
42009027	Kɛ̍ , mī di̍mu̍l nya̍ tōnya̍a̍ , wānāā pūm ā chō na̍nu᷄ŋ , ā lō ni̍ŋ yo̍o̍mū mā chē māsāle̍ Mɛ̄lɛ̄ka̍le̍ŋ . ”
42009028	Chɔ̍ŋ a̍ bōōndi̍i̍ Chi̍i̍sū di̍mi̍ dīōmnda̍ŋ nda᷅ŋ nde̍ , pālɛ̍i̍ ī hīōū ī ŋɔ̄ma̍a̍ . O̍ ko̍ŋ , mi̍ Chi̍i̍sū chu̍ā Pītɛ̍ , a̍ Chɔ᷄ŋ , a̍ Chēmi̍si̍ , ma̍ kūā o̍ pēmbēi̍ chōo̍ le̍ Mɛ̄lɛ̄ka̍ pīɛ̄īyo̍  .
42009029	Mɛ̄ɛ̍ o̍ wa̍ Mɛ̄lɛ̄ka̍ pīɛ̄īyo̍ , mi̍ hɔ̄lāā ndūa̍a̍ māŋga᷄ŋ . Mi̍ nyɛ̄la̍ŋ ndu̍ lēkɔ̄ɔ̍ la̍ yɔ̄nu᷄ŋ ŋɛ̍lɛ̄ŋgi̍ ŋɛ̍lɛ̄ŋgi̍ bɛ̍ndū a̍ dīōndɔ̄ɔ̍  .
42009030	O̍ lēpīlɛ̍ ni᷄ŋ kpe̍ , mi̍ wāŋ pīāāndūa̍a̍ fūlā ā ŋīɔ̍ɔ̍ŋ a̍ pa̍ŋgēlo̍o̍ ō bālāā nda̍ si̍lɔ̍ . Ō pīlɔ̍ɔ̍ dīōla̍ŋ āā , Mūu̍sē , ō pīlɔ̍ɔ̍ dīōla̍ŋ āā , Īla̍a̍chā . Ā wa̍ sūūki̍āŋndo̍ nda̍ Chi̍i̍sū wa̍ā . Ā wa̍ sūɛ̍i̍ a̍ pīɔ̍m Chi̍i̍sū ndu̍ o̍o̍ nɔ̍ le̍ hūnɔ̄ɔ̄ sɔ̄lāa̍ Chūlu̍sɛ̄lɛ̄m ndo̍ o̍kɔ̄ɔ̄ . O̍ lēpīlɛ̍ ni᷄ŋ kpe̍ , mi̍ wāŋ pīāāndūa̍a̍ fūlā ā ŋīɔ̍ɔ̍ŋ a̍ pa̍ŋgēlo̍o̍ ō bālāā nda̍ si̍lɔ̍ . Ō pīlɔ̍ɔ̍ dīōla̍ŋ āā , Mūu̍sē , ō pīlɔ̍ɔ̍ dīōla̍ŋ āā , Īla̍a̍chā . Ā wa̍ sūūki̍āŋndo̍ nda̍ Chi̍i̍sū wa̍ā . Ā wa̍ sūɛ̍i̍ a̍ pīɔ̍m Chi̍i̍sū ndu̍ o̍o̍ nɔ̍ le̍ hūnɔ̄ɔ̄ sɔ̄lāa̍ Chūlu̍sɛ̄lɛ̄m ndo̍ o̍kɔ̄ɔ̄ .
42009031	
42009032	A̍ bōōndi̍i̍ ke̍ŋ , Pītɛ̍ ni̍ a̍ chāāŋāā ndūa̍a̍ ā wa̍ o̍ lūa̍a̍ŋ . O̍ ko̍ŋ , ma̍ tīāndū . Tīōndɔ̄ɔ̍ , ma̍ chā Chi̍i̍sū o̍ nāŋɔ̄ɔ̄ ndɔ̄ɔ̍ ni᷄ŋ . Wānāā ŋīɔ̍ɔ̍ŋnda̍ ha̍ā ā wa̍ ndu̍ īsīsi̍ i̍kɛ̍i̍  .
42009033	Mɛ̄ɛ̍ wāŋnda̍ ha̍ā ā wa̍ Chi̍i̍su̍ mɛ̄īyo̍ ma̍ wā kɔ᷄nda̍ŋ , mi̍ Pītɛ̍ di̍mūl Chi̍i̍sū āā , “ Māsānɔ̄ɔ̍ , ō bɛ̄nda̍ bɛ̍ɛ̍ mi̍ ŋ̄ wā na̍nu᷄ŋ . Ŋ̄ bāŋ ndɔ̍ būu̍ŋnda̍ŋ lā yāa̍ , ō pīlɛ̍ le̍ nūm , ō pīlɛ̍ le̍ Mūu̍sē , ō pīlɛ̍ le̍ Īla̍a̍chā . ” Kɛ̍ , nyɛ̄ chēle̍ŋ ndo̍ pɔ̍ Pītɛ̍ ndu̍ wa̍ ho̍ō dīmīo̍o̍ ni̍  .
42009034	Pītɛ̍ lo̍ sūɛ̍i̍ , mi̍ yu̍mbu̍ yu̍mbo̍o̍ hu᷄ŋ ku̍mbū nda̍ kpu̍ . O̍ ko̍ŋ , mi̍ sīōōŋnde̍ bīī nda̍  .
42009035	Mi̍ dīōmndo̍ sūāā o̍ yu̍mbu̍ yu̍mbo̍o̍ ni᷄ŋ āā , “ Po̍ nūu̍ cho̍ ho̍ō ni̍ . Ndu̍ ya̍ hɛ̍li̍ ni̍ . Lā tūe̍i̍ ndu̍ dīōm . ”
42009036	Mɛ̄ɛ̍ dīōmndo̍ ho̍ō sōōnu᷄ŋ , ma̍ chā Chi̍i̍sū ndu̍ pīlɛ̍ ni᷅ŋ ko̍ni̍ . Kɛ̍ , bu̍ɛ̍i̍yāa̍ Chi̍i̍sūa̍a̍ ā dīmu̍l wa̍nā o̍ wānā bo̍o̍ndi̍i̍ kēŋ a̍ nyɛ̄ nda̍ chē ho̍ō wo̍ o̍kɔ̄ɔ̄ le̍ . Ma̍ mēīnu᷄ŋ do̍ŋ  .
42009037	Dīi̍māndɔ̄ɔ̍ , mi̍ Chi̍i̍sū nda̍ bu̍ɛ̍i̍yāā ndūa̍a̍ tūāl pēmbēi̍ . Mɛ̄ɛ̍ nda̍ tōl , mi̍ fāŋgā bɛ̄ndōo̍ hūŋ ndu̍ dēmūl  .
42009038	Po̍ pi᷅lɛ̍ wa̍ o̍ fāŋgā ko̍ŋ tɛ̄ɛ̄ŋ , mbo̍ dīmī chōo̍ cho̍o̍ āā , “ Yāndi̍i̍ , Ti̍chā , yi̍ya̍ŋ po̍ nūu̍ chōo̍ fɔ̍ . I̍ nɔ̍ chu̍a̍ chēle̍ŋ te̍ mɛ̄ɛ̍ ndu̍  .
42009039	Kɛ̍ , nyi̍nā wɔ̄ɔ̍ŋndo̍ chō ndu̍ kɔ̄ɔ̄lī . Tē ō chu̍a̍ ndu̍ pɛ̍ pōo̍mbɔ̄ɔ̍ kōŋu̍l chōo̍ cho̍o̍ kpe̍le̍ŋ , ō bīōndu̍ŋ , mī hīīyo̍ fūlā ndu̍ o̍ sōndō . O̍ ko̍ŋ kɔ̍ɔ̍lī , mbō bōōlu̍u̍ ndu̍ . Fo̍ndāŋ bɛ̍ɛ̍ ō ya̍lā ndu̍ mālɔ̄ɔ̄ le̍  .
42009040	Mi̍ nyɔ̍ɔ̍lū bu̍ɛ̍i̍yāā nūmnda̍ le̍ mā tōū ndu̍ nyi̍nāa̍ ho̍ō kɔ̄ɔ̄lī . Kɛ̍ , ma̍ būmbā . ”
42009041	Mi̍ Chi̍i̍sū di̍mī āā , “ E̍e̍e̍ nya̍ wāŋnda̍ ha̍ā . Lā nɔ̍ la̍a̍la᷄ŋ te̍ ma᷅ . Lā chō bɔ̄ɔ̍ wa̍nāā tūūndu̍ɛ̍i̍ . I̍ vi̍o̍ū ni᷅ŋ a̍ nya̍ la̍tu̍lu̍ ma᷅ . Ndu̍yɛ̍ , I̍ sa̍ŋga̍ ni᷅ŋ a̍ nya̍ bīūwɔ᷄ŋndo̍ fɔ̍ . ” Mi̍ Chi̍i̍sū di̍mūl fi̍nyāa̍ pōo̍mbɔ̄ɔ̍ āā , “ Hu̍ŋ a̍ po̍ nūmndo̍ na̍nu᷄ŋ . ”
42009042	Mɛ̄ɛ̍ pōo̍mbɔ̄ɔ̍ wa̍ kɔ̄la̍ŋ , mi̍ nyi̍nā wɔ̄ɔ̍ŋ kōŋ chūā ndu̍ bɛ̄ɛ̄ . Mbo̍ vīɔ̄l ndu̍ lɛ̄ŋ kpɔ̍l . Mbo̍ tōsā mi̍ pōo̍mbɔ̄ɔ̍ bīōndū . O̍ ko̍ŋ , mi̍ Chi̍i̍sū kpa̍ā nyi̍nā wɔ̄ɔ̍ŋndo̍ . Mbo̍ tūāū ndu̍ pōo̍mbɔ̄ɔ̍ kɔ̄ɔ̄lī . Mbo̍ dīmūl fi̍nyā ndɔ̍ āā , “ Ā chē po̍ nu̍mndo̍ . ”
42009043	Mi̍ kɔ̄ndɔ̄fi̍llo̍ bīī wāŋnda̍ kpo̍u̍ a̍ kpāāyā bɛ̍ndū Mɛ̄lɛ̄ka̍ nɔ̄ wo̍ . Kɔ̄ndɔ̄fi̍llo̍ wa̍ wɔ̄ wāŋnda̍ kpo̍u̍ a̍ nyɛ̄ ō nyɛ̄ Chi̍i̍sū to̍sa̍ . O̍ ko̍ŋ , mbo̍ di̍mūl bu̍ɛ̍i̍yāā ndūa̍a̍ āā  ,
42009044	 “  Lā ya᷄ŋ ni᷅la̍ŋ nyɛ̄ kɛ̄ndɛ̍ī o̍ dīōmndā ya̍ I̍ cho̍ la᷅ŋ nya̍ dīmūl la̍ŋ . Wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ā chō ndu̍ mālɔ̄ɔ̄ wāŋnda̍ o̍ bā . ”
42009045	Kɛ̍ , bu̍ɛ̍i̍yāā ndūa̍a̍ sīna̍ nyɛ᷅ Chi̍i̍sū di̍mi̍ wo̍ pɛ̄ŋgu̍ le̍ . Mi̍ ī yɔ̄nu᷄ŋ nda̍ mɛ̄ɛ̍ nda̍ vīŋ wa̍nā i̍sɔ̍ɔ̍ yɔ̍ŋi̍ nda̍ a̍a̍ si̍na̍ ndi̍ pɛ̄ŋgu̍ . Kɛ̍ , sīōōŋnde̍ wa̍ nda̍ le̍ ndu̍ nyūnāa̍  .
42009046	Te̍le̍ŋ pi᷅lɛ̍ , mi̍ bu̍ɛ̍īya̍ sāā dīōmnda̍ŋ hīŋa᷅ŋndo̍ le̍ bu̍ɛ̍i̍ wa᷅ nda̍ chōo̍ wa̍nā ba̍nāa̍ wo̍  .
42009047	Le̍ he̍ī , mɛ̄ɛ̍ Chi̍i̍sū si̍na̍ nyɛ̄ nda̍ yīya᷄ŋ ndo̍ , mbo̍ chūā chūāāmbɔ̄ pɔ̄mbɔ̄ɔ̍ mbo̍ sīmi᷄ŋ ndu̍ īkɛ̄i̍  .
42009048	Mbo̍ dīmūl nda̍ āā , “ Wānā o̍ wāna̍ chɛ̍l chūāāmbɔ̄ wāā nu̍a̍ā pɛ̍ le̍ mɛ̄ɛ̍ ŋ̄ chō bu̍ɛ̍ī nī yɛ̍ pɛ̍ , mɛ̄ɛ̍ ya̍ ŋ̄ chɛ᷄l ko̍ŋ ni̍ . Ndu̍yɛ̍ , wānā o̍ wāna̍ chɛ̍l la̍ pɛ̍ , mɛ̄ɛ̍ wāna̍ ve᷅m ya̍ wo̍ , ndu̍ ŋ̄ chɛ᷄l ko̍ŋ ni̍ . Kāni̍ fo̍ndōle̍ , wāna̍ cho̍ ō pɔ̄mbɔ̄ nya̍ tɛ̄ɛ̄ŋ kpe̍de̍ wo̍ , ndu̍ cho̍ wānā ba̍nā kpe̍e̍kpe̍i̍yo̍ ni̍ . ”
42009049	Mi̍ bu̍ɛ̍i̍ Chi̍i̍sōo̍ , ndu̍ yɔ̍nūŋ māā Chɔ᷄ŋ ni̍ , mbo̍ di̍mūl Chi̍i̍sū āā , “ Māsānɔ̄ɔ̍ , ŋ̄ chē pōo̍ dīōlā nūmnda̍ŋ pīɔ̄lɔ̄ɔ̍ o̍ nyi̍nāā wɔ̄ɔ̍ŋnda̍ tōūwɔ̄ɔ̍ ni᷄ŋ . Ndu̍yɛ̍ , mi̍ ŋ̄ kūūnā ndu̍ , kāni̍ fo̍ndōle̍ , ō cho̍ wa̍nā na̍a̍ le̍ . ”
42009050	Kɛ̍ , mi̍ Chi̍i̍sū di̍mūl ndu̍ āā , “ Lā ku̍u̍nā ndu̍ le̍ . Kāni̍ , wānā o̍ wāna̍ tu̍l nu̍m lēyɛ̄ le̍ , mɛ̄ɛ̍ kūmbū nūmndo̍ o̍ cho̍ ni̍ . ”
42009051	Mɛ̄ɛ̍ te̍le̍ŋ Chi̍i̍sū ndu̍ o̍o̍ nɔ̍ le̍ hēlɔ̄ɔ̍ o̍ fo̍nda᷄ŋ Mɛ̄lɛ̄ka̍a̍ wo̍ ō wa̍ le̍ fūūlūūwo̍ , mbo̍ kɛ̄ɛ̄sīāā le̍ kɔ̄la̍ŋ Chūlu̍sɛ̄lɛ̄m . Mbo̍ bīī nɛ̄īyo̍  .
42009052	O̍ ko̍ŋ , mbo̍ sōlī ŋ̄wāŋ mbo̍ vīām nda̍ le̍ mā hīōū pɔ̄ɔ̄ ndu̍ lāchī . Mi̍ wānāā o̍ ve᷅m nda̍ ā kūā o̍ sɔ̄ndɔ̄kɔ̍lɔ̍ māSāme̍e̍līāā pīlɛ̍ le̍ mā bɛ̄ɛ̄ndi̍a̍a̍ nāa̍ hi̍nīa̍a̍ lo̍ŋ le̍ ndu̍  .
42009053	Kɛ̍ , mi̍ wāŋnda̍ o̍ sɔ̄ndɔ̄kɔ̍lɔ̍ɔ̍ ho̍ō ā kɛ̄ɛ̄ le̍ Chi̍i̍sū nāa̍ hi̍nīa̍a̍ kīo̍o̍ , kāni̍ fo̍ndōle̍ , le̍ mɛ̄ɛ̍ o̍ wa̍ kɔ̄la̍ŋ Chūlu̍sɛ̄lɛ̄m yɛ̍  .
42009054	Mɛ̄ɛ̍ bu̍ɛ̍i̍yāā ndūa̍a̍ , Chēmi̍si̍ ni̍ a̍ Chɔ᷄ŋ , mɛ̄ɛ̍ nda̍ tūēī a̍ ndi̍ o̍kɔ̄ɔ̄ , ma̍ nyūnā Chi̍i̍sū āā vɛ̄ɛ̄ , “ Māsānɔ̄ɔ̍ , ŋ̄ tōsa̍ mī yīŋnde̍ŋ lē chɛ᷄ŋ ɛ̄chɛ̍nɛ̄ mī lē hu᷄ŋ di̍ū nda̍ kpo̍u̍ ? ”
42009055	Kɛ̍ , mi̍ Chi̍i̍sū mu̍li᷄ŋ nāa̍ nda̍ chūā mbo̍ dōōnu᷄ŋ nda̍ tu̍mbe̍  .
42009056	Ma̍ māl ma̍ hīāū o̍ sɔ̄ndɔ̄kɔ̍lɔ̍ chēle̍ŋ  .
42009057	Mɛ̄ɛ̍ nda̍ wa̍ kɔ̄la̍ŋ , mi̍ po̍ pi᷅lɛ̍ dīmūl Chi̍i̍sū āā , “ Fāllo̍ , bā o̍ bā fe̍e̍ ŋ̄ kɔ̍ , I̍ cho̍ nu̍m tōlɔ̄ɔ̄ kɔ̄ɔ̄lī . ”
42009058	Mi̍ Chi̍i̍sū lo᷅ lo̍ŋ , mbo̍ dīmūl ndu̍ āā , “ Vīsīāā yōndūa̍a̍ nɔ̄ fo̍ndāŋndā lɔ̄lāāla̍ŋ la̍ nda̍la̍ŋ . Yōūwa̍ bɛ̍ɛ̍ ā nɔ̄ wāa̍ŋnde̍ le̍ lūa̍a̍ŋ lēni᷄ŋ . Kɛ̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō nɔ̍ fo̍ndāŋ o̍ hi̍nī mbō lɔ᷄l te̍ . ”
42009059	Mi̍ Chi̍i̍sū di̍mūl pōo̍ pīlɔ̍ɔ̄ āā , “ Hu̍ŋ mā sīmnu᷄ŋ bu̍ɛ̍ī nī . ” Kɛ̍ , mi̍ pōo̍ dīmūl ndu̍ āā , “ Fāllo̍ , I̍ ku̍ā wɔ̍ fɛ̍lɛ̍ŋ mī kɔ̍ ku̍mbū fi̍nyā nūu̍ . ”
42009060	Mi̍ Chi̍i̍sū di̍mūl ndu̍ āā , “ Wānāa̍ nɔ̍ yo̍o̍mū kpe̍e̍kpe̍i̍yo̍ ō Nyi̍na̍ Mɛ̄lɛ̄ka̍a̍ yɔ̄ŋgū wo̍ le̍ wa̍ , nda̍ chɔ̍ wa̍nāā ndāa̍ vi᷅ wa̍ . Kɛ̍ , nūm kɔ̍ mā kɔ̍ di̍mūl wāŋnda̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . ”
42009061	Mi̍ pōo̍ pīlɔ̍ɔ̄ dīmūl ndu̍ āā , “ Fāllo̍ , I̍ cho̍ hūnɔ̄ɔ̄ mī wa̍ bu̍ɛ̍ī nūm , kɛ̍ I̍ ku̍ā wɔ̍ o̍ na̍a̍ lo̍ mī kɔ̍ cho̍ŋgu᷄ŋ wānāā nīa̍a̍ . ”
42009062	Mi̍ Chi̍i̍sū di̍mūl ndu̍ āā , “ Wānā o̍ wāna̍ ka̍ndu̍ wa̍llo̍ o̍ māsāle̍ Mɛ̄lɛ̄ka̍le̍ŋ bɛ̄ŋgu̍ pɛ̍ , kɛ̍ mbō sāa̍ yēēmɛ̍i̍ le̍ sɔ̄ɔ̍ŋ wɔ̍ɔ̍ŋ ndu̍ o̍o̍ to̍sā pa̍a̍ndū wo̍ŋ mīīŋgū tōsāa̍ pɛ̍ , mɛ̄ɛ̍ ō bɛ̄nda̍ le̍ wa̍llo̍ tōsāa̍ o̍ māsāle̍ Mɛ̄lɛ̄ka̍le̍ŋ bɛ̄ŋgu̍ le̍ . ”
42010001	O̍ ko̍ŋ kɔ̍ɔ̍lī , mi̍ Māsānɔ̄ɔ̍ Chi̍i̍sū yu̍lū ŋ̄wāŋ be̍le̍ ŋɔ̍mmɛ̍ū a̍ wānāā ŋīɔ̍ɔ̍ŋ . Mbo̍ vīām nda̍ ā ŋīɔ̍ɔ̍ŋ ŋīɔ̍ɔ̍ŋnda̍ le̍ mī nda̍ a̍a̍ ku̍ɛ̄ pɔ̄ɔ̄ ndu̍ lāchī o̍ chi̍o̍o̍ŋ a̍ fo̍ndāŋndā ndu̍ pi̍la̍ ndu̍ o̍o̍ nɔ̍ o̍ kɔ̄l le̍ kɔ̄la̍ŋ nda̍ŋ  .
42010002	Mbo̍ dīmūl nda̍ āā , “ Chīɛ̍i̍ vēsa̍ ta̍u̍ le̍ kōūwɔ̄ɔ̍ . Kɛ̍ , wānāā kūāūwāa̍ ā cho̍ a̍ bɔ̍ɔ̍ le̍ . Le̍la̍ŋ , lā dīmu̍l wa᷅na̍ nɔ̍ chīɛ̍i̍ yo̍ mbō yɔ᷄ŋ wānāā wa̍lla̍ mā kūu̍ ndu̍ mu̍ŋ  .
42010003	Lā bīi̍ ni̍ko̍ nɛ̍īyo̍ lā kɔ̍ . ” Mbo̍ dīmūl nda̍ āā , “ I̍ cho̍ māchūāā nya̍ vīōmɔ̄ɔ̍ māā sāā chu̍a̍ūwa̍ vīsīāā bīyāa̍ tɛ̄ɛ̄ŋ  .
42010004	Ndu̍yɛ̍ , lā ku̍ā a̍ ŋ̄ka̍ni̍ o̍ bā le̍ . Lā ku̍ā a̍ lākɔ̄ɔ̄vɛ̄i̍ le̍ . Ndu̍yɛ̍ , lā ke̍ī ba̍ltā lāta̍ma̍la̍ a̍ wāŋnda̍ o̍ nɛ̄ī le̍  .
42010005	Chīɛ̄ī nya̍ lūɛ̄ī pɛ̍ lā yi᷄l wa᷅ŋnda̍ lo̍ŋ , mī lā dīmi̍ āā , ‘ Mɛ̄lɛ̄ka̍ ke̍ nya̍ kɔ̄l ndɔ̄ nyu̍lōo̍ fɔ̍ . ’
42010006	Tē wānā wa̍ lo̍ŋ pɛ̍ mbō wa̍ ō bɛ̄ɛ̄ndīa̍ŋ le̍ kɔ̄l nyūlu̍ Mɛ̄lɛ̄ka̍a̍ sɔ̄lāa̍ pɛ̍ , mɛ̄ɛ̍ wānā ko̍ŋ chō kɔ̄l nyūlū nya̍ dīmi̍ a̍ ndu̍ o̍kɔ̄ɔ̄ wo̍ sɔ̄lā . Kɛ̍ , tē wānā wa̍ā le̍nde̍ ve̍ lo̍ŋ te̍ , kɔ̄l nyūlū nya̍ dīmi̍ a̍ ndu̍ o̍kɔ̄ɔ̄ wo̍ ō mīīŋgu̍ŋ o̍ nya̍ pi̍la̍ lo̍  .
42010007	Lā wa̍ o̍ chīɛ̄ī nda̍ yīyā nya̍ ko̍ŋ ndo̍ . Ndu̍yɛ̍ , nyɛ̄ nda̍ ke̍ nya̍ le̍ dīo̍o̍ a̍ kōlɔ̄ɔ̍ pɛ̍ , lā di̍o̍ mī lā ko᷄l . Kāni̍ fo̍ndōle̍ , wāna̍ wa̍llo̍ nɔ̄ mbō sɔ̄la̍ pāāwā ndɔ̄ɔ̍ . Lā ki̍lā yīya̍lā fāŋgā , chīɛ̄ī nya̍ lūɛ̄ī ko̍ lā fūlā lā hīāū o̍ ho̍ō le̍  .
42010008	Chi̍e̍e̍ nya̍ fūūlu̍u̍ pɛ̍ , mā chɛ᷄l nya̍ , lā di̍o̍ nyɛ̍ dīāā nda̍ kē nya̍ wo̍  .
42010009	Ndu̍yɛ̍ , lā sīŋgi̍ wa̍nāā lānāāwa̍ o̍ chi̍e̍e̍ ko̍ŋ ni᷄ŋ . O̍ ko̍ŋ kɔ̍ɔ̍lī , mī lā dīmu̍l nda̍ āā , ‘ Pāa̍le̍ Mɛ̄lɛ̄ka̍ nɔ̄ le̍ wāa̍ Māsāa̍ wāŋnda̍ chōo̍ le̍ŋ , lē chō ni᷅ŋ a̍ nya̍ kpɛ̍ɛ̍lūŋ ’  .
42010010	Kɛ̍ Ndu̍yɛ̍ , chi̍e̍e̍ nya̍ fūūlu̍u̍ pɛ̍ mā chɛ᷄l nya̍ le̍ , lā si᷄m o̍ lu᷅ŋ mī lā dīmi̍ āā  ,
42010011	‘ Chu̍ndo̍o̍ o̍ nya̍ lo̍ chi̍e̍e̍ na̍nu᷄ŋ bɛ̍ɛ̍ kōŋɔ̄ɔ̍ ndu̍ mbō fāŋa̍ŋ na̍a̍ o̍ ŋ̄pēlū . Ho̍ō chō wā māā lēse̍ī le̍ nyɛ̄ nya̍ tōsa̍ wo̍ . Kɛ̍ ndu̍yɛ̍ , lā sīna̍ pɛ̍ŋgu̍ māā pāa̍le̍ Mɛ̄lɛ̄ka̍ nɔ̄ le̍ wāa̍ Māsāa̍ wāŋnda̍ chōo̍ le̍ŋ , lē chō ni᷅ŋ kpɛ̍ɛ̍lūŋ . ’ ”
42010012	Mi̍ Chi̍i̍sū hi̍a̍ū lāchī a̍ nda̍ dīmūllo̍ āā , “ Mī di̍mu̍l nya̍ , tē pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ kpo̍u̍ le̍ŋ lē fūūlu̍u̍ pɛ̍ , wāŋnda̍ o̍ chi̍e̍e̍ wa̍ā le̍ndo̍o̍ ni᷄ŋ , nda̍ hi̍a̍ū ni̍ŋ nyɛ̍ pālāa̍ sɔ̄lā a̍ wāŋnda̍ So̍dɔ̄m chi̍e̍e̍ . ”
42010013	Mi̍ Chi̍i̍sū di̍mī āā , “ Nyɛ̄ nɛ̄īyāa̍ chō le̍ nya̍ , nya̍ wāŋnda̍ Cho̍lu̍a̍sīŋ chi̍e̍e̍ . Nyɛ̄ nɛ̄īyāa̍ chō le̍ nya̍ , nya̍ wāŋnda̍ Bɛ̄tīsa̍i̍dā chi̍e̍e̍ . Kāni̍ fo̍ndōle̍ , wa̍lta̍ ka̍a̍ma̍ālā ya̍ I̍ to̍sa̍ nya̍ tɛ̄ɛ̄ŋ nda̍ŋ , tē la̍ a̍a̍ to̍sa̍ŋ Ta̍a̍yā chi̍e̍e̍ a̍ Sa̍i̍dɔ̄ŋ chi̍e̍e̍ pɛ̍ , ā wa̍ nyɛ̄lā lābɛ̍kīla̍ŋ wōūnɔ᷄ŋ mī nda̍ a̍a̍ dɔ̍ɔ̍ŋ pu᷅lta̍ŋ chōo̍ si̍ndɛ̄ pa̍ le̍ chɔ̄mndo̍ māā ā ma᷄l yɔ̄ŋndā ndāla̍ wɔ̍ɔ̍ŋnda̍ŋ  .
42010014	Le̍la̍ŋ , tē pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ lē fūūlu̍u̍ pɛ̍ , nya̍ hi̍a̍ū ni̍ŋ nyɛ̍ pālāa̍ sɔ̄lā a̍ wāŋnda̍ Ta̍a̍yā a̍ Sa̍i̍dɔ̄ŋ  .
42010015	Nya̍ wāŋnda̍ Kēpa̍a̍nīɔ̄m yɛ̍ , nya̍ a̍a̍ hɛ̍na̍ŋ ma̍hɛ̍na᷄ŋ le̍ wāa̍ ā bɛ̄ndū mī nya̍ a̍a̍ hi̍o̍ū nyɛ̄ o̍ nyɛ̄ . Kɛ̍ , Mɛ̄lɛ̄ka̍ chō nya̍ hūnɔ̄ɔ̄ tɛ̄ɛ̄mbūū kpo̍u̍ . ”
42010016	Mi̍ Chi̍i̍sū lo᷅ o̍ ko̍ŋ , mbo̍ di̍mūl bu̍ɛ̍i̍yāā ndūa̍a̍ āā , “ Wānā o̍ wāna̍ chɛ̍l nya̍ pɛ̍ , mɛ̄ɛ̍ ya̍ o̍ chɛ̍l ko̍ŋ ni̍ . Ndu̍yɛ̍ , wānā o̍ wāna̍ kɛ̍ɛ̍ nya̍ pɛ̍ , mɛ̄ɛ̍ ya̍ o̍ kɛ̍ɛ̍ ni̍ . Wānā o̍ wāna̍ kɛ̍ɛ̍ yɛ̄ ya̍ pɛ̍ , mɛ̄ɛ̍ wāna̍ ve᷅m ya̍ wo̍ , ndu̍ o̍ kɛ̍ɛ̍ ni̍ . ”
42010017	Mi̍ bu̍ɛ̍i̍yāā ŋ̄wāŋ be̍le̍-ŋɔ̍mmɛ̍ū a̍ wānāā ŋīɔ̍ɔ̍ŋ Chi̍i̍sū ve᷅m nda̍ mīīŋgū a̍ kɔ̄l kɛ̄ndɛ̄ bɛ̄ndōo̍ . Ma̍ hu᷄ŋ do̍u̍nu᷄ŋ Chi̍i̍su̍ ko̍na̍ . Ma̍ dīmūl ndu̍ āā , “ Māsānɔ̄ɔ̍ , tē ŋ̄ pɛ̄l dīōlā nūmnda̍ŋ pɛ̍ , nyi̍nāā wɔ̄ɔ̍ŋnda̍ bɛ̍ɛ̍ tūsi᷄ŋndo̍ tōōlō na̍a̍ o̍ bā bɛ̄ŋgu̍ . ”
42010018	Mi̍ Chi̍i̍sū di̍mūl nda̍ āā , “ I̍ wa̍ tōfāa̍ mi̍ cha᷅ mi̍ Sēta̍nā , māsa̍ nyi̍nāā wɔ̄ɔ̍ŋnda̍ , mbo̍ fūlā o̍ fo̍nda᷄ŋ Mɛ̄lɛ̄ka̍a̍ mbo̍ hu᷄ŋ de᷅l lɛ̄ŋ mɛ̄ɛ̍ ta᷅ŋnde̍ŋ lē fūlā nu̍a̍ā mī lē de᷄l lɛ̍ . ”
42010019	Mi̍ Chi̍i̍sū hi̍a̍ū lāchī a̍ dīmīo̍o̍ āā , “ I̍ ke̍ nya̍ kpāāyāa̍ . Lā kēi̍ bɛ̍ɛ̍ kɛ̍ūwāā wɔ̄ɔ̍ŋnda̍ nɛ̄ī chōo̍ a̍ ŋge̍e̍ma̍a̍ nyɛ̄ o̍ nyɛ̄ yɔ̍nūŋ nya̍ le̍ . Sēta̍nā ni̍ a̍ kpāāyā o̍ kpāāyā o̍ nɔ̍ ā chō wā nya̍ o̍ bā bɛ̄ŋgu̍ . Ndu̍yɛ̍ , nyɛ̄ o̍ nyɛ̄ yɔ̍nūŋ nya̍ le̍  .
42010020	Kɛ̍ o̍ ko̍ŋ ni̍ŋ kpo̍u̍ , ō cho̍ le̍ mɛ̄ɛ̍ nyi̍nāā wɔ̄ɔ̍ŋnda̍ ā tūsi̍ŋ to̍o̍lōō nya̍ o̍ bā bɛ̄ŋgu̍ yɛ̍ le̍ nya̍ nāŋ kɔ̍l te̍ . Lā wa̍ a̍ kɔ̄l kɛ̄ndɛ̄ le̍ mɛ̄ɛ̍ dīōlā nyāla̍ŋ lā chō lā pōōnyīāā o̍ yāu̍wo̍ ni᷄ŋ o̍ fo̍nda᷄ŋ Mɛ̄lɛ̄ka̍a̍ yɛ̍ . ”
42010021	A̍ bōōndi̍i̍ ke̍ŋ , mi̍ Nyi̍na̍ Mɛ̄lɛ̄ka̍a̍ tōsā mi̍ Chi̍i̍sū na᷅ŋ kɔ̄l ta̍u̍ . Mbo̍ dīmī āā , “ Fi̍nyā nūu̍ , nu᷄m cho̍ ho̍ō Māsānɔ̄ɔ̍ Mɛ̄lɛ̄ka̍ le̍ chōo̍ cho̍o̍ a̍ chi̍e̍ēŋndo̍ kpo̍u̍ wo̍ , I̍ me̍l nu̍m ba̍li̍ka̍ le̍ mɛ̄ɛ̍ ŋ̄ vi᷄ŋ wānāā kɔ̄l kālu̍a̍a̍ a̍ wānāā sīnāā dɛ̍ni̍a̍a̍ sɔ̄ɔ̍ŋ mu᷅ŋ yɛ̍ . Kɛ̍ o̍ ko̍ŋ kɔ̍ɔ̍lī , ma̍ chɔ̄m wānāa̍ si̍nā nyɛ̍ le̍ wa̍ . Kɛ̍ ndu̍yɛ̍ , nyɛ̄ ŋ̄ hīni̍ kɔ̄l lo̍ , ndu̍ to̍sa̍ŋ ho̍ō ni̍ , Fi̍nyā nūu̍ . ”
42010022	Mi̍ Chi̍i̍sū di̍mūl wāŋnda̍ āā , “ Fi̍nyā nūu̍ ō chu̍a̍ nyɔ̄ɔ̍ŋ kpo̍u̍ mbo̍ kē ya̍ . Ndu̍yɛ̍ , wānā o̍ wānā nɔ̍lā mbō sīna̍ wāna̍ Po̍ Mɛ̄lɛ̄ka̍a̍ ō chō le̍ , mɛ̄ɛ̍ Mɛ̄lɛ̄ka̍ Fi̍nyāa̍ . Ndu̍yɛ̍ vɛ̍lɛ̄ , wānā o̍ wānā nɔ̍lā mbō sīna̍ wāna̍ Mɛ̄lɛ̄ka̍ Fi̍nyāa̍ ō chō wo̍ le̍ , mɛ̄ɛ̍ Po̍ Mɛ̄lɛ̄ka̍a̍ a̍ wānāā Po̍ Mɛ̄lɛ̄ka̍a̍ hɛ̄lī le̍ mbō chɔ᷄m nda̍ wāna̍ Mɛ̄lɛ̄ka̍ Fi̍nyāa̍ ō chō wo̍ wa̍ . ”
42010023	Mɛ̄ɛ̍ Chi̍i̍sū nda̍ bu̍ɛ̍i̍yāā ndūa̍a̍ ā lo̍ nda̍ kpe̍e̍le̍ , mbo̍ dīmūl nda̍ āā , “ Nya̍ che᷅ sɔ̄ɔ̍ŋ mu᷅ŋ pɛ̍ɛ̍ŋ nda̍ , lā pɛ̄l tɔ̄nɔ̄ɔ̍  .
42010024	Mī di̍mu̍l nya̍ , wānāā māsīndīa̍a̍ su̍a̍ā le̍ Mɛ̄lɛ̄ka̍ wa̍ ā ka̍ ka̍ , a̍ māsāā bɛ̍ndūāā māsīndīa̍a̍ , nda̍ a̍a̍ nɔ̍ yēēmɛ̍i̍ le̍ sɔ̄ɔ̍ŋ nya̍ chē mu᷅ŋ ndo̍ŋ chɔ̄ɔ̍ . Kɛ̍ , ā chi̍ mu̍ŋ te̍ . Nda̍ a̍a̍ nɔ̍ yēēmɛ̍i̍ le̍ mī nda̍ a̍a̍ tu̍e̍ī sɔ̄ɔ̍ŋ nya̍ tūēī mu᷅ŋ ndo̍ŋ . Kɛ̍ , ā tūi̍i̍ mu̍ŋ te̍ . ”
42010025	Bōōndi̍i̍ pi᷅lɛ̍ , mi̍ wāna̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ ndo̍ ō pūm cha᷄ŋ mbo̍ sīm le̍ Chi̍i̍su̍ tɔ̄ɔ̄nda᷄ŋndo̍ . Mbo̍ lō o̍ ko̍ŋ mbo̍ nyūnā Chi̍i̍su̍ āā vɛ̄ɛ̄ , “ Ti̍chā , ō yɛ̄ɛ̍nɛ̍ ya̍ to̍sa̍ yɛ̍ mī sɔ̍la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ ? ”
42010026	Mi̍ Chi̍i̍sū nyu̍nā ndu̍ āā , “ Vɛ̄ɛ̍nɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̄ ? Vɛ̄ɛ̍nɛ̍ ŋ̄ chē yɛ̄ ō pōōnyīāā ? ”
42010027	Mbo̍ mūlī āā , “ Ka̍a̍la̍ Ma̍sānɔ̄ɔ̍ o̍ cho̍ Mɛ̄lɛ̄ka̍ ŋ̄ pīɛ̄īyo̍ wo̍ nyɛ̄ kɛ̄ndɛ̄ kɛ̍ndɛ̍ī . Ka̍a̍la̍ ndu̍ a̍ kɔ̄l nūmndo̍ kpo̍u̍ a̍ kpāāyā nu̍mndo̍ kpo̍u̍ . Ndu̍yɛ̍ , mā wa̍ yīya᷄ŋndo̍ a̍ ndu̍ o̍kɔ̄ɔ̄ le̍ te̍le̍ŋ o̍ te̍le̍ŋ . Ndu̍yɛ̍ , mā ka̍a̍la̍ wāna̍ nya̍ chīɛ̄ɛ̄li̍āŋ ndo̍ mɛ̄ɛ̍ ŋ̄ kāāla̍ nūm pi̍la̍ yɛ̄ . ”
42010028	Mi̍ Chi̍i̍sū lo᷅ lo̍ŋ mbo̍ di̍mūl ndu̍ āā , “ A̍ di̍mi̍ tōnya̍ . Le̍la̍ŋ , kɔ̍ ni̍ko̍ mā kɔ̍ to̍sā le̍nde̍ . A̍ to̍sa̍ le̍nde̍ pɛ̍ , ā chō yōōmū kpe̍e̍kpe̍i̍yo̍ sɔ̄lā . ”
42010029	Kɛ̍ , pōo̍ ho̍ō ndu̍ o̍o̍ hɛ̍na̍ŋ mī ndu̍ o̍o̍ ke̍ŋnu̍ŋ di̍ o̍ sūɛ̍i̍ he̍ī ni᷄ŋ . Le̍ he̍ī , mbo̍ nyūnā Chi̍i̍sū āā , “ Ō nɛ̄ɛ̍nɛ̍ cho̍ yɛ̄ wāna̍ na̍a̍ ŋ̄ chīɛ̄ɛ̄li̍āŋ ndo̍ ? ”
42010030	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī āā , “ Po̍ pi᷅lɛ̍ chɛ̍ŋ Chūlu̍sɛ̄lɛ̄m ni̍ , mbo̍ wā kɔ̄la̍ŋ Chɛ̄lu̍i̍kō chi̍e̍e̍ . O̍ kɔ̄lā ndɔ̄la̍ŋ ni᷄ŋ , mi̍ vīīya̍ kēī ndu̍ dēlɔ̄ɔ̄ chōo̍ . Nyɛ̄ o̍ nyɛ̄ ndu̍ o̍o̍ nɔ̍ ma̍ pōōndīāā ndu̍ o̍ bā . O̍ ko̍ŋ kɔ̍ɔ̍lī , ma̍ lūāā ndu̍ lɔ̄ɔ̍ pi̍la̍ . Ā mɛ̄i̍ ndu̍ ō chō fɔ̄ɔ̄lāa̍ ma̍ kūānu᷄ŋ  .
42010031	Mi̍ ī yɔ̄nu᷄ŋ ki̍nɛ̍i̍ , mi̍ wāna̍ so̍lī sa̍lāa̍ o̍ Mɛ̄lɛ̄ka̍ lo̍ wo̍ ō pūm cha᷄ŋ Chūlu̍sɛ̄lɛ̄m mbo̍ wa̍ kēēkōo̍ o̍ nɛ̄ī ko̍ŋ le̍ kɔ̄la̍ŋ Chɛ̄lu̍i̍kō . Mɛ̄ɛ̍ o̍ che᷅ pōo̍ ho̍ō pɛ̍ɛ̍ŋ , mbo̍ kēēku᷄ŋ o̍ nɛ̄īyo̍ da̍ŋga̍la̍ ku̍mbōo̍ pīlɔ̍ɔ̄ mbo̍ kūānu᷄ŋ  .
42010032	Le̍nde̍ ko̍ni̍ vɛ̍lɛ̄ , mi̍ po̍ pi᷅lɛ̍ bɛ̍ɛ̍ ndu̍ hu᷅ŋ a̍ nɛ̄ī ko̍ŋ . Ndu̍ bɛ̍ɛ̍ , wāna̍ ma̍lā a̍ wa̍llo̍ o̍ chīɛ̍i̍ Mɛ̄lɛ̄ka̍a̍ ni᷄ŋ ndo̍ o̍ wa̍ ni̍ . Mɛ̄ɛ̍ o̍ fu̍u̍lu̍u̍ o̍ fo̍ndāŋ ko̍ŋ , mbo̍ chā ndu̍ , ndu̍ bɛ̍ɛ̍ mbo̍ kēēku᷄ŋ o̍ nɛ̄īyo̍ da̍ŋga̍la̍ kpe̍ŋgēi̍ pīlɛ̍ī mbo̍ kūānu᷄ŋ  .
42010033	Kɛ̍ , mi̍ Sāme̍e̍līāānɔ̄ pīlɛ̍ ndu̍ wa᷅ kɔ̄la̍ŋ īnɛ̍ . Mbo̍ fūūlūū o̍ fo̍ndāŋ kōŋ . Mɛ̄ɛ̍ o̍ che᷅ lāŋu̍nɔ̄ vīīya̍ lɔ̄ɔ̄ ho̍ō wo̍ , mi̍ nyīɛ̍ɛ̍yīī ndūɛ̍i̍ ī bīī ndu̍  .
42010034	Mbo̍ sɔ̄ɔ̄ŋgūū mbo̍ kɔ̍ chu̍ā ndu̍ . Mbo̍ dūāū chūɛ̄īya̍ŋ a̍ mūɛ̄īmā pūm o̍ pāūvīī kēŋ . Ma̍ŋ ma̍ wa̍ kōo̍wa̍ŋ ni̍ . Mbo̍ yīū yīū ndi̍ a̍ kōlāla̍ ŋ̍pɛ̍ŋgɛ̍la̍ŋ . Mbo̍ chūā ndu̍ mbo̍ hēēlū ndu̍ o̍ vīsī o̍ wa̍ kɔ̄la̍ŋ lēchōo̍ wo̍ chōo̍ . Mbo̍ kūā a̍ ndu̍ o̍ chīɛ̄ī nda̍ yīyā wa̍nāā hīāūwa᷄ŋnda̍ wo̍ le̍ mbō chīɔ̍u̍ ndu̍  .
42010035	Dīi̍māndɔ̄ɔ̍ , mbo̍ bīī nyɛ̄ sɔ̄lāa̍ mbo̍ kē wāna̍ chīɛ̄īyo̍ . Mbo̍ mɛ̄ī ndu̍ ō chōŋga᷄ŋ āā , ‘ Hi̍o̍u̍ la̍chi̍ a̍ ndu̍ chīɔ̄ūwo̍ . Nyɛ̄ o̍ nyɛ̄ chēle̍ŋ tē a̍ pi̍si̍ le̍ ndu̍ pɛ̍ , tē I̍ wa̍ mīīŋgōo̍ pɛ̍ , I̍ ke̍i̍ pāāwā . ’ ”
42010036	O̍ mɛ̄ɛ̄lu̍la̍ŋ , mi̍ Chi̍i̍sū nyu̍nā wāna̍ pɛ̍ɛ̍kū ko̍ŋ wa᷅ŋnda̍ sāwāla̍ Mɛ̄lɛ̄ka̍la̍ŋ ndo̍ āā vɛ̄ɛ̄ , “ Wānāā yāa̍wa̍ ha̍ā , o̍ kūɛ̍ɛ̍nɛ̍ chɔ̍m yɛ̄ po̍ vīīya̍ lɔ̄ɔ̄ wo̍ māā ō chō wāna̍ nda̍ chīɛ̄ɛ̄li̍āŋ nda̍ ndu̍ wo̍ ? ”
42010037	Mbo̍ lō lo̍ŋ mbo̍ mūlī āā , “ Wāna̍ tūīīnu̍ŋ ndu̍ īnyīɛ̍ɛ̍ wo̍ , ndu̍ chɔ̍m ndu̍ ni̍ māā wāna̍ nda̍ chīɛ̄ɛ̄li̍āŋ nda̍ ndu̍ wo̍ o̍ cho̍ ni̍ . ” Mi̍ Chi̍i̍sū di̍mūl ndu̍ āā , “ Mɛ̄ɛ̍ nūm bɛ̍ɛ̍ kɔ̍ mā kɔ̍ to̍sā le̍nde̍ . ”
42010038	Mi̍ Chi̍i̍sū nda̍ bu̍ɛ̍i̍yāā ndūa̍a̍ hīāū lāchī a̍ kɔ̄la̍ŋ . Ma̍ fūūlūū o̍ sɔ̄ndɔ̄kɔ̍lɔ̍ pīlɛ̍ . Ndu̍yɛ̍ , chūā pīlɛ̍ wa̍ o̍ sɔ̄ndɔ̄kɔ̍lɔ̍ kōŋ dīōla̍ŋ āā , Ma̍tā . Mbo̍ yīyā Chi̍i̍sū o̍ ndu̍ lo̍ chi̍ɛ̍ī ni̍ŋ  .
42010039	Chūa̍a̍ ho̍ō ndu̍ o̍o̍ nɔ̍ pɔ̄mbɔ̄ɔ̍ dīōla̍ŋ āā , Mēēle̍ . Mɛ̄ɛ̍ Ma̍tā yi̍ya̍ Chi̍i̍sū , mi̍ pɔ̄mbɔ̄ ndɔ̄ ko̍ŋ chāl Chi̍i̍su̍ īkɛ̄i̍ . Mbo̍ wā nīla̍ŋ yāŋɔ̄ɔ̍ o̍ pɛ̄ɛ̄kū Chi̍i̍sū wa̍ wo̍  .
42010040	Kɛ̍ , Ma̍tā ndu̍ wa̍ ō tūānda᷄ŋ ta̍u̍ a̍ kpe̍ku̍la̍ŋ le̍ mīālla̍ . Mbo̍ lo᷅ o̍ ko̍ŋ mbo̍ kūā nāa̍ Chi̍i̍sū chu̍a̍ . Mbo̍ kɔ̍ di̍mūl ndu̍ āā , “ Māsānɔ̄ɔ̍ , mī pɔ̄mbɔ̄ nūu̍ ma᷄l la̍ o̍ kpe̍ku̍la̍ŋ ni᷄ŋ nu̍a̍ā , a̍ sa̍a̍lāŋ te̍ ? Di̍mu̍l ndu̍ ō kɔ̍ ma̍lā ya̍ . ”
42010041	Mi̍ Chi̍i̍sū di̍mūl ndu̍ āā , “ Ma̍tā , a̍ la̍ndu̍ŋ kɔ̍l fa̍ŋgā fa̍ŋgā o̍ kpe̍ku̍la̍ŋ  .
42010042	Kɛ̍ ndu̍yɛ̍ , ō pīlɛ̍ bɛ̍nda̍ kpe̍e̍kpe̍i̍ le̍ tōsāa̍ ni̍ . Ō kɛ̄ndɔ̄ɔ̍ , ndu̍ Mēēle̍ hɛ̄li̍ ni̍ . Ndu̍yɛ̍ , wānā bi̍ī ndu̍ ndu̍ o̍ bā le̍ . ”
42011001	Te̍le̍ŋ pi᷅lɛ̍ , Chi̍i̍sū wa̍ Mɛ̄lɛ̄ka̍ pīɛ̄īyo̍ o̍ fo̍ndāŋ pūm . Mɛ̄ɛ̍ o̍ chi̍i̍ , mi̍ bu̍ɛ̍ī ndɔ̄ pi᷅lɛ̍ dīmūl ndu̍ āā , “ Māsānɔ̄ɔ̍ , pɛ̍ɛ̍ku̍ na̍a̍ a̍ Mɛ̄lɛ̄ka̍ pīɛ̄īyo̍ mɛ̄ɛ̍ Chɔ᷄ŋ Wānā Pu̍lāa̍ ō pɛ̄ɛ̄ku̍ bu̍ɛ̍i̍yāā ndūa̍a̍ yɛ̍ . ”
42011002	O̍ ko̍ŋ , mi̍ Chi̍i̍sū di̍mūl bu̍ɛ̍i̍yāā ndūa̍a̍ kpo̍u̍ āā , “ Tē lā wa̍ Mɛ̄lɛ̄ka̍ pīɛ̄īyo̍ pɛ̍ , lā dīmi̍ nu̍a̍ā māā , kɛ̄kɛ̍ , ŋ̄ chō nu̍m pīɛ̄īyo̍ māā wāŋnda̍ ā ke̍ nu̍m bɛ̄ɛ̄le̍ŋ māā nūm kpe̍e̍kpe̍i̍ cho̍ Mɛ̄lɛ̄ka̍ ni̍ . Wa̍ ni̍ko̍ ma̍sāa̍ ŋ̄wāŋndā chi̍e̍e̍ cho̍o̍ kpo̍u̍  .
42011003	To̍sa̍ a̍ sa̍bū mī ŋ̄ sɔ̄la̍ nyɛ̄ dīāā na̍a̍ ŋ̄ dīā lēpāa̍ o̍ lēpāa̍ wo̍  .
42011004	Ma̍l na̍a̍ le̍ yɔ̄ŋndā wɔ̄ɔ̍ŋndā na̍a̍ ŋ̄ tōsa̍ la̍ŋ . Kāni̍ fo̍ndōle̍ , na̍a̍ bɛ̍ɛ̍ , le̍nde̍ na̍a̍ ŋ̄ māl wa̍nāa̍ to̍sāl na̍a̍ ŋ̄ wɔ̄ɔ̍ŋndo̍ŋ nda̍ ni̍ . To̍sa̍ a̍ sa̍bū tɔ̄ɔ̄nda᷄ŋ ka̍lā ko̍māl na̍a̍ mī ŋ̄ tōsa̍ yɔ̄ŋ wɔ̄ɔ̍ŋndo̍ le̍ . ”
42011005	Mi̍ Chi̍i̍sū di̍mūl nda̍ āā , “ Tē ō wa̍ yɛ̄ mī wāŋndo̍ nɔ̄ ndi̍a̍a̍mɔ̍ɔ̍ . Ndu̍yɛ̍ , mbō kɔ̍ ku̍ndūl ndi̍a̍a̍mɔ̍ɔ̍ ndɔ̄ ko̍ŋ dīo̍o̍ a̍ dītɛ̍ɛ̄ŋndo̍ mbō di̍mu̍l ndu̍ āā , ‘ Yāndi̍i̍ chāa̍ŋ nūu̍ , ke̍ ya̍ nyɛ̄ dīa̍a̍ dɔ̍ndɔ̍ɔ̍ fɔ̍  .
42011006	Chāa̍ŋ nī pi᷅lɛ̍ lāŋga̍ ko̍māl la̍ su̍ŋ su̍ŋ . Ō chō la̍ŋ īnɛ̍ . Kɛ̍ , nyɛ̄ o̍ nyɛ̄ dīāā bɛ̍ɛ̍ cho̍ ya̍ o̍ bā mī ke̍ ndu̍ mbō dē le̍ . ’
42011007	Bāā ndi̍a̍a̍mɔ̍ɔ̍ ndɔ̄ ko̍ŋ ō nɔ̄lā mbō lo̍ chīɛ̄ī ni̍ŋ mbō dīmi̍ āā , ‘ Yɛ̍ī ya̍ īkɔ̄ɔ̄ le̍ . Ŋ̄ kīnda̍ ni᷅ŋ dīo̍o̍ . Ya̍ ni̍ a̍ chūāūwāā nīa̍a̍ ŋ̄ hīni̍ ni᷅ŋ . I̍ nɔ̍lā lɛ̍ mī chɛ̍ŋ mī ke̍ nu̍m nyɛ̄ o̍ nyɛ̄ le̍ . ’ ” Mi̍ Chi̍i̍sū nyu̍nā nda̍ āā , “ Ō nɔ̄lā mbō dīmu̍l ndu̍ le̍nde̍ ?
42011008	Mī di̍mu̍l nya̍ , ō di̍mī le̍nde̍ le̍ . Mī chāa̍ŋ ndɔ̄ ko̍ŋ ō yīya̍ŋ bɛ̍ɛ̍ a̍ ndi̍a̍a̍mɔ̍ɔ̍le̍ cho̍ nda̍ tɛ̄ɛ̄ŋ nde̍ŋ , mbō chɛ᷄ŋ mbō ke̍ ndu̍ le̍ ndi̍a̍a̍mɔ̍ɔ̍le̍ te̍ , kɛ̍ ō wa̍ bɛ̍ɛ̍ le̍ tɔ̍ɔ̍ wɔ̍ɔ̍ŋ kōŋ su̍e̍e̍ , nu̍a̍ā o̍ cha᷅ŋ mbō ke̍ ndu̍ nyɛ̄ o̍ ye̍e̍ma̍ wo̍  .
42011009	 “  Le̍la̍ŋ , mī di̍mu̍l nya̍ , lā nyūna̍ Mɛ̍lɛ̄ka̍ dīōm le̍ nyɛ̄ nya̍ hāu̍ bā wo̍ . Ō nɔ̄lā mbō ke̍ nya̍ ndu̍ . Ndu̍yɛ̍ , lā nūūwa̍ , lā chō sɔ̄lā . Lā kūndu̍ di̍o̍o̍ , Mɛ̄lɛ̄ka̍ nɔ̄lā mbō kūmbu̍l nya̍  .
42011010	Kāni̍ fo̍ndōle̍ , wānā o̍ wānā tē a̍ nyu̍na̍ Mɛ̄lɛ̄ka̍ dīōm le̍ nyɛ̄ ŋ̄ hāu̍ bā wo̍ pɛ̍ , ō nɔ̄lā mbō ke̍ nu̍m ndu̍ . Wānā o̍ wānā a̍ nu̍u̍va̍ pɛ̍ , a̍ sɔ̍la̍ . Ndu̍yɛ̍ , wāna̍ ku̍ndū dīo̍o̍ pɛ̍ , Mɛ̄lɛ̄ka̍ kūmbu̍l nu̍m . ”
42011011	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Nya̍ pūmnda̍ lā vēlū chūāūwa̍ . Bāā tē chūā nūmndo̍ pīɛ̍i̍ nu̍m pɛ̍ sūūwo̍ , ā nɔ̄lā mā ke̍ ndu̍ kɛ̄ūwo̍ ?
42011012	Kɛ̄lɛ̄ŋgāā , tē ō pīɛ̍i̍ nu̍m pēltē sɔ̄ɔ̍le̍ŋ pɛ̍ , ā nɔ̄lā mā ke̍ ndu̍ ŋge̍e̍ma̍a̍ ? Pe̍sī bɛ̍ɛ̍ lā to̍sā le̍nde̍ le̍  .
42011013	Nāa̍ nya̍ wānāā wɔ̄ɔ̍ŋnda̍ sīna̍ wɔ̄ le̍ chūāūwāā nyāa̍ nyɛ̄m kɛ̄ndɔ᷄ŋ kīo̍o̍ , lā ke᷅ nda̍ ŋ̄ wɔ̄ɔ̍ŋndo̍ŋ te̍ . Fi̍nyā nyā o̍ cho̍ chōo̍ cho̍o̍ wo̍ yɛ̄ ? Bāā wānāa̍ nyu̍nā ndu̍ le̍ Nyi̍na̍ Mɛ̄lɛ̄ka̍a̍ wa̍ ō to̍sā mī Nyi̍na̍ Mɛ̄lɛ̄ka̍a̍ tōl nda̍ kɔ̄ɔ̄lī le̍ ? Ō nɔ̄lā mbō tōsa̍ mī Nyi̍na̍ Mɛ̄lɛ̄ka̍a̍ tōl nda̍ kɔ̄ɔ̄lī . ”
42011014	Chi̍i̍sū wa̍ po̍ pi᷅lɛ̍ nyi̍nāa̍ tōūwɔ̄ɔ̍ kɔ̄ɔ̄lī . Ndu̍yɛ̍ , nyi̍nā ko᷄ŋ ndu̍ o̍o̍ to̍sa̍ ni̍ mi̍ pōo̍ sīmnu᷄ŋ bo̍bo̍nɔ̍ . Mɛ̄ɛ̍ nyi̍na̍ wɔ̄ɔ̍ŋ kōŋ fāŋa̍ŋ po̍o̍ kɔ̄ɔ̄lī , mbo̍ sūāā . Mi̍ kɔ̄ndɔ̄fi̍llo̍ bīī wāŋnda̍  .
42011015	Kɛ̍ , mi̍ wāŋnda̍ ā pūm ā dīmī āā , “ Bɛ̄ɛ̍si̍bɔ̄ɔ̄ o̍ cho̍ māsa̍ nyi̍nāā wɔ̄ɔ̍ŋnda̍ wo̍ ndu̍ ke᷅ Chi̍i̍su̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ . ”
42011016	Kɛ̍ , wāŋnda̍ ā ti᷄ŋ nda̍ a̍a̍ hɛ̍na̍ŋ le̍ Chi̍i̍sū tɔ̄ɔ̄nda᷄ŋndo̍ . O̍ ko̍ŋ , ma̍ dīmūl ndu̍ le̍ mbō tōsa̍ kɔ̄ndɔ̄fi̍llo̍ le̍ chɔ̄mndo̍ māā kpāāya̍ Mɛ̄lɛ̄ka̍a̍ kpe̍e̍kpe̍i̍ o̍ nɔ̍ ni̍  .
42011017	Kɛ̍ , mi̍ Chi̍i̍sū si̍nā nyɛ̍ wa̍ nda̍ o̍ lākɔ̄l lo̍ . Mbo̍ dīmūl nda̍ āā , “ Lēlɛ̄ŋ o̍ lēlɛ̄ŋ tē lē pīɔ̄ūvi̍āŋ ku̍ndāla̍ŋ pɛ̍ , mā sāa̍ sɔ̍ŋgɔ̄ɔ̍ vēllāā vēllē pɛ̍ , lɛ̄ŋndē lēŋ tāmbe̍i̍ le̍ ta̍mbū ni̍ . Ndu̍yɛ̍ , tē yu̍ŋgo̍o̍ pīɔ̄ūvi̍āŋ pɛ̍ mā sāa̍ sɔ̍ŋgɔ̄ɔ̍ vēllāa̍ vēllē pɛ̍ , yu̍ŋgu̍ ko̍ŋ ō tāmbu̍  .
42011018	Le̍la̍ŋ , tē Sēta̍nā , māsa̍ nyi̍nāā wɔ̄ɔ̍ŋnda̍ , sɔ̄ŋga̍ a̍ ndu̍ pi̍la̍ pɛ̍ , vɛ̄ɛ̍nɛ̍ māsāle̍ ndɔ̄le̍ŋ lē sīm yɛ̍ ? Ō cho̍ fo̍ndōle̍ ya̍ di̍mi̍ he̍ī le̍ . Nya̍ di̍mi̍ ni̍ māā Bɛ̄ɛ̍si̍bɔ̄ɔ̄ ke᷅ ya̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ ni̍  .
42011019	Mɛ̄ɛ̍ nya̍ dīmi̍ māā māsa̍ nyi̍nāā wɔ̄ɔ̍ŋnda̍ Bɛ̄ɛ̍si̍bɔ̄ɔ̄ māā ndu̍ ke᷅ ya̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ yɛ̍ , mɛ̄ɛ̍ wānāā nyāa̍ nda̍ , ō nɛ̄ɛ̍nɛ̍ ke᷅ yɛ̍ nda̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ? ” Mi̍ Chi̍i̍sū di̍mūl nda̍ āā , “ Le̍ nyɛ̄ nya̍ dīmi̍ ko̍ŋ ndo̍ , wānāā nyāā ka̍ŋ kpe̍e̍kpe̍i̍ nda̍ cho̍ nya̍ hūnɔ̄ɔ̄ se̍īle̍ŋ tɛ̄ndāl ni̍  .
42011020	Kɛ̍ , tē ō wa̍ yɛ̄ pɛ̍ Mɛ̍lɛ̄ka̍ ke̍ ya̍ kpāāyāa̍ le̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī ni̍ , mɛ̄ɛ̍ ke̍ŋ chɔ̍m māā Mɛ̄lɛ̄ka̍ kāndu̍ wāa̍ Māsāa̍ nya̍ chōo̍ . ”
42011021	Mi̍ Chi̍i̍sū hi̍a̍ū lāchī a̍ sūɛ̍i̍ nāa̍ fāŋgāa̍ chūā āā , “ Tē wāna̍ dīāllūŋ kālāa̍ o̍ nɔ̍ wōlɔ̄ɔ̄lā chɔ̄ūla̍ŋ ndo̍ , tē ō wa̍ chīɛ̄ī ndɔ̄ɔ̍ māndāa̍ pɛ̍ , nyɛ̄ o̍ nyɛ̄ yɔ̍nūŋ nyɛ᷅m ndɔ᷄ŋ te̍  .
42011022	Kɛ̍ , tē wāna̍ nɔ̍ dīāllūŋ kāla᷄ŋ mbo̍ hīāū ndu̍ wo̍ ō de᷄l ndu̍ chōo̍ pɛ̍ , mbō sōli̍ ndu̍ a̍ sɔ̍ŋgɔ̄ɔ̍ pɛ̍ , ō pōōndi̍a̍a̍ wōlɔ̄ɔ̄lā chɔ̄ūlā ndu̍ o̍o̍ ti̍i̍nda̍ŋ nda̍ŋ . O̍ ko̍ŋ kɔ̍ɔ̍lī , ō chɔ̄ɔ̄vi̍a̍a̍ nyɛ̄m ndu̍ o̍o̍ po̍o̍ndīāā chāāŋnda̍ o̍ lābā wo̍ŋ . Tē ā chɔ̄ɔ̄vi̍a̍a̍ pɛ̍ , ā pīɔ̄ūvi̍āŋ mu̍ŋ nda̍ chāāŋāā ndūa̍a̍ . ”
42011023	Mi̍ Chi̍i̍sū di̍mī āā , “ Wānā o̍ wāna̍ ve̍ ku̍mbū nūu̍ le̍ , mɛ̄ɛ̍ ndu̍ kpe̍e̍kpe̍i̍ cho̍ sɔ̍ŋgɔ̄ɔ̍ a̍ ya̍ ni̍ . Ndu̍yɛ̍ , wānā o̍ wāna̍ ma̍la̍ ya̍ sāa̍ nīa̍a̍ chūūŋgīa̍a̍ nāa̍ pi᷅lɛ̍ le̍ , mɛ̄ɛ̍ ndu̍ cho̍ nda̍ pūūsīa̍a̍ ni̍ . ”
42011024	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Tē nyi̍nā wɔ̄ɔ̍ŋndo̍ wa̍ wāŋndo̍ kɔ̄ɔ̄lī pɛ̍ , wānā ko̍ŋ ō wā ma̍wa̍ā māā chīɛ̄ī ndɔ̄ . Le̍ sa̍bōo̍ ho̍ō , tē ā tōū nyi̍nāa̍ wāŋndo̍ kɔ̄ɔ̄lī pɛ̍ , nyi̍nā kōŋ ō kɔ̍ ba̍lū nūūvīa̍a̍ o̍ po̍llo̍ ni᷄ŋ le̍ nāa̍ cha̍lāa̍ . Tē ō sēēlu̍ŋ na̍a̍ cha̍lāā le̍ , ō dīmi̍ āā , ‘ I̍ cho̍ mīīŋgū o̍ chīɛ̄ī ni̍ ya̍ wa̍ wo̍ . ’
42011025	Tē ō hīŋ yɛ̄ pɛ̍ , mbō kōma̍l ndu̍ ō bāsāā ā nyɔ̄ɔ̍ŋ lēni᷄ŋ ŋ̍ bɛ̄ɛ̄ndīāā nyɛ̄ kɛ̄ndɛ̍ī pɛ̍  ,
42011026	ō kɔ̍ ve̍e̍lū nyi̍nāā wɔ̄ɔ̍ŋāā chēle̍ŋ ā ŋɔ᷄mmɛ̍ū a̍ hi̍o̍ū ndu̍ kɔ̄l vēsɛ̍i̍ ya̍ . Ā hīŋ pɛ̍ , ā hu᷄ŋ to᷅l wānā ko̍ŋ kɔ̄ɔ̄lī ā wa̍ ndu̍ kɔ̄ɔ̄lī . O̍ ko̍ŋ , mɛ̄ɛ̄lu̍la̍ wānā ko̍ŋ , la̍ŋ la̍ hi̍a̍ū ni᷅ŋ bɛ̍ɛ̍ le̍wɔ̍u̍ a̍ mɛ̄ɛ̍ o̍ wa̍ o̍ tāse̍la̍ ndɔ̄ɔ̍ yɛ̍ . ”
42011027	Mɛ̄ɛ̍ Chi̍i̍sū so̍ō dīōmnda̍ŋ nda᷅ŋ , chūā pīlɛ̍ wa̍ o̍ fāŋgāa̍ tɛ̄ɛ̄ŋ mbo̍ dīmī chōo̍ cho̍o̍ āā , “ Wānā la̍nɔ̍ ve̍lū nu̍m mbo̍ wɛ̄sī nu̍m ndo̍ , sa̍lāa̍ chō ndu̍ kɔ̄ɔ̄lī bɔ̄ɔ̍ . ”
42011028	Kɛ̍ , mi̍ Chi̍i̍sū mu̍lī āā , “ Le̍nde̍ i̍ cho̍ ni̍ . Kɛ̍ ndu̍yɛ̍ , wānāa̍ ya᷅ŋ ni᷅la̍ŋ o̍ sūɛ̍i̍ Mɛ̄lɛ̄kɛ̍i̍ , ndu̍yɛ̍ mā tōsa̍ nyɛ̄ Mɛ̄lɛ̄ka̍ dīmi̍ wo̍ wa̍ , nda̍ sa̍lāa̍ hīōū wā kɔ̄ɔ̄lī . ”
42011029	Mɛ̄ɛ̍ fāŋgāa̍ chɔ̄ɔ̄lu̍ hūnɔ̄ɔ̄ ma̍ bɔ̄ŋā Chi̍i̍su̍ kpɔ̍kɔ̍su̍ , mbo̍ dīmūl nda̍ āā , “ Wāŋnda̍ te̍le̍ŋndo̍ ho̍ō ā chō wānāā wɔ̄ɔ̍ŋāā bɛ̄ndū . Ā tu̍i̍ī Mɛ̍lɛ̄ka̍ dīōm te̍ . Ā nyūna̍ ya̍ le̍ ka̍a̍ma̍a̍ tōsāa̍ le̍ wāa̍ māā tāāmāsi̍ . Kɛ̍ , ka̍a̍ma̍ā chēle̍ŋ bɛ̍ɛ̍ cho̍ to̍sa᷄ŋ le̍ nda̍ le̍ , mɛ̄ɛ̍ ka̍a̍ma̍a̍ yɔ̍nu̍ŋ a̍ Cho̍nā wo̍  .
42011030	Mɛ̄ɛ̍ nyɛ̍ yɔ̍nu̍ŋ a̍ Cho̍nā wo̍ , ō wa̍ māā tāāmāsi̍ le̍ wāŋnda̍ Ni̍ni̍vɛ̄ɛ̄ chi̍e̍e̍ yɛ̍ , le̍nde̍ nyɛ̄ cho̍ yɔ̄nɔ᷄ŋ a̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō wā ni̍ŋ tāāmāsi̍o̍o̍ le̍ wāŋnda̍ te̍le̍ŋndo̍ ho̍ō ni̍  .
42011031	 “  Ndu̍yɛ̍ , Wānā la̍nɔ̍ ma̍sa̍ chɛ̍ŋ o̍ lɛ̄ŋnde̍ŋ bā tōū wo̍ wo̍ , nda̍ wāŋnda̍ te̍le̍ŋndo̍ ho̍ō ā mīīŋgū ni̍ŋ yo̍o̍mū o̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ chōo̍ . Ndu̍yɛ̍ , mbō si᷄m mbō bīī wāŋnda̍ te̍le̍ŋndo̍ ho̍ō tɛ̄ɛ̄ . Kāni̍ fo̍ndōle̍ , mi̍ chūa̍a̍ ho̍ō kīālū o̍ lɛ̄ŋnde̍ŋ mɛ̄ɛ̄lu̍la̍ŋ kpa̍li̍ mbo̍ hūŋ le̍ dīōmndā kɔ̄l kālu̍la̍ Sɔ̍lɔ̍mɔ̄ŋ ndu̍ o̍o̍ di̍mī la̍ŋ nīla̍ŋ yāŋɔ̄ɔ̍ . Nāa̍ ndu̍ ke̍lū wɔ̄ kpa̍li̍ le̍ Sɔ̍lɔ̍mɔ̄ŋ nīla̍ŋ yāŋɔ̄ɔ̍ , wāŋnda̍ te̍le̍ŋndo̍ ho̍ō yɛ̍ ? Kɛ̍ , lā sīna̍ pɛ̍ŋgu̍ māā wānā cho̍ na̍nu᷄ŋ ō hīōū Sɔ̍lɔ̍mɔ̄ŋ  .
42011032	Wāŋnda̍ Ni̍ni̍vɛ̄ɛ̄ bɛ̍ɛ̍ ā mīīŋgū ni̍ŋ yo̍o̍mū o̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ chōo̍ nda̍ wāŋnda̍ te̍le̍ŋndo̍ ho̍ō . O̍ ko̍ŋ , mī wāŋnda̍ Ni̍ni̍vɛ̄ɛ̄ a̍ si̍m mā bīī wāŋnda̍ te̍le̍ŋndo̍ ho̍ō tɛ̄ɛ̄ . Kāni̍ fo̍ndōle̍ , mɛ̄ɛ̍ Cho̍nā di̍mu̍l wāŋnda̍ Ni̍ni̍vɛ̄ɛ̄ sūɛ̍i̍ Mɛ̄lɛ̄kɛ̍i̍ , ma̍ māl yɔ̄ŋndā ndāla̍ wɔ̄ɔ̍ŋnda̍ŋ . Nāa̍ wāŋnda̍ Ni̍ni̍vɛ̄ɛ̄ a̍ tu̍e̍ī yɔ̄ nyɛ̄ Cho̍nā di̍mi̍ wo̍ ma̍ māl yɔ̄ŋndā ndāla̍ wɔ̍ɔ̍ŋnda̍ŋ , wāŋnda̍ te̍le̍ŋndo̍ ho̍ō yɛ̍ ? Kɛ̍ , lā sīna̍ pɛ̍ŋgu̍ māā wānā cho̍ na̍nu᷄ŋ ō hīōū Cho̍nā . ”
42011033	Mi̍ Chi̍i̍sū hi̍a̍ū lāchī a̍ di̍mīo̍o̍ āā , “ Wānā o̍ wānā a̍ mɛ̍ndūl la̍mbūi̍yo̍ mā kɛ̍si̍ nāa̍ wāŋnda̍ chi᷅ ndu̍ le̍ wa̍ le̍ . Kɛ̄lɛ̄ŋgāā ni᷅ŋ te̍ , mā ku̍u̍mbu̍u̍ hɛ̄ŋgɔ̍ɔ̍ lēchōo̍ . Wānā o̍ wānā tē a̍ mɛ̄ndu̍l la̍mbūi̍yo̍ pɛ̍ , nāa̍ te̍māa̍ ŋ̄ kɛ̄sī ni̍ le̍ mī wānāa̍ wa᷅ lu̍ɛ̍i̍yɔ̄ɔ̍ chīɛ̄ī ni̍ŋ nda̍ ā chē nyɛ̄ wa̍wo̍ŋ ko̍ŋ  .
42011034	Hɔ̄ltā ŋ̄ nɔ̄ la̍ŋ lā chō māchūāā la̍mbūi̍yo̍ le̍ dīāllūŋ nūmndo̍ŋ . Tē hɔ̄ltā nūmnda̍ŋ lā chō nyɛ̄ kɛ̄ndɛ̍ī pɛ̍ , ŋ̄ tēŋgāā wa̍ke̍e̍ dīāllūŋ nūmndo̍ŋ ŋ̄ wā le̍ni̍ŋ a̍ nyɛ̄ wa̍wo̍ŋndo̍ ni̍ . Kɛ̍ , tē hɔ̄ltā nūmnda̍ŋ lā cho̍ la̍ kɛ̍ndɛ̄ le̍ , dīāllūŋ nūmndo̍ŋ fa̍ū o̍ nyūmnda̍ŋ ni᷄ŋ kpi᷅ŋgbi̍ ŋ̍ wa᷅ ni̍  .
42011035	Le̍la̍ŋ , mɛ̍ɛ̍ndi̍a̍ŋ nu᷅m pi̍la̍ ko̍ nyūmnda̍ŋ ma̍ cho̍ o̍ dīāllūŋ nūmndo̍ŋ ni᷄ŋ ni̍  .
42011036	Tē ō wa̍ yɛ̄ pɛ̍ , mī nyɛ̄ wa̍wo̍ŋndo̍ wa̍ o̍ dīāllūŋ nūmndo̍ŋ ni᷄ŋ kpe̍de̍ , ndu̍yɛ̍ mī fo̍ndāŋ o̍ fo̍ndāŋ ve̍ le̍ni̍ŋ mbō wa̍ a̍ mānyūm te̍ , mɛ̄ɛ̍ dīāllūŋ nūmndo̍ŋ chō ŋ̄ tēŋgāā kpe̍e̍kpe̍i̍ mɛ̄ɛ̍ la̍mbūi̍yo̍ kē wa̍nā nyɛ᷅ tēŋgāa̍ yɛ̍ . ”
42011037	Mɛ̄ɛ̍ Chi̍i̍sū chi̍i̍ sūɛ̍i̍ , mi̍ Fālīsi̍īnɔ̄ pīlɛ̍ vēēlū ndu̍ le̍ kɔ̄la̍ŋ mā kɔ̍ di̍ō nyɛ̄ dīa̍a̍ nda̍ ndu̍ . Mi̍ Chi̍i̍sū ku̍ā mbo̍ cha̍l nyɛ̄ dīa̍a̍ dīo̍o̍  .
42011038	Kɛ̍ , mɛ̄ɛ̍ po̍ Fālīsi̍īnɔ̄ɔ̍ ho̍ō chē mi̍ Chi̍i̍sū wa᷅ nyɛ̄ dīa̍a̍ dīo̍o̍ ō pūlu̍ fɛ̍lɛ̍ŋ ba᷅la̍ŋ mɛ̄ɛ̍ ka̍ā ndāa̍ ō dīmi̍ yɛ̍ le̍ , mi̍ kɔ̄ndɔ̄fi̍llo̍ bīī ndu̍  .
42011039	Mi̍ Māsānɔ̄ɔ̍ Chi̍i̍sū dīmūl ndu̍ āā , “ Nya̍ ku̍ndā Fālīsi̍īya̍ mānda᷄ŋndo̍ pi̍la̍ nya̍ māndāŋ a̍ mɛ̄ɛ̄ nya̍ tōsā sɔ̍ɔ̍ŋ ŋ̄ pūm yɛ̍ ni̍ . Tāālāla̍ nya̍ kōl le̍ni̍ŋ nda̍ŋ ni̍ , a̍ hɛ̄ŋgɛ̍i̍la̍ nya̍ dīā nyɛ̄ dīa̍a̍ la̍ŋ , mɛ̄ɛ̍ mī lā tūe̍i̍ la̍ŋ tūēī pūm o̍ kɔ̄ɔ̍ . Kɛ̍ ndu̍yɛ̍ , lā vɛ᷅ o̍ ko̍ŋ kɔ̍ɔ̍lī , mī lā māndā vɛ̍lɛ̄ sɔ̍ɔ̍ŋ wɔ̍ɔ̍ŋndo̍ŋ o̍ kɔ̄ltā nyāla̍ŋ ni᷄ŋ , mɛ̄ɛ̍ nīīlū ka̍la̍nyɔ̍ɔ̍ a̍ kɔ̄l vēsɛ̍i̍yo̍ chō nu̍a̍ā yɛ̍ ?
42011040	Mɛ̄lɛ̄ka̍ o̍ to̍o̍si̍a̍a̍ nyɔ̄ɔ̍ o̍kɔ̄ɔ̍ wo̍ , ndu̍ ko̍ni̍ le̍ to̍o̍si̍a̍a̍ lēni᷄ŋ te̍ ? Lā nɔ̄ dīɔ̄mnde̍ bɔ̄ɔ̍  .
42011041	Lā tōsa̍l lɔ̍ fɛ̍lɛ̍ŋ wa̍nāā tāmbɛ̍i̍ya̍ sɔ̄ɔ̍ŋ kɛ̍ndɛ᷄ŋ cho̍ nya̍ o̍ lākɔ̄l lo̍ŋ . He̍ī cho̍ wāa̍ ō dīāndāā o̍ kɔ̄llo̍ ni᷄ŋ ni̍ . Tē lā tōsa̍ he̍ī pɛ̍ , nyɛ̍ o̍ nyɛ̄ a̍ nya̍ o̍kɔ̄ɔ̄ ō dēndū kpo̍u̍  .
42011042	 “  Nyɛ̄ nɛ̄īyāa̍ chō le̍ nya̍ ku̍ndā Fālīsi̍īya̍ . Kāni̍ fo̍ndōle̍ , mī lā tōsa̍ mɛ̄ɛ̍ o̍ cho̍ o̍ ka̍ā nyāa̍ ni᷄ŋ yɛ̍ . Ā yɔ᷄ŋ bɛ̍ɛ̍ āā nyɛ̄m ta̍a̍ni̍ŋndo̍ mɛ̄ɛ̍ mi̍ŋtī , a̍ lu̍ū , a̍ nyɛ̄m chēle̍ŋ nda̍ dūāū o̍ nyɛ̄ dīa̍a̍ wo̍ŋ ŋ̄ chō nu̍a̍ā yɛ̍ , mu̍ŋ bɛ̍ɛ̍ mɛ̄ɛ̍ mī lā sōli̍ ta̍la̍ma̍ Mɛ̄lɛ̄ka̍a̍ lēchōo̍ . Kɛ̍ ndu̍yɛ̍ , le̍ wāa̍ sa̍kpō a̍ chāāŋāā nyāā wa᷅ŋndā chīe̍e̍ya̍ , a̍ Mɛ̄lɛ̄ka̍ kāālāa̍ , lā bu̍u̍lāŋ a̍ ko̍ŋ te̍ . Wāa̍ nya̍ a̍a̍ wa᷅ fɛ̍lɛ̍ŋ sa̍kpō a̍ chāāŋāā nyāā wa᷅ŋndā chīe̍e̍ya̍ ni̍ , ndu̍yɛ̍ , mī nya̍ a̍a̍ ka̍a̍la̍ vɛ̄lɛ̄ Mɛ̄lɛ̄ka̍ . O̍ ko̍ŋ ni᷅ŋ , mī nya̍ a̍a̍ to̍sa̍ sɔ̄ɔ̍ŋ ŋ̄ pīlɔ᷅ŋ  .
42011043	 “  Nyɛ̄ nɛ̄īyāa̍ chō le̍ nya̍ ku̍ndā Fālīsi̍īya̍ . Kāni̍ fo̍ndōle̍ , o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ bɛ̍ɛ̍ , o̍ kpe̍ŋgbe̍i̍la̍ tāse̍la̍ŋ nya̍ hɛ̄nāŋ cha̍lle̍ ni̍ . Ndu̍yɛ̍ , lā hɛ̄nāŋ tē wāŋnda̍ ā wa̍ nya̍ yīlɔ̄ɔ̍ o̍ lɔ̍ɔ̍la̍ŋ ni᷄ŋ fāŋgāa̍ o̍ hɔ̄l pɛ̍ , ā sūŋgu᷄ŋ mɔ̍si̍lta̍ŋ o̍ lēbōl  .
42011044	Nyɛ̄ nɛ̄īyāa̍ chō le̍ nya̍ . Kāni̍ fo̍ndōle̍ , lā chō māchūāā māā sɛ̄īla̍ wāŋnda̍ si̍nā pɛ̍ŋgu̍ le̍ la̍ŋ . Ndu̍yɛ̍ , mā kēēku̍ lēchōo̍ ā si̍nā pɛ̍ŋgu̍ le̍ . Tē ā kēēku̍ yɛ̄ lēchōo̍ pɛ̍ , ā sīmnu᷄ŋ wa̍nāā nɔ̄ɔ̄lɛ̍i̍ Mɛ̍lɛ̄ka̍ o̍ hɔ̄l . ”
42011045	Mɛ̄ɛ̍ Chi̍i̍sū so̍ō dīōmnda̍ŋ nda᷅ŋ mi̍ wānāa̍ pɛ̍ɛ̍ku̍ wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ō pīlɛ̍ dīmūl Chi̍i̍su̍ āā , “ Ti̍chā tē a̍ di̍mi̍ dīōmndā wāā nu̍a̍ā pɛ̍ , mɛ̄ɛ̍ na̍a̍ fa̍ū ŋ̄ chō yīōūla̍ŋ ni̍ . ”
42011046	Kɛ̍ , mi̍ Chi̍i̍sū lo᷅ lo̍ŋ mbo̍ dīmūl nda̍ āā , “ Nya̍ wānāa̍ pɛ̍ɛ̍kū wāŋnda̍ sāwāla̍ Mɛ̄lɛ̄ka̍la̍ŋ nda̍ bɛ̍ɛ̍ , nyɛ̄ nɛ̄īyāa̍ chō le̍ nya̍ . Kāni̍ fo̍ndōle̍ , wōlɔ̄ɔ̄lā lūsu̍lɛ̍i̍la̍ pa̍lā chu̍ā la̍ŋ , lā nya̍ pi̍la̍ de᷅l bɛ̍ɛ̍ kɔ̍l le̍ chūā le̍ la̍ŋ , la̍ŋ nya̍ sīīlūū chāāŋnda̍ o̍ lēbōl ni̍ . Kɛ̍ , nya̍ pi̍la̍ lā pi̍lāŋ bɛ̍ɛ̍ la̍ŋ le̍ nda̍ mālā le̍  .
42011047	Nyɛ̄ nɛ̄īyāa̍ chō le̍ nya̍ . Kāni̍ fo̍ndōle̍ , wānāa̍ nda̍ a̍a̍ su̍a̍ā le̍ Mɛ̄lɛ̄ka̍ wa̍ ā fi̍nyāā nyāā ma̍māa̍ dīī ya̍ , sɛ̄īla̍ ndāla̍ŋ nya̍ chūā nyɛ̄ kɛ̄ndɛ̍ī a̍ pōūta̍ŋ ni̍  .
42011048	Chɔ̄mndo̍ nya̍ chɔ᷄m ko̍ŋ ni̍ māā lā hīni̍ kɔ̄l a̍ nyɛ̄ fi̍nyāā nyāā ma̍māa̍ tōsa̍ wo̍ . Kāni̍ fo̍ndōle̍ , fi̍nyāā nyāā ma̍māa̍ dīī nda̍ , mi̍ nya̍ chɔ̄ū sɛ̄īla̍ wānāā nda̍ dīī ka̍ŋ nda̍ a̍ pōūta̍ŋ  .
42011049	Le̍ he̍ī , mi̍ Mɛ̄lɛ̄ka̍ dīmī o̍ kɔ̍l kālu̍ ndɔ̄ɔ̍ ni᷄ŋ āā , ‘ I̍ cho̍ nda̍ wānāa̍ su̍a̍ā le̍ ya̍ wa̍ vīm . Ndu̍yɛ̍ , mī vi̍m nda̍ ŋ̄wāŋ māā hɔ̄ltē nī . Ā chō ā ti᷄ŋ dīyɔ̄ɔ̄ , ndu̍yɛ̍ mā tūsi̍ ā ti᷄ŋ nyɛ̄ pālāa̍ chōo̍ . ’
42011050	Kɛ̍ , wāŋnda̍ te̍le̍ŋndo̍ ho̍ō nda̍ Mɛ̄lɛ̄ka̍ chō sūɛ̍i̍ pīɔ̍m ndāa̍ hāndɔ̄ɔ̄ o̍ lēbōl ni̍ , wānā o̍ wāna̍ su̍a̍ā le̍ Mɛ̄lɛ̄ka̍ nda̍ dīī , chɔ̍ŋ ha̍a̍a̍ a̍ chi̍e̍ēŋndo̍ kāndɔ᷄ŋndo̍  .
42011051	Wāna̍ tāse̍ sɔ̍la̍ dīyɔ̄ɔ̍ wo̍ wa̍ E̍bɛ̄l ni̍ . Ō mɛ̄ɛ̄lāa̍ wa̍ Sɛ̄kāla̍yā ni̍ , ō nda̍ dīī o̍ ma̍āŋ nda̍ sōlī sa̍lāa̍ wo̍ tɛ̄ɛ̄ŋ a̍ chīɛ̄ī Mɛ̄lɛ̄ka̍a̍ wo̍ . Mī di̍mu̍l nya̍ , wāŋnda̍ te̍le̍ŋndo̍ ho̍ō nda̍ pīɔ̍m wāŋnda̍ ha̍ā chō hēlɔ̄ɔ̄ o̍ lēbōl ni̍  .
42011052	 “  Nyɛ̄ nɛ̄īyāa̍ chō le̍ nya̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ . Kāni̍ fo̍ndōle̍ , lā sōli̍ ki̍yīi̍ ku̍mbī di̍o̍o̍ o̍ fo̍ndāŋ wāŋnda̍ sɔ̄lā pɛ̍ɛ̍kū dɛ̍nɛ̍ si̍nāa̍ wo̍ . Nya̍ pi̍la̍ lu̍e̍ī yɛ̍ le̍ , mi̍ lā kūūnā vɛ̍lɛ̄ chāāŋāa̍ ye̍e̍ma̍ lu̍ɛ̍i̍yɔ̄ɔ̍ wa̍ . ”
42011053	Mɛ̄ɛ̍ Chi̍i̍sū wa̍ fāŋa᷄ŋndo̍ lo̍ŋ , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ a̍ ku̍ndā Fālīsi̍īya̍ ā sa̍āŋ ndu̍ pɛ̄ɛ̄sāa̍ ta̍u̍ . Ma̍ nyūūnīāā ndu̍ nyūūnīāālā fāŋgā a̍ sɔ̄ɔ̍ŋ ka̍ ka̍ o̍kɔ̄ɔ̄  .
42011054	Ma̍ yēŋ ndu̍ yāŋɔ̄ɔ̄la̍ŋ hāli̍ kpe̍ŋ mī ndu̍ o̍o̍ di̍mi̍ dīōm wɔ̄ɔ̍ŋ  .
42012001	A̍ bōōndi̍i̍ ke̍ŋ , mi̍ wāŋnda̍ chūūŋgi̍āŋ nāa̍ Chi̍i̍sū wa̍ wa̍ . Ā wa̍ wāa̍la̍ŋ ta̍u̍ ta̍u̍ . Ā wa̍ fāŋgā ha̍a̍a̍ dēli̍ de̍li̍āŋndo̍ chōo̍ . Mi̍ Chi̍i̍sū ka̍ndū sūɛ̍i̍ nāa̍ bu̍ɛ̍i̍yāā ndūa̍a̍ chūā fɛ̍lɛ̍ŋ . Mbo̍ dīmūl nda̍ āā , “ Lā mānda̍ŋ , yɔ̍ŋi̍ nya̍ sīmnu̍ŋ wa̍nāā sōndō yēēlɛ̍i̍ mɛ̄ɛ̍ ku̍ndā Fālīsi̍īya̍ chō yɛ̍ . Mɛ̄ɛ̍ yi̍i̍sīi̍yo̍ tīū nu̍a̍ā o̍ bēe̍dīi̍yo̍ ni᷄ŋ yɛ̍ , le̍nde̍ sōndō ndā ye̍e̍lɛ̍i̍yo̍ tīū wa᷅ŋnda̍ tɛ̄ɛ̄ŋ ni̍  .
42012002	Ndu̍yɛ̍ , nyɛ̄ o̍ nyɛ̍ cho̍ ō kūmbāā ō pīlɛ̍ bɛ̍ɛ̍ cho̍ lo᷅ mbō kɛ̄ɛ̍ fūlā kpe̍nde̍ke̍le̍ le̍ . Ndu̍yɛ̍ , nyɛ̄ o̍ nyɛ̍ cho̍ ō vīāŋāā ō pīlɛ̍ bɛ̍ɛ̍ cho̍ lo᷅ mī wāŋnda̍ kɛ̄ɛ̍ sīnā a̍ ndu̍ o̍kɔ̄ɔ̄ le̍  .
42012003	Nyɛ̄ o̍ nyɛ̄ nya̍ dīmi̍ o̍ nyūmnda̍ŋ ni᷄ŋ , wāŋnda̍ chō ndu̍ tūēīyɔ̄ɔ̄ ī pāla̍ de᷅ŋ . Nyɛ̄ o̍ nyɛ̄ nya̍ dīmi̍ tōōlō a̍ dīōla̍ŋ lā kīīndīāā , ā chō ndu̍ hēēlū chōo̍ cho̍o̍ o̍ lu᷅ŋ . ”
42012004	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Mi̍ di̍mu̍l nya̍ chāāŋāā nīa̍a̍ , lā wo᷅ wānāa̍ nɔ̍lā mā dīī nya̍ chi̍e̍ēŋ na̍nu᷄ŋ , kɛ̍ , o̍ ko̍ŋ kɔ̍ɔ̍lī , ā nɔ̍lā mā tōsa̍ lɛ̄ nyɛ̄ o̍ nyɛ̄ chēle̍ŋ a̍ nya̍ le̍ wa̍ le̍  .
42012005	Kɛ̍ , I̍ chɔ᷅m ndɔ̍ nya̍ wāna̍ nya̍ wō wo̍ . Lā wo̍ Mɛ̍lɛ̄ka̍ o̍ nɔ̍ ho̍ō kpāāyāa̍ tē ō dīī dīāllūŋ wāŋndo̍ pɛ̍ , ō dɔ̄ū vɛ̄lɛ̄ ndu̍ o̍ fo̍ndāŋ nyɛ̄ pālāa̍ nāa̍ ndu̍ Mɛ̍lɛ̍ka̍ dūāū wa̍nāā yɔ̄ŋ wɔ̄ɔ̍ŋnda̍ wa̍ . Mī di̍mu̍l nya̍ , ndu̍ nya̍ wō ni̍ . ”
42012006	Mbo̍ lō o̍ ko̍ŋ mbo̍ dīmūl nda̍ āā , “ Ni᷄ŋnda̍ ā cho̍ yo̍u̍wāa̍ nɔ̍ ba̍ā le̍ . Ka̍pāla̍ŋ lā tīɔ̍ɔ̍ŋ nda̍ pīsī a̍ ŋu̍ɛ̍ɛ̍nu̍ ni̍ . Kɛ̍ ndu̍yɛ̍ , ni᷄ŋndo̍ ō pīlɛ̍ bɛ̍ɛ̍ Mɛ̄lɛ̄ka̍ pu̍ɛ̍ɛ̍nūŋ a̍ ndu̍ o̍kɔ̄ɔ̄ le̍  .
42012007	Nya̍ nya̍ , yīīŋīī yi̍īŋnde̍ nya̍ o̍ lēbōl bɛ̍ɛ̍ , Mɛ̄lɛ̄ka̍ sīnā mɛ̄ɛ̍ i̍ cho̍ bōllē pīlɛ̍ yɛ̍ . Lā yɔ᷅ŋ īsīōōŋ te̍ . Kāni̍ , wāŋndo̍ ō pīlɛ̍ bɛ̍ɛ̍ nya̍ tɛ̄ɛ̄ŋ ō hīōū a̍ ni᷄ŋnda̍ , mɛ̄ɛ̍ o̍ mɛ̄ɛ̍ nda̍ wa̍ fa̍ŋgā . ”
42012008	Mi̍ Chi̍i̍sū di̍mī āā , “ Ndu̍yɛ̍ , I̍ di̍mūl lɔ̍ nya̍ , wānā o̍ wāna̍ sɔ̍lɔ̍la̍ŋ pɛ̍ wa᷅ŋnda̍ o̍ hɔ̄l kpe̍nde̍ke̍le̍ māā le̍ ya̍ o̍ cho̍ ni̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō hūnɔ̄ɔ̄ sɔ̄lɔ̄la᷄ŋ ki̍i̍la̍a̍ Mɛ̄lɛ̄ka̍a̍ o̍ hɔ̄l māā le̍ ndu̍ wānā ko̍ŋ chō ni̍  .
42012009	Kɛ̍ ndu̍yɛ̍ , wāna̍ o̍ wāna̍ di̍mi̍ pɛ̍ wa᷅ŋnda̍ o̍ hɔ̄l kpe̍nde̍ke̍le̍ māā ō cho̍ wa᷅na̍ nī le̍ , ya̍ bɛ̍ɛ̍ I̍ cho̍ dīmī ki̍i̍la̍a̍ Mɛ̄lɛ̄ka̍a̍ o̍ hɔ̄l māā ō cho̍ wa᷅na̍ nī le̍  .
42012010	 “  Wānā o̍ wāna̍ di̍mi̍ dīōm wɔ̄ɔ̍ŋ a̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ pɛ̍ ō sɔ̄lā ma̍lɔ̄ɔ̍ le̍ yɔ̄ŋ wɔ̄ɔ̍ŋ kōŋ . Kɛ̍ , wānā o̍ wāna̍ di̍mi̍ dīōm wɔ̄ɔ̍ŋndo̍ a̍ Nyi̍na̍ Mɛ̄lɛ̄ka̍a̍ pɛ̍ , ō sɔ̍lā ma̍lɔ̄ɔ̍ le̍  .
42012011	 “  Tē ā kūɛ̄ a̍ nya̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ pɛ̍ ɔ̄ɔ̄ wānāā bɛ̄ndūāā lēlɛ̄ŋnda̍ o̍ hɔ̄l , kɛ̄lɛ̄ŋgāā mā kūɛ̄ a̍ nya̍ le̍ mī wānāa̍ cho̍ lɛ̄ŋnde̍ bōlle̍ wa̍ ā kɔ̄ɔ̄sa̍ a̍ nya̍ pɛ̍ , lā bu̍u̍la᷄ŋ le̍ nyɛ̄ nya̍ dīmī wo̍ le̍ , kɛ̄lɛ̄ŋgāā le̍ mɛ̄ɛ̍ nya̍ kɔ̄ɔ̄sā le̍ mī lā fūla̍ lēni᷄ŋ yɛ̍ le̍  .
42012012	Kāni̍ fo̍ndōle̍ , bōōndi̍i̍ ke̍ŋ ko̍ni̍ Nyi̍na̍ Mɛ̄lɛ̄ka̍a̍ chō dīōm nya̍ nɔ̄ le̍ dīmīo̍o̍ wo̍ dɔ̄wɔ̄ɔ̍ nya̍ o̍ sōndō ni̍ . ”
42012013	Mi̍ wānā pi᷅lɛ̍ lō o̍ fāŋgāa̍ tɛ̄ɛ̄ŋ mbo̍ dīmī āā , “ Ti̍chā , di̍mu̍l bɛ̍ nūu̍ mī ŋ̄ pīɔ̍u̍ nyɛ̄m ke᷅ŋ fi̍nyā nāa̍ mɛ̄i̍ yo̍ŋ na̍a̍ ndu̍ . ”
42012014	Kɛ̍ , mi̍ Chi̍i̍sū mu̍lūl ndu̍ āā , “ Lāŋu̍nɔ̄ɔ̍ , nɛ̄ɛ̍nɛ̍ hɛ̍li̍ yɛ̄ ya̍ le̍ wāa̍ wānā ki̍a̍lāā īyāma̍a̍ ɔ̄ɔ̄ le̍ wāa̍ wānā pi̍ɔ̍u̍wāā nyɛ̄m kɛ̍ nya̍ tɛ̄ɛ̄ŋ ? ”
42012015	Mi̍ Chi̍i̍sū di̍mūl wāŋnda̍ āā , “ Lā mānda̍ŋ , yɔ̍ŋi̍ yēēmɛ̍i̍ le̍ nyɛ̄m fāŋgā fa̍ŋga᷄ŋ ī hīo̍u̍ nya̍ o̍ kɔ̄l kɔ̄ɔ̄lī . Kāni̍ fo̍ndōle̍ , ō cho̍ nyɛ᷅m fa̍ŋga᷄ŋ te̍ ŋ̍ to̍sā mī wāna̍ chi̍o̍o̍ wa̍ yōōmū le̍ , ā yɔ᷄ŋ bɛ̍ɛ̍ mī wāŋndo̍ nɔ̄ mu̍ŋ ta̍u̍ bɛ̍ndū . ”
42012016	Mbo̍ lō o̍ ko̍ŋ mbo̍ dīmūl nda̍ tālo̍o̍ āā , “ Po̍ su̍lāā pīlɛ̍ wa̍ ni̍ , mi̍ tɔ̄lɔ̄ɔ̄la̍ŋ o̍ chīɔ̄ɔ̄ŋ ndɔ᷄ŋ ni᷄ŋ la̍ ku̍ām ta̍u̍ ta̍u̍  .
42012017	Mɛ̄ɛ̍ tɔ̄lɔ̄ɔ̄lā ndɔ̄la̍ŋ lā kōm le̍nde̍ , mbo̍ lō o̍ ko̍ŋ , mbo̍ nyūnā ndu̍ pi̍la̍ āā , ‘ Ō yɛ̄ɛ̍nɛ̍ ya̍ I̍ to̍sa̍ yɛ̍ ? I̍ nɔ̍ fo̍ndāŋ o̍ fo̍ndāŋ ya̍ I̍ du̍a̍ū tɔ̍lɔ̄ɔ̄lā nīla̍ŋ te̍ . ’
42012018	Mbo̍ dīmūl ndu̍ pi̍la̍ āā , ‘ Pūūsīa̍a̍ ya̍ I̍ cho̍ ko̍nda̍la̍ pa̍a̍ndūla̍ŋ nda᷅ŋ ni̍ , mī ta̍ŋgu̍l la̍ŋ lā bɛ̄ndū mī lā hīōū māā pāāndū . Tē I̍ chi̍i̍ tāŋgūl pɛ̍ kpo̍u̍ , I̍ dɔ̍ū tɔ̄lɔ̄ɔ̄lā nīla̍ŋ a̍ wōlɔ̄ɔ̄lā nīla̍ŋ lēni᷄ŋ . ’
42012019	O̍ ko̍ŋ kɔ̍ɔ̍lī , mī di̍mūl ya̍ pi̍la̍ āā , ‘ Ā nɔ̄ nyɔ̄ɔ̍ŋ ta̍u̍ ta̍u̍ . Ō chūā wɔ̍sīlā fāŋgā ā chō mu̍ŋ dīo̍o̍ . Le̍la̍ŋ , bu̍u̍la᷄ŋ le̍ nyɛ̄ o̍ nyɛ̄ le̍ . Di̍o̍ mā ko̍l , mā wa̍ a̍ kɔ̄l kɛ̄ndɛ̄ . ’
42012020	Kɛ̍ , mi̍ Mɛ̄lɛ̄ka̍ lō o̍ ko̍ŋ , mbo̍ dīmūl po̍ su̍lāa̍ ho̍ō āā , ‘ A̍ chō dīɔ̄m bɛ̄ndū . Chūɛ̄llɛ̄ŋ kpe̍e̍kpe̍i̍ ya̍ cho̍ yōōmū nūmndo̍ chīī ni̍ . Ndu̍yɛ̍ , tē I̍ chi̍i̍ yōōmū nūmndo̍ pɛ̄ , nɛ̄ɛ̍nɛ̍ cho̍ yɛ̄ nyɛ̄m ŋ̄ chūūŋgi̍a̍a̍ mu̍ŋ ki̍nɛ̍i̍yo̍ŋ lōō ? ’ ”
42012021	Mi̍ Chi̍i̍sū di̍mūl nda̍ āā , “ Le̍nde̍ ko̍ni̍ wāna̍ la̍ndu̍ŋ kɔ̍l o̍ nyɛ̄m chi̍e̍ēŋndo̍ŋ mu᷅ŋ chūūŋgīa̍a̍ su̍e̍e̍ wo̍ chō ni̍ . Mɛ̄ɛ̍ o̍ mɛ̄ɛ̍ o̍ nɔ̍ mu̍ŋ Mɛ̄lɛ̄ka̍ ndu̍ si̍nā māā ō tāmbɛ̍i̍ pɛ̍sɛ̄kɛ̍ o̍ cho̍ ni̍ . ”
42012022	Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Le̍la̍ŋ , mī di̍mu̍l nya̍ , lā bu̍u̍la᷄ŋ le̍ nyɛ̄ nya̍ dīā mī lā wa̍ yōōmū wo̍ le̍ . Ndu̍yɛ̍ , lā bu̍u̍la᷄ŋ le̍ nyɛ̄ nya̍ wōūnūŋ ndo̍ le̍  .
42012023	Kāni̍ fo̍ndōle̍ , yōōmū nya̍ nɔ̄ wo̍ , ndu̍ hi̍o̍ū a̍ nyɛ̄ dīa̍a̍ . Ndu̍yɛ̍ , dīāllūŋ nya᷄ŋ mu̍ŋ ŋ̍ hi̍o̍ū a̍ nyɛ̄ chūɛ̄ɛ̄na᷄ŋndo̍  .
42012024	Lā yīya̍ŋ ndɔ̍ a̍ yōūwa̍ o̍kɔ̄ɔ̄ . Yōūwa̍ to̍sā i̍chi̍ɛ̍ɛ̍ le̍ , kɛ̄lɛ̄ŋgāā mā nɔ̄ īchīɛ̄ɛ̄ le̍ kōūwɔ̄ɔ̄ . Ā nɔ̍ ko̍nda̍la̍ du̍a̍u̍wāā tɔ̄lɔ̄ɔ̄ le̍ . Kɛ̍ , o̍ ko̍ŋ ni̍ŋ kpo̍u̍ , mī Mɛ̄lɛ̄ka̍ ke̍ nda̍ nyɛ̄ nda̍ dīā wo̍ . Nya̍ hi̍o̍ū a̍ yōūwa̍ po̍lo̍ŋ  .
42012025	Ndu̍yɛ̍ , ā yɔ᷄ŋ bɛ̍ɛ̍ mī lā būūla̍ŋ le̍ mu᷅ŋ kpo̍u̍ , lā nɔ̄lā pa̍ mī lā chɔ̄ɔ̄lu̍ yōōmūlā nyāla̍ŋ bɛ̄ndī le̍ pāa̍le̍ŋ lē pīlɛ̍ bɛ̍ɛ̍ ? Lā nɔ̍lā le̍  .
42012026	Tē lā būmba̍ ī pɔ̄mbūɛ̄ī wāā le̍nde̍i̍ tōsā pɛ̍ , ɔ̍ɔ̄ le̍ sa̍bū nya̍ būūlāŋ ni᷅ŋ le̍ nyɛ̄ o̍ nyɛ̄ chēle̍ŋ ndo̍ ?
42012027	Lā yīya̍ŋ ndɔ̍ a̍ pɔ̄mbīa̍ŋ mɛ̄ɛ̍ ma̍ na̍ŋ yɛ̍ . Mā sa̍a̍ŋgīāā mɛ̄ɛ̍ wāŋndā chīe̍e̍ya̍ sāāŋgīāā yɛ̍ le̍ . Ndu̍yɛ̍ , mā to̍o̍sīāā la̍nyɛ̍ le̍ . Kɛ̍ , mī di̍mu̍l nya̍ , mi̍ chē bɛ̍ɛ̍ mi̍ Māsāa̍ Sɔ̍lɔ̍mɔ̄ŋ ndu̍ o̍o̍ su᷅l sūllo̍ pi̍la̍ , kɛ̍ ndu̍ o̍o̍ nɔ̍ nyɛ̍ chūɛ̄ɛ̄na᷄ŋ mbō fūūlu̍u̍ nāŋɔ̄ɔ̍ mɛ̄ɛ̍ pɔ̄mbīa̍ŋ mā chō nu̍a̍ā yɛ̍ le̍  .
42012028	Lā tōfa̍ mɛ̄ɛ̍ Mɛ̄lɛ̄ka̍ nɛ̄ŋi̍ bīl fo̍ndōo̍ ho̍ō yɛ̍ . Mī bīllo̍ ho̍ō wa̍ yōōmū māā hāū . Kɛ̍ , dīi̍māndɔ̄ɔ̍ ā lōm ndu̍ o̍ yīŋ . O̍ ko̍ŋ ni̍ŋ kpo̍u̍ , mī Mɛ̄lɛ̄ka̍ nɛ̄ŋi̍ ndu̍ nu̍a̍ā kpɛ̍ . Nāa̍ o̍ to̍sa̍ wɔ̄ le̍nde̍ , ō nɔ̄lā kpe̍e̍kpe̍i̍ mbō ke̍ nya̍ nyɛ̄ chūɛ̄ɛ̄na᷄ŋndo̍ . Lā nɔ̍ la̍a̍la᷄ŋ bɔ̍ɔ̍ le̍ ma᷅  .
42012029	 “  Le̍la̍ŋ , lā wa᷅ a̍ kɔ̄l lānda᷄ŋ kɛ̄lɛ̄ŋgāā mī lā būūla̍ŋ le̍ nyɛ̄ nya̍ dīā wo̍ a̍ nyɛ̄ nya̍ kōl lo̍ le̍  .
42012030	Le̍ nyɔ̄ɔ̍ŋ mu᷅ŋ ko̍ni̍ wānāa̍ cho̍ a̍ Chu̍ū le̍ wa̍ ā fāfālā ni̍ . Kɛ̍ , Mɛ̄lɛ̄ka̍ fi̍nyā nyā ndu̍ si̍nā māā lā nɔ̄ le̍ nyɔ̄ɔ̍ŋ mu᷅ŋ sɔ̄lāa̍  .
42012031	Lā lāndu̍ŋ kɔ̍l le̍ nyɛ᷄m cho̍ o̍ māsāle̍ Mɛ̄lɛ̄ka̍le̍ŋ ni᷄ŋ ndo̍ŋ . O̍ ko̍ŋ kɔ̍ɔ̍lī , nyɔ̄ɔ̍ŋ ŋ̄ tɔ̄ɔ̍ŋ bɛ̍ɛ̍ , Mɛ̄lɛ̄ka̍ nɔ̄lā mbō ke̍ nya̍ . ”
42012032	Mi̍ Chi̍i̍sū di̍mī āā , “ Lā yɔ᷅ŋ īsīōōŋ te̍ , nya̍ ku̍ndā nī pɔ̍mbɔ̄ɔ̍ ho̍ō . Kāni̍ fo̍ndōle̍ , Mɛ̄lɛ̄ka̍ fi̍nyā nyā ō hīni̍ kɔ̄l le̍ mbō ke̍ nya̍ nyɛ̄m fāŋgā fa̍ŋgā , bōōndi̍i̍ o̍ cho̍ wā māsāa̍ wānāā ndūa̍a̍ chōo̍ ve̍  .
42012033	Lā pīsi̍ nyɛ᷅m nya̍ nɔ̄ wo̍ŋ mī lā ke̍ wānāā tāmbɛ̍i̍ya̍ ka̍ni̍ŋ mu̍ŋ . Lā fāfa̍la̍ le̍ nyɛ̄ sɔ̄lāa̍ chu̍ū le̍ wo̍ sɔ̄lāa̍ . Ko̍ŋ cho̍ ni̍ , nyɛ̄m ba̍ā kāla᷄ŋ o̍ fo̍nda᷄ŋ Mɛ̄lɛ̄ka̍a̍ . Mu̍ŋ chu̍ū le̍ . Lo̍ŋ ndu̍ ndu̍ , vīīnɔ̄ nɔ̍lā mbō chīīmbu̍u̍ mu̍ŋ te̍ . Ndu̍yɛ̍ , kāāŋgūāā di᷅ nyɛ᷅m nūmndo̍ŋ te̍  .
42012034	Nāa̍ wāŋndo̍ kɛ̄sī nyɛ᷅m ndɔ᷄ŋ ba̍ā kāla᷄ŋ nda̍ , lo̍ŋ ko̍ni̍ kɔ̄l ndɔ̄ɔ̍ wā ni̍ . ”
42012035	 “  Lā wa̍ a̍ bɛ̍ɛ̍ndīa̍ŋ le̍ wa̍li̍ cho̍ le̍ tōsāa̍ wo̍ . Ko̍ŋ cho̍ ni̍ , lā wōūnu̍ŋ nyɛ̍lā wa̍lta̍ŋ , ndu̍yɛ̍ , mī la̍mbūi̍la̍ nyāla̍ŋ lā wa̍ lā mɛ̄ndūlāā  .
42012036	Lā tōsa̍ māā bu̍ɛ̍īya̍ ā ma̍sā ndāa̍ kūɛ̄ o̍ bɔ̄ŋa᷅ŋndo̍ wa̍ . Mɛ̄ɛ̍ ma̍sā ndāa̍ kūɛ̄ , ma̍ chāl tōfāa̍ o̍ nɛ̄ī le̍ ndu̍ māā tē ō hīŋ dɔ̍ɔ̍ pɛ̍ , mbō kūndū dīo̍o̍ ā kūmbu̍l ndu̍ lē pīlɛ̍ kpe̍  .
42012037	Tē wānā nda̍ bānāa̍ hīŋ pɛ̍ mbō kōma̍l nda̍ lāhɔ̄l , ō wā su̍ɛ̍i̍ kɔ̄l kɛ̄ndɛ̄ le̍ nda̍ . Mī di̍mu̍l nya̍ , bɛ̄ɛ̄ndīa̍ŋndo̍ ma̍sā ndāa̍ bɛ̄ɛ̄ndīāŋ ni̍ , mbō dīmu̍l nda̍ mā cha᷄l . Ndu̍yɛ̍ o̍ ko̍ŋ kɔ̍ɔ̍lī , mī ndu̍ pi̍la̍ pi̍ɔ̍u̍ nda̍ nyɛ̄ dīa̍a̍  .
42012038	Ā yɔ᷄ŋ bɛ̍ɛ̍ a̍ dītɛ̍ɛ̄ŋndo̍ kɛ̄lɛ̄ŋgāā a̍ pāa̍le̍ si̍a̍āle̍ŋ o̍ hu̍ŋ ni̍ , tē ō kōma̍l nda̍ lāhɔ̄l pɛ̍ , ō wā su̍ɛ̍i̍ kɔ̄l kɛ̄ndɛ̄ le̍ nda̍ . ”
42012039	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Kɛ̍ , lā kɛ̄si̍ŋ o̍ kɔ̄l māā tē wāna̍ chīɛ̄īyo̍ ndu̍ o̍o̍ si̍nā bo̍o̍ndi̍i̍ vīīnɔ̄ɔ̍ wā hu̍nɔ̄ɔ̍ ndu̍ chīīmbūūwo̍ ve̍ pɛ̍ , ndu̍ o̍o̍ lɔ᷅l mī vīīnɔ̄ɔ̍ ndu̍ o̍o̍ hu̍ŋ pi̍ɔ̄l dīō ndɔ̄ɔ̍ mī ndu̍ o̍o̍ chi̍i̍mbu̍u̍ nyɛ̄m ndɔ᷄ŋ te̍  .
42012040	Le̍nde̍ nya̍ wa̍ a̍ bɛ̍ɛ̍ndīa̍ŋ ni̍ . Kāni̍ fo̍ndōle̍ , bōōndi̍i̍ nya̍ ve᷅ ni̍ŋ wa᷅na̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ kɔ̄l te̍ ve̍ , bōōndi̍i̍ ke̍ŋ o̍ hu᷅ŋ ni̍ŋ ni̍ . ”
42012041	Mi̍ Pītɛ̍ nyu̍nā āā , “ Māsānɔ̄ɔ̍ , bāā le̍ na̍a̍ ko̍ni̍ ŋ̄ dīmi̍ tālo̍o̍ ho̍ō ni̍ , bāā le̍ wānā o̍ wānā ? ”
42012042	Mi̍ Māsānɔ̄ɔ̍ Chi̍i̍sū dīmī āā , “ I̍ chɔ᷅m ndɔ̍ nya̍ mɛ̄ɛ̍ bu̍ɛ̍i̍ cho̍ sa̍kpō , ndu̍yɛ̍ mbo̍ wā bu̍ɛ̍ī kɔ̄l kālu̍ wo̍ mɛ̄ɛ̍ o̍ nɔ̍ le̍ wāa̍ yɛ̍ . Bu̍ɛ̍ī kɔ̄l kālo̍o̍ ndu̍ cho̍ bu̍ɛ̍ī ma̍sā ndɔ̄ɔ̍ hāndū ho̍ō chāāŋāā ndūāā bu̍ɛ̍īya̍ chōo̍ wo̍ ni̍ le̍ mbō wa̍ nda̍ nyɛ̄ dīāā nda̍ nɔ̄ le̍ sɔ̄lāa̍ wo̍ kīo̍o̍ o̍ te̍le̍ŋ nda̍ nɔ̄ le̍ nyɛ̄ dīa̍a̍ dīo̍o̍ wo̍ . ”
42012043	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Tē bu̍ɛ̍īyo̍ ho̍ō ma̍sānɔ̄ ndɔ̄ɔ̍ hīŋ pɛ̍ mbō kōma̍l ndu̍ he̍ī tōsāa̍ , ō wā su̍ɛ̍i̍ kɔ̄l kɛ̄ndɛ̄ bɛ̄ndū le̍ ndu̍  .
42012044	Mī di̍mu̍l nya̍ tōnya̍a̍ , tē ma̍sā ndɔ̄ɔ̍ hīŋ pɛ̍ , hāndɔ̄ɔ̍ o̍ ha̍ndū bu̍ɛ̍īyo̍ ho̍ō mbō wa̍ nyɛ̄m ndɔ᷄ŋ o̍ nɔ̍ wo̍ŋ kpe̍de̍ la̍chi̍ ni̍  .
42012045	Kɛ̍ , tē bu̍ɛ̍ī kōŋ ō wa̍ bu̍ɛ̍ī wɔ̄ɔ̍ŋ pɛ̍ , dīmīo̍o̍ ko̍ni̍ o̍ di̍mī ni̍ āā , ‘ Ma̍sānɔ̄ nūu̍ cho̍ ya̍lā hūnɔ̄ɔ̄ le̍ . ’ O̍ ko̍ŋ , mbō kāndu̍ chāāŋāā ndūāā bu̍ɛ̍īya̍ lɔ̄ɔ̍ , wānā pɔ̍nɔ̍ ni̍ , wānā la̍nɔ̍ ni̍ , ndu̍yɛ̍ , mbō kāndu̍ di̍o̍la̍ ndɔ̄ a̍ mūɛ̄īmā ndɔ̄ ko̍lī kōlī mī mā bīī ndu̍  .
42012046	Bu̍ɛ̍ī wāā nu̍a̍ā pāa̍le̍ o̍ ve᷅ ma̍sānɔ̄ ndɔ̄ɔ̍ kɔ̄l le̍ hūnɔ̄ɔ̄ kpo̍so̍ŋ te̍ le̍ŋ , pāa̍le̍ le̍ŋ o̍ ko̍māl ndu̍ ni̍ . Bōōndi̍i̍ o̍ wa᷅ ni̍ŋ o̍ pu̍ɛ̍ya᷄ŋ pɔ̍lī ve̍ , ma̍sānɔ̄ ndɔ̄ɔ̍ chō ndu̍ kōmāl ni̍ . O̍ ko̍ŋ , mī ma̍sānɔ̄ ndɔ̄ɔ̍ bīī ndu̍ , mbō kōŋ ndu̍ kōŋɔ̄ɔ̍ pi̍la̍ . O̍ ko̍ŋ kɔ̍ɔ̍lī , mbō nyīndū ndu̍ kūmbū wānāa̍ tu̍i̍ī Mɛ̍lɛ̄ka̍ dīōm te̍ wa̍  .
42012047	 “  Ndu̍yɛ̍ , bu̍ɛ̍i̍ si̍nā ho̍ō nyɛ̄ ma̍sānɔ̄ ndɔ̄ɔ̍ yēēma̍ ndu̍ mbō tōsa̍ wo̍ wa̍ , tē ō bɛ̄ɛ̄ndi̍a̍ŋ mbō tōsa̍ nyɛ̄ o̍ di̍mi̍ wo̍ le̍ , lɔ̄ɔ̍ pi̍la̍ ma̍sānɔ̄ ndɔ̄ɔ̍ lūāā ndu̍ ni̍  .
42012048	Kɛ̍ , bu̍ɛ̍i̍ si̍nā nyɛ᷅ ma̍sānɔ̄ ndɔ̄ɔ̍ yēēma̍ ndu̍ mbō tōsa̍ le̍ wo̍ ndu̍ , ō tōsa̍ bɛ̍ɛ̍ su̍ɛ̍i̍ wa̍ā le̍nde̍ , ā lo̍ō ndu̍ ō bɔ̄ɔ̍ le̍ ndi̍ le̍ . Wāna̍ nda̍ kē ta̍u̍ wo̍ , ndu̍ Mɛ̄lɛ̄ka̍ nyūnā le̍ yɔ̄ŋgōo̍ ta̍u̍ ni̍ . Ndu̍yɛ̍ , wāna̍ wāŋnda̍ kē ta̍u̍ wo̍ , ndu̍ nda̍ yēēmā mbō yɔ̄ŋgu̍ ta̍u̍ ni̍ . Ā yēēmā bɛ̍ɛ̍ mbō ke̍ nda̍ mbō hīōū mɛ̄ɛ̍ nda̍ ke̍ ndu̍ yɛ̍ . ”
42012049	Mi̍ Chi̍i̍sū di̍mī āā , “ I̍ hi᷅ŋ māhūnāā le̍ chi̍e̍ēŋndo̍ mālɔ̄ɔ̍ o̍ yīŋ . Yēēmɛ̍i̍ nīi̍ cho̍ ni̍ māā yīŋndē kālā le̍ŋ lē bīi̍ ni᷅ŋ bɛ̍ɛ̍ ko̍  .
42012050	Ya̍ bɛ̍ɛ̄ I̍ cho̍ kēēkū o̍ yīŋndē lēŋ ni᷄ŋ . Pūlɔ̄ɔ̍ ho̍ō ya̍ I̍ nɔ̍ le̍ sɔ̄lāa̍ ni̍ . Ndu̍yɛ̍ , kɔ̄l nūu̍ cho̍ o̍ hi̍nīāā le̍ ha̍a̍a̍ mbō lo̍ o̍ ko̍ŋ mī ī chūū . ”
42012051	Mbo̍ nyūnā āā , “ Lā yīya̍ŋ māā kɔ̄l nyūlōo̍ ya̍ I̍ hi᷅ŋ lūēī o̍ chi̍e̍ēŋndo̍ ni᷄ŋ ni̍ ? Kɔ̄l nyūlū bɛ̍ɛ̍ . Mī di̍mu̍l nya̍ , pīɔ̄ūvi̍āŋndo̍ ya̍ I̍ hi᷅ŋ lūēī o̍ chi̍e̍ēŋndo̍ ni᷄ŋ ni̍  .
42012052	Chɔ̍ŋ a̍ bōōnde̍i̍ he̍ī , yu̍ŋgu̍la̍ŋ lā chō pīɔ̄ūvi̍āŋ . Yu̍ŋgu̍ nɔ̍ wāŋnda̍ ā ŋūɛ̍ɛ̍nu̍ wo̍ pīɔ̄ūva᷅ŋ ni̍ŋ , mī ā yāa̍ wa̍ chīe̍i̍ ā ŋīɔ̍ɔ̍ŋnda̍ ha̍ā , tē ko̍ŋ te̍ , ā ŋīɔ̍ɔ̍ŋnda̍ chīe̍i̍ ā yāa̍ wa̍  .
42012053	Fi̍nyāa̍ chō hūnɔ̄ɔ̄ po̍ ndɔ̄ɔ̍ chīe̍i̍ , tē ko̍ŋ te̍ , mī pōo̍ chīe̍i̍ fi̍nyā ndɔ̍ . Kālāa̍ chīēī ni̍ŋ chu̍a̍ ndɔ̄ɔ̍ , tē ko̍ŋ te̍ , mī chūa̍a̍ chīe̍i̍ kālāa̍ . Kālāli̍ɔ̍ɔ̍ chīēī ni̍ŋ chu̍a̍ ndɔ̄ la̍a̍ndōo̍ , tē ko̍ŋ te̍ , mī chūa̍a̍ chīe̍i̍ kālālɛ̍i̍ ndɔ̄ . ”
42012054	Mi̍ Chi̍i̍sū di̍mūl fāŋgāa̍ āā , “ Tē pīɔ̍ɔ̍ he᷄l pɛ̍ ba᷅ pāa̍le̍ŋ lē dēl lo̍ , lā dīmi̍ āā , ‘ Pīɔ̍ɔ̍ chō sīā ta̍u̍ . ’ Ndu̍yɛ̍ , mbō yɔ̄nu̍ŋ le̍nde̍  .
42012055	Tē hūēīye̍ wa̍ hēēlōo̍ a̍ hɔ̄ŋndo̍ pɛ̍ , lā dīmi̍ āā , ‘ Hāŋgu̍llo̍ chō wā ta̍u̍ , ’ ndu̍yɛ̍ , mbō yɔ̄nu̍ŋ le̍nde̍  .
42012056	Lā chō wānāā kāŋgālā . Lā nɔ̄lā mī lā tōfa̍ chi̍e̍ēŋndo̍ a̍ ha̍la̍a̍ , ndu̍yɛ̍ mī lā chɔ᷄m tē pīɔ̍ɔ̍ si̍ā ni̍ŋ ni̍ , ɔ̄ɔ̄ tē wālōo̍ wa̍ ni̍ŋ ni̍ . Kɛ̍ vɛ᷅ ni᷅ŋ , lā nɔ̍lā mī lā sīna̍ sɔ̄ɔ̍ŋ cho̍ yɔ̄nɔ᷄ŋndo̍ te̍le̍ŋndo̍ ho̍ō wo̍ŋ pɛ̄ŋgu̍ le̍ ? ”
42012057	Mi̍ Chi̍i̍sū hi̍a̍ū lāchī a̍ dīmīo̍o̍ āā , “ Nya̍ pi̍la̍ lā kɛ̄ɛ̄si̍a̍a̍ o̍ bɛ̍nda̍ le̍ tōsāa̍ wo̍  .
42012058	Tē wāŋndo̍ wa̍ kɔ̄la̍ŋ se̍ī nūmndo̍ bīyɔ̄ɔ̍ pɛ̍ , nyɔ̍ɔ̍lu̍ ndu̍ lɔ̍ɔ̍ nya̍ chō nya̍ ŋi̍ɔ̍ɔ̍ŋ ndo̍ mī lā tōōsi̍āŋ tɛ̍ɛ̄ŋ . Te̍ a̍ to̍sa̍ le̍nde̍ le̍ , ō chō tōsā mā hu᷄ŋ bi̍ī nu̍m mā kūɛ̄ a̍ nūm o̍ māsāa̍ lo̍ . O̍ ko̍ŋ , mī māsāa̍ ma᷄l nu̍m wāna̍ du̍a̍ū wa᷅ŋnda̍ chīɛ̄ī ni̍ŋ ndo̍ o̍ bā mbō dɔ̄ū nu̍m chīɛ̄ī ni̍ŋ  .
42012059	Ndu̍yɛ̍ mī di̍mu̍l nu̍m , tē ā dɔ̄ū nu̍m chīɛ̄ī ni̍ŋ pɛ̍ , lo̍ŋ ŋ̄ lō ni̍ , ā so̍lī nu̍m te̍ mɛ̄ɛ̍ mā chi̍i̍ nyɛ̄ o̍ nyɛ̄ nda̍ kēlū nu̍m chōo̍ pa̍a̍wā mālāŋ nda̍ sōlī nu̍m . ”
42013001	A̍ bōōndi̍i̍ ke̍ŋ kpe̍e̍kpe̍i̍ , mi̍ wānāā pūm ā hūŋ nāa̍ Chi̍i̍sū chu̍a̍ . Ma̍ hu᷄ŋ chɔ᷅m ndu̍ a̍ wānāā pūm a̍ chɛ̍ŋ o̍ lɛ̄ŋndē Kāli̍līle̍ŋ ni᷄ŋ nda̍ o̍kɔ̄ɔ̄ . Ma̍ dīmūl ndu̍ māā wānāa̍ chɛ̍ŋ ka̍ŋ Kāli̍lī wa̍ , ā lo̍ sa̍lāa̍ sōlīo̍o̍ o̍ Mɛ̄lɛ̄ka̍ lo̍ mi̍ Māsāa̍ Pa̍i̍lē to̍sā ma̍ dīī nda̍  .
42013002	Mi̍ Chi̍i̍sū lo᷅ lo̍ŋ mbo̍ nyūnā nda̍ āā , “ Lā nɔ̄ mānūāā o̍ kɔ̄l māā pūa̍a̍ nda̍ di̍i̍ ka̍ŋ nda̍ , nda̍ hi̍o̍ū yɔ̄ŋ wɔ̄ɔ̍ŋ a̍ wāŋnda̍ ā pīli̍a̍a̍ kpe̍de̍ o̍ lɛ̄ŋndē Kāli̍līle̍ŋ ni᷄ŋ māā le̍la̍ŋ nda̍ sɔ̄la̍ pīɔ̍mndo̍ ni̍ ?
42013003	Mī di̍mu̍l nya̍ , nda̍ a̍a̍ hi̍u̍ nda̍ yɔ̄ŋ wɔ̄ɔ̍ŋ te̍ . Kɛ̍ ndu̍yɛ̍ , nya̍ bɛ̍ɛ̍ , tē lā me᷄l yɔ᷅ŋndā wɔ̄ɔ̍ŋnda̍ŋ te̍ , lā chō pīɔ̍mndo̍ sɔ̄lā mɛ̄ɛ̍ nda̍ sɔ̄la̍ pīɔ̍mndo̍ nu̍a̍ā yɛ̍ . ”
42013004	Mbo̍ nyūnā vɛ̄lɛ̄ nda̍ āā , “ Ŋ̄wāŋ tɔ̍ a̍ wānāā ŋɔ̄ma̍a̍ chīɛ̄ī vīlɛ̄ī bɛ̄ndōo̍ ō de᷄l chōo̍ Sa̍i̍lo̍wām chi̍e̍e̍ ma̍ wū wa̍ yɛ̄ ? Bāā nda̍ nda̍ a̍a̍ hi̍o̍ū yɔ̄ŋ wɔ̄ɔ̍ŋ a̍ wāŋnda̍ ā tūa̍a̍ Chūlu̍sɛ̄lɛ̄m kpo̍u̍ ?
42013005	Mī di̍mu̍l nya̍ , nda̍ a̍a̍ hi̍u̍ nda̍ yɔ̄ŋ wɔ̄ɔ̍ŋ te̍ . Ndu̍yɛ̍ , nya̍ bɛ̍ɛ̍ , tē lā me᷄l yɔ᷅ŋndā wɔ̄ɔ̍ŋnda̍ŋ te̍ , lā chō pīɔ̍mndo̍ sɔ̄lā mɛ̄ɛ̍ nda̍ sɔ̄la̍ pīɔ̍mndo̍ nu̍a̍ā yɛ̍ . ”
42013006	O̍ ko̍ŋ , mi̍ Chi̍i̍sū di̍mī tālo̍o̍ āā , “ Po̍ pi᷅lɛ̍ wa̍ ni̍ , mbo̍ tūāl yɔ̄mndo̍ o̍ kpe̍le̍ ndɔ̄ɔ̍ ni᷄ŋ . Ā vēēlū yɔ̄m kōŋ āā , fi̍kīi̍yo̍ . Pāa̍le̍ pi᷅lɛ̍ , mbo̍ hu᷄ŋ mɛ̍ɛ̍ndīa̍ŋ o̍ yɔ̄mndo̍ ho̍ō chōo̍ le̍ kōmɔ̄ɔ̄ ndɔ̄ɔ̍ . Kɛ̍ , ō sēēlu̍ŋ nyɛ᷅ o̍ nyɛ̄ le̍  .
42013007	O̍ ko̍ŋ , mbo̍ dīmūl wāna̍ wa̍ kpe̍lo̍o̍ māndāa̍ wo̍ āā , ‘ Wɔ̄sīla̍ŋ lā yāa̍ ni᷅ŋ kpu̍lu̍ku̍u̍ I̍ cho̍ hūnɔ̄ɔ̄ tōfāa̍ o̍ yɔ̄mndo̍ ho̍ō chōo̍ le̍ ko̍mɔ̄ɔ̄ ndɔ̄ɔ̍ . Kɛ̍ , nyɛ̄ o̍ nyɛ̄ bɛ̍ɛ̍ I̍ se̍e̍lūŋ te̍ . Le̍la̍ŋ , ki̍o̍ŋ ndu̍ . Ɔ̍ɔ̄ le̍ sa̍bū o̍ ha̍ū lɛ᷅ŋnde̍ŋ fo̍ndō fu̍u̍ wo̍ ? ’
42013008	Mi̍ wāna̍ wa̍ kpe̍lo̍o̍ māndāa̍ wo̍ dīmī āā , ‘ Ma̍l lɔ̍ ndu̍ le̍ wɔ̄sīo̍o̍ ho̍ō , fāllo̍ . I̍ cho̍ lɛ̄ŋnde̍ŋ bɛ̄ɛ̄ndīāā lēbɛ̄ŋgu̍ nyɛ̍ kɛ̄ndɛ̍ī mī dɔ̍ū pūūlu̍ sa᷄llo̍  .
42013009	Kɛ̄lɛ̄ŋgāā dɔ̍ɔ̍ mbō kōm nyɛ̄lāsīāŋ . Tē ō kōm yɛ̄ pɛ̍ , dɛ̍nɛ̍ kɛ̍ndɛ̄ . Tē ō ku᷄m yɛ̍ le̍ , a̍ di̍mi̍ I̍ ke᷅ŋ . ’ ”
42013010	O̍ pāa̍le̍ pi᷅lɛ̍ pɛ̄ŋgīāā lē Chu̍ūwa̍ chōo̍ , Chi̍i̍sū wa̍ wāŋnda̍ pɛ̄ɛ̄kōo̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ  .
42013011	Chūā pīlɛ̍ wa̍ lo̍ŋ , le̍ wɔ̄sīla̍ŋ tɔ̍ a̍ lā ŋɔ̄ma̍a̍ ō wa̍ a̍ nāa̍ . Ō wa̍ ō tūnda᷄ŋ . Ndu̍ o̍o̍ nɔ̍lā si̍si̍la̍ŋ sa̍kpō le̍ . Nyi̍nā wɔ̄ɔ̍ŋ wa̍ ndu̍ kɔ̄ɔ̄lī wo̍ , ndu̍ ndu̍ o̍o̍ ke̍ ndu̍ nāā kōŋ ni̍  .
42013012	Mɛ̄ɛ̍ Chi̍i̍sū che᷅ ndu̍ , mbo̍ dīmūl ndu̍ āā , “ Chūa̍a̍ , ā sēŋgū a̍ nāa̍ cho̍ nu̍m ndo̍ . ”
42013013	Mbo̍ hāndū ndu̍ bāa̍ chōo̍ . O̍ lē pīlɛ̍ ni᷄ŋ kpe̍ , mi̍ kɔ̄ɔ̍ wa̍ ndu̍ ō tūnda᷄ŋ ndo̍ sāndū nyɛ̄ kɛ̄ndɛ̄ sa̍kpō . Ndu̍yɛ̍ , mbo̍ sāŋgālā Mɛ̄lɛ̄ka̍ le̍ sīōŋgɔ̄ɔ̄ o̍ se̍ŋgū wo̍  .
42013014	Kɛ̍ , mi̍ wāna̍ wa̍ chīɛ̄īyo̍ ho̍ō bōlle̍ŋ ndo̍ dūāūnu᷄ŋ tu̍mbe̍ le̍ mɛ̄ɛ̍ Chi̍i̍sū si̍ŋgi̍ chūa̍a̍ ho̍ō o̍ pāa̍le̍ pɛ̍ŋgīāālē Chu̍ūwa̍ chōo̍ yɛ̍ . Mbo̍ dīmūl wāŋnda̍ āā , “ Pālɛ̍i̍ ī ŋɔ᷄mpu᷅m i̍ cho̍ le̍ mī lā tōsa̍ wa̍llo̍ ni̍ . O̍ pālɛ̍i̍ ke̍ŋ chōo̍ nya̍ nɔ̄ ni̍ mī lā hīŋ le̍ nya̍ sīŋgīo̍o̍ , ō cho̍ o̍ pāa̍le̍ nāāle̍ pɛ̍ŋgīāāle̍ŋ chōo̍ le̍ . ”
42013015	Mi̍ Māsānɔ̄ɔ̍ Chi̍i̍sū mu̍lūl ndu̍ āā , “ Lā chō wānāā kāŋgālāā bɛ̄ndū . Lā tīmbī na̍ūwāā nyāa̍ a̍ sōfɛ̍li̍a̍a̍ nyāa̍ o̍ hēe̍la̍ŋ mī lā kūɛ̄ a̍ nda̍ mā kɔ̍ ko᷅l o̍ pāa̍le̍ pɛ̍ŋgīāālē Chu̍ūwa̍ chōo̍  .
42013016	Chu̍a̍ ve̍lu᷄ŋ ho̍ō o̍ pūlāle̍ E̍bīlāha᷅mnde̍ŋ chōo̍ wo̍ , ō chō ni᷅ŋ o̍ yūe̍i̍ Sēta̍nā māsa̍ nyi̍nāā wɔ̄ɔ̍ŋnda̍ o̍ bā le̍ wɔ̄sīla̍ŋ tɔ̍ a̍ lā ŋɔ̄ma̍a̍ . Bāā ndu̍ ya̍ I̍ kɛ̍ɛ̄ ti̍mbī o̍ pāa̍le̍ nāāle̍ pɛ̍ŋgīāāle̍ŋ chōo̍ ni̍ ? ”
42013017	Mɛ̍ɛ̄ o̍ di̍mi̍ dīōmnda̍ŋ nda᷅ŋ , mi̍ si̍ɔ̍mbu̍la̍ŋ lā bīī ya̍a̍mɔ̍ɔ̍wa̍a̍ ndūa̍a̍ kpo̍u̍ . Kɛ̍ ndu̍yɛ̍ , mi̍ wānāā fāŋgā fa̍ŋgā nda̍ wā kɔ̄l kɛ̄ndɔ̄ɔ̍ le̍ wa̍lta̍ kɔ̄ndɔ̄fi̍ltā o̍ to̍sa̍ la̍ŋ  .
42013018	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ A̍ yɛ̄ɛ̍nɛ̍ māsāle̍ Mɛ̄lɛ̄ka̍le̍ŋ lē vēla᷅ŋ yɛ̍ ? Ndu̍yɛ̍ , a̍ yɛ̄ɛ̍nɛ̍ ya̍ I̍ tu̍ū yɛ̍ le̍ŋ ? ”
42013019	Mbo̍ dīmī āā , “ Māsāle̍ Mɛ̄lɛ̄ka̍le̍ŋ lē chō māchūāā māā nyɛ̍ yɔ̍nu̍ŋ o̍ tālo̍o̍ ho̍ō ni᷄ŋ ndo̍ . Tē wāŋndo̍ chu̍a̍ pɛ̍ ku̍lu̍ tɔ̄lɔ̄ɔ̄ pūm mā vēēlū ndu̍ āā , mɔ̍si̍tāā , ō tɔ̄l ndu̍ o̍ kpe̍le̍ ndɔ̄ɔ̍ ni᷄ŋ . O̍ ko̍ŋ kɔ̍ɔ̍lī , ō hīndū ō sīmnu᷄ŋ yɔ᷅m . Ndu̍yɛ̍ , yōūwa̍ tāŋgu̍l wāa̍ŋnde̍ o̍ lɛ̄ūwūŋ ndɔ᷄ŋ . ”
42013020	Mi̍ Chi̍i̍sū di̍mī vɛ̄lɛ̄ āā , “ A̍ yɛ̄ɛ̍nɛ̍ ya̍ I̍ tu̍u̍ yɛ̍ māsāle̍ Mɛ̄lɛ̄ka̍le̍ŋ ?
42013021	Māsāle̍ Mɛ̄lɛ̄ka̍le̍ŋ lē chō māchūāā māā nyɛ̍ yɔ̍nu̍ŋ o̍ tālo̍o̍ ho̍ō ni᷄ŋ ndo̍ . Tē wāŋndo̍ chu̍a̍ pɛ̍ ko᷅lo̍ nda̍ lūām bēe̍dīi̍yo̍ wo̍ mbō dɔ̄ū yi̍i̍sīi̍yo̍ lēni᷄ŋ nyɛ̍ pɔ̍mbɔ̄ mbō bīŋu̍la᷅ŋ a̍ mɛ̄ŋnda̍ŋ pɛ̍ , kōlō ko̍ŋ ō wa̍ bɛ̍ɛ̍ ta̍u̍ . Tē ō cha᷄l dɔ̍ɔ̍ pɛ̍ kpɛ̍ɛ̍ , nyɛ̄ pɔ̄mbɔ̄ kōŋ ō tīu̍ lēni᷄ŋ si̍lɔ̍ . O̍ ko̍ŋ , kōlo̍ bēe̍dīi̍ li̍ndāā ko̍ŋ kpe̍de̍ o̍ hi̍ndū pɔ̍fūū . ”
42013022	Mi̍ Chi̍i̍sū hi̍a̍ū lāchī a̍ kɔ̄la̍ŋ bā Chūlu̍sɛ̄lɛ̄m ndo̍ . O̍ kɔ̄lā ndɔ̄la̍ŋ ni᷄ŋ mbo̍ kūā a̍ wāŋnda̍ pɛ̄ɛ̄kōo̍ a̍ Mɛ̄lɛ̄ka̍ o̍kɔ̄ɔ̄ o̍ chi̍e̍e̍ŋ bɛ̍ndo᷄ŋ ni᷄ŋ a̍ sɔ̄ndɔ̄kɔ̍lta̍ŋ  .
42013023	Mi̍ wānā pi᷅lɛ̍ nyūnā ndu̍ āā , “ Fāllo̍ , bāā wāŋnda̍ nyɛ̄ pɔ̄mbɔ̄ ko̍ni̍ a̍ pi̍āŋ ni̍ŋ ni̍ ? ” Mbo̍ dīmūl wāŋnda̍ āā  ,
42013024	 “  Lā fāfa̍la̍ kpe̍e̍kpe̍i̍ le̍ lūɛ̄īyɔ̄ɔ̍ o̍ māsāle̍ Mɛ̄lɛ̄ka̍le̍ŋ ni᷄ŋ o̍ dīō sɔ̍ɔ̍kɛ̍nyɛ̍ɛ̍ wo̍ . Kāni̍ , mī di̍mu̍l nya̍ , wānāā fāŋgā ā kīndī ni̍ŋ le̍ lūɛ̄īyɔ̄ɔ̍ , kɛ̍ mā būmba̍  .
42013025	Tē wāna̍ chīɛ̄īyo̍ chɛ᷄ŋ ni᷅ŋ pɛ̍ mbō kīnda̍ dīo̍o̍ , lā chō īsīsi̍ o̍ dīō mī lā wa̍ dīo̍o̍ lɔ̄ɔ̍ mī lā dīmī āā , ‘ Fāllo̍ , ku̍mbu̍l na̍a̍ dīo̍o̍ . ’ Kɛ̍ , mbō mūli̍ āā , ‘ I̍ si̍nā nya̍ le̍ . ’
42013026	O̍ ko̍ŋ , mī lā dīmi̍ āā , ‘ Na̍a̍ nya̍ā ŋ̄ dē ni᷅ŋ nyɛ̄ dīa̍a̍ mi̍ ŋ̄ kōl lātūlu̍ . Ndu̍yɛ̍ , a̍ pɛ̍ɛ̍ku̍ ni᷅ŋ wāŋnda̍ o̍ bɛ̍ɛ̄la̍ nāāla̍ŋ a̍ o̍ chi̍e̍e̍ŋ na᷄ŋ ni᷄ŋ . ’
42013027	O̍ ko̍ŋ , mī wāna̍ chīɛ̄īyo̍ mūli̍ āā , ‘ I̍ si̍nā nya̍ le̍ . Nya̍ wānāā yɔ̄ŋ wɔ̄ɔ̍ŋnda̍ kpe̍de̍ lā fāŋa̍ŋ ya̍ kɔ̄ɔ̄lī . ’
42013028	Lā chā ni̍ŋ E̍bīlāha᷅m , a̍ Āa̍se̍ , a̍ Che̍kɔ̍pū , a̍ wānāa̍ su̍a̍ā le̍ Mɛ̄lɛ̄ka̍ o̍ māsāle̍ Mɛ̄lɛ̄ka̍le̍ŋ ni᷄ŋ nda̍ , kɛ̍ nya̍ nya̍ , mā kūūna̍ nya̍ . Lā kōŋūl ni̍ŋ mī lā sɔ̄m chīŋndo̍ŋ a̍ nyɛ̄ nɛ̄īyāa̍  .
42013029	Ndu̍yɛ̍ , wāŋnda̍ chāŋ ni̍ŋ ba᷅ lūāŋ , ndo̍ a̍ bā tōū wo̍ , a̍ bā o̍ bā fe̍e̍ o̍ chi̍e̍ēŋndo̍ chōo̍ , mā cha᷄l o̍ fo̍ndāŋndā ndāla̍ŋ o̍ māsāle̍ Mɛ̄lɛ̄ka̍le̍ŋ ni᷄ŋ nyɛ̍ dīāā kɔ̄l kɛ̄ndɔ̄ɔ̍ dīo̍o̍  .
42013030	O̍ ko̍ŋ , wānāa̍ cho̍ wānāā pɔ̄mbūa̍a̍ pɛ̄ŋgo̍o̍ ho̍ō wa̍ , ā sīmnūŋ ni̍ŋ wa̍nāā bɛ̄ndū , mī wānāa̍ cho̍ wānāā bɛ̄ndūa̍a̍ pɛ̄ŋgo̍o̍ ho̍ō wa̍ , ā sīmnu᷄ŋ wa̍nāā pɔ̄mbɔ̄ . ”
42013031	A̍ bōōndi̍i̍ ke̍ŋ , mi̍ wānāā pūm o̍ ku̍ndā Fālīsi̍īya̍ chōo̍ a̍ hu̍ŋ di̍mūl Chi̍i̍sū āā , “ Māsāa̍ Hɛ̍lɔ̄ɔ̄ kɛ̍ɛ̍si̍a̍a̍ le̍ nu̍m dīyɔ̄ɔ̍ . Le̍la̍ŋ , fa̍ŋa̍ŋ na̍nu᷄ŋ mā kūɛ̄nu᷄ŋ . ”
42013032	Mi̍ Chi̍i̍sū lo᷅ o̍ ko̍ŋ mbo̍ di̍mūl nda̍ āā , “ Lā kɔ̍ di̍mūl Hɛ̍lɔ̍ɔ̍ lēyālā kōŋ āā , ‘ I̍ cho̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī , ndu̍yɛ̍ mī si̍ŋgī wānāā lānāāwa̍ o̍ pālɛ̍i̍ bi̍ŋgī bɛ̄ŋgu̍ . Tē pālɛ̍i̍ ke̍ŋ ī hīōū pɛ̍ , I̍ si̍o̍u̍ wa̍li̍ nūu̍ . ’
42013033	Kɛ̍ , ō wa̍ bɛ̍ɛ̍ le̍nde̍ ni̍ , I̍ nɔ̍ le̍ hīōūwɔ̄ɔ̍ lāchī a̍ kɔ̄lā nīla̍ŋ o̍ pālɛ̍i̍ bi̍ŋgī bɛ̄ŋgu̍ . Kāni̍ fo̍ndōle̍ , le̍ lɔ̍ɔ̍ o̍ lɔ̍ɔ̍ mɛ̄ɛ̍ Chūlu̍sɛ̄lɛ̄m mī wānāa̍ su̍a̍ā le̍ Mɛ̄lɛ̄ka̍ wa̍ ā sɔ̄la̍ pīɔ̍mndo̍ . ”
42013034	Mi̍ Chi̍i̍sū di̍mī āā , “ A̍ a̍a̍ nya̍ wāŋnda̍ Chūlu̍sɛ̄lɛ̄m , te̍le̍ŋ o̍ te̍le̍ŋ tē Mɛ̄lɛ̄ka̍ vēm wānāa̍ su̍a̍ā le̍ ndu̍ wa̍ nāa̍ nya̍ chūā pɛ̍ , lā dīu̍ nda̍ . Ndu̍yɛ̍ , mī lā vīi̍ wānāā o̍ vi̍ām nāa̍ nya̍ chūā a̍ yōōŋgū ndɔ̄ɔ̍ wa̍ a̍ pōūta̍ŋ mī lā dīu̍ nda̍ . Yēēmɛ̍i̍ wa̍ ya̍ te̍le̍ŋnda̍ ka̍ ka̍ le̍ mī ya̍ i̍i̍ chu̍u̍ŋgi̍a̍a̍ nya̍ kpo̍u̍ ya̍ o̍ ībūŋ mɛ̄ɛ̍ sɔ̄ɔ̍ ko̍msa̍a̍ chūūŋgīāā chu̍a̍u̍wāā ndūa̍a̍ o̍ kūmba᷅ŋndā ndɔ̄la̍ŋ bɛ̄ŋgu̍ yɛ̍ . Kɛ̍ , lā chɛ᷄l te̍  .
42013035	Le̍la̍ŋ , lā kɛ̄si̍ŋ o̍ kɔ̄l māā Mɛ̄lɛ̄ka̍ chō chi̍e̍e̍ nyāa̍ bāla̍ŋ fāŋa̍ chōo̍ . Ndu̍yɛ̍ , mī di̍mu̍l nya̍ , chɔ̍ŋ a̍ bōōnde̍i̍ he̍ī lā chi᷅ lɛ̍ ni̍ŋ ya̍ le̍ , ha̍a̍a̍ mɛ̄ɛ̍ mbō lo̍ o̍ ko̍ŋ mī te̍le̍ŋ fu̍u̍lu̍u̍ . Te̍le̍ŋ ko̍ŋ nya̍ dīmī ni̍ŋ ni̍ āā , ‘ Nu᷄m hi᷅ŋ sɔ̍ŋgɔ̍ Māsānɔ̄ɔ̍ Mɛ̄lɛ̄ka̍a̍ wo̍ , Mɛ̄lɛ̄ka̍ dɔ̄ū nu̍m sa̍lā bɔ̄ɔ̍ . ’ ”
42014001	O̍ pāa̍le̍ pi᷅lɛ̍ pɛ̍ŋgīāālē Chu̍ūwa̍ chōo̍ , mi̍ Chi̍i̍sū ku̍ā nyɛ̄ dīa̍a̍ dīo̍o̍ o̍ chīɛ̄ī wānā bɛ̍ndū pīlɛ̍ . Fālīsi̍īnɔ̄ɔ̍ wānā bɛ̍ndōo̍ ho̍ō ō wa̍ ni̍ . Ndu̍yɛ̍ , mi̍ wāŋnda̍ chāl Chi̍i̍su̍ mɛ̄ŋgɛ̄lāa̍ kpe̍e̍kpe̍i̍  .
42014002	Mi̍ po̍ pi᷅lɛ̍ hūŋ nāa̍ ndu̍ chu̍a̍ . Ndu̍yɛ̍ , ndu̍ o̍o̍ nɔ̍ nāā hīīndāa̍  .
42014003	Mi̍ Chi̍i̍sū nyu̍nā ku̍ndā Fālīsi̍īya̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ āā , “ Vɛ̄ɛ̍nɛ̍ sāwa̍ pāa̍le̍ nāāle̍ pɛ̍ŋgīāāle̍ŋ ō dīmi̍ yɛ̄ ? Bāā wānā si̍ŋgī wa᷅na̍ nāa̍ lēchōo̍ , bāā wānā si̍ŋgī le̍ ? ”
42014004	Kɛ̍ , ā sūu̍ nyɛ᷅ o̍ nyɛ̄ le̍ . O̍ ko̍ŋ , mbo̍ chūā pōo̍ mbo̍ sīŋgī ndu̍ . Mbo̍ dīmūl ndu̍ māā ō kɔ̄nu̍ŋ  .
42014005	O̍ ko̍ŋ kɔ̍ɔ̍lī , mi̍ Chi̍i̍sū nyu̍nā nda̍ āā , “ Ɔ̍ɔ̄ wāna̍ cho̍ nya̍ tɛ̄ɛ̄ŋ na̍nu᷄ŋ , tē ō wa̍ pɛ̄ mī po̍ ndɔ̄ɔ̍ de᷄l o̍ so̍o̍ŋ māmɛ̄ŋndo̍ ni᷄ŋ , kɛ̄lɛ̄ŋgāā nāū ndɔ̄ɔ̍ , kɛ̍ ndu̍yɛ̍ , o̍ pāa̍le̍ nāāle̍ pɛ̍ŋgīāāle̍ŋ chōo̍ , wānā ko̍ŋ ō ku̍ē chɔ̍ chɔ̍ mbō sōli̍ ndu̍ le̍ wo̍ ? ”
42014006	Kɛ̍ , wāŋnda̍ ha̍ā ā nɔ̄la̍ mā sōō nyɛ̄ o̍ nyɛ̄ le̍  .
42014007	Mɛ̄ɛ̍ Chi̍i̍sū che᷅ wānāā nda̍ vēēlu̍ le̍ nyɛ̄ dīa̍a̍ dīo̍o̍ wa̍ ā chō lāūwo̍ le̍ kɔ̄la̍ŋ cha᷄lle̍ o̍ fo̍ndāŋndā nda̍ bɛ̄ɛ̄ndi̍a̍a̍ le̍ wānāā bɛ̄ndūa̍a̍ la̍ŋ , mbo̍ dīmūl nda̍ tālo̍o̍ ho̍ō āā  ,
42014008	 “  Tē wāŋndo̍ vēēlu̍ nu̍m le̍ nyɛ̄ dīa̍a̍ o̍ bɔ̄ŋa᷅ŋ nɔ̄ kɛ̍sīa̍a̍ pɛ̍ , cha᷅l o̍ fo̍ndāŋ nda̍ tōōsi̍a̍a̍ le̍ wānāā bɛ̄ndūa̍a̍ wo̍ le̍ . Tē a̍ cha̍l lo̍ŋ pɛ̍ , kɛ̄lɛ̄ŋgāā dɔ̍ɔ̍ ā vēēlu̍ vɛ̄lɛ̄ wānā che᷅le̍ŋ o̍ hi̍o̍ū nu̍m ndo̍  .
42014009	Tē ī yɔ̄nu̍ŋ yɛ̍ le̍nde̍ pɛ̍ , wāna̍ ve̍e̍lu̍ nya̍ vēllāa̍ vēllē wo̍ chō hūnɔ̄ɔ̄ nu̍m dīmūl āā , ‘ Me̍l fa᷅llo̍ ho̍ō kpe̍ŋgbe̍i̍ ŋ̄ cha᷄l ko̍ŋ cho̍o̍ wo̍ . ’ Le̍ chɔ̄nɔ᷄ŋ ko̍ŋ ni᷅ŋ ma̍ mi̍i̍ŋgu̍ o̍ kpe̍ŋgbe̍i̍ mɛ̍ɛ̍lāa̍ , si̍ɔ̍mbu̍la̍ŋ lā wā nu̍m  .
42014010	Le̍la̍ŋ , Tē ā vēēlu̍ nu̍m o̍ bɔ̄ŋa᷅ŋndā wāā le̍nde̍ pɛ̍ , cha̍l o̍ kpe̍ŋgbe̍i̍ mɛ̍ɛ̍lāa̍ kpɔ̍ŋ . Ō bɛ̄nda̍ mī wāna̍ ve̍e̍lu̍ nu̍m ndo̍ ndu̍ di̍mu̍l nu̍m āā , ‘ Chāa̍ŋ nūu̍ , he̍l la̍chi̍ na̍nū . ’ O̍ ko̍ŋ , ā nɔ̄lā mā sɔ̍la̍ bɛ̄ɛ̄le̍ŋ wānāā nya̍ chō nyɛ̄ dīa̍a̍ dīo̍o̍ wa̍ kpo̍u̍ o̍ hɔ̄l . Le̍la̍ŋ , wānā o̍ wānā he̍e̍lū nūm pi̍la̍ le̍  .
42014011	Kāni̍ fo̍ndōle̍ , wānā o̍ wāna̍ he̍e̍lu̍ ndu̍ pi̍la̍ pɛ̍ , Mɛ̄lɛ̄ka̍ tūsi̍ ndu̍ tōōlō . Ndu̍yɛ̍ , wāna̍ tu̍si̍ ndu̍ pi̍la̍ to̍o̍lōō pɛ̍ , Mɛ̄lɛ̄ka̍ hēēlu̍ ndu̍ . ”
42014012	Mi̍ Chi̍i̍sū lo᷅ o̍ ko̍ŋ mbo̍ di̍mūl wāna̍ ve̍e̍lu̍ ndu̍ le̍ nyɛ̄ dīa̍a̍ wo̍ āā , “ Tē a̍ to̍o̍si̍a̍a̍ nyɛ̄ dīāā kɔ̄l kɛ̄ndɔ̄ɔ̍ pɛ̍ , ō cho̍ ko̍ ndi̍a̍a̍mɔ̍ɔ̍wa̍a̍ nu̍mnda̍ , kɛ̄lɛ̄ŋgāā pɔ̄mbūāā nūmnda̍ , a̍ bɛ̄ndāā nūmnda̍ , kɛ̄lɛ̄ŋgāā wānāā nūmnda̍ , kɛ̄lɛ̄ŋgāā wānāā sūlāā nya̍ chīɛ̄ɛ̄li̍āŋ nda̍ le̍ ŋ̄ vēēlū le̍ . Tē a̍ ve̍e̍lu̍ ka̍ŋ pɛ̍ , nda̍ bɛ̍ɛ̍ ā chō nu̍m vēēlū o̍ nyɛ̄ dīāā wāā le̍nde̍ . Tē nda̍ bɛ̍ɛ̍ a̍ ve̍e̍lu̍ yɛ̄ nu̍m le̍nde̍ pɛ̍ , mɛ̄ɛ̍ a̍ chi̍i̍ pāāwā nūmndo̍ sɔ̄lā  .
42014013	Le̍la̍ŋ , tē a̍ to̍o̍si̍a̍a̍ nyɛ̄ dīāā wāā le̍nde̍ pɛ̍ , ve̍e̍lu̍ wa̍nāa̍ cho̍ ā tāmbɛ̍i̍ ya̍ , a̍ nāmtāa̍ , a̍ wānāā bɛ̄vɛ̍i̍ya̍ , a̍ wānāā sūmɛ̍i̍ya̍  .
42014014	Tē a̍ to̍sa̍ le̍nde̍ pɛ̍ , Mɛ̄lɛ̄ka̍ tōsā mā wa̍ a̍ kɔ̄l kɛ̄ndɛ̄ , kāni̍ fo̍ndōle̍ , nda̍ nda̍ nɔ̍lā mā mīŋgu̍l nu̍m te̍ . O̍ ko̍ŋ kɔ̍ɔ̍lī , bōōndi̍i̍ wānāā sa̍kpūa̍a̍ ā chō mīīŋgū yōōmū ve̍ , Mɛ̄lɛ̄ka̍ chō nu̍m pāāwā . ”
42014015	Wānāa̍ wa̍ nyɛ̄ dīa̍a̍ ho̍ō dīo̍o̍ wa̍ , wānā pi᷅lɛ̍ wa̍ nda̍ tɛ̍ɛ̄ŋ mɛ̄ɛ̍ o̍ tu̍e̍ī nyɛ̄ Chi̍i̍sū di̍mi̍ wo̍ , mbo̍ dīmūl Chi̍i̍sū āā , “ Wānāa̍ cha᷅l ni̍ŋ nyɛ̍ dīa̍a̍ dīo̍o̍ o̍ māsāle̍ Mɛ̄lɛ̄ka̍le̍ŋ ni᷄ŋ nda̍ kɔ̄l kɛ̄ndɔ̄ɔ̍ chō le̍ nda̍ . ”
42014016	Mi̍ Chi̍i̍sū lo᷅ lo̍ŋ mbo̍ di̍mūl ndu̍ tālo̍o̍ āā , “ Pōo̍ chɛ̍ŋ si̍ndɛ̄ ni̍ , mbo̍ kɛ̄ɛ̄sīāā le̍ nyɛ̄ dīāā bɛ̄ndōo̍ tōōsīa̍a̍ le̍ mī ndu̍ o̍o̍ ve̍e̍lū wāŋnda̍ . Mbo̍ dīmūl wāŋnda̍ ta̍u̍ ta̍u̍ le̍ hūnɔ̄ɔ̍ le̍ nyɛ̄ dīa̍a̍ ho̍ō  .
42014017	Mɛ̄ɛ̍ nyɛ̄ dīa̍a̍ chūū tōōsīāā , mbo̍ vīām bu̍ɛ̍ī ndɔ̄ɔ̍ le̍ mbō kɔ̍ di̍mūl ni̍ko̍ wānāā o̍ ve̍e̍lu̍ wa̍ āā , ‘ Lā hu᷄ŋ ni̍ko̍ , I̍ chi̍i̍ nyɛ̄ o̍ nyɛ̄ tōōsīāā . ’
42014018	Kɛ̍ , mɛ̄ɛ̍ bu̍ɛ̍īyo̍ ho̍ō kɔ̍ di̍mūl nda̍ , ma̍ sa̍āŋ ka᷅fɛ̍īla̍ŋ yɔ̄ŋgōo̍ mɛ̄ɛ̍ nda̍ chō fa̍ū . Mi̍ wāna̍ tāso̍o̍ dīmī āā , ‘ I̍ la̍ŋga̍ pi̍o̍ndū chīɛ̍i̍ . I̍ nɔ̍ le̍ kɔ̄la̍ŋ mi̍ kɔ̍ to̍fā ndi̍ . Yāndi̍i̍ , ka̍fɛ̍ī ya̍ . ’
42014019	Mi̍ wāŋndo̍ ō pīlɔ̍ɔ̍ ndu̍ di̍mī āā , ‘ I̍ la̍ŋga̍ pi̍o̍ndū nāūwa̍ , nāūwāa̍ wa̍ā ha̍ā wa̍ . Ā chō tɔ̍ . I̍ nɔ̍ mī kɔ̍ to̍fā nda̍ mɛ̄ɛ̍ kpɛ̍ nda̍ wāā yɛ̍ . Le̍la̍ŋ , yāndi̍i̍ ka̍fɛ̍ī ya̍ . ’
42014020	Mi̍ ō pīlɔ̍ɔ̄ ndu̍ di̍mī āā , ‘ I̍ la̍ŋga̍ chu̍ā la̍nɔ̍ɔ̍ . Le̍la̍ŋ , I̍ cho̍ hu̍nɔ̄ɔ̄ le̍ pa̍ ’  .
42014021	 “  Mi̍ po̍ bu̍ɛ̍īyo̍ mīīŋgū mbo̍ kɔ̍ do̍u̍nu᷄ŋ ma̍sānɔ̄ ndɔ̄ɔ̍ ko̍na̍ . Mɛ̄ɛ̍ o̍ do̍u̍nu̍ŋ ndu̍ ko̍na̍ le̍nde̍ , mi̍ wāna̍ chīɛ̄īyo̍ dūāūnu᷄ŋ tu̍mbe̍ . Mbo̍ dīmūl bu̍ɛ̍ī ndɔ̄ɔ̍ āā , ‘ Kɔ̍ chi̍e̍e̍ chɔ̍ chɔ̍ , mā ba̍lu̍ o̍ bɛ̍ɛ̄la̍ŋ a̍ o̍ kōlōkōlo̍la̍ŋ mā hīŋ a̍ wānāā tāmbɛ̍i̍ya̍ , a̍ nāmtāa̍ , a̍ wānāā sūmɛ̍i̍ya̍ , a̍ wānāā bɛ̄vɛ̍i̍ya̍ . ’
42014022	Mi̍ po̍ bu̍ɛ̍īyo̍ kūā . Mɛ̄ɛ̍ o̍ mi̍i̍ŋgu̍ , mbo̍ dīmūl ma̍sānɔ̄ ndɔ̄ɔ̍ āā , ‘ I̍ to̍sa̍ mɛ̄ɛ̍ ŋ̄ dīmu̍l la̍ yɛ̍ , fāllo̍ . Kɛ̍ , fo̍ndāa̍ lo̍ wɔ̄ . ’
42014023	Mi̍ ma̍sānɔ̄ ndɔ̄ɔ̍ dīmūl ndu̍ vɛ̄lɛ̄ āā , ‘ Kɔ̍ o̍ nɛ̄īla̍ bɛ̍ndūla̍ŋ , a̍ nɛ̄īla̍ pɔ̍mbɔ̄la̍ŋ mā to̍sa̍ mī wāŋnda̍ hīŋ le̍ mī chīɛ̄ī nūu̍ pɛ̄ cha̍  .
42014024	Mī di̍mu̍l nu̍m , wānāā ya̍ ve̍e̍lu̍ ki̍nɛ̍i̍ ya̍ , ō pīlɛ̍ bɛ̍ɛ̍ wo̍u̍nūŋ nyɛ̍ dīa̍a̍ ho̍ō o̍ sōndō le̍ . ’ ”
42014025	Wāŋnda̍ fāŋgā bɛ̍ndōo̍ ā wa̍ Chi̍i̍su̍ kɔ̄la̍ŋ kɔ̄ɔ̄lī . O̍ ko̍ŋ , mbo̍ mūli᷄ŋ mbo̍ dīmūl nda̍ āā  ,
42014026	 “  Wānā o̍ wāna̍ hɛ̍na̍ŋ mbō hīŋ nāa̍ ya̍ chu̍a̍ le̍ wāa̍ bu̍ɛ̍ī nī pɛ̍ , mɛ̄ɛ̍ mbō kāāla̍ ya̍ mbō hīōū mɛ̄ɛ̍ o̍ ka̍a̍la̍ fi̍nyā ndɔ̍ a̍ kāla̍ ndɔ̄ yɛ̍ , mbō hīōū mɛ̄ɛ̍ o̍ ka̍a̍la̍ la̍a̍ ndɔ̄ a̍ chūāūwāā ndūa̍a̍ yɛ̄ , mbō hīōū mɛ̄ɛ̍ o̍ ka̍a̍la̍ pɔ̄mbūāā ndūa̍a̍ , kɛ̄lɛ̄ŋgāā bɛ̄ndāā ndūa̍a̍ a̍ yēmāa̍ ndūa̍a̍ yɛ̍ . Ndu̍yɛ̍ , mɛ̄ɛ̍ mbō kāāla̍ ya̍ , mbō hīōū bɛ̍ɛ̍ mɛ̄ɛ̍ o̍ ka̍a̍la̍ yōōmū ndɔ̍ ndu̍ pi̍la̍a̍ yɛ̍ . Tē ō kāāla̍ ya̍ le̍nde̍ le̍ , ō ve᷅ bu̍ɛ̍ī nī le̍  .
42014027	Wānā o̍ wāna̍ hɛ̍na̍ŋ le̍ ya̍ tōlɔ̄ɔ̍ kɔ̄ɔ̄lī pɛ̍ , kɛ̍ mbō ve̍ o̍ chɛ̄lāā lɔ̍ɔ̍ o̍ lɔ̍ɔ̍ le̍ mbō bīī mɔ̍nɛ̍i̍ ndu̍yɛ̍ , mbō wa̍ bɛ̍ɛ̍ ō bɛ̄ɛ̄ndīa̍ŋ le̍ mbō vī le̍ , wānā wa̍ā le̍nde̍ ō ve᷅ bu̍ɛ̍ī nī le̍ . ”
42014028	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ nyūnā āā , “ Nya̍ ki̍nɛ̍i̍ , tē wānā wa̍ yɛ̄ nya̍ tɛ̄ɛ̄ŋ mbō hɛ̄na̍ŋ le̍ chīɛ̄ī bɛ̄ndōo̍ tāŋgūllo̍ , wānā ko̍ŋ ō che᷅l fɛ̍lɛ̍ŋ mbō tūu̍ mɛ̄ɛ̍ kpɛ̍ nyɛ̄ sɔ̄lāa̍ wā mbō wa̍ tūu̍le̍ŋ le̍ tāŋgūl kālāa̍ chīīyo̍ yɛ̍ le̍ ? Ō tūū fɛ̍lɛ̍ŋ ko̍ ō nɔ̄ nyɛ̄ sɔ̄lāa̍ tūu̍le̍ŋ  .
42014029	Tē ō tōsa̍ le̍nde̍ fɛ̍lɛ̍ŋ te̍ , kɛ̄lɛ̄ŋgāā chīīye̍ lēbɛ̄ŋgu̍ ko̍ni̍ o̍ chi̍ī tāŋgūl ni̍ mī nyɛ̄ sɔ̄lāa̍ chūū , o̍ ko̍ŋ , mbō būmba̍ ndu̍ chīī tāŋgūl . Ndu̍yɛ̍ , wānā o̍ wāna̍ che᷅ yɛ̄ tāŋgūl o̍ ka̍ndu̍ ko̍ŋ ndo̍ pɛ̍ , ō ma᷄m ndu̍  .
42014030	Mā dīmi̍ āā , ‘ Pōo̍ ho̍ō kāndu̍ tāŋgūllo̍ , kɛ̍ ō nɔ̄la̍ ndu̍ chīī le̍ . ’ ”
42014031	Mbo̍ dīmī vɛ̄lɛ̄ āā , “ Tē māsāa̍ ā ŋīɔ̍ɔ̍ŋ ā sɛ̄ɛ̄ŋgi̍āŋ yɛ̍ , mā yēēma̍ le̍ sɔ̍ŋgɔ̄ɔ̍ , ndu̍yɛ̍ , ho̍ō nɔ̄ so̍vɛ̄i̍ya̍ wāa̍la̍ŋ tɔ̍ , mi̍ ho̍ō nɔ̄ nda̍ wāa̍la̍ŋ bi̍di̍i̍ŋ . Mɛ̄ɛ̍ mī wāna̍ nɔ̍ ho̍ō wāa̍la̍ tɔ̍la̍ŋ ndo̍ , ō cha᷄l fɛ̍lɛ̍ŋ mbō yīya̍ŋ ko̍ ō nɔ̄lā mbō sɔ̄ŋga̍ a̍ chāa̍ŋ ndɔ̄ ma̍sā kōŋ a̍ so̍vɛ̄i̍ya̍ wāa̍la̍ŋ tɔ̍ ki̍nɛ̍i̍  .
42014032	Tē ō sāālu̍ŋ pɛ̍ māā ō nɔ̍lā le̍ , chāa̍ŋ ndɔ̄ lo᷅ la̍nda̍ŋ mbō vēm pɔ̄ɔ̄ ŋ̄wāŋ le̍ mā nyɔ̄ɔ̄lu̍ le̍ ndu̍ mā mīīŋgu̍ dīōm pīlɛ̍  .
42014033	Le̍nde̍ ko̍ni̍ i̍ cho̍ ni̍ , wāna̍ fe̍ŋa̍ kɔ᷅llo̍ o̍ nyɛ̄ o̍ nyɛ̄ fe̍e̍ o̍ nɔ̍ wo̍ le̍ , ō nɔ̍lā mbō wa̍ bu̍ɛ̍ī ni̍ le̍ . ”
42014034	 “  Hɛ᷄lle̍ ī yēēla̍ , kɛ̍ tē yēēlāa̍ fūla̍ŋ pɛ̍ o̍ hɛ᷄lle̍ ni᷄ŋ , wānā nɔ̍lā lɛ̍ ndi̍ mīŋgī yēēla̍ le̍  .
42014035	Tē yēēlāa̍ fūla̍ŋ pɛ̍ , ī ni᷅ŋ ndɛ̍ le̍ nyɛ̄ o̍ nyɛ̄ le̍ . Wānā dɔ̍u̍ bɛ̍ɛ̍ ndi̍ lɛ̄ŋ ī nɛ̍ŋī yɛ̍ tɔ̄lɔ̄ɔ̍ , mɛ̄ɛ̍ kōo̍ma̍ nda̍ dūāū o̍ tɔ̄lɔ̄ɔ̍ wa̍ŋ mā nɛ̄ŋī tɔ̍lɔ̄ɔ̍ yɛ̍ le̍ . Vīōūwɔ̄ɔ̍ ko̍ni̍ nda̍ vīāū ndi̍ ni̍ . Le̍la̍ŋ , wānā o̍ wāna̍ nɔ̍ nīla̍ tūɛ̄īyāā īsɔ̄ɔ̍ pɛ̍ , lā ya᷄ŋ ni᷅la̍ŋ mī lā tūēī mī lā sīna̍ pɛ̄ŋgu̍ . ”
42015001	Bōōndi̍i̍ pi᷅lɛ̍ , mi̍ kɔ̍sɔ̄ŋnda̍ a̍ wāŋnda̍ ā pīli̍a̍ā , ā Chu̍ūwa̍ chu̍a̍ māā wānāā fo̍ndūa̍a̍ nda̍ chō ni̍ wa̍ , ā hūŋ nāa̍ Chi̍i̍sū chu̍a̍ le̍ ndu̍ nīla̍ŋ yāŋɔ̄ɔ̍  .
42015002	Kɛ̍ , mi̍ ku̍ndā Fālīsi̍īya̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā kāndū ŋɔ̄ɔ̄chīa̍ŋnda̍ŋ āā , “ Pōo̍ ho̍ō , mbō chɛ᷄l wānāā fo̍ndūa̍a̍ , ndu̍yɛ̍ mbō dē nyɛ̄ dīa̍a̍ nda̍ nda̍ā . ”
42015003	Mi̍ Chi̍i̍sū lo᷅ o̍ ko̍ŋ mbo̍ nyūnā nda̍ o̍ lētāle̍ ni᷄ŋ āā  ,
42015004	 “  Tē wānā wa̍ yɛ̄ dɔ̍ɔ̍ nya̍ tɛ̄ɛ̄ŋ , mbō nɔ̄ sāa̍ kɛ̄mɛ̄ . Tē sāa̍ ha̍ā ō pīlɛ̍ lāāsi̍a̍ŋ ndu̍ o̍ bā pɛ̍ , mɛ̄īyo̍ le̍ o̍ mɛ̍ī sa̍ā be̍le̍-ŋɔ̍ma̍hīɔ̍ɔ̍lu̍ a̍ ā ŋɔ̄ma̍hīɔ̍ɔ̍lu̍a̍a̍ ha̍ā , o̍ fo̍ndāŋ nda̍ māndā chɔ̍lūa̍a̍ wo̍ mbō kūɛ̄ o̍ lo̍ ho̍ō wo̍ nūūvīa̍a̍ , ndu̍yɛ̍ , mbō lo̍ o̍ ko̍ŋ mbō sāālu̍ŋ ndu̍ le̍ ? Nūūvīa̍a̍ o̍ nu̍u̍vīāā ndu̍ ni̍  .
42015005	Tē ō sāālu̍ŋ ndu̍ pɛ̍ , ō na᷄ŋ kɔ̄l . Ndu̍yɛ̍ , ō hāndu̍ŋ ndu̍ o̍ chōŋgu̍  ,
42015006	ō kūɛ̄ a̍ ndu̍ o̍ chīɛ̄ī ndɔ̄ɔ̍ . Tē ō kūɛ̄ pɛ̍ , ō vēēlu̍ chāāŋāā ndūa̍a̍ , a̍ wānāā nda̍ chīɛ̄ɛ̄li̍āŋ nda̍ nāa̍ pi᷅lɛ̍ ō dīmu̍l nda̍ āā , ‘ Lā māla̍ ya̍ kpe̍njo̍o̍ . I̍ sa̍a̍lu̍ŋ sa̍a̍ ni̍ , ndu̍ o̍o̍ la̍a̍si̍a̍ŋ ndo̍ . ’ ”
42015007	Mi̍ Chi̍i̍sū di̍mūl nda̍ āā , “ Mī di̍mu̍l nya̍ , tē wāna̍ yɔ̄ŋ wɔ̄ɔ̍ŋndo̍ ō pīlɛ̍ bɛ̍ɛ̍ ma̍l yɔ̄ŋ ndɔ̄ wɔ̍ɔ̍ŋndo̍ pɛ̍ , le̍nde̍ ko̍ni̍ kɔ̄l kɛ̄ndɔ̄ɔ̍ wā o̍ fo̍nda᷄ŋ Mɛ̄lɛ̄ka̍a̍ ni̍ , mbo̍ hīāū a̍ wānāa̍ cho̍ sa̍kpō wa̍ ŋ̄wāŋ be̍le̍ ŋɔ̍ma̍hīɔ̍ɔ̍lu̍ a̍ ā ŋɔ̄ma̍hīɔ̍ɔ̍lu̍ , a̍ cho̍ o̍ ba̍ hāvɛ̍i̍ wa̍ā le̍nde̍ ni̍ŋ te̍ wa̍ . ”
42015008	Mi̍ Chi̍i̍sū di̍mī vɛ̄lɛ̄ tālo̍o̍ āā , “ Tē ō wa̍ yɛ̄ mī wānā la̍nɔ̍ɔ̍ nɔ̄ ka̍ni̍o̍ŋ tɔ̍ , kɛ̍ mī ī pīlɛ̍ lo̍ . Ō mɛ̍ndūl la̍mbūi̍yo̍ , ndu̍yɛ̍ mbō bɛ̄ɛ̄sūū chīɛ̄īyo̍ mbō nūūvi̍a̍a̍ nyɛ̄ kɛ̄ndɛ̄ kɛ̍ndɛ̄ , ha̍a̍a̍ mbō lo̍ o̍ ko̍ŋ mbō sāālu̍ŋ ka̍ni̍e̍i̍ he̍ī le̍ ? Nūūvīa̍a̍ o̍ nu̍u̍vīāā ni̍  .
42015009	Ndu̍yɛ̍ tē ō sāālu̍ŋ ndi̍ pɛ̍ , ō vēēlu̍ chāāŋāā ndūa̍a̍ , a̍ wānāā nda̍ chīɛ̄ɛ̄li̍āŋ nda̍ kpo̍u̍ na̍a̍ pi᷅lɛ̍ . O̍ ko̍ŋ , ō dīmu̍l nda̍ āā , ‘ Lā māla̍ ya̍ kpe̍njo̍o̍ . I̍ sa̍a̍lu̍ŋ ka̍ni̍i̍ nīi̍ ndi̍ i̍ lo̍ ve̍ . ’ ”
42015010	Mi̍ Chi̍i̍sū di̍mūl nda̍ āā , “ Mī di̍mu̍l nya̍ , tē wāna̍ yɔ̄ŋ wɔ̄ɔ̍ŋndo̍ ō pīlɛ̍ bɛ̍ɛ̍ ma̍l yɔ̄ŋ ndɔ̄ wɔ̍ɔ̍ŋndo̍ pɛ̍ , le̍nde̍ ko̍ni̍ ki̍i̍la̍a̍ Mɛ̄lɛ̄ka̍a̍ tōsā kɔ᷅l kɛ̄ndɔ̄ɔ̍ ni̍ . ”
42015011	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī tālo̍o̍ āā , “ Fāl pīlɛ̍ wa̍ ni̍ , mbo̍ nɔ̄ pūa̍a̍ ā ŋīɔ̍ɔ̍ŋ  .
42015012	Mi̍ o̍ wa̍ chūāāmbɔ̄ɔ̍ wo̍ dīmūl fi̍nyā ndɔ̍ āā , ‘ Kɛ̄kɛ̍ , ke̍ ya̍ nyɛ̄m ki̍ɔ̍ŋ ŋ̍ nu̍ŋ . ’ O̍ ko̍ŋ kɔ̍ɔ̍lī , mi̍ fāllo̍ mūli᷄ŋ mbo̍ pīɔ̄ū nyɛ̄m ndɔ̄ɔ̍ŋ pūa̍a̍ ndūāā ŋi̍ɔ̍ɔ̍ŋnda̍ ha̍ā tɛ̄ɛ̄ŋ  .
42015013	Nyɔ̄ɔ̍ŋ mu᷅ŋ pīɔ̄ūwo̍ nda̍ tɛ̄ɛ̄ŋ , te̍le̍ŋndo̍ bēndu̍ bɛ̍ɛ̍ le̍ , mi̍ pōo̍mbɔ̄ɔ̍ ho̍ō chɔ̄ɔ̄vīāā ŋ̄ ndɔ̍ŋ kpo̍u̍ , mbo̍ kūānu᷄ŋ pɔ̍ɔ̍li̍ o̍ lɛ̄ŋndē chēle̍ŋ ni᷄ŋ . Lo̍ŋ o̍ kɔ̍ chi̍ī nyɛ̄ o̍ nyɛ̄ tɛ̄ɛ̄mbūū o̍ sɔ̄ɔ̍ŋ fo̍ndo᷄ŋ ni᷄ŋ ni̍  .
42015014	Mɛ̄ɛ̍ o̍ chi̍i̍ nyɛ̄ o̍ nyɛ̄ tɛ̄ɛ̄mbūū , mi̍ yīmā bɛ̄ndūa̍ŋ mā dēl nyɛ᷅m o̍ lɛ̄ŋndē lēŋ ni᷄ŋ . Tē yīa̍a̍ŋ ma᷅ŋ mā de᷄l pɛ̍ , pɛ̄ŋnde̍ŋ lē bīī ndu̍ bīyɔ̄ɔ̍ pi̍la̍  .
42015015	Pɛ̄ŋnde̍ŋ bīyɔ̄ɔ̍ ndu̍ mbo̍ kɔ̍ lu̍ɛ̍ī wa̍llo̍ wānā pi᷅lɛ̍ o̍ bā o̍ lɛ̄ŋndē lēŋ ni᷄ŋ . Mi̍ wānā ko̍ŋ ndu̍ mu̍li᷄ŋ mbo̍ yɔ̄ŋ ndu̍ le̍ pēūwāā ndūa̍a̍ māndāa̍ o̍ chīɛ̄ī ndūɛ̍i̍ ni᷄ŋ . Pēūwa̍ ha̍ā o̍ wa̍ ni̍ko̍ ma̍ndā ni̍  .
42015016	Kɛ̍ mɛ̄ɛ̍ yīa̍a̍ŋ mā nɛ̄i̍ ndu̍ te̍i̍ , mi̍ kɔ̄llo̍ kūā ndu̍ le̍ nyɛ̄ dīāā pēūwa̍ wa̍ dīo̍o̍ wo̍ dīo̍o̍ . Kɛ̍ , wānā o̍ wānā ke̍ ndu̍ ndu̍ le̍  .
42015017	O̍ ko̍ŋ kɔ̍ɔ̍lī , mɛ̄ɛ̍ o̍ cha̍l , mbo̍ yīya᷄ŋ . Mbo̍ dīmī āā , ‘ Bu̍ɛ̍i̍yāā wa̍lla̍ kpe̍de̍ fi̍nyā nūu̍ o̍ bā nda̍ chō nyɛ̄ dīa̍a̍ dīo̍o̍ , ā cho̍ chi̍ī le̍ . Kɛ̍ , ya̍ kɛ̍i̍ le̍ yīa̍a̍ŋ mā chō nyɛ̄ yɔ̄ŋ nu̍a̍ā le̍ ? ’
42015018	Mbo̍ dīmī āā , ‘ I̍ cho̍ chɔ̄nɔ᷄ŋ mī mi̍i̍ŋgu̍ nāa̍ fi̍nyā nūu̍ chūā . I̍ ku̍ɛ̄ pɛ̍ I̍ kɔ̍ di̍mu̍l ndu̍ a̍a̍ , “ Kɛ̄kɛ̍ , I̍ to̍sa̍ yɔ̄ŋ wɔ̄ɔ̍ŋndo̍ a̍ Mɛ̄lɛ̄ka̍ , ndu̍yɛ̍ mi̍ to̍sā yɔ̄ŋ wɔ̄ɔ̍ŋndo̍ a̍ nūm  .
42015019	I̍ cho̍ lɛ̍ o̍ sɔ̄vɛ̍ kpo̍so̍ŋ mā ve̍e̍lu̍ lɛ̄ ya̍ āā , po̍ nu̍m te̍ . Chu̍a̍ ya̍ ni᷅ŋ māā bu̍ɛ̍ī nūm pa̍a̍wāā . ” ’
42015020	O̍ ko̍ŋ kɔ̍ɔ̍lī , mbo̍ cha᷄ŋ mbo̍ kūā nāa̍ fi̍nyā ndɔ̄ chu̍a̍ .  “ Wāa̍ fūūlūūwo̍ , ō lo̍ la̍nda̍ŋ mi̍ fi̍nyā ndɔ̄ cha᷅ ndu̍ . Mi̍ nyīɛ̍ɛ̍yīī ndūɛ̍i̍ bīī fi̍nyā ndɔ̍ ta̍u̍ . Mi̍ fi̍nyā ndɔ̄ cha̍ŋ mbo̍ ku̍ā ndu̍ lāchī a̍ kīlta̍ŋ , mbo̍ kɔ̍ kɔ̄ma᷄ŋ ndu̍ , mbo̍ sɔ̄sā ndu̍ kūu̍wo̍  .
42015021	Mi̍ po̍ ndɔ̄ɔ̍ ho̍ō lō lo̍ŋ mbo̍ dīmūl ndu̍ āā , ‘ Kɛ̄kɛ̍ , I̍ to̍sa̍ yɔ̄ŋ wɔ̄ɔ̍ŋndo̍ a̍ Mɛ̄lɛ̄ka̍ , mi̍ to̍sā yɔ̄ŋ wɔ̄ɔ̍ŋndo̍ a̍ nūm . I̍ cho̍ lɛ̍ o̍ sɔ̄vɛ̍ kpo̍so̍ŋ mā ve̍e̍lu̍ lɛ̄ yā āā , po̍ nu̍m te̍ . ’
42015022	Kɛ̍ , mi̍ fi̍nyā ndɔ̄ di̍mūl bu̍ɛ̍i̍yāā ndūa̍a̍ āā , ‘ Lā hu᷄ŋ a̍ nyɛ̄lā kɛ̄ndɛ̄ kɛ̍ndɛ̄la̍ŋ chɔ̍ chɔ̍ mī lā dōvi̍ ndu̍ . Ndu̍yɛ̍ , mī lā wōu̍ ndu̍ kēlɛ̄i̍ o̍ īsū mī lā wōu̍ ndu̍ kɔ̄ɔ̄vɛ̄i̍la̍ŋ  .
42015023	O̍ ko̍ŋ kɔ̍ɔ̍lī , mī lā hīŋ a̍ nāu̍ hi̍o̍ū ha̍ā kpo̍u̍ wo̍ mī lā dīī mī ŋ̄ dēnūŋ nyɛ̄ dīāā kɔ̄l kɛ̄ndɔ̄ɔ̍  .
42015024	Kāni̍ fo̍ndōle̍ , po̍ nūu̍ ndu̍ o̍o̍ vi᷅ , kɛ̍ ō mīīŋgu̍ yōōmū . Ndu̍ o̍o̍ la̍a̍si̍a̍ŋ , kɛ̍ ō mīīŋgu̍ . O̍ ko̍ŋ kɔ̍ɔ̍lī , mi̍ kɔ̄l kɛ̄ndɔ̄ɔ̍ kāndu᷄ŋ bɛ̍ɛ̍ . ’
42015025	 “  A̍ bōōndi̍i̍ ke̍ŋ , bɛ̄ ndɔ̄ wa̍ wa̍llo̍ o̍ chīɛ̍i̍ ni᷄ŋ . Mɛ̄ɛ̍ o̍ chɛ̍ŋ o̍ chīɛ̍i̍ ni᷄ŋ mbo̍ wā hūnɔ̄ɔ̍ , fūūlūūwo̍ chi̍e̍e̍ le̍kɔ̍ɔ̍ ki̍nɛ̍i̍ , mbo̍ tūɛ̄ī nyɛ̄ chāa̍ . Wāŋnda̍ wa̍ yōla̍ŋ kpe̍e̍kpe̍i̍  .
42015026	Mbo̍ lō o̍ ko̍ŋ mbo̍ vēēlū bu̍ɛ̍i̍ fi̍nyā ndɔ̄ɔ̍ ō pīlɛ̍ . Mbo̍ nyūnā ndu̍ āā vɛ̄ɛ̄ , ‘ Nyɛ̄ chāā yɛ̄ɛ̍nɛ̍ cho̍ yɛ̄ ho̍ō sūɛ̍i̍ ? ’
42015027	Mbo̍ dīmūl ndu̍ āā , ‘ Pɔ̄mbɔ̄ nu᷄m ndu̍ o̍o̍ ku̍ɛ̍nu᷄ŋ ndo̍ , ndu̍ hi᷅ŋ ni̍ . Mɛ̄ɛ̍ o̍ hi᷅ŋ , mi̍ fi̍nyā nūm di̍ī nāū bɛ̄ndu̍ hi̍o̍ū ha̍ā kpo̍u̍ wo̍ āā , le̍ mɛ̄ɛ̍ o̍ mi̍i̍ŋgu̍ ndu̍ o̍ bā a̍ yōōmōo̍ o̍ mīli̍ŋ yɛ̍ . Nyɛ̄ chāā ko᷄ŋ cho̍ sūɛ̍i̍ ni̍ . ’
42015028	 “  Mi̍ bɛ̄ ndɔ̄ du̍a̍u̍nu᷄ŋ tu̍mbe̍ ta̍u̍ . Mbo̍ kɛ̄ɛ̄ le̍ lūɛ̄īyɔ̄ɔ̍ chīɛ̄ī ni̍ŋ . O̍ kōŋ , mi̍ fi̍nyā ndɔ̄ fu̍lā , mbo̍ kɔ̍ nyɔ̍ɔ̍lū ndu̍  .
42015029	Kɛ̍ , mbo̍ dīmūl fi̍nyā ndɔ̍ āā , ‘ Wɔ̄sīla̍ŋ nda᷅ŋ kpe̍de̍ I̍ cho̍ nu̍m sāāŋgīāllo̍ . Lē pīlɛ̍ bɛ̍ɛ̍ I̍ kɛ̍ɛ̍ wɔ̍ nu̍m dīōm te̍ . Kɛ̍ , o̍ pāa̍le̍ŋ ni᷄ŋ bɛ̍ɛ̍ a̍ ke̍ wɔ̍ ya̍ chūīŋndo̍ ō chūa̍a̍ bɛ̍ɛ̍ le̍ mī to̍sa̍ kɔ̄l kɛ̄ndɔ̄ɔ̍ na̍a̍ chāāŋāā nīa̍a̍ le̍  .
42015030	Kɛ̍ , mɛ̄ɛ̍ po̍ nu̍m chi̍i̍ ho̍ō nyɛ̄m nūmndo̍ŋ kpe̍de̍ tɛ̍ɛ̍mbūū wāŋ lāāndūāā bāla᷄ŋnda̍ kɔ̄ɔ̄lī wo̍ hīŋ , ma̍ mūli᷄ŋ ma̍ dīīlūl ndu̍ nāū bɛ̄ndōo̍ . ’
42015031	Mi̍ fi̍nyā ndɔ̄ di̍mūl ndu̍ āā , ‘ Po̍ nūu̍ , le̍ lɔ̍ɔ̍ o̍ lɔ̍ɔ̍ na̍a̍ nūm ŋ̄ chō lātūlu̍ . Ndu̍yɛ̍ , nyɛ̄ o̍ nyɛ̄ ya̍ nɔ̍ , nu᷄m nɔ̍ ni̍  .
42015032	Kɛ̍ ndu̍yɛ̍ , ō bɛ̄nda̍ mī ŋ̄ tōsa̍ kɔ̄l kɛ̄ndɔ̄ɔ̍ . Kāni̍ fu̍u̍le̍ , pɔ̄mbɔ̄ nūmndo̍ ho̍ō ndu̍ o̍o̍ vi᷅ , kɛ̍ ō mīīŋgu̍ yōōmū . Ndu̍ o̍o̍ la̍a̍si̍a̍ŋ , kɛ̍ ō mīīŋgu̍ . ’ ”
42016001	Mi̍ Chi̍i̍sū di̍mūl bu̍ɛ̍i̍yāā ndūa̍a̍ tālo̍o̍ āā , “ Po̍ su̍lāā pīlɛ̍ wa̍ ni̍ , mbo̍ chūā bu̍ɛ̍īyo̍ le̍ wāa̍ nyɛ̄m ndɔ᷄ŋ kpe̍de̍ bo᷅lle̍ŋ . Kɛ̍ , te̍le̍ŋ pi᷅lɛ̍ ma̍ dīmūl wānā su̍lāa̍ ho̍ō māā po̍ o̍ ha̍ndu̍ ho̍ō nyɛ̄m ndɔ᷄ŋ bōlle̍ŋ ndo̍ chō nyɛ̄m ndɔ᷄ŋ tɛ̄ɛ̄mbūūwo̍  .
42016002	Mi̍ wānā su̍lāa̍ ho̍ō lō o̍ ko̍ŋ mbo̍ vēēlū ndu̍ . Mbo̍ nyūnā ndu̍ āā , ‘ Īmāā vɛ̄ɛ̍nɛ̍ ya̍ I̍ cho̍ yɛ̄ he̍ī tūēīyɔ̄ɔ̍ a̍ nūm o̍kɔ̄ɔ̄ ? Hu̍ŋ mā hu̍ŋ dɔ̍u̍nu᷄ŋ nyɛ̍m nu᷄ŋ ko̍na̍ . Kāni̍ fo̍ndōle̍ , a̍ cho̍ lɛ̍ wā nyɛ̄m nu᷄ŋ bōlle̍ŋ te̍ . ’
42016003	Mi̍ pōo̍ ho̍ō nyūnā ndu̍ pi̍la̍ āā , ‘ Ō yɛ̄ɛ̍nɛ̍ kpe̍e̍kpe̍i̍ ya̍ I̍ to̍sa̍ yɛ̍ ? Ma̍sānɔ̄ nūu̍ sōli̍ ya̍ ni᷅ŋ o̍ wa̍llo̍ ni᷄ŋ . I̍ nɔ̍lā yɛ̍ wa̍li̍ ka̍lā ka̍lā le̍ . Ndu̍yɛ̍ vɛ̍lɛ̄ , si̍ɔ̍mbu̍la̍ŋ lā chō ya̍ le̍ wāŋnda̍ bālɔ̄ɔ̍ pīɛ̄īle̍ŋ . ’ Mbo̍ chāl mbo̍ yīya᷄ŋ  .
42016004	Mbo̍ dīmī āā , ‘ I̍ si̍nā mɛ̄ɛ̍ ya̍ cho̍ tōsā yɛ̍ . O̍ ko̍ŋ , ā yɔ᷄ŋ bɛ̍ɛ̍ mbō sōli̍ ya̍ o̍ wa̍llo̍ ni᷄ŋ , I̍ nɔ̍lā mī sɔ̍la̍ ndi̍a̍a̍mɔ̍ɔ̍wa̍ mī wa̍ nda̍ o̍ bɛ̄ŋgu̍ cho̍o̍ . ’
42016005	 “  O̍ ko̍ŋ kɔ̍ɔ̍lī , mbo̍ vēēlū wānāā kūēēla̍ ma̍sānɔ̄ ndɔ̄ɔ̍ lā wa̍ chōo̍ wa̍ ā pīlɛ̍ŋ pi̍lɛ̍ŋ nda̍ . Mbo̍ nyūnā wāna̍ tāso̍o̍ āā , ‘ Vɛ̄ɛ̍nɛ̍ kpɛ̍ kūo̍o̍ chō yɛ̄ nu̍m o̍ ma̍sā nūu̍ lo̍ ? ’
42016006	Mbo̍ dīmī āā , ‘ Chūɛ̄īya̍ŋ ti᷅ŋnda̍ŋ kɛ̄mɛ̄ . ’ Mi̍ po̍ bu̍ɛ̍īyo̍ dīmūl ndu̍ āā , ‘ So̍li̍ ya̍u̍ nu̍m kūo̍o̍ chɔ̍ chɔ̍ mā cha̍l mā po̍o̍nyi̍a̍a̍ ti᷅ŋnda̍ŋ be̍le̍-ŋu̍ɛ̍ɛ̍nu̍ . ’
42016007	Mbo̍ nyūnā wāŋndo̍ ō pīlɔ̍ɔ̄ āā , ‘ Yɛ̄ɛ̍nɛ̍ kpɛ̍ cho̍ yɛ̄ nu̍m kūēē ? ’ Mbo̍ mūlī āā , ‘ Wi̍tīi̍yo̍ŋ bu̍sɛ̄la̍ŋ wāa̍ lē pīlɛ̍ . ’ Mbo̍ dīmūl ndu̍ āā , ‘ So̍li̍ ya̍u̍ nu̍m kūo̍o̍ mā po̍o̍nyi̍a̍a̍ bu̍sɛ̄la̍ŋ kɛ̄mɔ̄ɔ̍ lē ŋɔ̄ma̍a̍ . ’
42016008	 “  O̍ ko̍ŋ kɔ̍ɔ̍lī , mi̍ fāl sūlāa̍ ho̍ō kpīŋgā po̍ bu̍ɛ̍ī lēyālāa̍ ho̍ō le̍ tāāsi̍o̍o̍ . ” Mi̍ Chi̍i̍sū hi̍a̍ū lāchī a̍ dīmīo̍o̍ āā , “ Wānāa̍ cho̍ le̍ chi̍e̍ēŋndo̍ ho̍ō wa̍ , ā nɔ̄ tāāsi̍o̍o̍ a̍ mɛ̄ɛ̍ nda̍ pi̍la̍ bīya᷅ŋ o̍ sɔ̄ɔ̍ŋ chōo̍ yɛ̍ , mbo̍ hīāū wānāa̍ cho̍ o̍ nyɛ̄ wa̍wo̍ŋndo̍ ni᷄ŋ nda̍  .
42016009	 “  Le̍la̍ŋ , mī di̍mu̍l nya̍ , lā tōsa̍ kɛ̍ndɛ̄i̍ a̍ nyɛ̄m sɔ̄la᷄ŋ o̍ chi̍e̍ēŋndo̍ ni᷄ŋ le̍ mī lā sɔ̄la̍ ndi̍a̍a̍mɔ̍ɔ̍wa̍ . O̍ ko̍ŋ kɔ̍ɔ̍lī , bōōndi̍i̍ nyɛ̄ sɔ̄lāa̍ ō nɔ̍lā lɛ̍ mbō māla̍ nya̍ le̍ ve̍ , bōōndi̍i̍ ke̍ŋ Mɛ̄lɛ̄ka̍ ndu̍ nɔ̍lā mbō yīya̍ nya̍ o̍ fo̍ndāŋ wāŋnda̍ chō wā yōōmū , le̍ fɛ̍ɛ̍ŋ a̍ fɛ̍ɛ̍ŋ ndo̍  .
42016010	Wānā o̍ wāna̍ wa̍ sa̍kpō o̍ sɔ̄ɔ̍ŋ pɔ̍mbɔ᷄ŋ ni᷄ŋ pɛ̍ , ō nɔ̄lā mbō wa̍ sa̍kpō o̍ sɔ̄ɔ̍ŋ bānā ba̍na᷄ŋ ni᷄ŋ . Kɛ̍ , wānā o̍ wāna̍ ve̍ sa̍kpō o̍ sɔ̄ɔ̍ŋ pɔ̍mbɔ᷄ŋ ni᷄ŋ te̍ , ō ve᷅ sa̍kpō o̍ sɔ̄ɔ̍ŋ bānā ba̍na᷄ŋ ni᷄ŋ te̍  .
42016011	Tē a̍ ve̍ sa̍kpō o̍ nyɛ̄m chi̍e̍ēŋndo̍ŋ ni᷄ŋ te̍ , vɛ̄ɛ̍nɛ̍ nda̍ lāāla̍ŋ yɛ̍ a̍ nūm o̍ sūl kpe̍e̍kpe̍i̍yo̍ chōo̍ ?
42016012	Ndu̍yɛ̍ , tē a̍ ve̍ sa̍kpō o̍ nyɛ᷄m cho̍ le̍ chāāŋāā chēle̍ŋnda̍ wo̍ŋ chōo̍ le̍ , ō nɛ̄ɛ̍nɛ̍ ke᷅ yɛ̍ nu̍m nyɛ̍ cho̍ le̍ nūm ndo̍ ? ”
42016013	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Chɛ̄ o̍ chɛ̄ cho̍ mbō wa̍ le̍ ma̍sāā ŋīɔ̍ɔ̍ŋ te̍ . Kāni̍ fu̍u̍le̍ , tē ho̍ō o̍ ka̍a̍la̍ ni̍ , ō tu᷄l ho̍ō lēyɛ̄ . Tē ho̍ō o̍ di̍i̍ku̍ŋ ni̍ , ō di̍i̍kūŋ o̍ pi᷅lɔ̍ɔ̍ le̍ . Le̍la̍ŋ , wānā le̍ndūŋ kɔ̍l o̍ nyɛ̄ sɔ̄lāa̍ mā nɔ̍la̍ Mɛ̄lɛ̄ka̍ sāāŋgīāl te̍ . ”
42016014	Mɛ̄ɛ̍ ku̍ndā Fālīsi̍īya̍ tūēī nyɛ̄ Chi̍i̍sū wa̍ dīmīo̍o̍ wo̍ , ma̍ kāndū ndu̍ pɛ̄ɛ̄sāa̍ . Kāni̍ fo̍ndōle̍ , ā kāāla̍ nyɛ̄ sɔ̄lāa̍  .
42016015	Mi̍ Chi̍i̍sū di̍mūl nda̍ āā , “ Lā hɛ̄na̍ŋ tē wāŋnda̍ chē nya̍ pɛ̍ ā dīmi̍ māā lā chō wānāā sa̍kpō . Kɛ̍ ndu̍yɛ̍ , Mɛ̄lɛ̄ka̍ ndu̍ si̍nā nyɛ᷅ o̍ nyɛ̍ cho̍ nya̍ o̍ lākɔ̄l . Kāni̍ , nyɛ̄ Mɛ̄lɛ̄ka̍ ndu̍ kɛ̍ɛ̍ māā ō ni᷄ŋ kpo̍so̍ŋ te̍ wo̍ , ndu̍ wāŋnda̍ nda̍ chu̍a̍ māā nyɛ̍ kpe̍e̍kpe̍i̍ ni̍  .
42016016	 “  Sāwāla̍ Mɛ̄lɛ̄ka̍ ke̍ Mūu̍sē la̍ŋ , a̍ dīōmndā wānāa̍ su̍a̍ā le̍ Mɛ̄lɛ̄ka̍ wa̍ a̍ dīmi̍ la̍ŋ , lā lo̍ lēchōo̍ ha̍a̍a̍ mbo̍ fūūlūū a̍ te̍le̍ŋ Chɔ᷄ŋ Wānā Yi̍ŋāa̍ wo̍ . Chɔ̍ŋ a̍ bōōndi̍i̍ ke̍ŋ , wāŋnda̍ chō yōōŋgū kɛ̄ndɔ̄ɔ̍ dīmīo̍o̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Ndu̍yɛ̍ , wāŋnda̍ kpe̍de̍ ā chō kīndīo̍o̍ a̍ lābɛ̄ɛ̄la̍ le̍ lūɛ̄īyɔ̄ɔ̍ lo̍ŋ . ”
42016017	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Ī chō bɛ̍ɛ̍ŋ bɛ̍ɛ̍ŋ le̍ ɛ̄chɛ̍nɛ̄ a̍ chi̍e̍ēŋndo̍ mā tāmbu̍ , mbo̍ hīāū a̍ pōōnyīāā ō pɔ̄mbu̍ɛ̍i̍na̍a̍ wo̍ bɛ̍ɛ̍ fa̍ŋa᷄ŋndo̍ o̍ sāwāla̍ Mɛ̄lɛ̄ka̍ kē Mūu̍sē la̍ŋ chōo̍  .
42016018	 “  Wānā o̍ wāna̍ kɛ̍ɛ̍ la̍a̍ ndɔ̍ mbō chu̍a̍ wānā la̍nɔ̍ che᷅le̍ŋ pɛ̍ , mɛ̄ɛ̍ ō tɛ̄ɛ̄mbu̍u̍ sāwa̍ di̍mi̍ māā wānā su̍u̍ndā le̍ wo̍ . Ndu̍yɛ̍ , wānā pɔ̍nɔ̍ chu̍a̍ wānā la̍nɔ̍ nda̍ kɛ̄ɛ̍ ko̍ŋ ndo̍ pɛ̍ , mɛ̄ɛ̍ ndu̍ bɛ̍ɛ̍ ō tɛ̄ɛ̄mbu̍u̍ sāwa̍ di̍mi̍ māā wānā su̍u̍ndā le̍ wo̍ . ”
42016019	Mi̍ Chi̍i̍sū di̍mī vɛ̄lɛ̄ tālo̍o̍ āā , “ Wānā su̍lāā pīlɛ̍ wa̍ ni̍ , lɔ̍ɔ̍ o̍ lɔ̍ɔ̍ ō chō ō dōvīa̍ŋ a̍ nyɛ̄lā ba̍ā kālālā bɛ̄ndūla̍ŋ . Lēpāa̍ o̍ lēpāa̍ nyɛ̄m kɛ̄ndɔ᷄ŋ ko̍ni̍ ndu̍ o̍o̍ di̍ā ni̍  .
42016020	Kɛ̍ , po̍ ta̍mbɛ̍i̍ pi᷅lɛ̍ wa̍ dīōlā ndɔ̄la̍ŋ āā , La̍sa̍lɔ̄ɔ̄ . Pāūve̍ wa̍ ndu̍ ī tīūwāā lēkɔ̄ɔ̍ si̍lɔ̍ . Tūŋnda̍ bɛ̍ɛ̍ hūnɔ̄ɔ̍ mī nda̍ a̍a̍ de̍e̍mbūū ndu̍ pāūvīī kēŋ . Ndu̍yɛ̍ , o̍ kpāki̍ wa̍ chīɛ̄ī wānā su̍lāa̍ ho̍ō ō bālāā wo̍ sōndōo̍ nda̍ a̍a̍ ya̍mbū ndu̍ ni̍ . Kāni̍ fo̍ndōle̍ , ndu̍ o̍o̍ ye̍e̍mā le̍ nyɛ̄ dīāā wānā su̍lāa̍ ho̍ō ndu̍ o̍o̍ de̍ma̍ wo̍ sɔ̄lāa̍ le̍ dīo̍o̍ . Kɛ̍ , po̍ ta̍mbɛ̍i̍ pi᷅lɛ̍ wa̍ dīōlā ndɔ̄la̍ŋ āā , La̍sa̍lɔ̄ɔ̄ . Pāūve̍ wa̍ ndu̍ ī tīūwāā lēkɔ̄ɔ̍ si̍lɔ̍ . Tūŋnda̍ bɛ̍ɛ̍ hūnɔ̄ɔ̍ mī nda̍ a̍a̍ de̍e̍mbūū ndu̍ pāūvīī kēŋ . Ndu̍yɛ̍ , o̍ kpāki̍ wa̍ chīɛ̄ī wānā su̍lāa̍ ho̍ō ō bālāā wo̍ sōndōo̍ nda̍ a̍a̍ ya̍mbū ndu̍ ni̍ . Kāni̍ fo̍ndōle̍ , ndu̍ o̍o̍ ye̍e̍mā le̍ nyɛ̄ dīāā wānā su̍lāa̍ ho̍ō ndu̍ o̍o̍ de̍ma̍ wo̍ sɔ̄lāa̍ le̍ dīo̍o̍ .
42016021	
42016022	 “  Mi̍ po̍ ta̍mbɛ̍i̍yo̍ ho̍ō wū . Mɛ̄ɛ̍ o̍ vi᷅ , mi̍ ki̍i̍la̍a̍ Mɛ̄lɛ̄ka̍a̍ hu᷄ŋ chu̍ā ndu̍ ma̍ kūānu᷄ŋ a̍ ndu̍ o̍ E̍bīlāha᷅m ndo̍ . O̍ ko̍ŋ kɔ̍ɔ̍lī , mi̍ wānā su̍lāa̍ bɛ̍ɛ̍ o̍ wu᷅ . Ma̍ chɔ̄ ndu̍  .
42016023	Mɛ̄ɛ̍ nda̍ chɔ̍ ndu̍ , mbo̍ kūā chi̍e̍e̍ pīɔ̍m . Lo̍ŋ o̍ wa̍ o̍ mɔ̍nɛ̍i̍ ni᷄ŋ ni̍ . Mɛ̄ɛ̍ o̍ to̍fa̍ chōo̍ cho̍o̍ , mbo̍ chā E̍bīlāha᷅m la̍nda̍ŋ . Mbo̍ chā La̍sa̍lɔ̄ɔ̄ cho̍ ndu̍ īkɛ̄i̍  .
42016024	Mbo̍ vēēlū āā , ‘ Kɛ̄kɛ̍ , E̍bīlāha᷅m , tūīīnu̍ŋ ya̍ īnyīɛ̍ɛ̍ mā di̍mu̍l La̍sa̍lɔ̄ɔ̄ ō pīla̍ sūe̍i̍ o̍ mɛ̄ŋnda̍ŋ ni᷄ŋ mbō hu᷄ŋ ma᷅l la̍ o̍ lēdīɔ̄ɔ̄mū fɔ̍ , mī bo̍lōle̍ŋ lē pɔ̄lu̍l la̍ . I̍ cho̍ bɔ̄ɔ̍ o̍ nyɛ̄ nɛ̄īyāā bɛ̄ndōo̍ ni᷄ŋ o̍ yīŋnde̍ŋ nde᷅ŋ ni᷄ŋ . ’
42016025	 “  Kɛ̍ , mi̍ E̍bīlāha᷅m lo᷅ o̍ ko̍ŋ mbo̍ mūlūl ndu̍ āā , ‘ Po̍ nūu̍ , lo̍o̍nu̍ŋ māā bōōndi̍i̍ ŋ̄ wa̍ yōōmū ve̍ , ma̍ sɔ̄lā dɛ̍nɛ̍ kɛ̍ndɔ̄ɔ̍ o̍ nu̍mndo̍ , mi̍ La̍sa̍lɔ̄ɔ̄ ndu̍ sɔ̍lā dɛ̍nɛ̍ pa̍lāa̍ . Kɛ̍ , ndu̍ cho̍ ni᷅ŋ o̍ kɔ̄l nyūlōo̍ ni᷄ŋ na̍nu᷄ŋ mi̍ nūm wā o̍ mɔ̍nɛ̍i̍ ni᷄ŋ  .
42016026	Ō fūla̍ wɔ̍ bɛ̍ɛ̍ o̍ ko̍ŋ kɔ̍ɔ̍lī , kpōlōŋ kpo̍lo̍ŋ yīŋgi̍lɛ̍i̍ bɛ̍ndōo̍ chō na̍a̍ tɛ̍ɛ̄ŋ na̍a̍ nya̍ā . Wānā ye̍e̍ma̍ bɛ̍ɛ̍ le̍ chɔ̄nɔ᷄ŋndo̍ na̍nu᷄ŋ mbō kūɛ̄ lo̍ŋ , ō nɔ̍lā le̍ . Ndu̍yɛ̍ , wānā nɔ̍lā mbō chɛ᷄ŋ lo̍ŋ mbō ta᷄ŋ nāa̍ na̍a̍ chūā na̍nu᷄ŋ te̍ . ’
42016027	Mi̍ wānā su̍lāa̍ ho̍ō dīmī āā , ‘ Mɛ̄ɛ̍ yāndi̍i̍ , kɛ̄kɛ̍ , vi̍o̍m La̍sa̍lɔ̄ɔ̄ o̍ chīɛ̍i̍ fi̍nyā nūu̍  .
42016028	Kāni̍ fu̍u̍le̍ , I̍ nɔ̍ pɔ̄mbūa̍a̍ ā ŋūɛ̍ɛ̍nu̍ lo̍ŋ . Vi̍o̍m ndu̍ ō kɔ̍ mbō kɔ̍ si̍lā nda̍ , yɔ̍ŋi̍ nda̍ bɛ̍ɛ̍ nda̍ hu᷄ŋ o̍ fo̍ndāŋ nyɛ̄ nɛ̄īyāa̍ ho̍ō . ’
42016029	 “  Mi̍ E̍bīlāha᷅m di̍mūl ndu̍ āā , ‘ Yāu̍la̍ Mūu̍sē po̍o̍nyi̍a̍a̍ la̍ŋ a̍ lā wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ la̍ŋ lā chō nda̍ o̍ bā lo̍ŋ . Ā ya᷄ŋ nyɛ᷅ la̍ di̍mi̍ wo̍ lānī . ’
42016030	Kɛ̍ mbo̍ dīmī āā , ‘ Ā ye᷅ŋ ni̍ŋ nyɛ᷅ la̍ di̍mi̍ wo̍ lānī le̍ . Kɛ̍ tē wānā mi̍i̍ŋgu̍ pɛ̍ yo̍o̍mū mbō kɔ̍ si̍lā nda̍ , ā nɔ̄lā mā ma᷄l yɔ̄ŋndā ndāla̍ wɔ̍ɔ̍ŋnda̍ŋ . ’
42016031	Mi̍ E̍bīlāha᷅m di̍mūl ndu̍ āā , ‘ Nyɛ̄ yāu̍la̍ Mūu̍sē a̍ wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ la̍ŋ lā dīmi̍ wo̍ , tē ā kɛ̄ɛ̍ ndu̍ lānī yāŋɔ̄ɔ̄ pɛ̍ , ā yɔ᷄ŋ bɛ̍ɛ̍ mī wāŋndo̍ mīīŋgu̍ yōōmū mbō kɔ̍ si̍lā nda̍ ā la̍a̍lāŋ te̍ . ’ ”
42017001	Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Nyɛ᷄m to̍sā mī wāŋndo̍ tōsa̍ yɔ̄ŋ wɔ̄ɔ̍ŋndo̍ wo̍ŋ ŋ̄ nɔ̄ le̍ yɔ̄nɔ᷄ŋndo̍ . Kɛ̍ ndu̍yɛ̍ , nyɛ̄ nɛ̄īyāā bɛ̄ndōo̍ chō le̍ wāna̍ to̍sā mī nyɛ̄m mu᷅ŋ ŋ̄ yɔ̄nu̍ŋ ndo̍  .
42017002	Ō bɛ̄ndā bɛ̍ɛ̍ mā bāa̍ wānā ko̍ŋ pōū bɛ̄ndōo̍ o̍ lābo̍lō mā ma᷄l ndu̍ o̍ mɛ̄ŋmā yīŋgi̍lɛ̍i̍ya̍ŋ ni᷄ŋ mbo̍ hīāū a̍ wānā ko̍ŋ mbō tōsa̍ mī ā pɔ̄mbūa̍a̍ ha̍ā mā tōsa̍ yɔ̄ŋ wɔ̄ɔ̍ŋndo̍  .
42017003	Le̍la̍ŋ , lā pu̍ɛ̍ɛ̍nu᷄ŋ a̍ nya̍ pi̍la̍ le̍ .  “ Tē pɔ̄mbɔ̄ nūm kɛ̄lɛ̄ŋgāā bɛ̄ nūm o̍ to̍sa̍l nu̍m sūɛ̍i̍ wɔ̍ɔ̍ŋnde̍ pɛ̍ , di̍mu̍l ndu̍ māā nyɛ̄ o̍ to̍sa̍ a̍ nūm ndo̍ ō ni᷄ŋ te̍ . Tē ō dīmu̍l nu̍m le̍ mā ma̍l ndu̍ le̍ nyɛ̄ o̍ to̍sa̍ wo̍ pɛ̍ , a̍ ma̍l ndu̍  .
42017004	Ā yɔ᷄ŋ bɛ̍ɛ̍ mbō tōsa̍l nu̍m sūɛ̍i̍ wɔ̍ɔ̍ŋnde̍ o̍ pāa̍le̍ŋ ni᷄ŋ le̍ ŋɔ̍mmɛ̍ū , kɛ̍ ndu̍yɛ̍ , lē ŋɔ᷄mmɛ̍ū kōŋ kpe̍de̍ , tē ō nyūna̍ nu̍m le̍ ndu̍ mālɔ̄ɔ̄ pɛ̍ , ā nɔ̄ mā ma̍l ndu̍ . ”
42017005	Mi̍ wānāā Chi̍i̍sū ve᷅m māā hɔ̄ltē ndɔ̄ wa̍ dīmūl ndu̍ āā , “ Māsānɔ̄ɔ̍ , ma̍la̍ na̍a̍ mī ŋ̄ chɔ̄ɔ̄lu̍ tīīnda᷄ŋndo̍ sɔ̄lā . ”
42017006	Mi̍ Chi̍i̍sū mu̍lūl nda̍ āā , “ Tē lā nɔ̄ tīīnda᷄ŋndo̍ pɛ̍ , ā yɔ᷄ŋ bɛ̍ɛ̍ mbō wa̍ mɛ̄sɛ̄lāa̍ mɛ̄ɛ̍ ku̍lu̍ mɛ̍sɛ̍lɛ̍i̍ yɔ̄m nda̍ vēēlū ho̍ō āā , Mɔ̍si̍tāā wo̍ chō nu̍a̍ā yɛ̍ pɛ̍ , lā dīmūl yɔ̍m si̍m ho̍ō wo̍ āā , ‘ Su̍ŋgu̍ŋ mā kɔ̍ tɔ̍lnu᷄ŋ o̍ pēe̍ mɛ̄ŋmā īhɛ᷄llo̍ ni᷄ŋ . ’ Ndu̍yɛ̍ , tōsāa̍ o̍ to̍sā mɛ̄ɛ̍ nya̍ dīmu̍l ndu̍ yɛ̍ ni̍ . ”
42017007	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Nya̍ cho̍ ha̍ā na̍nu᷄ŋ nda̍ , tē wānā pi᷅lɛ̍ nɔ̄ pɛ̍ chi̍ɔ̍ɔ̍ , mī chɛ̄ kōŋ wa̍ wāa̍ o̍ chīɛ̍i̍ ni᷄ŋ , kɛ̄lɛ̄ŋgāā mbō wa̍ sāa̍ māndāa̍ . Tē ō hīŋ pɛ̍ i̍chɔ᷅llo̍ chi̍e̍e̍ , bāā dīmūllo̍ ŋ̄ dīmūl chɛ̍ kōŋ ni̍ āā , ‘ Hu̍ŋ cha᷅l ni̍ko̍ mā dē nyɛ̄ dīa̍a̍ ? ’
42017008	A̍ di̍mī le̍nde̍ le̍ . Ā dīmūl ndu̍ mādīmūllāā āā , ‘ To̍o̍si̍a̍l la̍ nyɛ̄ dīa̍a̍ . A̍ chi̍i̍ pɛ̍ , a̍ bɛ̍ɛ̍ndi̍a̍ŋ a̍ hu̍ŋ si᷅m ya̍ īkɛ̄i̍ mbō lo̍ o̍ ko̍ŋ mī chi̍i̍ nyɛ̄ dīa̍a̍ di̍o̍ . Tē I̍ chi̍i̍ pɛ̍ , ā dē o̍ nu̍mndo̍ . ’ ”
42017009	Mi̍ Chi̍i̍sū nyu̍nā āā , “ Bāā chīɔ̍ɔ̍ nɔ̄ kūēē mbō sɔ̄la̍ ni̍wa̍llo̍ mēllo̍ le̍ mɛ̄ɛ̍ o̍ to̍sa̍ wa̍li̍ nda̍ dīmu̍l ndu̍ le̍ tōsāa̍ wo̍ yɛ̍ ? Ō nɔ̍ mbō sɔ̄la̍ ni̍wa̍li̍ le̍  .
42017010	Le̍nde̍ ko̍ni̍ nya̍ bɛ̍ɛ̍ nya̍ chō ni̍ . Tē lā chīi̍ wa̍li̍ o̍ wa̍li̍ nda̍ dīmu̍l nya̍ le̍ tōsāa̍ tōsā pɛ̍ , lā dīmi̍ āā , ‘ Chīa̍a̍ na̍a̍ ŋ̄ chō ni̍ . Ŋ̄ nɔ̍ le̍ ni̍wa̍li̍ sɔ̍lā le̍ . Wa̍li̍ na̍a̍ ŋ̄ nɔ̄ le̍ tōsāa̍ wo̍ ndu̍ na̍a̍ ŋ̄ tōsa̍ ni̍ . ’ ”
42017011	Mɛ̄ɛ̍ Chi̍i̍sū wa̍ kɔ̄la̍ŋ Chūlu̍sɛ̄lɛ̄m , mbo̍ hūŋ o̍ pɛ̄ŋgu̍la̍ lɛ̄ŋndē Sāme̍e̍līāāle̍ŋ a̍ lɛ̄ŋndē Kāli̍līle̍ŋ  .
42017012	Mɛ̄ɛ̍ o̍ wa̍ fūūlūūwo̍ o̍ sɔ̄ndɔ̄kɔ̍lɔ̍ pīlɛ̍ , mbo̍ kōmāl wāŋnda̍ ŋ̄wāŋ tɔ̍ a̍ nāā wɔ̄ɔ̍ŋ pūm lēkɔ̄ɔ̍ . Ma̍ sīm la̍nda̍ŋ  .
42017013	Ma̍ dīmī chōo̍ cho̍o̍ āā , “ Māsānɔ̍ɔ̍ Chi̍i̍sū , tūīīnu̍ŋ na̍a̍ īnyīɛ̍ɛ̍ fɔ̍ . ”
42017014	Mɛ̄ɛ̍ Chi̍i̍sū che᷅ nda̍ , mbo̍ dīmūl nda̍ āā , “ Lā kɔ̍ mī wāna̍ so̍lī sa̍lāa̍ o̍ Mɛ̄lɛ̄ka̍ lo̍ wo̍ , ō kɔ̍ mɛ̄ɛ̄ndīa̍ŋ nya̍ . ” Ma̍ bīī kɔ̄la̍ŋ . Ā lo̍ kɔ̄la̍ŋ , ma̍ sīāŋgū  .
42017015	Ndu̍yɛ̍ , o̍ lɛ̄ŋndē Sāme̍e̍līāāle̍ŋ ni᷄ŋ ō pīlɔ̍ɔ̍ ndu̍ o̍o̍ fu̍la̍ ni̍ . Ndu̍yɛ̍ , mɛ̄ɛ̍ o̍ fu̍la̍ ko̍ŋ o̍ lɛ̄ŋndē Sāme̍e̍līāāle̍ŋ ni᷄ŋ ndo̍ sāālu̍ŋ māā ō sēŋgū a̍ nāā ndɔ̄ɔ̍ , mbo̍ mīīŋgū pi̍la̍ nāa̍ Chi̍i̍sū chu̍a̍ . Mbo̍ kūā a̍ Mɛ̄lɛ̄ka̍ ba̍li̍ka̍a̍ mēllo̍ chōo̍ cho̍o̍ . Mbo̍ kɔ̍ de᷅l Chi̍i̍su̍ o̍ lābɛ̄ŋgu̍ ni̍ŋ mbo̍ mēl ndu̍ ba̍li̍ka̍ . Ndu̍yɛ̍ , o̍ lɛ̄ŋndē Sāme̍e̍līāāle̍ŋ ni᷄ŋ ō pīlɔ̍ɔ̍ ndu̍ o̍o̍ fu̍la̍ ni̍ . Ndu̍yɛ̍ , mɛ̄ɛ̍ o̍ fu̍la̍ ko̍ŋ o̍ lɛ̄ŋndē Sāme̍e̍līāāle̍ŋ ni᷄ŋ ndo̍ sāālu̍ŋ māā ō sēŋgū a̍ nāā ndɔ̄ɔ̍ , mbo̍ mīīŋgū pi̍la̍ nāa̍ Chi̍i̍sū chu̍a̍ . Mbo̍ kūā a̍ Mɛ̄lɛ̄ka̍ ba̍li̍ka̍a̍ mēllo̍ chōo̍ cho̍o̍ . Mbo̍ kɔ̍ de᷅l Chi̍i̍su̍ o̍ lābɛ̄ŋgu̍ ni̍ŋ mbo̍ mēl ndu̍ ba̍li̍ka̍ .
42017016	
42017017	Mi̍ Chi̍i̍sū lo᷅ o̍ ko̍ŋ mbo̍ nyūnā āā , “ Ŋ̄wāŋ tɔ̍ le̍ ya̍ I̍ si̍ŋgi̍ le̍ ? Kɛ̍ , ɔ̍ɔ̄ ā ŋɔ̄ma̍hīɔ̍ɔ̍lu̍a̍a̍ ?
42017018	Nda̍ kpe̍de̍ wānā pi᷅lɛ̍ bɛ̍ɛ̍ hi̍ŋ mbō hu᷄ŋ me᷅l Mɛ̄lɛ̄ka̍ ba̍li̍ka̍ le̍ , mɛ̄ɛ̍ wāna̍ lēkāa̍ ho̍ō ndu̍ pīlɛ̍ kpe̍ ? ”
42017019	O̍ ko̍ŋ kɔ̍ɔ̍lī , mbo̍ dīmūl pōo̍ āā , “ Chɔ̍ŋ mā kūɛ̄nu᷄ŋ . Tīīnda᷄ŋ ŋ̄ nɔ̄ wo̍ tōsa̍ ma̍ sɔ̄lā sīōŋgɔ̄ɔ̍ . ”
42017020	Te̍le̍ŋ pi᷅lɛ̍ , mi̍ ku̍ndā Fālīsi̍īya̍ nyūnā Chi̍i̍sū le̍ bōōndi̍i̍ Mɛ̄lɛ̄ka̍ chō kāndɔ̄ɔ̄ wā māsāa̍ wāŋnda̍ chōo̍ ve̍ . Mbo̍ mūlūl nda̍ āā , “ Mɛ̄lɛ̄ka̍ wā ndɔ̄ɔ̍ wāŋnda̍ chōo̍ ma̍sāa̍ ō cho̍ nyɛ̍ yɔ̍nūŋ mī wāŋnda̍ chē le̍  .
42017021	Ō cho̍ su̍ɛ̍i̍ wāŋnda̍ chō chɔ̄ mā dīmi̍ āā , ‘ Mi̍ che᷄ŋ mi̍ Mɛ̄lɛ̄ka̍ wā māsāa̍ o̍ fo̍ndāa̍ ho̍ō ’ kɛ̄lɛ̄ŋgāā mā dīmi̍ āā , ‘ Mi̍ che᷄ŋ ndu̍ mbo̍ wā māsāa̍ nda̍ ’ le̍ . Kāni̍ fo̍ndōle̍ , yōōmūlā nyāla̍ŋ la̍ŋ Mɛ̄lɛ̄ka̍ ō wā ma̍sāa̍ chōo̍ ni̍ . ”
42017022	O̍ ko̍ŋ kɔ̍ɔ̍lī , mbo̍ dīmūl bu̍ɛ̍i̍yāā ndūa̍a̍ āā , “ Te̍le̍ŋ cho̍ hūnɔ̄ɔ̄ fūūlūū mī lā yēēma̍ le̍ mī wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō wa̍ vɛ̄lɛ̄ lātūlu̍ a̍ nya̍ . Kɛ̍ , lā chi᷅ lɛ̍ ni̍ŋ ndu̍ le̍  .
42017023	Wāŋnda̍ dīmūl nya̍ ni̍ŋ āā , ‘ Mi̍ che᷄ŋ ndu̍ nda̍ , ’ Kɛ̄lɛ̄ŋgāā mā dīmi̍ āā , ‘ Mi̍ che᷄ŋ ndu̍ na̍nu᷄ŋ . ’ Kɛ̍ , lā ku̍ā nda̍ kɔ̄ɔ̄lī le̍  .
42017024	Kāni̍ fu̍u̍le̍ , mɛ̄ɛ̍ nyɔ̄ɔ̍ tōsā nu̍a̍ā ŋu̍āla̍lɛ̍ī o̍ ha̍la̍a̍ ni᷄ŋ mī nyɛ̄ wa̍wo̍ŋndo̍ tīu̍ si̍lɔ̍ cho̍o̍ cho̍o̍ yɛ̍ , le̍nde̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō hūnɔ̄ɔ̄ o̍ pāa̍le̍ o̍ hu᷅ŋ ni̍ŋ nde̍ŋ chōo̍ ni̍  .
42017025	Kɛ̍ , lɔ̍ɔ̍pa̍ he̍ī yɔ̄nūŋ , mɛ̄ɛ̍ mbō bīī mɔ̍nɛ̍i̍ ta̍u̍ , ndu̍yɛ̍ mī wāŋnda̍ te̍le̍ŋndo̍ ho̍ō ā kɛ̄ɛ̍ ndu̍  .
42017026	Ndu̍yɛ̍ mɛ̄ɛ̍ wāŋnda̍ ā wa̍ sɔ̄ɔ̍ŋ tōsāa̍ o̍ bōōndi̍i̍ No̍wā wa̍ o̍ chi̍e̍ēŋndo̍ chōo̍ ve̍ yɛ̍ , le̍nde̍ ko̍ni̍ wāŋnda̍ lō ni̍ŋ to̍sāa̍ ni̍ mbō lo̍ o̍ ko̍ŋ mī bōōndi̍i̍ Po̍ Wānā Pɔ̍nɔ̍ɔ̍ ō hūŋ ni̍ŋ nde̍ ī fūūlu̍u̍  .
42017027	A̍ bōōndi̍i̍ No̍wā ve̍ , wāŋnda̍ wa̍ di̍o̍la̍ ndā mā kōlī mu̍ɛ̍īmā ndā . Pūa̍a̍ wa̍ lāāndūa̍a̍ pūwɔ̄ɔ̍ , ndu̍yɛ̍ mī wāŋ lāāndūa̍a̍ chūā pi̍a̍a̍ndūa̍a̍ . Ā lo̍ mu᷅ŋ tōsāa̍ ha̍a̍a̍ , mbo̍ fūūlūū a̍ bōōndi̍i̍ No̍wā lu̍ɛ̍ī o̍ dɛ̄ndɛ̄ bɛ̍ndōo̍ ni᷄ŋ nde̍ . Mi̍ pīɔ̍ɔ̍ tūāl . Mi̍ mɛ̄ŋnda̍ŋ mā hūŋ mi̍ mā dīū nda̍ kpo̍u̍  .
42017028	Le̍nde̍ ko̍ni̍ i̍ yɔ̍nu̍ŋ o̍ bōōndi̍i̍ Lɔ̍tū wa̍ o̍ chi̍e̍ēŋndo̍ chōo̍ ve̍ ni̍ . Wāŋnda̍ wa̍ di̍o̍la̍ ndā , mā kōlī mu̍ɛ̍īmā ndā . Ā wa̍ nyɔ̄ɔ̍ŋ pīīndūūwo̍ a̍ pīsīo̍o̍ . Ā wa̍ tɔ̄lɔ̄ɔ̄la̍ŋ a̍ tāŋgūlta̍ŋ  .
42017029	Kɛ̍ , pāa̍le̍ pa̍a̍le̍ Lɔ̍tū pi̍si̍ pēlēi̍ So̍dɔ̄m chi̍e̍e̍ le̍ŋ , mi̍ yīŋnde̍ŋ lē cha᷄ŋ cho̍o̍ cho̍o̍ lātūlu̍ a̍ pōūtā lēyīŋnda̍ŋ , mi̍ lē hu᷄ŋ di̍ū nda̍ pa̍ku̍  .
42017030	Le̍nde̍ ko̍ni̍ i̍ cho̍ wā o̍ pāa̍le̍ Mɛ̄lɛ̄ka̍ chɔ̄m ni̍ŋ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ le̍ŋ chōo̍ ni̍  .
42017031	 “  O̍ pāa̍le̍ le̍ŋ chōo̍ , wāna̍ cho̍ wā o̍ chīɛ̄īyo̍ chōo̍ mi̍ wōlɔ̄ɔ̄lā ndɔ̄la̍ŋ lā wa̍ chīɛ̄ī ni̍ŋ ndo̍ , ō lu̍ɛ̍ī lɛ̄ le̍ la̍ŋ chūā le̍ . Le̍nde̍ ko̍ni̍ , wāna̍ cho̍ wā o̍ chīɛ̍i̍ ni᷄ŋ ndo̍ ō mi̍i̍ŋgū lɛ̄ nyɛ̄ o̍ nyɛ̄ chūā a̍ mākɔ̄ɔ̄ chi̍e̍e̍ le̍  .
42017032	Lā lōōnu̍ŋ nyɛ̍ yɔ̍nu̍ŋ a̍ la̍nɔ̍ɔ̍ Lɔ̍tū wo̍  .
42017033	Wānā o̍ wāna̍ ki̍ndi̍ le̍ yōōmū ndɔ̄ɔ̍ chīīndīa̍a̍ pɛ̍ , yōōmū kālāa̍ chō ndu̍ hīɔ̄lɔ᷄ŋ . Ndu̍yɛ̍ wānā o̍ wāna̍ yōōmū ndɔ̄ɔ̍ hɛ̄lu᷄ŋ yɛ̍ pɛ̍ , yōōmū ndɔ̄ɔ̍ chō chīndā  .
42017034	Mī di̍mu̍l nya̍ , wānāā ŋīɔ̍ɔ̍ŋ ā wā ni̍ŋ i̍hi̍ni̍ o̍ kpēlē nyūmmā māŋ , mī ki̍i̍la̍a̍ Mɛ̄lɛ̄ka̍a̍ chu̍a̍ ō pīlɛ̍ , mī ō pīlɔ̍ɔ̍ lo̍  .
42017035	Wāŋ lāāndūa̍a̍ nda̍ ŋi̍ɔ̍ɔ̍ŋ ā wā ni̍ŋ chu̍o̍o̍ lātūlu̍ , mī ki̍i̍la̍a̍ Mɛ̄lɛ̄ka̍a̍ chu̍a̍ ō pīlɛ̍ , mī ō pīlɔ̍ɔ̍ lo̍ . [
42017036	Pūa̍a̍ nda̍ ŋi̍ɔ̍ɔ̍ŋ ā wā ni̍ŋ wa̍llo̍ o̍ chīɛ̍i̍ ni᷄ŋ , mī ki̍i̍la̍a̍ Mɛ̄lɛ̄ka̍a̍ chu̍a̍ ō pīlɛ̍ , mī ō pīlɔ̍ɔ̄ lo̍ . ] ”
42017037	Mi̍ bu̍ɛ̍i̍yāā ndūa̍a̍ nyūnā ndu̍ āā , “ Kūɛ̍ɛ̍nɛ̍ he̍ī chō yɛ̄ yɔ̄nɔ᷄ŋ , Māsānɔ̄ɔ̍ ? ” Mi̍ Chi̍i̍sū mu̍lī o̍ lētāle̍ ni᷄ŋ āā , “ Nāa̍ vīsī vīlɛ̍i̍yo̍ wā wa̍ , lo̍ŋ yi̍bɛ̍i̍ya̍ ā chūūŋgi̍āŋ ni̍ . ”
42018001	Mi̍ Chi̍i̍sū di̍mūl bu̍ɛ̍i̍yāā ndūa̍a̍ tālo̍o̍ , le̍ nda̍ chɔ̄mndo̍ māā ā nɔ̄ le̍ Mɛ̄lɛ̄ka̍ pīɛ̄īyo̍ lɔ̍ɔ̍ lɔ̍ɔ̍ , māā ā wu᷅ ŋ̄dīāl te̍  .
42018002	Mbo̍ dīmī āā , “ Po̍ ma̍sā pīlɛ̍ wa̍ o̍ chi̍e̍e̍ pu̍m ni̍ , ndu̍ o̍o̍ nɔ̍ i̍si̍o̍o̍ŋ le̍ Mɛ̄lɛ̄ka̍ le̍ , kɛ̄lɛ̄ŋgāā mbō būūla̍ŋ a̍ wānā  .
42018003	Chūā vīi̍ pīlɛ̍ ō pɔ̍nɔ̍ ndɔ̄ ve̍ lɛ̍ īchāli̍ le̍ wo̍ ō wa̍ chi̍e̍e̍ ko̍ŋ ni᷄ŋ . Le̍ lɔ̍ɔ̍ lɔ̍ɔ̍ chūa̍a̍ ho̍ō wa̍ hūnɔ̄ɔ̍ o̍ māsāa̍ ho̍ō lo̍ le̍ sūɛ̍i̍ ndūɛ̍i̍ mbō dīmūl ndu̍ āā , ‘ Ke̍ ya̍ di̍ nūu̍ na̍a̍ wāna̍ na̍a̍ ŋ̄ chō kɔ̍ɔ̍sɔ̍ɔ̍ wo̍ tɛ̄ɛ̄ŋ . ’
42018004	Le̍ te̍le̍ŋ ti̍ŋ māsāa̍ ho̍ō sa̍a̍lāŋ te̍ . Kɛ̍ o̍ mɛ̄ɛ̄lu̍la̍ŋ kpɔ̍ŋ , mbo̍ dīmī o̍ kɔ̄l ni᷄ŋ āā , ‘ Chūa̍a̍ ho̍ō chō ya̍ kɔ̄llo̍ lɛ̄ndīo̍o̍ bɔ̄ɔ̍ . Le̍ he̍ī , mi̍ chē bɛ̍ɛ̍ I̍ nɔ̍ i̍si̍o̍o̍ŋ le̍ Mɛ̄lɛ̄ka̍ le̍ , kɛ̄lɛ̄ŋgāā mī nɔ̍ būūla᷄ŋ wāna̍ chi̍e̍e̍ , kɛ̍ , I̍ cho̍ ndu̍ di̍ ndɔ̄ɔ̍ kē . Ko̍ŋ to̍sā ni̍ mbō kēlu᷄ŋ ya̍ kɔ̄ɔ̄lī . ’ ” Le̍ te̍le̍ŋ ti̍ŋ māsāa̍ ho̍ō sa̍a̍lāŋ te̍ . Kɛ̍ o̍ mɛ̄ɛ̄lu̍la̍ŋ kpɔ̍ŋ , mbo̍ dīmī o̍ kɔ̄l ni᷄ŋ āā , ‘ Chūa̍a̍ ho̍ō chō ya̍ kɔ̄llo̍ lɛ̄ndīo̍o̍ bɔ̄ɔ̍ . Le̍ he̍ī , mi̍ chē bɛ̍ɛ̍ I̍ nɔ̍ i̍si̍o̍o̍ŋ le̍ Mɛ̄lɛ̄ka̍ le̍ , kɛ̄lɛ̄ŋgāā mī nɔ̍ būūla᷄ŋ wāna̍ chi̍e̍e̍ , kɛ̍ , I̍ cho̍ ndu̍ di̍ ndɔ̄ɔ̍ kē . Ko̍ŋ to̍sā ni̍ mbō kēlu᷄ŋ ya̍ kɔ̄ɔ̄lī . ’ ”
42018005	
42018006	O̍ ko̍ŋ , mi̍ Māsānɔ̄ɔ̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Lā tūe̍i̍ yɔ̍ mɛ̄ɛ̍ māsa̍ lāka̍fāa̍ ho̍ō dīmi̍ yɛ̍  .
42018007	Bāā Mɛ̄lɛ̄ka̍ yɛ̄ , wānāā ndūa̍a̍ o̍ hɛ̍li̍ ma̍ wā ndu̍ pīɛ̄īyo̍ ī dīi̍ a̍ ī chɔ̄l le̍ nda̍ mālāa̍ wa̍ , ō ke᷅ nda̍ di̍ ndāa̍ le̍ ? Bāā mbō tōsa̍ ta̍ma̍la̍a̍ le̍ nda̍ di̍ ndāa̍ kīo̍o̍ ?
42018008	Mī di̍mu̍l nya̍ , kīo̍o̍ o̍ ke᷅ nda̍ di̍ ndāa̍ chɔ̍ chɔ̍ ni̍ . Kɛ̍ ndu̍yɛ̍ , tē wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ hīŋ pɛ̍ , bāā ō kōmāl ni̍ŋ pa̍ ŋ̍wa᷅ŋ o̍ chi̍e̍ēŋndo̍ chōo̍ a̍ la̍a̍la̍ŋ a̍ ndu̍ wa̍ ? ”
42018009	Mi̍ Chi̍i̍sū di̍mī tālo̍o̍ ho̍ō le̍ wānāa̍ nɔ̍ yīya᷄ŋndo̍ māā ā chō wānāā sa̍kpō Mɛ̄lɛ̄ka̍ o̍ hɔ̄l , ndu̍yɛ̍ ā chi᷅ cha̍a̍ŋāā ndāa̍ nyɛ̄ o̍ nyɛ̄ le̍ wa̍  .
42018010	Mbo̍ dīmī āā , “ Pūa̍a̍ pu̍m a̍ wa̍ ni̍ , nda̍ ŋi̍ɔ̍ɔ̍ŋ . Fālīsi̍īnɔ̄ɔ̍ ō pīlɔ̍ɔ̄ wa̍ ni̍ . Ō pīlɔ̍ɔ̄ kɔ̍sɔ̄ŋnɔ̄ɔ̍ . Ma̍ kūā o̍ chīɛ̍i̍ Mɛ̄lɛ̄ka̍a̍ , le̍ Mɛ̄lɛ̄ka̍ pīɛ̄īyo̍  .
42018011	Mi̍ Fālīsi̍īnɔ̄ɔ̍ sīm Mɛ̄lɛ̄ka̍ pīɛ̄īyo̍ . Mbo̍ dīmī o̍ kɔ̄l ni᷄ŋ āā , ‘ Mɛ̄lɛ̄ka̍ , I̍ me̍l nu̍m ba̍li̍ka̍ , kāni̍ fu̍u̍le̍ , I̍ cho̍ mɛ̄ɛ̍ wāŋnda̍ ā pūm ā chō yɛ̍ le̍ . Nda̍ chō māchūāā wānāa̍ di̍ā nyɛ᷅m pi̍la̍ŋ nda̍ , wānāā lāka̍fāa̍ , wānāā sūūndɛ̍i̍ya̍ . I̍ cho̍ bɛ̍ɛ̍ mɛ̄ɛ̍ po̍ kɔ̍sɔ̄ŋnɔ̄ɔ̍ ho̍ō chō yɛ̍ le̍  .
42018012	Lē dīi̍ŋ wa̍ŋ ya̍ I̍ bi̍ī su᷅mndo̍ o̍ lɔ̍ɔ̍ bɛ̄ŋgu̍ ni̍ . Ndu̍yɛ̍ , nyɛ̄ o̍ nyɛ̄ ya̍ I̍ sɔ̍la̍ mɛ̄ɛ̍ mī fa̍ŋa̍ ta̍la̍ma̍ Mɛ̄lɛ̄ka̍a̍ lēchōo̍ . ’ ”
42018013	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Kɛ̍ , po̍ kɔ̍sɔ̄ŋnɔ̄ɔ̍ ndu̍ , mɛ̄ɛ̍ o̍ wa̍ pīɛ̄īle̍ŋ , mbo̍ sīm kɔ̄ɔ̄lī pɔ̍ . Hɔ̄lla̍ bɛ̍ɛ̍ ō nɔ̄la̍ chu̍ā chōo̍ mbō tōfa̍ o̍ ha̍la̍ le̍ . Mbo̍ bīīnu᷄ŋ kɔ̍mɔ᷄ŋ a̍ mɔ̍nɛ̍i̍ . Mbo̍ dīmī āā , ‘ Mɛ̄lɛ̄ka̍ tūīīnu̍ŋ ya̍ īnyīɛ̍ɛ̍ fɔ̍ . Wāna̍ yɔ̄ŋ wɔ̄ɔ̍ŋndo̍ ya̍ I̍ cho̍ ni̍ . ’ ”
42018014	Mi̍ Chi̍i̍sū hi̍a̍ū lāchī a̍ dīmīo̍o̍ āā , “ Mī di̍mu̍l nya̍ , po̍ kɔ̍sɔ̄ŋnɔ̄ɔ̍ ho̍ō ndu̍ Mɛ̄lɛ̄ka̍ tōsa̍ ni̍ mbo̍ sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l . Mbo̍ mīīŋgu᷄ŋ o̍ ndu̍ lo̍ . Kɛ̍ , Fālīsi̍īnɔ̄ɔ̍ ho̍ō ndu̍ ī yɔ̄nu̍ŋ le̍nde̍ a̍ ndu̍ le̍ . Kāni̍ fu̍u̍le̍ , wānā o̍ wāna̍ he̍e̍lu̍ ndu̍ pi̍la̍ pɛ̍ , Mɛ̄lɛ̄ka̍ tūsi̍ ndu̍ tōōlō . Kɛ̍ , wānā o̍ wāna̍ tu̍si̍ ndu̍ pi̍la̍ tōōlō pɛ̍ , Mɛ̄lɛ̄ka̍ hēēlu̍ ndu̍ . ”
42018015	Wāŋnda̍ wa̍ hūnɔ̄ɔ̍ a̍ chūāāmbūāā pɔ̄mbūa̍a̍ nāa̍ Chi̍i̍sū chu̍a̍ , le̍ mī ndu̍ o̍o̍ ha̍ndu̍ nda̍ bāla̍ŋ chōo̍ . Kɛ̍ , mɛ̄ɛ̍ bu̍ɛ̍i̍yāā ndūa̍a̍ chē chūāāmbūāā pɔ̄mbūa̍a̍ , ma̍ dōōnu᷄ŋ wa᷅ŋnda̍ ha̍ā tu̍mbe̍  .
42018016	O̍ ko̍ŋ kɔ̍ɔ̍lī , mi̍ Chi̍i̍sū ve̍e̍lū chūāāmbūa̍a̍ . Mbo̍ dīmī āā , “ Lā ma᷄l ndā mā hīŋ nāa̍ yā chu̍a̍ . Lā ku̍u̍nā nda̍ le̍ . Kāni̍ fo̍ndōle̍ , le̍ ha̍ā ndo̍ō māsāle̍ Mɛ̄lɛ̄ka̍le̍ŋ lē chō ni̍  .
42018017	Mī di̍mu̍l nya̍ , wānā o̍ wāna̍ chɛ̍l mī Mɛ̄lɛ̄ka̍ wa̍ māsāa̍ ndu̍ chōo̍ māā chūāāmbɔ̄ le̍ , ō lu̍e̍ī o̍ māsāle̍ Mɛ̄lɛ̄ka̍le̍ŋ ni᷄ŋ te̍ . ”
42018018	Mi̍ wānā bɛ̍ndū pīlɛ̍ nyūnā Chi̍i̍sū āā , “ Ti̍chɛ̄i̍nɔ̄ kɛ̄ndɔ̄ɔ̍ , ō yɛ̄ɛ̍nɛ̍ ya̍ I̍ to̍sa̍ yɛ̍ mī sɔ̍la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ ? ”
42018019	Mi̍ Chi̍i̍sū nyu̍nā ndu̍ āā , “ Le̍ yɛ̄ɛ̍nɛ̍ ŋ̄ vēēlu̍ yɛ̄ ya̍ āā , ti̍chɛ̄i̍nɔ̄ kɛ̍ndɔ̄ɔ̍ ? Wānā o̍ wānā cho̍ o̍ kɛ̍ndɛ̄ le̍ mɛ̄ɛ̍ Mɛ̄lɛ̄ka̍ ndu̍ pīlɛ̍ kpe̍  .
42018020	Ā sīnā sa̍wāla̍ Mɛ̄lɛ̄ka̍ ke̍ Mūu̍sē la̍ŋ . Sāwāla̍ŋ nda᷅ŋ lā dīmi̍ āā , ‘ Su̍u̍ndā le̍ . Di̍ī wāna̍ chi̍o̍o̍ le̍ . Yɔ᷅ŋ lēvīī le̍ . Tɛ̍ndā se̍īlē lāka̍fā le̍ . Ke̍ fi̍nyā nu̍m bɛ̄ɛ̄le̍ŋ a̍ kālā nu̍m . ’ ”
42018021	Mi̍ pōo̍ mūlūl ndu̍ āā , “ I̍ lo̍ ō pɔ̄mbɔ̄ mi̍ ka̍ndū sāwāla̍ŋ nda᷅ŋ kpe̍de̍ chu̍a̍a̍ . ”
42018022	Mɛ̄ɛ̍ Chi̍i̍sū tu̍e̍ī nyɛ̄ pōo̍ dīmi̍ wo̍ , mbo̍ dīmūl ndu̍ āā , “ Ō lo̍ wɔ̄ nu̍m nyɛ̄ pīlɛ̍ le̍ tōsāa̍ . Kɔ̍ mā kɔ̍ pi̍sī nyɛ̄ o̍ nyɛ̄ ŋ̄ nɔ̄ mā ke̍ wānāā tāmbɛ̍i̍ya̍ ka̍ni̍ŋ mu̍ŋ . Ā chō sūllo̍ sɔ̄lā o̍ Mɛ̄lɛ̄ka̍ lo̍ . Tē a̍ to̍sa̍ he̍ī pɛ̍ ā hīŋ , ā sīmnu᷄ŋ bu̍ɛ̍ī nī . ”
42018023	Ndu̍yɛ̍ , pōo̍ ho̍ō ndu̍ o̍o̍ su̍l ta̍u̍ . Le̍ he̍ī , mɛ̄ɛ̍ Chi̍i̍sū di̍mi̍ māā ō pīsī nyɛ᷅ o̍ nyɛ̄ o̍ nɔ̍ , mbo̍ tāmbū kɔ̄l ta̍u̍  .
42018024	Mɛ̄ɛ̍ Chi̍i̍sū che᷅ māā ō tāmbu̍ kɔ̄l , mbo̍ dīmī āā , “ Ī chō ī kālā mī wānā su̍lāa̍ lūɛ̄ī o̍ māsāle̍ Mɛ̄lɛ̄ka̍le̍ŋ ni᷄ŋ  .
42018025	Ī chō bɛ̍ɛ̍ŋ le̍ vīsī bānā bānā nda̍ vēēlū āā , nyɔ̍mi̍ɔ̍ɔ̍ wo̍ mbō kēēku̍ o̍ tɛ̄ɛ̄ŋgū lēsīɛ̄ndīo̍o̍ ni᷄ŋ mbo̍ hīāū le̍ wānā su̍lāa̍ lūɛ̄īyɔ̄ɔ̍ o̍ māsāle̍ Mɛ̄lɛ̄ka̍le̍ŋ ni᷄ŋ . ”
42018026	Mi̍ wānāa̍ tu̍e̍ī nyɛ̄ Chi̍i̍sū di̍mi̍ wo̍ wa̍ nyūnā ndu̍ āā , “ Mɛ̄ɛ̍ , nɛ̄ɛ̍nɛ̍ pi̍āŋ yɛ̍ ni̍ŋ ? ”
42018027	Mbo̍ dīmūl nda̍ āā , “ Nyɛ̄ wāna̍ chi̍o̍o̍ ō nɔ̍lā to̍sā le̍ wo̍ , Mɛ̄lɛ̄ka̍ ndu̍ nɔ̍lā mbō tōsa̍ ndu̍ . ”
42018028	Mi̍ Pītɛ̍ di̍mūl ndu̍ āā , “ Māsānɔ̄ɔ̍ , lo̍o̍nu̍ŋ māā ŋ̄ ma᷄l nyɛ̄ o̍ nyɛ̄ na̍a̍ ŋ̄ nɔ̄ mi̍ ŋ̄ tūāl nu̍m kɔ̄ɔ̄lī . ”
42018029	Mi̍ Chi̍i̍sū di̍mūl nda̍ āā , “ Mī di̍mu̍l nya̍ , wānā o̍ wāna̍ ma̍l chīɛ̄ī ndɔ̄ɔ̍ pɛ̍ , kɛ̄lɛ̄ŋgāā la̍a̍ ndɔ̄ , kɛ̄lɛ̄ŋgāā pɔ̄mbūāā ndūa̍a̍ , kɛ̄lɛ̄ŋgāā bɛ̄ndāā ndūa̍a̍ , kɛ̄lɛ̄ŋgāā kāla̍ ndɔ̍ kɛ̄lɛ̄ŋgāā fi̍nyā ndɔ̄ , kɛ̄lɛ̄ŋgāā chūāūwāā ndūa̍a̍ , le̍ tōsāa̍ mī Mɛ̄lɛ̄ka̍ wa̍ māsāa̍ wāŋnda̍ chōo̍ pɛ̍  ,
42018030	wānā ko̍ŋ chō hūnɔ̄ɔ̄ nyɛ̄ sɔ̄lā o̍ te̍le̍ŋndo̍ ho̍ō ni᷄ŋ , mbō hīōū nyɛ̄ o̍ nyɛ̄ ndu̍ o̍o̍ nɔ̍ , ndu̍yɛ̍ , mbō hu᷄ŋ sɔ̍lā yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ fɛ̍ɛ̍ŋ . ”
42018031	Mi̍ Chi̍i̍sū ku̍ā a̍ bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ , nda̍ kpe̍e̍le̍ . Mbo̍ dīmūl nda̍ āā , “ Ŋ̄ chō la̍ŋ Chūlu̍sɛ̄lɛ̄m . Ndu̍yɛ̍ , nyɛ̄ o̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ pōōnyi̍a̍a̍ a̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ o̍kɔ̄ɔ̄ , ō chō yɔ̄nɔ᷄ŋ kpe̍de̍  .
42018032	Ā chō ndu̍ mālɔ̄ɔ̄ wānāa̍ cho̍ a̍ Chu̍ū le̍ wa̍ o̍ ba̍ . Ndu̍yɛ̍ o̍ ko̍ŋ kɔ̍ɔ̍lī , mā sīīŋgu̍u̍ ndu̍ nyɛ̄ ndā ma̍māā . Ā chō ndu̍ yīōū mā tūfū ndu̍ lɔ̄lūa̍ŋ chōo̍ mā lɔ̄ɔ̄ ndu̍ lɔ̄ɔ̍ pi̍la̍ . Ndu̍yɛ̍ o̍ ko̍ŋ kɔ̍ɔ̍lī , mā dīī ndu̍  .
42018033	Tē ā dīī ndu̍ pɛ̍ , o̍ pālɛ̍i̍ yāa̍ ndɔ̄ɔ̍ ō mīīŋgu̍ vɛ̄lɛ̄ yōōmū . ”
42018034	Kɛ̍ , bu̍ɛ̍i̍yāā ndūa̍a̍ , nyɛ᷅ o̍ nyɛ̄ o̍ di̍mi̍ , ā sīna̍ ndu̍ pɛ̄ŋgu̍ le̍ . Mi̍ ī yɔ̄nu᷄ŋ mɛ̄ɛ̍ nda̍ vīŋ wa̍nā i̍sɔ̍ɔ̍ . Ā sīna̍ nyɛ᷅ o̍ wa̍ sūɛ̍i̍ a̍ ndu̍ o̍kɔ̄ɔ̄ wo̍ le̍  .
42018035	Mɛ̄ɛ̍ Chi̍i̍sū fu̍u̍lu̍u̍ Chɛ̄lu̍i̍kō i̍kɛ̍i̍ , po̍ su̍mɛ̍i̍ pi᷅lɛ̍ wa̍ īchāli̍ o̍ nɛ̄īyo̍ da̍ŋga̍la̍ mbō pīɛ̄ī wa᷅ŋnda̍ nyɔ̄ɔ̍ŋ  .
42018036	Mɛ̄ɛ̍ pōo̍ ho̍ō tūēī fāŋgāa̍ hīōūwɔ̄ɔ̍ wɔ̍kɔ̄ wɔ̄kɔ̄ , mbo̍ nyūnā āā , “ Wɔ̄kɔ̄ wɔ̄kɔ̄ bɛ̄ndū yɛ̄ɛ̍nɛ̍ cho̍ yɛ̄ ho̍ō sūɛ̍i̍ ? ”
42018037	Mi̍ wāŋnda̍ dīmūl ndu̍ āā , “ Chi̍i̍sū ho̍ō Na̍a̍sa̍lūɛ̄ī , ndu̍ cho̍ hīōūwɔ̄ɔ̍ ni̍ . ”
42018038	Mɛ̄ɛ̍ o̍ tu̍e̍ī le̍nde̍ , mbo̍ dēŋī chōo̍ cho̍o̍ kpe̍le̍ŋ āā , “ Chi̍i̍sū , nūm Po̍ Dēēvi̍o̍o̍ , tūīīnu̍ŋ ya̍ īnyīɛ̍ɛ̍ fɔ̍ . ”
42018039	Kɛ̍ , mi̍ wānāa̍ wā lāchī wa̍ kpāā ndu̍ āā , “ Pɛ̍ŋgi̍ bɔ̍ɔ̍lūūwo̍ . ” Kɛ̍ , mbo̍ chɔ̄ɔ̄lū dēŋī āā , “ Nūm Po̍ Dēēvi̍o̍o̍ , tūīīnu̍ŋ ya̍ īnyīɛ̍ɛ̍ fɔ̍ . ”
42018040	Mi̍ Chi̍i̍sū si᷅m . Mbo̍ dīmūl wāŋnda̍ māā ā hu᷄ŋ a̍ ndu̍ nāa̍ ndu̍ chu̍a̍ . Mɛ̄ɛ̍ pōo̍ sɔ̄ɔ̄ŋgu̍u̍ Chi̍i̍su̍ īkɛ̄i̍ , mi̍ Chi̍i̍sū nyūnā ndu̍ āā  ,
42018041	 “  Ō yɛ̄ɛ̍nɛ̍ ŋ̄ hɛ̄na̍ŋ yɛ̍ mī to̍sa̍l nu̍m ? ” Mi̍ pōo̍ dīmī āā , “ Fāllo̍ , I̍ hɛ̍na̍ŋ mī che᷅ . ”
42018042	O̍ ko̍ŋ , mi̍ Chi̍i̍sū di̍mī āā , “ Ka̍ndu̍ vɛ̍lɛ̄ chɔ̄ɔ̍ . Tīīnda᷄ŋ ŋ̄ nɔ̄ wo̍ tōsa̍ ma̍ sīāŋgū . ”
42018043	O̍ lē pīlɛ̍ ni᷄ŋ kpe̍ , mbo̍ chā wa̍la̍ŋ . Mbo̍ tūāl Chi̍i̍su̍ kɔ̄ɔ̄lī , mbō kūā a̍ Mɛ̄lɛ̄ka̍ sāŋgālāa̍ . Mɛ̄ɛ̍ wāŋnda̍ chē nyɛ̍ yɔ̍nu̍ŋ ndo̍ , nda̍ bɛ̍ɛ̍ ma̍ sāŋgālā Mɛ̄lɛ̄ka̍  .
42019001	Mi̍ Chi̍i̍sū fu̍u̍lūū Chɛ̄lu̍i̍kō , ndu̍yɛ̍ , mbo̍ wā kēēkōo̍ chi̍o̍o̍ tɛ̄ɛ̄ŋ  .
42019002	Po̍ pi᷅lɛ̍ wa̍ lo̍ŋ dīōla̍ŋ āā Sāki̍ɔ̍ɔ̄ . Māsa̍ kɔ̍sɔ̄ŋnda̍ o̍ wa̍ ni̍ . Ndu̍yɛ̍ , ō wa̍ wāna̍ nyɛ̄ sɔ̄lāā  .
42019003	Pōo̍ ho̍ō ndu̍ o̍o̍ nɔ̍ yēēmɛ̍i̍ le̍ mī ndu̍ o̍o̍ che᷅ wāna̍ Chi̍i̍sū cho̍ wo̍ . Kɛ̍ , ō nɔ̄la̍ le̍ , kāni̍ fāŋgāa̍ wa̍ ta̍u̍ , ndu̍yɛ̍ wānā bi̍ŋgīo̍o̍ o̍ wa̍ ni̍  .
42019004	Le̍ he̍ī , mbo̍ nyāānu᷄ŋ la̍chi̍ o̍ nɛ̄i̍ Chi̍i̍sū ndu̍ o̍o̍ nɔ̍ le̍ kɔ̄la̍ŋ ndo̍ . Mbo̍ kɔ̍ he᷅l o̍ yɔ̄m si̍ka̍mɔ̄ɔ̄ , le̍ hāli̍ kpe̍ŋ mbō chē Chi̍i̍sū  .
42019005	Mɛ̄ɛ̍ Chi̍i̍sū fu̍u̍lu̍u̍ o̍ fo̍ndāŋ kōŋ , mbo̍ tōfā o̍ yɔ̄mndo̍ chōo̍ . Mbo̍ dīmūl Sāki̍ɔ̍ɔ̄ āā , “ Sāki̍ɔ̍ɔ̄ , to̍l chɔ̍ chɔ̍ . Mīāl nūm ya̍ I̍ cho̍ hāū ni̍ . ”
42019006	Mi̍ Sāki̍ɔ̍ɔ̄ tu̍āl chɔ̍ chɔ̍ . Ma̍ kūā o̍ chīɛ̄ī ndɔ̄ɔ̍ . Mbo̍ kɔ̍ yi̍yā Chi̍i̍sū a̍ kɔ̄l kɛ̄ndɛ̄  .
42019007	Mɛ̄ɛ̍ wāŋnda̍ chē nyɛ̍ yɔ̍nu̍ŋ ndo̍ , nda̍ kpe̍de̍ ma̍ kāndū ŋɔ̄ɔ̄chīa̍ŋnda̍ŋ āā , “ Ō kūɛ̄ le̍ wāa̍ mīāl wāna̍ yɔ̄ŋ wɔ̄ɔ̍ŋndo̍ . ”
42019008	O̍ ko̍ŋ kɔ̍ɔ̍lī , mi̍ Sāki̍ɔ̍ɔ̄ si᷅m wāŋnda̍ kpe̍de̍ la̍chi̍ mbo̍ dīmī āā , “ Fāllo̍ , nyɛ̄ o̍ nyɛ̄ ya̍ I̍ nɔ̍ , I̍ cho̍ pīɔ̄ū tɛ̍ɛ̄ŋ mī ke̍ wānāā tāmbɛ̍i̍ya̍ . Ndu̍yɛ̍ , nyɛ̄ o̍ nyɛ̄ ya̍ I̍ de᷅ wānā o̍ wānā o̍ bā a̍ lāka̍fā , I̍ cho̍ ni᷅ŋ mīŋgī wānā ko̍ŋ o̍ bā sālā hīɔ̍ɔ̍lu̍ . ”
42019009	Mi̍ Chi̍i̍sū di̍mūl ndu̍ āā , “ Mɛ̄lɛ̄ka̍ pīŋi̍ hāū wa̍nāa̍ cho̍ chīɛ̄ī ni̍ŋ na̍nu᷄ŋ nda̍ . Pōo̍ ho̍ō bɛ̍ɛ̍ o̍ pūlāle̍ E̍bīlāha᷅mnde̍ŋ chōo̍ o̍ fu̍la̍ ni̍  .
42019010	Kāni̍ fu̍u̍le̍ , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ hīŋ māhūnāā le̍ mbō nūūvi̍a̍a̍ wānāa̍ cho̍ ā lāāsīa̍ŋ nda̍ , ndu̍yɛ̍ mbō pīŋi̍ nda̍ . ”
42019011	Mɛ̄ɛ̍ wāŋnda̍ wa̍ nīla̍ŋ yāŋɔ̄ɔ̍ o̍ nyɛ̄ Chi̍i̍sū wa̍ dīmīo̍o̍ wo̍ , mbo̍ hīāū lāchī a̍ nda̍ tālo̍o̍ dīmūllo̍ . Ndu̍yɛ̍ , Chi̍i̍sū wa̍ ni᷅ŋ Chūlu̍sɛ̄lɛ̄m i̍kɛ̍i̍ . O̍ ko̍ŋ kɔ̍ɔ̍lī , mi̍ wāŋnda̍ wā yīya᷄ŋndo̍ māā , Mɛ̄lɛ̄ka̍ wāa̍ Māsāa̍ wāŋnda̍ chōo̍ ō chō sūɛ̍i̍ yɔ̍nu̍ŋ su̍ŋ su̍ŋ  .
42019012	Le̍ he̍ī , mi̍ Chi̍i̍sū di̍mūl nda̍ tālo̍o̍ āā , “ Po̍ Sa̍la̍ma̍ pi᷅lɛ̍ chɛ̍ŋ ni̍ , mbo̍ kɛ̄ɛ̄sīāā le̍ kɔ̄la̍ŋ o̍ lɛ̄ŋndē pīlɛ̍ ni᷄ŋ pɔ̍ le̍ mī nda̍ a̍a̍ kɔ̍ chu̍ā ndu̍ māsāle̍ŋ le̍ mī ndu̍ o̍o̍ hu̍ŋ wa᷅ o̍ lɛ̄ŋndē ndɔ̄le̍ŋ chōo̍ . O̍ ko̍ŋ kɔ̍ɔ̍lī , tē nda̍ a̍a̍ chu̍a̍ ndu̍ māsāle̍ŋ pɛ̍ , ndu̍ o̍o̍ mi̍i̍ŋgu̍  .
42019013	Kɛ̍ lɔ̍ɔ̍ pa̍ o̍ ku̍ā mbo̍ vēēlū bu̍ɛ̍i̍yāā ndūa̍a̍ ŋ̄wāŋ tɔ̍ . Mbo̍ chūā ka̍ni̍ŋ ŋ̄ko̍o̍līi̍yo̍ŋ tɔ̍ , mbo̍ pīɔ̄ū nda̍ . Mbo̍ dīmūl nda̍ āā , ‘ Lā kōma̍ hi̍ŋnu᷄ŋ a̍ nyɛ̄ sɔ̄lāa̍ ho̍ō , ha̍a̍a̍ mbō lo̍ o̍ ko̍ŋ mī mi̍i̍ŋgu̍ . ’
42019014	Kɛ̍ , mɛ̄ɛ̍ o̍ ku̍ɛ̄ mi̍ wāŋnda̍ o̍ lɛ̄ŋndē ndɔ̄le̍ŋ ni᷄ŋ a̍ tu᷅l ndu̍ lēyɛ̄ . Ma̍ vīām wānā lo̍ŋ āā , ‘ Kɔ̍ di̍mūl nda̍ āā , Ŋ̄ hɛ̄na̍ŋ mī lāŋu̍nɔ̄ kōŋ ō wa̍ na̍a̍ chōo̍ ma̍sā le̍ . ’
42019015	 “  Kɛ̍ o̍ ko̍ŋ ni̍ŋ kpo̍u̍ , mbo̍ sɔ̍la̍ māsāle̍ŋ ka̍ŋga̍la̍ŋ . Mbo̍ mīīŋgū . Mɛ̄ɛ̍ o̍ mi̍i̍ŋgu̍ , mbo̍ vīām wānā ma̍ vēēlū bu̍ɛ̍i̍yāā ndūa̍a̍ ndu̍ o̍o̍ ke̍ nyɛ̄ sɔ̄lāa̍ wa̍ . Ndu̍ o̍o̍ hɛ̍na̍ŋ mī ndu̍ o̍o̍ si̍na̍ mɛ̄ɛ̍ kpɛ̍ nda̍ sɔ̄la̍ nyɛ̄ sɔ̄lāa̍ o̍ ka̍ni̍ŋ o̍ ke̍ nda̍ wo̍ŋ ni᷄ŋ yɛ̍  .
42019016	Mi̍ bu̍ɛ̍ī tāso̍o̍ hūŋ . Mbo̍ dīmī āā , ‘ Māsānɔ̄ɔ̍ , ka̍ni̍i̍ īko̍o̍līi̍ ŋ̄ ke̍ ya̍ ve̍ , ka̍ni̍o̍ŋ ŋ̄ de᷄l lēchōo̍ tɔ̍ . ’
42019017	Mi̍ ma̍sānɔ̄ ndɔ̄ɔ̍ dīmūl ndu̍ āā , ‘ Ni̍wa̍li̍ , ā chō bɔ̄ɔ̍ bu̍ɛ̍ī kɛ̄ndɛ̄ . Ā chō sa̍na̍a̍ o̍ nyɛ̄m pɔ̄mbɔ᷄ŋ chōo̍ . Le̍la̍ŋ , I̍ cho̍ nu̍m sīīŋgūū māsāa̍ chi̍o̍o̍ŋ tɔ̍ cho̍o̍ . ’
42019018	Mi̍ bu̍ɛ̍ī dīi̍ŋ ndɔ̄ɔ̍ hūŋ . Mbo̍ hu᷄ŋ di̍mī āā , ‘ Māsānɔ̄ɔ̍ , ka̍ni̍i̍ īko̍o̍līi̍ ŋ̄ ke̍ ya̍ ve̍ , ka̍ni̍o̍ŋ ŋ̄ de᷄l lēchōo̍ ŋ̍ ŋu̍ɛ̍ɛ̍nu̍ . ’
42019019	Mi̍ ma̍sānɔ̄ ndɔ̄ɔ̍ lō lo̍ŋ mbo̍ dīmūl ndu̍ āā , ‘ Nūm bɛ̍ɛ̍ , le̍nde̍ ko̍ni̍ . Ī cho̍ nu̍m sīīŋgūū māsāa̍ chi̍o̍o̍ŋ ŋ̄ ŋūɛ̍ɛ̍nu̍ cho̍o̍ . ’
42019020	 “  Mi̍ bu̍ɛ̍īyo̍ ō pīlɔ̍ɔ̄ hūŋ , mbo̍ dīmī āā , ‘ Māsānɔ̄ɔ̍ , ā chē ka̍ni̍i̍ nu̍mnde̍ . Mɛ̄ɛ̍ ŋ̄ ke̍ ya̍ , mi̍ yi̍ī ndi̍ o̍ yɛ̄ŋgi̍sɛ̄i̍yo̍ ni᷄ŋ po᷅ŋ mi̍ kɛ̍sī kɔ̍dɔ̍  .
42019021	Kāni̍ fu̍u̍le̍ , sīōōŋnde̍ wa̍ ya̍ . Kāni̍ fo̍ndōle̍ , ā chō bɔ̄ɔ̍ wa̍nā ka̍lā ka̍lā . Nyɛ̄m pi̍la̍ŋ ŋ̍ hɛ̍na̍ŋ nu̍m pōōndīa̍a̍ ni̍ . Tɔ̄lɔ̄ɔ̄ ŋ̄ to᷅l te̍ wo̍ , ndu̍ ŋ̄ kēndī a̍ ka̍ka̍ ni̍ . ’
42019022	Mi̍ ma̍sānɔ̄ ndɔ̄ɔ̍ lō lo̍ŋ mbo̍ dīmūl ndu̍ āā , ‘ Mɛ̄ɛ̍ nūm pi̍la̍ di̍mi̍ a̍ ya̍ o̍kɔ̄ɔ̄ yɛ̍ , le̍nde̍ ya̍ I̍ cho̍ tōsā a̍ nūm ni̍ . Ā chō bɔ̄ɔ̍ bu̍ɛ̍ī kɔ̄l vēsɛ̍i̍ bɛ̍ndū . A̍ si̍na̍ le̍nde̍ cha̍la̍ŋ māā I̍ cho̍ wānā ka̍lā ka̍lā , ndu̍yɛ̍ māā nyɛ̄m pi̍la̍ŋ hɛ̍na̍ŋ ya̍ pōōndīa̍a̍ ni̍ māā tɔ̄lɔ̄ɔ̄ ya̍ I̍ to᷅l te̍ wo̍ , ndu̍ ya̍ I̍ ke̍ndī a̍ ka̍ ka̍ ni̍  .
42019023	Vɛ᷅ ni᷅ŋ a̍ do̍u̍ nyɛ̍ nī sɔ̍lāa̍ nāa̍ wāŋnda̍ māndā nyɛ̍ sɔ̄lāa̍ wa̍ le̍ ? Tē lo̍ŋ ko̍ni̍ nūm o̍o̍ dɔ̍ū ni̍ , mɛ̄ɛ̍ ya̍ i̍i̍ hi᷅ŋ nu̍a̍ā yɛ̍ , chūa̍a̍ ko̍ni̍ ya̍ i̍i̍ chu̍ā ni᷅ŋ mu̍ŋ a̍ ba̍na̍sīi̍yo̍ lēchōo̍ ni̍ . ’
42019024	 “  Mbo̍ lō o̍ ko̍ŋ mbo̍ dīmūl bu̍ɛ̍i̍yāa̍ wa̍ ndu̍ īkɛ̄i̍ ya̍ āā , ‘ Lā pūu̍ ndu̍ ka̍ni̍i̍ īko̍o̍līi̍ ke̍ŋ o̍ bā mī lā ke̍ wāna̍ nɔ̍ ka̍ni̍ŋ ŋ̄ko̍o̍līi̍yo̍ŋ tɔ̍ wo̍ . ’
42019025	Kɛ̍ , ma̍ dīmūl ndu̍ āā , ‘ Māsānɔ̄ɔ̍ , ndu̍ nɔ̍ ni᷅ŋ ka̍ni̍ŋ ŋ̄ko̍o̍līi̍yo̍ŋ tɔ̍ , mī ŋ̄ ke̍ ndu̍ vɛ̄lɛ̄ ? ’
42019026	Mbo̍ dīmūl nda̍ āā , ‘ Mī dīmu̍l nya̍ , wānā o̍ wāna̍ nɔ̍ o̍ bā , Mɛ̄lɛ̄ka̍ chō ndu̍ chɔ̄ɔ̄lū kē . Kɛ̍ wāna̍ nɔ̍ o̍ bā le̍ wo̍ , ō pɔ̄mbɔ̄ o̍ nɔ̍ o̍ bā wo̍ bɛ̍ɛ̍ , Mɛ̄lɛ̄ka̍ chō ndu̍ pōōndā o̍ bā  .
42019027	Ya̍a̍mɔ̍ɔ̍wa̍a̍ nīa̍a̍ a̍ hɛ̍na̍ŋ mī wa̍ nda̍ chōo̍ ma̍sā le̍ wa̍ , nda̍ nda̍ , lā kɔ̍ hu᷅ŋ a̍ nda̍ mī lā hu᷄ŋ di̍ū nda̍ ya̍ o̍ hɔ̄l . ’ ”
42019028	Mɛ̄ɛ̍ Chi̍i̍sū di̍mi̍ dīōmnda̍ŋ nda᷅ŋ , mbo̍ bīī kɔ̄la̍ŋ Chūlu̍sɛ̄lɛ̄m  .
42019029	Fūūlūūwo̍ Bɛ̍fēē a̍ Bɛ̍ta̍nī chi̍e̍e̍ i̍kɛ̍i̍ o̍ Pēmbīī Yɔ̄mīī Ɔ̄li̍fīi̍ve̍ , mbo̍ vīām bu̍ɛ̍i̍yāā ndūa̍a̍ ā ŋīɔ̍ɔ̍ŋ  .
42019030	Mbo̍ dīmūl nda̍ āā , “ Lā kɔ̍ o̍ sɔ̄ndɔ̄kɔ̍lɔ̍ɔ̍ nya̍ lāchī . Tē lā fūūlu̍u̍ pɛ̍ , lā chō sōfɛ̍lɛ̍ fɔ̍ŋndɔ̍ɔ̍ kōmāl ō bāā . Lē pīlɛ̍ bɛ̍ɛ̍ wānā ku̍e̍ wɔ̍ le̍cho̍o̍ le̍ . Lā tīmbi̍ mī lā chūu̍ ya̍ na̍nu᷄ŋ  .
42019031	Tē wānā o̍ wānā nyu̍na̍ nya̍ pɛ̍ āā , ‘ Lā vɛ᷅ ndu̍ tīmbīo̍o̍ ? ’ Lā dīmi̍ āā , ‘ Māsānɔ̄ɔ̍ nɔ̄ kpe̍ku̍ a̍ ndu̍ . ’ ”
42019032	O̍ ko̍ŋ kɔ̍ɔ̍lī , mi̍ bu̍ɛ̍i̍yāā Chi̍i̍sū ve᷅m nda̍ kūā . Kɔ̄la̍ŋ , ma̍ sāālu᷄ŋ sōfɛ̍lɔ̍ɔ̍ mɛ̄ɛ̍ o̍ di̍mu̍l nda̍ yɛ̍  .
42019033	Mɛ̄ɛ̍ nda̍ wa̍ ndu̍ tīmbīo̍o̍ , mi̍ wānāā chɔ̄lūa̍a̍ nyūnā nda̍ āā , “ Lā vɛ᷅ sōfɛ̍lɛ̍ ko̍ŋ tīmbīo̍o̍ ? ”
42019034	Ma̍ mūlī āā , “ Māsānɔ̄ɔ̍ nɔ̄ kpe̍ku̍ a̍ ndu̍ . ”
42019035	O̍ ko̍ŋ kɔ̍ɔ̍lī , ma̍ hūŋ a̍ sōfɛ̍lɔ̍ɔ̍ nāa̍ Chi̍i̍sū chu̍a̍ . Hūnɔ̄ɔ̍ a̍ ndu̍ , ma̍ pɛ̄ŋgɛ̄līāā dōmāla̍ ndāla̍ŋ sōfɛ̍lɔ̍ɔ̍ o̍ kɔ̄ɔ̄ . Ma̍ tōsā mi̍ Chi̍i̍sū cha᷅l lēchōo̍  .
42019036	Mɛ̄ɛ̍ o̍ wa̍ kɔ̄la̍ŋ lēchōo̍ , mi̍ wāŋnda̍ pɛ̄ŋgɛ̄līāā dōmāla̍ ndāla̍ŋ o̍ nɛ̄ī ndu̍ lāchī , le̍ ndu̍ bɛ̄ɛ̄le̍ŋ kīo̍o̍  .
42019037	Mi̍ Chi̍i̍sū fu̍u̍lūū Chūlu̍sɛ̄lɛ̄m i̍kɛ̍i̍ . Mɛ̄ɛ̍ o̍ he̍l Pēmbīī Yɔ̄mīī Ɔ̄li̍fīi̍ve̍ le̍ tōlɔ̄ɔ̍ ni᷅ŋ chi̍e̍e̍ , mi̍ bu̍ɛ̍i̍yāā ndūa̍a̍ ā kāndū kɔ̄l kɛ̄ndɔ̄ɔ̍ , mɛ̄ɛ̍ nda̍ chō ku̍ndā bɛ̄ndōo̍ fa̍ū . Ma̍ kāndū Mɛ̄lɛ̄ka̍ sāŋgālāa̍ chōo̍ cho̍o̍ , le̍ wa̍li̍ o̍ wa̍li̍ kɔ̄ndɔ̄fi̍li̍ to̍sa̍ŋ ma̍ chā  .
42019038	Ma̍ dīmī āā , “ Māsānɔ̄ɔ̍ Mɛ̄lɛ̄ka̍ , dɔ̍u̍ ma̍sāa̍ ho̍ō sa̍lā o̍ hi᷅ŋ sɔ̍ŋgɔ̍ nu̍mndo̍ wo̍ . Kɔ̄l nyūlōo̍ ō wa̍ o̍ fo̍nda᷄ŋ Mɛ̄lɛ̄ka̍a̍ . Sāŋgālāa̍ wa̍ o̍ Mɛ̄lɛ̄ka̍ lo̍ . ”
42019039	O̍ ko̍ŋ , mi̍ ku̍ndā Fālīsi̍īya̍ a̍ wa̍ fāŋgāa̍ ho̍ō tɛ̄ɛ̄ŋ nda̍ , dīmūl Chi̍i̍sū āā , “ Ti̍chā , di̍mu̍l bu̍ɛ̍i̍yāā nūmnda̍ ā mēi̍ . ”
42019040	Mi̍ Chi̍i̍sū mu̍lī āā , “ Mi̍ di̍mu̍l nya̍ , tē ha̍ā mēi̍ pɛ̍ , pōūtā po̍ūta̍ŋ nda᷅ŋ lā chō dēŋī chōo̍ cho̍o̍ . ”
42019041	Mɛ̄ɛ̍ Chi̍i̍sū fu̍u̍lu̍u̍ Chūlu̍sɛ̄lɛ̄m chi̍e̍e̍ le̍kɔ̍ɔ̍ , mbo̍ chā chi̍o̍o̍ mbo̍ chāŋ le̍ ndu̍  .
42019042	Mbo̍ dīmī āā , “ Wāŋnda̍ Chūlu̍sɛ̄lɛ̄m , pāa̍le̍ hāūle᷅ŋ bɛ̍ɛ̍ , tē nya̍ a̍a̍ si̍nā ni̍ŋ sɔ̍ɔ̍ŋ to̍sā mī wāna̍ chi̍o̍o̍ ō sɔ̄la̍ kɔ̄l nyūlōo̍ wo̍ŋ pɛ̍ . Kɛ̍ pe̍sī bɛ̍ɛ̍ lā nɔ̍lā mī lā sīna̍ sɔ̄ɔ̍ŋ mu̍ŋ te̍  .
42019043	Pālɛ̍i̍ nyɛ̄ pālɛ̄i̍ chō o̍ nɛ̄ī le̍ nya̍ . A̍ bōōndi̍i̍ ke̍ŋ , ya̍a̍mɔ̍ɔ̍wa̍a̍ nyāa̍ chō sāāsāa̍ tāŋgūl mā bɔ̄ŋa̍ chi̍e̍e̍ nyāa̍ kpɔ̍kɔ̍su̍ . Ā chō nya̍ bālɔ̄ɔ̄ mā lūe̍i̍ nya̍ o̍ pi̍ŋndo̍ ni᷄ŋ , lā nɔ̍lā mī lā fūla̍ le̍  .
42019044	Ā chō chi̍e̍e̍ nyāa̍ tɛ̄ɛ̄mbūū a̍ wānā o̍ wāna̍ cho̍ lēni᷄ŋ . Ndu̍yɛ̍ , kpi̍līki̍e̍i̍ ī pīlɛ̍ bɛ̍ɛ̍ ā mɛ̍ī ni̍ŋ , mī ī lo̍ o̍ chāa̍ŋ ndɔ̄ cho̍o̍ le̍ . Le̍ sa̍bū he̍ī chō yɔ̄nɔ᷄ŋ ndo̍ cho̍ ni̍ , māā lā sīna̍ bo̍o̍ndi̍i̍ Mɛ̄lɛ̄ka̍ hīŋ nāa̍ nya̍ chūā ve̍ pɛ̄ŋgu̍ le̍ . ”
42019045	Mi̍ Chi̍i̍sū lu̍ɛ̍ī o̍ chīɛ̍i̍ Mɛ̄lɛ̄ka̍a̍ ni᷄ŋ . Mbo̍ kāndū wānāa̍ wa̍ nyɔ̄ɔ̍ŋ pīsīo̍o̍ wa̍ tōūwɔ̄ɔ̍  .
42019046	Mbo̍ dīmūl nda̍ āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā Mɛ̄lɛ̄ka̍ dīmi̍ āā , ‘ Wāŋnda̍ vēēlū ni̍ŋ chi̍ɛ̍ī nūu̍ āā , chīɛ̄ī pīɛ̄īyāa̍ Mɛ̄lɛ̄ka̍a̍ . ’ Kɛ̍ mi̍ nya̍ sīīŋgu̍u̍ ndu̍ fo̍ndāŋ vīīya̍ ā vīāŋnūŋ ndo̍ . ”
42019047	Le̍ lēpāa̍ o̍ lēpāa̍ Chi̍i̍sū wa̍ wāŋnda̍ pɛ̄ɛ̄kōo̍ o̍ chīɛ̄ī Chu̍ūwa̍ sōlī sa̍lāa̍ wo̍ ni᷄ŋ . Wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍ la̍ŋ nda̍ , a̍ wānāa̍ cho̍ wāŋnda̍ bōlle̍ŋ nda̍ , ā wa̍ kīndīo̍o̍ le̍ ndu̍ dīyɔ̄ɔ̍  .
42019048	Kɛ̍ ndu̍yɛ̍ , nɛ̄ī o̍ nɛ̄ī ve̍ ō nda̍ a̍a̍ lo̍o̍kū mā dīī ndu̍ le̍ . Kāni̍ fo̍ndōle̍ , yēēmɛ̍i̍ wa̍ wāŋnda̍ kpe̍de̍ le̍ dīōmndā ndɔ̄la̍ŋ nīla̍ŋ yāŋɔ̄ɔ̍  .
42020001	Ō wa̍ a̍ pāa̍le̍ pi᷅lɛ̍ , mi̍ Chi̍i̍sū wa᷅ wāŋnda̍ pɛ̄ɛ̄kōo̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Ndu̍yɛ̍ , ō wa̍ nda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ . O̍ ko̍ŋ , mi̍ wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ lāŋgba̍ā kālla̍ ma̍ hūŋ nāa̍ ndu̍ chu̍a̍  .
42020002	Ma̍ nyūnā ndu̍ āā , “ Di̍ yɛ̄ɛ̍nɛ̍ ŋ̄ nɔ̄ yɛ̄ le̍ sɔ̄ɔ̍ŋ ŋ̄ chō mu᷅ŋ tōsāa̍ wo̍ŋ ? Nɛ̄ɛ̍nɛ̍ ke̍ yɛ̄ nu̍m di̍ ko̍ŋ ? ”
42020003	Mi̍ Chi̍i̍sū mu̍lī āā , “ Ya̍ bɛ̍ɛ̍ I̍ cho̍ nya̍ nyūnā pīlɛ̍ mī lā mūlu̍l la̍  .
42020004	Ō nɛ̄ɛ̍nɛ̍ ke̍ yɛ̄ Chɔ᷄ŋ di̍o̍o̍ le̍ wāŋnda̍ pūlɔ̄ɔ̍ Mɛ̄lɛ̄ka̍a̍ ? Bāā Mɛ̄lɛ̄ka̍ ni̍ , bāā wāŋndā chīe̍e̍ya̍ ? ”
42020005	Mɛ̄ɛ̍ Chi̍i̍sū nyu̍na̍ nda̍ nyūnāa̍ ho̍ō , ma̍ kɛ̄ɛ̄sīāā ndi̍ nda̍ pi̍la̍ tɛ̄ɛ̄ŋ . Ma̍ dīmu̍la᷅ŋ āā , “ Tē ŋ̄ dīmi̍ pɛ̍ āā , ‘ Mɛ̄lɛ̄ka̍ ke̍ Chɔ᷄ŋ di̍ ko̍ŋ ni̍ , ’ ō chō na̍a̍ nyūnā āā , ‘ Kɛ̍ , vɛ᷅ lā la̍a̍la̍ŋ a̍ nyɛ̄ Chɔ᷄ŋ di̍mi̍ wo̍ le̍ ? ’
42020006	Tē ŋ̄ dīmi̍ yɛ̄ vɛ̄lɛ̄ pɛ̍ āā , ‘ Wāŋndā chīe̍e̍ya̍ ke̍ Chɔ᷄ŋ di̍ ko̍ŋ ni̍ , māā ō cho̍ Mɛ̍lɛ̄ka̍ le̍ , ’ wāŋnda̍ kpe̍de̍ ā chō na̍a̍ vīī a̍ pōūta̍ŋ . Kāni̍ fo̍ndōle̍ , ā lāāla̍ŋ māā wāna̍ su̍a̍ā le̍ Mɛ̄lɛ̄ka̍ wo̍ Chɔ᷄ŋ wa̍ ni̍ . ”
42020007	O̍ ko̍ŋ kɔ̍ɔ̍lī , ma̍ mūlī āā , “ Ŋ̄ si̍nā wa᷅na̍ ke̍ ndu̍ di̍ ko̍ŋ ndo̍ le̍ . ”
42020008	Mi̍ Chi̍i̍sū lo᷅ o̍ ko̍ŋ mbo̍ di̍mī āā , “ Mɛ̄ɛ̍ ya̍ bɛ̍ɛ̍ I̍ chɔ᷅m nya̍ di̍ ya̍ nɔ̍ le̍ sɔ̄ɔ̍ŋ mu᷅ŋ tōsāa̍ wo̍ le̍ . ”
42020009	O̍ ko̍ŋ kɔ̍ɔ̍lī , mi̍ Chi̍i̍sū di̍mūl wāŋnda̍ tālo̍o̍ ho̍ō āā , “ Pōo̍ chɛ̍ŋ ni̍ , mbo̍ tōsā kpe̍lo̍o̍ . Mbo̍ tūāl yɔ̄mīī kūāmɛ̄i̍ lēni᷄ŋ . Mɛ̄ɛ̍ o̍ tɔ᷅l yɔ̄mnde̍ he̍ī , ma̍ chɛ̄la᷅ŋ nda̍ wāŋnda̍ le̍ mā kōma̍ ma̍ndāl ndu̍ kpe̍le̍ ndɔ̄ɔ̍ ho̍ō . O̍ ko̍ŋ kɔ̍ɔ̍lī , mbo̍ kūānu᷄ŋ o̍ lɛ̄ŋndē chēle̍ŋ ni᷄ŋ . Le̍ te̍le̍ŋ vi̍lɛ̄ī ō chō lo̍ŋ  .
42020010	Mɛ̄ɛ̍ bōōnde̍i̍ fūūlu̍u̍ le̍ tɔ̄lɔ̄ɔ̍ ho̍ō kēndīo̍o̍ , mi̍ wāna̍ tɔ̄lɔ̄ɔ̍ vīām bu̍ɛ̍ī ndɔ̄ɔ̍ nāa̍ wāŋnda̍ ha̍ā chūā , le̍ mbō dīmu̍l nda̍ mā ke̍ ndu̍ tɔ̄lɔ̄ɔ̍ o̍ cho̍ le̍ ndu̍ wo̍ . Kɛ̍ mɛ̄ɛ̍ bu̍ɛ̍īyo̍ ho̍ō kūɛ̄ , mi̍ wāŋnda̍ ha̍ā bīī ndu̍ ma̍ lūāā ndu̍ . Ma̍ māl ndu̍ mbo̍ kūā bālā fo̍ndō  .
42020011	O̍ ko̍ŋ kɔ̍ɔ̍lī , mbo̍ vīām bu̍ɛ̍ī chēle̍ŋ . Ndu̍ bɛ̍ɛ̍ , ma̍ lūāā ndu̍ ma̍ tɛ̄ɛ̄mbūū ndu̍ lābɛ̄ɛ̄ . Ma̍ māl ndu̍ mbo̍ kūā bālā fo̍ndō  .
42020012	Mbo̍ vīām vɛ̄lɛ̄ bu̍ɛ̍īyo̍ yāa̍ ndɔ̄ɔ̍ . Ndu̍ ndu̍ , ma̍ bōōlūū ndu̍ ma̍ sōlī ndu̍ o̍ kpe̍le̍ ka̍lāa̍ ni᷄ŋ  .
42020013	O̍ ko̍ŋ kɔ̍ɔ̍lī , mi̍ wāna̍ kpe̍lo̍o̍ dīmī āā , ‘ Vɛ̄ɛ̍nɛ̍ ya̍ I̍ yɔ̍ŋ yɛ̍ ? ’ Mbo̍ dīmī āā , ‘ I̍ cho̍ po̍ ni̍ ka̍a̍lāa̍ vīōmɔ̄ɔ̄ . Kɛ̄lɛ̄ŋgāā dɔ̍ɔ̍ mā nɔ̄ bɛ̄ɛ̄le̍ŋ le̍ ndu̍ . ’
42020014	Mbo̍ vīām ndu̍ . Kɛ̍ mɛ̄ɛ̍ wānāā nda̍ me᷄l kpe̍lo̍o̍ wa̍ chē ndu̍ , ma̍ dīmu̍la᷅ŋ āā , ‘ Ho̍ō cho̍ hūnɔ̄ɔ̄ nyɛ̄m ki̍ɔ̍ŋ lōō ni̍ , tē fi̍nyā ndɔ̄ vi᷅ pɛ̍ . Le̍la̍ŋ , lā hu᷄ŋ ŋ̄ dīīnu᷅ŋ ndu̍ mī nyɛ̄m ki̍ɔ̍ŋ ŋ̄ lo̍ mīāl nāā . ’
42020015	O̍ ko̍ŋ kɔ̍ɔ̍lī , ma̍ bīī ndu̍ . Ma̍ sōlī ndu̍ o̍ kpe̍le̍ ka̍lāa̍ ni᷄ŋ ma̍ dīī ndu̍ . ” Mi̍ Chi̍i̍sū lo᷅ o̍ ko̍ŋ mbo̍ nyūnā wānāā o̍ wa̍ tālo̍o̍ ho̍ō dīmūllo̍ wa̍ āā , “ Tē wāna̍ tɔ̄lɔ̄ɔ̍ hīŋ pɛ̍ , vɛ̄ɛ̍nɛ̍ o̍ to̍sā yɛ̍ ?
42020016	Tē ō hīŋ pɛ̍ , ō dīu̍ wānāā kāŋ . O̍ ko̍ŋ kɔ̍ɔ̍lī , ō ke̍ wānāā chēle̍ŋ kpe̍le̍ ndɔ̄ɔ̍ ā mānda̍l ndu̍ . ” Mɛ̄ɛ̍ wāŋnda̍ tūēī nyɛ̄ Chi̍i̍sū di̍mi̍ wo̍ , ma̍ dīmī āā , “ Mɛ̄lɛ̄ka̍ tu̍ɛ̍ī bɛ̍ɛ̍ le̍ . ”
42020017	Kɛ̍ , mi̍ Chi̍i̍sū nu̍ā nda̍ chi̍kɛ̍ŋ mbo̍ nyūnā , āā , “ Le̍ yɛ̄ɛ̍nɛ̍ dīōmnda̍ cho̍ la᷅ŋ lā pōōnyīāā la̍ŋ lā si᷄m yɛ̄ ni᷅ŋ ? Kāni̍ fo̍ndōle̍ , mi̍ Yāu̍ Mɛ̄lɛ̄ka̍a̍ dīmī māā , pōū wānāā tāŋgūlāa̍ kɛ̄ɛ̍ māā ō ni᷄ŋ te̍ wo̍ , ndu̍ si̍mnu᷄ŋ ni᷅ŋ pōū kpe̍e̍kpe̍i̍ sa̍a̍ tāŋgūllo̍ wo̍ ni̍  .
42020018	Tē wānā de̍l o̍ pōū kōŋ chōo̍ pɛ̍ , ō yīmi̍ nu̍m ŋu̍ɛ̍ ŋu̍ɛ̍ . Tē ō de᷄l wānā cho̍o̍ pɛ̍ , ō pēsi̍ pe̍si̍ nu̍m wɔ̍ wɔ̍ . ”
42020019	O̍ ko̍ŋ kɔ̍ɔ̍lī , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ wānāā bɛ̄ndūāā sōlīāā lāsa̍lāa̍ , ā kīndī le̍ Chi̍i̍su̍ bīyɔ̄ɔ̍ lē pīlɛ̍ kpe̍ . Kāni̍ fo̍ndōle̍ , ā sīna̍ māā le̍ nda̍ o̍ di̍mi̍ tālo̍o̍ ho̍ō ni̍ . Kɛ̍ ndu̍yɛ̍ , ma̍ yɔ̄ŋ sīōōŋnde̍ le̍ wāŋnda̍  .
42020020	Ma̍ sāā ni̍ko̍ mɛ̍ŋgɛ̄lāa̍ le̍ bōōndi̍i̍ wa᷅ le̍tu̍u̍ le̍ ndu̍ bīyɔ̄ɔ̍ ve̍ . Ma̍ hīāū ŋ̄wāŋ kɔ̄ɔ̄lī ma̍ vīām nda̍ nāa̍ Chi̍i̍sū chu̍a̍ . Ma̍ dīmūl nda̍ le̍ mā chɔ̄mnu̍ŋ māā ā chō wānāā sa̍kpō , ndu̍yɛ̍ o̍ ko̍ŋ kɔ̍ɔ̍lī , mī nda̍ a̍a̍ ye̍ŋ ndu̍ yāŋɔ̄ɔ̄le̍ŋ a̍ nyūūnīāāla̍ŋ . Mɛ̄ɛ̍ tē ndu̍ o̍o̍ di̍mi̍ sūɛ̍i̍ yɔ̍ŋāā pɛ̍ , nda̍ a̍a̍ bi̍ī ndu̍ , nda̍ a̍a̍ ma̍l ndu̍ māsa̍ māLu̍o̍ma᷅ŋndo̍ o̍ bā  .
42020021	O̍ ko̍ŋ kɔ̍ɔ̍lī , mi̍ wānāā nda̍ hīōū ka̍ŋ kɔ̄ɔ̄lī wa̍ dīmūl Chi̍i̍sū āā , “ Ti̍chā , ŋ̄ sīnā māā dīōmndā ŋ̄ sūāāla̍ŋ lā chō dīōmndā sa̍kpō . Ndu̍yɛ̍ , a̍ bu̍u̍la̍ŋ a̍ wānā bɛ̍ndūyɛ̍ī wānā le̍ . Tōnya̍a̍ ndu̍ ŋ̄ pɛ̄ɛ̄kū a̍ nyɛ̄ Mɛ̄lɛ̄ka̍ hɛ̄na̍ŋ mī wāŋnda̍ tōsa̍ wo̍ ni̍  .
42020022	Kɛ̍ ndu̍yɛ̍ , chɔ̍m ndɔ̍ na̍a̍ , vɛ̄ɛ̍nɛ̍ sa̍wāla̍ Mɛ̄lɛ̄ka̍la̍ŋ lā dīmi̍ yɛ̄ ? Bāā ŋ̄ nɔ̄ mī ŋ̄ ma᷄l pāāwāa̍ māsā bɛ̍ndū Lu̍o̍ma᷅ŋnda̍ o̍ bā , bāā ŋ̄ nɔ̍ mī ŋ̄ ma᷄l te̍ ? ”
42020023	O̍ ko̍ŋ kɔ̍ɔ̍lī , mi̍ Chi̍i̍sū si̍nā kāŋgālā ndāa̍ pɛ̄ŋgu̍ . Mbo̍ dīmūl nda̍ āā  ,
42020024	 “  Lā chūu̍ ya̍ ka̍ni̍e̍i̍ . ” Mɛ̄ɛ̍ nda̍ chūu̍ ndu̍ , mbo̍ nyūnā āā , “ Ō nɛ̄ɛ̍nɛ̍ cho̍ yɛ̄ ō tūūlāā o̍ ka̍ni̍e̍i̍ he̍ī ? Ndu̍yɛ̍ , dīōla̍ nɛ̄ɛ̍nɛ̍ la̍ cho̍ yɛ̄ la᷅ŋ lā dūāūwāā lo̍ŋ ? ” Ma̍ mūlī āā , “ Māsā bɛ̍ndōo̍ le̍ lɛ̄ŋīī Lu̍o̍ma᷅ŋnde̍ , ndu̍ cho̍ ō tūūlāā lēchōo̍ ni̍ . ”
42020025	Mbo̍ dīmūl nda̍ āā , “ Mɛ̄ɛ̍ lā pāāwa̍ ma̍sā bɛ̍ndōo̍ nyɛ᷄m cho̍ le̍ ndu̍ wo̍ŋ , mī lā pāāwa̍ Mɛ̄lɛ̄ka̍ nyɛ᷄m cho̍ le̍ Mɛ̄lɛ̄ka̍ wo̍ŋ . ”
42020026	Mi̍ yāŋɔ̄ɔ̄lē nda̍ ye᷄ŋ ndu̍ le̍ŋ lē bīōndū fo̍ndō . Kāni̍ fo̍ndōle̍ , ō dīmi̍ di̍ōm o̍ dīōm wāŋnda̍ o̍ hɔ̄l ō nda̍ a̍a̍ ho᷅l ndu̍ īsɔ̄ɔ̍ le̍ ndu̍ mɛ̄ɛ̍ nda̍ a̍a̍ kɛ̍ɛ̍si̍a̍a̍ yɛ̍ le̍ . Mi̍ kɔ̄ndɔ̄fi̍llo̍ bīī nda̍ a̍ mɛ̄ɛ̍ o̍ mu̍lu̍l nda̍ yɛ̍ . Ma̍ mēī do̍ŋ  .
42020027	Mi̍ ku̍ndā Sādūsi̍īya̍ a̍ di̍mi̍ māā tē wānā vi᷅ pɛ̍ , a̍ mi̍i̍ŋgū yo̍o̍mū le̍ wa̍ ā pūm hūŋ nāa̍ Chi̍i̍sū chu̍a̍ a̍ nyūnāa̍  .
42020028	Ma̍ dīmī āā , “ Ti̍chā , mi̍ Mūu̍sē po̍o̍nyīāā le̍ na̍a̍ Chu̍ūwa̍ āā , ‘ Tē ō wa̍ pɛ̍ mī wāŋndo̍ bɛ̄ ndɔ̄ vi᷅ mbō mɛ̄i̍ la̍nɔ̍ɔ̍ , kɛ̍ mbō vīlu̍ ŋ̍chu̍a̍u̍ a̍ ndu̍ le̍ . ’ Āā , ‘ Pɔ̄mbɔ̄ ndɔ̄ nɔ̍ mbō chu̍a̍ chūā kōŋ , mā vēlū chūāūwa̍ le̍ bɛ̄ ndɔ̄ . ’ ”
42020029	Ma̍ hīāū lāchī a̍ sūɛ̍i̍ āā , “ Kɛ̍ , pūa̍a̍ pi᷅lɛ̍ ā wa̍ nda̍ ŋɔ̍mmɛ̍ū . Ndu̍yɛ̍ , ndi̍a̍ā pi᷄lla̍ nda̍ wa̍ ni̍ . Mi̍ o̍ wa̍ wānā ba̍nāa̍ nda̍ chōo̍ kpo̍u̍ wo̍ chūā la̍nɔ̍ɔ̍ . Kɛ̍ , mbo̍ lō o̍ ko̍ŋ , mbo̍ wū , ō vīlu̍ ŋ̍chu̍a̍u̍ a̍ ndu̍ le̍  .
42020030	Mi̍ o̍ wa̍ ndu̍ īkɛ̄i̍ yo̍ chūā chūa̍a̍ ho̍ō . Ndu̍ bɛ̍ɛ̍ mbo̍ wū , ō vīlu̍ a̍ ndu̍ le̍  .
42020031	Mi̍ yāa̍ ndɔ̄ɔ̍ chūā ndu̍ . Mi̍ ndu̍ bɛ̍ɛ̍ o̍ wu᷅ , ō vīlu̍ a̍ ndu̍ le̍ . Mi̍ chūa̍a̍ ho̍ō kēēkū pūa̍a̍ ŋɔ̍mmɛ̍ūwa̍ ha̍ā kpo̍u̍ , o̍ bā . Kɛ̍ nda̍ kpo̍u̍ , ō pīlɛ̍ bɛ̍ɛ̍ vi̍lu̍ a̍ ndu̍ le̍  .
42020032	O̍ ko̍ŋ kɔ̍ɔ̍lī mi̍ chūa̍a̍ bɛ̍ɛ̍ o̍ wu᷅ . ”
42020033	Mi̍ ku̍ndā Sādūsi̍īya̍ ha̍ā nyūnā Chi̍i̍sū , āā , “ Tē ō wa̍ yɛ̄ mī wānāā vīlɛ̍i̍ya̍ hu᷄ŋ mi̍i̍ŋgū yōōmū pɛ̍ , mɛ̄ɛ̍ la̍nɔ̍ɔ̍ nɛ̄ɛ̍nɛ̍ chūa̍a̍ ho̍ō ō wā yɛ̍ ni᷅ŋ , kāni̍ nda̍ ŋɔ̍mmɛ̍ū kpo̍u̍ ō kēēku̍ nda̍ o̍ bā o̍ nɔ̄ɔ̍ ni᷄ŋ ? ”
42020034	Mi̍ Chi̍i̍sū lo᷅ lo̍ŋ mbo̍ mu̍lūl nda̍ āā , “ Wāŋ pīāāndūa̍a̍ , a̍ wāŋ lāāndūa̍a̍ a̍ cho̍ yōōmū te̍le̍ŋndo̍ ho̍ō wa̍ , nda̍ chu̍ā la̍a̍ndūa̍a̍ ɔ̄ɔ̄ pīāāndūa̍a̍ ni̍  .
42020035	Kɛ̍ , wānāa̍ cho̍ wā ā bɛ̄ndāā Mɛ̄lɛ̄ka̍ o̍ hɔ̄l , le̍ wāa̍ yōōmū te̍le̍ŋ ko̍ŋ nda̍ , ko̍ŋ cho̍ ni̍ , te̍le̍ŋ wānāa̍ vi᷅ wa̍ ā chō mīīŋgū yōōmū wo̍ , nda̍ ā chu̍ē ŋ̍la̍a̍ndū kɛ̄lɛ̄ŋgāā ŋ̄pīāāndū le̍  .
42020036	Ā wā ni̍ŋ ma̍wa̍ā mɛ̄ɛ̍ ki̍i̍la̍a̍ Mɛ̄lɛ̄ka̍a̍ chō yɛ̍ . Ndu̍yɛ̍ , ā vi᷅ le̍ . Ndu̍yɛ̍ , chūāūwāa̍ Mɛ̄lɛ̄ka̍a̍ nda̍ wā ni̍ŋ ni̍ , kāni̍ fo̍ndōle̍ , ā mīīŋgu̍ yōōmū . ”
42020037	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Mi̍ Mūu̍sē chɔ᷅m kpe̍nde̍ke̍le̍ māā wānāa̍ wu᷅ wa̍ , ā nɔ̄ mā mīīŋgu̍ yōōmū . ” Āā , “ Lā lōōnūŋ fo̍ndāŋndo̍ o̍ Yāu̍ Mɛ̄lɛ̄ka̍a̍ ni᷄ŋ nāa̍ bɔ̄ɔ̍ wa̍ ŋɔ̄ɔ̍ wa̍ . Mi̍ Mūu̍sē ve̍e̍lū Māsānɔ̄ɔ̍ Mɛ̄lɛ̄ka̍ lo̍ŋ āā , ‘ Mɛ̄lɛ̄ka̍ E̍bīlāha᷅m , a̍ Āa̍se̍ , a̍ Che̍kɔ̍pū a̍ pi̍ɛ̍ī yo̍ . ’ ”
42020038	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī , āā , “ Le̍la̍ŋ , Mɛ̄lɛ̄ka̍ ō cho̍ Mɛ̍lɛ̄ka̍ ŋ̄wāŋ vīlɛ̍i̍ le̍ . Wānāa̍ cho̍ yōōmū wa̍ Mɛ̄lɛ̄ka̍ ndāa̍ o̍ cho̍ ni̍ . Mɛ̄lɛ̄ka̍ ndu̍ ndu̍ o̍ hɔ̄l , wāŋnda̍ kpo̍u̍ ā chō yōōmū . ”
42020039	O̍ ko̍ŋ , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ ā pūm dīmūl Chi̍i̍su̍ āā , “ A̍ mu̍li̍ bɔ̄ɔ̍ nyu̍nāa̍ ho̍ō ō kɛ̄ndɛ̄ , Ti̍chā . ”
42020040	O̍ ko̍ŋ kɔ̍ɔ̍lī , ma̍ wō ni᷅ŋ le̍ ndu̍ nyūnāa̍  .
42020041	Mi̍ Chi̍i̍sū nyu̍nā āā , “ Le̍ yɛ̄ɛ̍nɛ̍ wāŋnda̍ dīmi̍ yɛ̄ māā , Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , māā po̍ Dēēvi̍o̍o̍ o̍ cho̍ ni̍ ?
42020042	Kāni̍ fo̍ndōle̍ , mi̍ Dēēve̍ pi̍la̍ di̍mī o̍ yāu̍ Sa᷅m ni᷄ŋ māā , Māsānɔ̍ɔ̍ Mɛ̄lɛ̄ka̍ dīmu̍l Māsānɔ̍ nūu̍ āā , Cha̍l na̍nu᷄ŋ o̍ fo̍ndāŋ lēbīɔ̍ɔ̍ o̍ bā nī kɛ̍ndɔ̄ɔ̍ chōo̍
42020043	mbō lo̍ o̍ ko̍ŋ mī to̍sa̍ mā nɛ̍i̍ ya̍a̍mɔ̍ɔ̍wa̍a̍ nu̍mnda̍ a̍ bɛ̄ŋgu̍ . ”
42020044	Mi̍ Chi̍i̍sū nyu̍nā āā , “ Tē De̍e̍vē pi̍la̍ ve̍e̍lu̍ pɛ̍ wa᷅ŋndo̍ ho̍ō āā , Māsānɔ̍ɔ̍ , vɛ̄ɛ̍nɛ̍ wānā ko̍ŋ ō sīmnūŋ yɛ̍ vɛ̄lɛ̄ po̍ Dēēvi̍o̍o̍ ? ”
42020045	Mɛ̄ɛ̍ wāŋnda̍ kpe̍de̍ a̍ wa̍ nīla̍ŋ yāŋɔ̄ɔ̍ , mi̍ Chi̍i̍sū di̍mūl bu̍ɛ̍i̍yāā ndūa̍a̍ āā  ,
42020046	 “  Lā mānda̍ŋ le̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ . Kāni̍ fo̍ndōle̍ , ā kāāla̍ kēlāa̍ o̍ dōmāla̍ vi̍lɛ̄īla̍ŋ ni᷄ŋ le̍ chɔ̄mndo̍ māā ā chō wānāā bɛ̄ndū . Ā hɛ̄nāŋ tē wāŋnda̍ wa̍ nda̍ yīlɔ̄ɔ̍ o̍ lɔ̍ɔ̍la̍ŋ ni᷄ŋ fāŋgāa̍ o̍ hɔ̄l pɛ̍ , ā sūŋgu᷄ŋ mɔ̍si̍lta̍ŋ o̍ lēbōl . O̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ bɛ̍ɛ̍ , ā kūɛ̄ pɛ̍ , o̍ kpe̍ŋgbe̍i̍la̍ hi̍a̍ū la᷅ŋ kpo̍u̍ na̍ŋɔ̄ɔ̄la̍ŋ nda̍ hɛ̄nāŋ chālle̍ ni̍ . O̍ bɔ̄ŋa᷅ŋnda̍ŋ ni᷄ŋ bɛ̍ɛ̍ ā kūɛ̄ pɛ̍ , o̍ kpe̍ŋgbe̍i̍la̍ tāse̍la̍ŋ nda̍ hɛ̄nāŋ cha̍lle̍ ni̍  .
42020047	Wāŋnda̍ ha̍ā , wāŋ lāāndūāā pīāāndūāā ndāa̍ wū nu̍a̍ā wa̍ , vīi̍ya̍a̍ ka̍ŋ nyɛ̄m nda᷄ŋ dīo̍o̍ . Ā chɛ᷄ŋ pɛ̍ , ā tōl pīɛ̄īlē vīlɛ̄ī vīlɛ̄īle̍ŋ o̍ Mɛ̄lɛ̄ka̍ lo̍ le̍ chɔ̄mnɔ᷄ŋndo̍ wāŋnda̍ o̍ hɔ̄l . Kɛ̍ ndu̍yɛ̍ , nda̍ hi̍a̍ū ni̍ŋ nyɛ̍ pālāa̍ sɔ̄lā a̍ wānā o̍ wānā . ”
42021001	Bōōndi̍i̍ pi᷅lɛ̍ Chi̍i̍sū wa̍ īchāli̍ o̍ chīɛ̍i̍ Mɛ̄lɛ̄ka̍a̍ ni᷄ŋ , mbo̍ wā mɛ̄ɛ̄ndīa̍ŋndo̍ . O̍ ko̍ŋ kɔ̍ɔ̍lī , mbo̍ chā wānāā sūlāa̍ kēlā nda̍ nɔ̄ le̍ Mɛ̄lɛ̄ka̍ la̍ŋ dɔ̄wɔ̄ɔ̍ o̍ kɔ̍fū nda̍ dūāū ka̍ni̍ŋ Mɛ̄lɛ̄ka̍ŋ ndo̍ ni᷄ŋ  .
42021002	Mbo̍ chā mi̍ chūā tāmbɛ̍i̍ pi᷅lɛ̍ ō pɔ̍nɔ̍ ndɔ̄ vi᷅ wo̍ hūŋ . Mbo̍ dūāū ka̍ni̍ŋ pɔ̍mbɔ᷄ŋ ŋ̄ mūu̍ŋ  .
42021003	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Mī di̍mu̍l nya̍ , chūā vīi̍ ta̍mbɛ̍i̍yo̍ ho̍ō , ndu̍ hi̍o̍ū ka̍ni̍o̍ŋ dɔ̄wɔ̄ɔ̄ a̍ ha̍ā kpo̍u̍  .
42021004	Wāŋnda̍ ha̍ā kpo̍u̍ ā nɔ̄ ta̍u̍ . Ndu̍yɛ̍ , nyɛ̄ nda̍ nɔ̄ wo̍ ō ti᷄ŋ ko̍ni̍ nda̍ dɔ̄ū ni̍ . Kɛ̍ chūa̍a̍ ho̍ō ndu̍ , a̍ bā ndɔ̄ ha̍vɛ̍i̍ ko̍ŋ kpo̍u̍ , mbo̍ dūāū ka̍ni̍ŋ pɔ̍mbɔ̄ŋ o̍ ti̍i̍nda̍ŋ ndo̍ŋ fa̍ū . ”
42021005	Mi̍ wāŋnda̍ ā pūm ā dīmūl Chi̍i̍sū a̍ chīɛ̍i̍ Mɛ̄lɛ̄ka̍a̍ o̍kɔ̄ɔ̄ āā , “ To̍fa̍ wɔ̍ mɛ̄ɛ̍ chīɛ̄īyo̍ ho̍ō chō ō tāŋgūlāā a̍ pōūtā kɛ̄ndɛ̄lā bɛ̄ndūla̍ŋ yɛ̍ . To̍fa̍ wɔ̍ nyɛ᷅m kɛ̄ndɛ̄ŋ wāŋnda̍ yɔ̄ŋgu̍ le̍ Mɛ̄lɛ̄ka̍ wo̍ŋ . ” Mi̍ Chi̍i̍sū lo᷅ lo̍ŋ mbo̍ di̍mūl nda̍ āā  ,
42021006	 “  Nyɛ̄ o̍ nyɛ̄ nya̍ chō chɔ̄ɔ̍ , bōōndi̍i̍ cho̍ fūūlūū mī wāŋnda̍ pēsi̍ mu̍ŋ wɔ̍ wɔ̍ . Pōūwo̍ ō pīlɛ̍ bɛ̍ɛ̍ lo᷅ ni̍ŋ o̍ chāa̍ŋ ndɔ̄ cho̍o̍ le̍ . ”
42021007	Mi̍ wāŋnda̍ lō o̍ ko̍ŋ , ma̍ nyūnā Chi̍i̍su̍ āā , “ Ti̍chā , chɔ̍m ndɔ̍ na̍a̍ bōōndi̍i̍ sɔ̄ɔ̍ŋ mu᷅ŋ ŋ̄ chō hūnɔ̄ɔ̄ yɔ̄nɔ᷄ŋ nde̍ . Ɔ̍ɔ̄ tāāmāsi̍ yɔ̍nūŋ ni̍ŋ le̍ sīnāa̍ māā te̍le̍ŋndo̍ fūūlu̍u̍ le̍ mī sūɛ̍i̍ he̍ī yɔ̄nu̍ŋ ndo̍ ? ”
42021008	Mbo̍ mūlī āā , “ Lā mānda̍ŋ , yɔ̍ŋi̍ wānā o̍ wānā hu̍i̍ nya̍ . Kāni̍ fo̍ndōle̍ , wānāā fāŋgā fa̍ŋgā ā hūŋ ni̍ŋ mā chu̍a̍ dīōlā nīla̍ŋ mā dīmi̍ māā nda̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . Ndu̍yɛ̍ , ā hūŋ hi̍ŋ mā dīmi̍ āā , ‘ Te̍le̍ŋndo̍ fūūlu̍u̍ . ’ Kɛ̍ , lā tu̍āl nda̍ kɔ̄ɔ̄lī le̍  .
42021009	Tē lā tūēī pɛ̍ mī chɔ̄ūla̍ŋ lā wa̍ , ndu̍yɛ̍ mī lā tūēī mī wāŋnda̍ sīmu̍l māsāa̍ ndāa̍ , lā yɔ᷅ŋ īsīōōŋ te̍ . Sɔ̄ɔ̍ŋ mu᷅ŋ fɛ̍lɛ̍ŋ ŋ̍ nɔ̍ le̍ yɔ̄nɔ᷄ŋndo̍ . Kɛ̍ , mu̍ŋ yɔ̍nu̍ŋ bɛ̍ɛ̍ , ko̍ŋ chɔ᷅m māā mɛ̄ɛ̄lu̍la̍ chi̍e̍ēŋndo̍ le̍ la̍ fu̍u̍lu̍u̍ la̍ŋ te̍ . ”
42021010	Mbo̍ hīāū lāchī a̍ dīmīo̍o̍ āā , “ Māsāa̍ a̍ māsāa̍ ā sɔ̄ŋgā ni̍ŋ mī lɛ̄ŋnde̍ŋ a̍ lɛ̄ŋnde̍ŋ ā sɔ̄ŋga̍  .
42021011	Lɛ̄ŋnde̍ŋ lē nyīīya̍ ni̍ŋ ta̍u̍ o̍ fo̍ndāŋndā fāŋgā fa̍ŋgā . Yīa̍a̍ŋ mā dēl ni̍ŋ , ndu̍yɛ̍ mī nāāla̍ ta̍ŋ wa᷅ŋnda̍ la̍ŋ lā kūi̍i̍ o̍ fo̍ndāŋndā fāŋgā fa̍ŋgā . Sɔ̄ɔ̍ŋ ŋ̄sīōōŋndo̍ŋ , ŋ̄ chō yɔ̄nɔ᷄ŋ mī kpālōla̍ bɛ̍ndūla̍ŋ lā yɔ̄nu̍ŋ o̍ ha̍la̍a̍ ni᷄ŋ  .
42021012	Kɛ̍ , lɔ̍ɔ̍pa̍ mu᷅ŋ yɔ̄nūŋ , ā chō nya̍ bīyɔ̄ɔ̄ mā tūsi̍ nya̍ nyɛ̄ pālāa̍ chōo̍ . Ā chō lākɔ̄ a̍ nya̍ o̍ tōŋgōla̍ Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ , mā kɔ̄ɔ̄sa̍ a̍ nya̍ mā dɔ̄ū nya̍ o̍ chīɛ̄īlā mānyūmnda̍ŋ ni᷄ŋ . Ndu̍yɛ̍ , ā chō lākɔ̄ a̍ nya̍ o̍ māsāā bɛ̍ndūa̍a̍ lo̍ a̍ wānāa̍ cho̍ lɛ̄ŋnde̍ŋ bōlle̍ŋ nda̍ le̍ sa̍bū nūu̍  .
42021013	Tē ā kūɛ̄ a̍ nya̍ pɛ̍ , a̍ bōōndi̍i̍ ke̍ŋ nya̍ sɔ̄lā ni᷅ŋ fo̍ndāa̍ le̍ nda̍ nyɛ̄ nya̍ sīnā a̍ ya̍ o̍kɔ̄ɔ̄ wo̍ dīmūllo̍ ni̍  .
42021014	Ndu̍yɛ̍ , lā kɛ̄si̍ŋ su̍ɛ̍i̍ he̍ī o̍ kɔ̄l nyɛ̄ kɛ̄ndɛ̍ī . Tē ā kūɛ̄ le̍ kɔ̍ɔ̍sɔ̍ɔ̍ a̍ nya̍ pɛ̍ , lā kɛ̍ɛ̍sīāā pɔ̄ɔ̄ mɛ̄ɛ̍ nya̍ kɔ̄ɔ̄sā yɛ̍ le̍  .
42021015	Kāni̍ fu̍u̍le̍ , ya̍ pi̍la̍ I̍ cho̍ nya̍ dīōmndā nya̍ nɔ̄ le̍ dīmīo̍o̍ la̍ŋ dɔ̄wɔ̄ɔ̄ o̍ sōndō , ndu̍yɛ̍ mī I̍ ke̍ nya̍ kɔ̄l kālo̍o̍ mɛ̄ɛ̍ nya̍ kɔ̄ɔ̄sā yɛ̍ . O̍ ko̍ŋ , wānāa̍ ku̍ā ka̍ŋ a̍ nya̍ o̍ māsāa̍ lo̍ wa̍ , ā nɔ̍lā mā si᷄m nya̍ bɛ̍ɛ̍ o̍ hɔ̄l a̍ kɔ̍ɔ̍sɔ̍ɔ̍ le̍  .
42021016	Ndu̍yɛ̍ , wānāa̍ ve̍lū nya̍ wa̍ bɛ̍ɛ̍ , a̍ bɛ̄ndāā nyāa̍ , a̍ pɔ̄mbūāā nyāa̍ , a̍ wānāya᷅ŋ nya᷄ŋ , a̍ ndi̍a̍a̍mɔ̍ɔ̍wa̍a̍ nyāa̍ , ā chō nya̍ mālɔ̄ɔ̄ wānāa̍ kɔ̍ɔ̍sā a̍ wāŋnda̍ wa̍ o̍ bā . O̍ ko̍ŋ kɔ̍ɔ̍lī , mī wānāa̍ kɔ̍ɔ̍sā a̍ wāŋnda̍ wa̍ tōsa̍ mī nya̍ pūm nda̍ sɔ̄la̍ pīɔ̍mnda̍ŋ  .
42021017	Wāŋnda̍ kpo̍u̍ , ā chō nya̍ yɛ̄le̍ŋ tūl le̍ mɛ̄ɛ̍ nya̍ lāāla̍ŋ a̍ ya̍ yɛ̍  .
42021018	Kɛ̍ ndu̍yɛ̍ , nyɛ̄ o̍ nyɛ̄ yɔ̍nūŋ ni̍ŋ nya̍ le̍ . Yīīŋnde̍ŋ lē pīlɛ̍ bɛ̍ɛ̍ nya̍ o̍ lēbōl lē yɔ̍nūŋ ni̍ŋ nyɛ̍ le̍  .
42021019	Lā si᷄m a̍ dīāllūŋ kālā . O̍ ko̍ŋ , lā nɔ̄lā mī lā pīŋi̍ yōōmūlā nyāla̍ŋ . ”
42021020	Mi̍ Chi̍i̍sū di̍mī āā , “ Lā chō chɔ̄ mī wānāā chɔ̄ūwa̍ hu᷄ŋ ba̍lū Chūlu̍sɛ̄lɛ̄m . Tē he̍ī yɔ̄nu̍ŋ pɛ̍ , mɛ̄ɛ̍ lā sīna̍ ni̍ko̍ māā te̍le̍ŋndo̍ fūūlu̍u̍ le̍ mā pɛ̄l ndu̍  .
42021021	Tē he̍ī yɔ̄nu̍ŋ pɛ̍ , mɛ̄ɛ̍ wānāa̍ cho̍ o̍ lɛ̄ŋndē Chūdi̍a̍āle̍ŋ ni᷄ŋ nda̍ ā nyāānu̍ŋ o̍ pēmbo᷄ŋ . Wānāa̍ cho̍ Chūlu̍sɛ̄lɛ̄m nda̍ ā ma᷄l mā nyāānu̍ŋ . Ndu̍yɛ̍ , wānāa̍ cho̍ o̍ sɔ̄ndɔ̄kɔ̍lta̍ŋ nda̍ ā ku̍ā Chūlu̍sɛ̄lɛ̄m chi̍e̍e̍ le̍  .
42021022	Kāni̍ fo̍ndōle̍ , bōōndi̍i̍ ke̍ŋ Mɛ̄lɛ̄ka̍ chō wānāā ndūa̍a̍ I̍sɔ̄lūɛ̄ī nyɛ̄ pālāa̍ tūsī chōo̍ ni̍ . Ndu̍yɛ̍ o̍ he̍ī ni᷄ŋ , mī nyɛ̄ o̍ nyɛ̍ cho̍ ō pōōnyīāā o̍ Yāu̍ Mɛ̄lɛ̄ka̍a̍ ni᷄ŋ mbō yɔ̍nu̍ŋ mɛ̄ɛ̍ o̍ cho̍ ō pōōnyīāā yɛ̍  .
42021023	Nyɛ̄ pālāa̍ wā ni̍ŋ bɔ̍ɔ̍ le̍ wānāā lāyo᷄lla̍ a̍ ko̍msa̍a̍ o̍ pālɛ̍i̍ ke̍ŋ ni᷄ŋ . Kāni̍ fo̍ndōle̍ , nyɛ̄ kīndīlāā bɛ̄ndōo̍ chō hūnɔ̄ɔ̄ o̍ chi̍e̍ēŋndo̍ ho̍ō chōo̍ . Mɛ̄lɛ̄ka̍ chō nyɛ̄ pālāa̍ tūsī wāŋnda̍ ha̍ā chōo̍  .
42021024	Ya̍a̍mɔ̍ɔ̍wa̍ chō ā ti᷄ŋ dīyɔ̄ɔ̄ a̍ mɔ̄ɔ̍ŋ , ndu̍yɛ̍ mā kūɛ̄ a̍ ā ti᷄ŋ o̍ bīyɔ̄ɔ̍ ni᷄ŋ o̍ lɛ̄ŋnde̍ ni᷄ŋ ba᷅ o̍ bā fe̍e̍ o̍ chi̍e̍ēŋndo̍ chōo̍ . Wāŋnda̍ Chūlu̍sɛ̄lɛ̄m ā chō wā wānāa̍ cho̍ a̍ Chu̍ū le̍ wa̍ o̍ bā bɛ̄ŋgu̍ , ndu̍yɛ̍ mā lo̍ nda̍ nyɛ̄ pālāa̍ tūsīo̍o̍ chōo̍ , ha̍a̍a̍ mbō lo̍ o̍ ko̍ŋ mī bōōndi̍i̍ Mɛ̄lɛ̄ka̍ yūlū le̍ mī wānāa̍ cho̍ a̍ Chu̍ū le̍ wa̍ , ā wa̍ wāŋnda̍ Chūlu̍sɛ̄lɛ̄m chōo̍ ve̍ ī fūūlu̍u̍ o̍ mɛ̄ɛ̄lu̍la̍ŋ . ”
42021025	Mi̍ Chi̍i̍sū di̍mī vɛ̄lɛ̄ āā , “ Sɔ̄ɔ̍ŋ lākpālo᷄ŋ chō yɔ̄nɔ᷄ŋ o̍ pāa̍le̍ŋ , a̍ pāŋge̍i̍ , a̍ lōo̍ŋ . Būūla᷄ŋ bɛ̍ndōo̍ wā ni̍ŋ lɛ᷅ŋnde̍ o̍ chi̍e̍ēŋndo̍ chōo̍ , mī kɔ̄lta̍ŋ lā lāāsi̍a̍ŋ wa᷅ŋnda̍ a̍ kpōku̍ kpo᷅ku̍ bɛ̍ndū pēe̍ mɛ̄ŋmā īhɛ᷄llo̍ ō wā ni̍ŋ ndo̍  .
42021026	Wāŋnda̍ wōū ni̍ŋ kpa̍nɛ̍i̍ a̍ sīōōŋnde̍ . Ā wā ni̍ŋ a̍ kɔ̄ltā lānda᷄ŋnda̍ŋ le̍ nyɛ̍ cho̍ hūnɔ̄ɔ̄ yɔ̄nɔ᷄ŋ o̍ chi̍e̍ēŋndo̍ chōo̍ wo̍ . Kāni̍ fo̍ndōle̍ , kpāāyāla̍ŋ chōo̍ cho̍o̍ la̍ cho̍ fāŋa᷄ŋ o̍ fo̍ndāŋndā ndāla̍ŋ  .
42021027	O̍ ko̍ŋ kɔ̍ɔ̍lī , wāŋnda̍ chō wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chɔ̄ hūnɔ̄ɔ̍ o̍ yu̍mbu̍ yu̍mbo̍o̍ ni᷄ŋ , a̍ kpāāyāa̍ , a̍ nāŋɔ̄ɔ̄ bɛ̄ndōo̍  .
42021028	Tē sɔ̄ɔ̍ŋ mu᷅ŋ kāndu̍ yɔ̄nɔ᷄ŋndo̍ pɛ̍ , lā wa̍ ni̍ko̍ le̍hɔ̍l o̍ nɛ̄ī , kāni̍ fo̍ndōle̍ māā bōōndi̍i̍ Mɛ̄lɛ̄ka̍ chō nya̍ pīŋī ve̍ ī chō ni᷅ŋ kpɛ̍ɛ̍lūŋ . ”
42021029	Mi̍ Chi̍i̍sū di̍mūl nda̍ tālo̍o̍ ho̍ō āā , “ Lā lōōnu̍ŋ a̍ yɔ̄m fi̍kīi̍yo̍ , a̍ yɔ̄mīī chēle̍ŋnde̍  .
42021030	Tē lā chē pɛ̍ mī yɔ̄mnde̍ he̍ī ī kāndu̍ pēī sɛ̍nɛ̄īye̍ sōlīo̍o̍ , nya̍ pi̍la̍ sīna̍ dɔ̍ɔ̍ māā sīālte̍ŋ lē chō ni᷅ŋ kpɛ̍ɛ̍lūŋ . ”
42021031	Mi̍ Chi̍i̍sū di̍mī āā , “ Le̍nde̍ ko̍ni̍ , i̍ cho̍ ni̍ . Tē lā chē pɛ̍ mī sɔ̄ɔ̍ŋ mu᷅ŋ ŋ̄ wa̍ yɔ̄nɔ᷄ŋndo̍ , lā sīna̍ ni̍ko̍ māā te̍le̍ŋ Mɛ̄lɛ̄ka̍ chō kāndɔ̄ɔ̄ wāa̍ wāŋnda̍ chōo̍ ma̍sāa̍ wo̍ , chō ni᷅ŋ kpɛ̍ɛ̍lūŋ  .
42021032	 “  Mī di̍mu̍l nya̍ , wānāa̍ cho̍ yōōmū te̍le̍ŋndo̍ ho̍ō wa̍ , ā cho̍ chu̍wɔ̄ɔ̄ wu̍ le̍ ha̍a̍a̍ mī sɔ̄ɔ̍ŋ mu᷅ŋ kpe̍de̍ ŋ̍ yɔ̍nu̍ŋ  .
42021033	Ha̍la̍a̍ a̍ chi̍e̍ēŋndo̍ ā fāŋāŋ , kɛ̍ dīōmndā nīla̍ŋ lā fe̍ŋāŋ le̍cho̍o̍ le̍ . ”
42021034	 “  Lā mānda̍ŋ . Lā yɔ̍ŋgu᷄ŋ nya̍ pi̍la̍ o̍ kūūlīāālā nyɛ̄ dīāā la̍ŋ chōo̍ , a̍ o̍ kōlɔ̄ɔ̄ kālā ka̍lāa̍ ni᷄ŋ te̍ . Ndu̍yɛ̍ , lā yɔ̍ŋgu᷄ŋ o̍ kɔ̄l lānda᷄ŋ nyɛ̄ nu̍u̍wāā chi̍e̍ēŋndo̍ ho̍ō ni᷄ŋ te̍ . Tē lā yɔ̄ŋgu̍ŋ o̍ nyɔ̄ɔ̍ŋ mu᷅ŋ ni᷄ŋ pɛ̍ , pāa̍le̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ nɔ̄ le̍ hūnɔ̄ɔ̍ le̍ŋ lē chō fūūlūū , ndu̍yɛ̍ mī lē kōma̍l nya̍ , lā ve᷅ ni̍ŋ kɔ̍l kpo̍so̍ŋ te̍  .
42021035	Kāni̍ fo̍ndōle̍ , wāŋnda̍ kpo̍u̍ o̍ chi̍e̍ēŋndo̍ chōo̍ , pāa̍le̍ŋ nde᷅ŋ lē wōōlū ni̍ŋ nda̍ ko̍ mɛ̄ɛ̍ yāŋɔ̄ɔ̄le̍ŋ lē sāā vi̍sīo̍o̍ nu̍a̍ā yɛ̍  .
42021036	Lā mānda̍ŋ . Ndu̍yɛ̍ mī lā pīɛ̍i̍ Mɛ̄lɛ̄ka̍ le̍ te̍le̍ŋ o̍ te̍le̍ŋ . Lā pīɛ̍i̍ Mɛ̍lɛ̄ka̍ le̍ mī lā sɔ̄la̍ kpāāyāa̍ le̍ hīɔ̄lɔ᷄ŋndo̍ o̍ sɔ̄ɔ̍ŋ cho̍ mu᷅ŋ hūnɔ̄ɔ̄ yɔ̄nɔ᷄ŋndo̍ wo̍ŋ ni᷄ŋ , ndu̍yɛ̍ mbō lo̍ o̍ ko̍ŋ , mī lā si᷄m fɛ̍lɛ̍ŋ wāna̍ nda̍ vēēlū āā , Po̍ wānā Pɔ̍nɔ̍ɔ̍ wo̍ o̍ hɔ̄l . ”
42021037	Lēpāa̍ o̍ lēpāa̍ , Chi̍i̍sū wa̍ wāŋnda̍ pɛ̄ɛ̄kōo̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Tē nyūmnda̍ŋ mā tōl pɛ̍ , ō kūɛ̄ o̍ Pēmbīī Yɔ̄mīī Ɔ̄li̍fīi̍ve̍ ve̍ ō kɔ̍ lɔ̍lnu᷄ŋ lo̍ŋ  .
42021038	Ndu̍yɛ̍ , dīmīo̍o̍ nu̍a̍ā āā , pāa̍le̍ŋ lē sɛ̄ , mī wāŋnda̍ kpo̍u̍ a̍ hi᷅ŋ le̍ ndu̍ nīla̍ŋ yāŋɔ̄ɔ̄ o̍ chīɛ̍i̍ Mɛ̄lɛ̄ka̍a̍ ni᷄ŋ  .
42022001	Te̍le̍ŋndo̍ wa̍ ni᷅ŋ kpɛ̍ɛ̍lūŋ , le̍ bɔ̄ŋa᷅ŋ wāŋnda̍ dīā be̍e̍dīi̍ nda̍ do̍ū yi̍i̍sīi̍yo̍ le̍ wo̍ . Nda̍ a̍a̍ ve̍e̍lū vɛ̍lɛ̄ bɔ̄ŋa᷅ŋndo̍ ho̍ō āā , bɔ̄ŋa᷅ŋndo̍ le̍ lōōnɔ᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄  .
42022002	Mi̍ wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā wā nɛ̄īla̍ŋ nūūvīa̍a̍ le̍ mā dīī Chi̍i̍sū . Kɛ̍ , ā wa̍ sīōōŋnde̍ le̍ wāŋnda̍  .
42022003	O̍ ko̍ŋ kɔ̍ɔ̍lī , mi̍ Sēta̍nā māsa̍ nyi̍nāā wɔ̄ɔ̍ŋnda̍ tūāl Chu̍da̍sī kɔ̄ɔ̄lī , ō nda̍ a̍a̍ ve̍e̍lū vɛ̍lɛ̄ a̍a̍ Īsīka̍a̍līɔ̄ɔ̄ wo̍ . Ndu̍yɛ̍ nda̍ wa̍ bu̍ɛ̍i̍yāā ŋ̄wāŋ tɔ̍ a̍ ā ŋīɔ̍ɔ̍ŋāa̍ Chi̍i̍sūa̍a̍ ni̍  .
42022004	Mbo̍ kūā ma̍ kɔ̍ sūūki̍āŋ nda̍ wānāā bɛ̄ndūāā sōlīāā lāsa̍lāa̍ , a̍ wānāā bɛ̄ndūāā pōli̍si̍i̍ya̍ a̍ ma̍ndā chi̍ɛ̍ī Mɛ̄lɛ̄ka̍a̍ wa̍ . Ma̍ kɛ̄ɛ̄sīāā nda̍ nda̍ā le̍ mɛ̄ɛ̍ o̍ lo̍o̍kū Chi̍i̍su̍ pīsī nda̍ o̍ bā yɛ̍  .
42022005	Ndu̍yɛ̍ , ma̍ nāŋ kɔ̄l ta̍u̍ a̍ nyɛ̄ Chu̍da̍sī to̍sa̍ wo̍ . Ma̍ chɛ̄la᷅ŋ le̍ mā ke̍ ndu̍ nyɛ̄ sɔ̄lāa̍  .
42022006	Mi̍ Chu̍da̍sī chɛ᷅l nyɛ̄ nda̍ kɛ̄ɛ̄si̍a̍a̍ wo̍ . O̍ ko̍ŋ kɔ̍ɔ̍lī , mbo̍ sāā nɛ̄īla̍ŋ nūūvīa̍a̍ le̍ mɛ̄ɛ̍ o̍ lo̍o̍kū mbō tōsa̍ mā tīu̍ Chi̍i̍su̍ bā , kɛ̍ wāŋnda̍ si̍nā a̍ ndi̍ o̍kɔ̄ɔ̄ māā ndu̍ le̍ pi̍si̍ ndu̍ le̍ yɛ̍  .
42022007	Mi̍ pāa̍le̍ wāŋnda̍ dīā be̍e̍dīi̍ nda̍ do̍ū yi̍i̍sīi̍ le̍ wo̍ lē fūūlūū . O̍ pāa̍le̍ŋ nde᷅ŋ chōo̍ , nda̍ a̍a̍ dīī sa̍a̍ le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ni̍  .
42022008	O̍ ko̍ŋ kɔ̍ɔ̍lī , mi̍ Chi̍i̍sū vi̍ām Pītɛ̍ nda̍ Chɔ᷄ŋ . Mbo̍ dīmūl nda̍ āā , “ Lā kɔ̍ mī lā kɔ̍ to̍o̍sīāā nyɛ̄ dīa̍a̍ le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ mī ŋ̄ dēnūŋ . ”
42022009	Ma̍ nyūnā ndu̍ āā , “ Kūɛ̍ɛ̍nɛ̍ ŋ̄ hɛ̄na̍ŋ yɛ̍ mī ŋ̄ tōōsīa̍a̍ nyɛ̄ dīāā kālāa̍ ? ”
42022010	Mbo̍ mūlī āā , “ Lā kɔ̍ chi̍e̍e̍ . Tē lā wa̍ hēlɔ̄ɔ̍ chi̍e̍e̍ pɛ̍ , lā chō bɔ̄ŋa᷅ŋ a̍ pōo̍ a̍ mɛ̄ŋnda̍ŋ ndu̍ o̍ lēbōl o̍ kpɛ̍ɛ̍nɛ̍i̍ ni᷄ŋ . Lā to᷄l ndu̍ kɔ̄ɔ̄lī mī lā kūɛ̄ o̍ chīɛ̄ī o̍ cho̍ lūɛ̄īyɔ̄ɔ̄ wo̍  .
42022011	Tē lā fūūlu̍u̍ pɛ̍ , lā dīmu̍l wa᷅na̍ chīɛ̄īyo̍ āā , ‘ Ti̍chā dīmi̍ māā na̍a̍ ŋ̄ nyūna̍ nu̍m āā , Kūɛ̍ɛ̍nɛ̍ chīɛ̄ī ndɔ̍ īsūmīāllo̍ chō yɛ̄ nāa̍ o̍ cho̍ nyɛ̄ dīāā wāŋnda̍ dīā le̍ lōōnɔ᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wo̍ di̍o̍ nda̍ bu̍ɛ̍i̍yāā ndūa̍a̍ wa̍ ? ’
42022012	Ō chō nya̍ chīɛ̄ī fɛ̄kɛ̄īyo̍ chɔ̄m o̍ chīɛ̄ī chōo̍ cho̍o̍ wo̍ . Ndu̍yɛ̍ , chīɛ̄īyo̍ ho̍ō nɔ̄ nyɛ̄ o̍ nyɛ̄ fe̍e̍ nɔ̍ le̍ wāa̍ lēni᷄ŋ . Lā bɛ̄ɛ̄ndi̍a̍a̍ nyɛ̍ dīa̍a̍ lo̍ŋ . ”
42022013	Ma̍ kūā chi̍e̍e̍ . Mɛ̄ɛ̍ nda̍ kūɛ̄ , ma̍ kōmāl nyɛ̄ o̍ nyɛ̄ fe̍e̍ mɛ̄ɛ̍ Chi̍i̍sū di̍mu̍l nda̍ yɛ̍ . Ma̍ tōōsīāā nyɛ̄ dīāā wāŋnda̍ dīā le̍ lōōnɔ᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wo̍ lo̍ŋ  .
42022014	Mɛ̄ɛ̍ bōōnde̍i̍ fūūlu̍u̍ le̍ nyɛ̄ dīa̍a̍ ho̍ō , mi̍ Chi̍i̍sū cha᷅l nyɛ̄ dīa̍a̍ dīo̍o̍ nda̍ wānāā o̍ ve᷅m hɔ̄ltē ndɔ̄ wa̍  .
42022015	Mbo̍ dīmūl nda̍ āā , “ I̍ wa̍ ni᷅ŋ yēēmɛ̍i̍ le̍ nyɛ̄ dīāā lōōna᷄ŋndo̍ ho̍ō dīo̍o̍ na̍a̍ nya̍ā lɔ̍ɔ̍ pa̍ wāŋnda̍ tōsā mī bi̍ī mɔ̍nɛ̍i̍  .
42022016	Mī di̍mu̍l nya̍ , ō fūla̍ o̍ ō na̍a̍ ŋ̄ chō ho̍ō dīo̍o̍ wo̍ kɔ̄ɔ̄lī , I̍ di᷅ lɛ̍ ni̍ŋ nyɛ̄ dīāā hīāūwāā chōo̍ che᷅le̍ŋ te̍ , mbō lo̍ o̍ ko̍ŋ ha̍a̍a̍ mī nyɛ̄ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ o̍ si̍m le̍ ndu̍ wo̍ , ō yɔ̄nu̍ŋ o̍ māsāle̍ Mɛ̄lɛ̄ka̍le̍ŋ ni᷄ŋ . ”
42022017	Mbo̍ chūā tāālāa̍ , a̍ mūɛ̄īmā mākīle̍pīi̍ya̍ŋ lēni᷄ŋ mbo̍ mēl Mɛ̄lɛ̄ka̍ ba̍li̍ka̍ . Mbo̍ dīmūl nda̍ āā , “ Lā bīi̍ ta̍a̍lāa̍ ho̍ō mī lā kēna᷅ŋ mī lā ko᷄l . ”
42022018	Mbo̍ dīmūl nda̍ āā , “ Mī di̍mu̍l nya̍ , chɔ̍ŋ a̍ hāū , I̍ ko᷅l lɛ̍ ni̍ŋ ma̍mu̍ɛ̍i̍ te̍ , mbō lo̍ o̍ ko̍ŋ ha̍a̍a̍ mī bōōndi̍i̍ Mɛ̄lɛ̄ka̍ chō wā Māsāa̍ wāŋnda̍ chōo̍ ve̍ fūūlu̍u̍ . ”
42022019	Mi̍ Chi̍i̍sū chu̍ā bēe̍dīi̍yo̍ . Mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī yīmī mbo̍ kē nda̍ . Mbo̍ dīmūl nda̍ āā , “ Dīāllūŋ nu᷄ŋ cho̍ mu᷅ŋ ni̍ . [ Mu̍ŋ cho̍ ŋ̄ yɔ̄ŋga᷄ŋ le̍ nya̍ ni̍ . Lā wa̍ he̍ī tōsāa̍ le̍ lōōnɔ᷄ŋndo̍ a̍ ya̍ . ”
42022020	Mɛ̄ɛ̍ nda̍ chīi̍ nyɛ̄ dīa̍a̍ di̍o̍ , mbo̍ chūā tāālāa̍ a̍ mūɛ̄īmā mākīle̍pīi̍ya̍ŋ lēni᷄ŋ . Mbo̍ mēl Mɛ̄lɛ̄ka̍ ba̍li̍ka̍ . Mbo̍ kē nda̍ . Mbō dīmī āā , “ Ma̍ŋ ma̍ cho̍ kpe̍ma̍ sɛ̍nɛ̄īyo̍ ni̍ . Ma̍ŋ ma̍ ta̍la̍ le̍ nya̍ ni̍ . Kōo̍ma̍ nīa̍ŋ ma̍ yi̍i̍ kpe̍ma̍a̍ ho̍ō ni̍ . ” ]
42022021	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Wāna̍ na̍a̍ ŋ̄ chō nyɛ̄ dīa̍a̍ dīo̍o̍ lātūlu̍ wo̍ chō ya̍ pīsī  .
42022022	Ndu̍yɛ̍ , ī chō yɔ̄nɔ᷄ŋ a̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ mɛ̄ɛ̍ i̍ cho̍ pāāndū ī kɛ̄ɛ̄sīa̍ŋ a̍ ndu̍ o̍kɔ̄ɔ̄ yɛ̍ . Kɛ̍ , wāna̍ cho̍ ndu̍ pīsī wo̍ nyɛ̄ pālāa̍ wā ni̍ŋ bɔ̍ɔ̍ le̍ ndu̍ . ”
42022023	Mɛ̄ɛ̍ o̍ di̍mi̍ le̍nde̍ , mi̍ bu̍ɛ̍i̍yāā ndūa̍a̍ kāndū nyūūni̍āŋndo̍ le̍ wāna̍ kɛ̍ɛ̍si̍a̍a̍ le̍ he̍ī tōsāa̍ wo̍  .
42022024	Mi̍ bu̍ɛ̍i̍yāā ndūa̍a̍ kāndū sɛ̄ɛ̄ŋgi̍āŋndo̍ nda̍ pi̍la̍ tɛ̄ɛ̄ŋ le̍ wāna̍ wa᷅ wa̍nā bɛ̍ndōo̍ nda̍ tɛ̄ɛ̄ŋ ndo̍  .
42022025	Mi̍ Chi̍i̍sū di̍mūl nda̍ āā , “ Māsāa̍ o̍ chi̍e̍ēŋndo̍ ni᷄ŋ kīndīlāa̍ nda̍ kīndīlā wa̍nāā nda̍ chō chōo̍ wa̍ ni̍ . Ndu̍yɛ̍ , mī wāŋnda̍ vēēlu̍ wānāā bɛ̄ndūa̍a̍ āā , wānāa̍ ma̍lā wa᷅ŋnda̍ wā  .
42022026	Kɛ̍ , nya̍ nya̍ , ī wāā le̍nde̍ i̍ nɔ̍ mī ī yɔ̄nu̍ŋ nya̍ tɛ̄ɛ̄ŋ te̍ . Nya̍ nya̍ , wāna̍ cho̍ wānā bɛ̍ndōo̍ nya̍ tɛ̄ɛ̄ŋ ndo̍ ō sīmnu̍ŋ wa̍nā pɔ̍mbu̍ɛ̍i̍na̍a̍ le̍ ha̍ā kpo̍u̍ . Ndu̍yɛ̍ , wāna̍ cho̍ wāŋnda̍ lāchī wo̍ ō wa̍ wa̍nā vi̍a̍māā le̍ ha̍ā . ”
42022027	Mbo̍ nyūnā āā , “ Wāna̍ cha̍l nyɛ̄ dīa̍a̍ dīo̍o̍ wo̍ a̍ wāna̍ si̍m ndu̍ īkɛ̄i̍ le̍ vīmīla̍ŋ ndo̍ , ɔ̍ɔ̄ wāna̍ hi̍o̍ū wo̍ ? Wāna̍ cha᷅l nyɛ̄ dīa̍a̍ dīo̍o̍ wo̍ . ” Mbo̍ dīmī āā , “ Ya̍ I̍ cho̍ māchūāā nya̍ tɛ̄ɛ̄ŋ māā wānā vi̍a̍māā . ”
42022028	Mbo̍ hīāū lāchī a̍ sūɛ̍i̍ āā , “ Nya̍ wa̍ hɔ̄lāā tūlu̍ a̍ ya̍ ni̍ , mi̍ lā lō a̍ ya̍ hɔ̍lāā tūlu̍ , ha̍a̍a̍ o̍ nyɛ̄ o̍ nyɛ̄ pālāa̍ ke̍e̍ku̍ ya̍ chōo̍ . Lā me᷄l la̍ le̍  .
42022029	Fi̍nyā nūu̍ chu̍a̍ ya̍ le̍ mī wa̍ māsāa̍ . Ndu̍yɛ̍ , le̍nde̍ ko̍ni̍ ya̍ I̍ cho̍ nya̍ chūā le̍ mī lā wa̍ lāmāsā ni̍  .
42022030	O̍ ko̍ŋ , na̍a̍ nya̍ā mī ŋ̄ dē nyɛ̄ dīa̍a̍ o̍ hɛ̄ŋgɛ̍i̍ pi᷅lɔ̍ɔ̍ ni᷄ŋ , lɔ̍ɔ̍ ya̍ I̍ cho̍ wā māsāa̍ wo̍ . Ndu̍yɛ̍ , I̍ cho̍ tōsā mī lā sīmnu᷄ŋ ma̍sāa̍ , mī lā hu᷄ŋ kɔ̍ɔ̍sā a̍ wānāā kāa̍la̍ tɔ̍ a̍ lā tīɔ̍ɔ̍ŋnda̍ , a̍ fu̍la̍ o̍ pūlāle̍ I̍sɔ̄lūɛ̄īle̍ŋ chōo̍ wa̍ . ”
42022031	Mi̍ Chi̍i̍sū ve̍e̍lū Pītɛ̍ āā , “ Sa̍i̍mɔ̄ŋ , Sa̍i̍mɔ̄ŋ , Sēta̍nā , māsa̍ nyi̍nāā wɔ̄ɔ̍ŋnda̍ , dīmu̍l Mɛ̄lɛ̄ka̍ le̍ mbō tɔ̄ɔ̄nda̍ŋ nya̍ bu̍ɛ̍i̍yāā nīa̍a̍ . Ō chō tōsā a̍ nya̍ mɛ̄ɛ̍ nda̍ hɛ̄ī wi̍tīi̍yo̍ŋ nu̍a̍ā yɛ̍  .
42022032	Kɛ̍ , I̍ pi̍ɛ̍i̍ Mɛ̄lɛ̄ka̍ le̍ nūm Sa̍i̍mɔ̄ŋ , yɔ̄ŋi̍ ŋ̄ ma᷄l ti̍i̍nda᷄ŋ ŋ̄ nɔ̄ o̍ ya̍ ni̍ŋ ndo̍ . Ndu̍yɛ̍ , tē a̍ mi̍i̍ŋgu̍ ya̍ o̍ ībūŋ pɛ̍ , lu̍e̍i̍ cha̍a̍ŋāā nūmnda̍ kpāāyāa̍ . ”
42022033	Mi̍ Pītɛ̍ di̍mī āā , “ Māsānɔ̄ɔ̍ , I̍ cho̍ ō bɛ̄ɛ̄ndīa̍ŋ mā dɔ̄ū na̍a̍ chīɛ̄ī ni̍ŋ na̍a̍ nūm . Ndu̍yɛ̍ , ā yɔ᷄ŋ bɛ̍ɛ̍ āā pīɔ̍mndo̍ ni̍ , I̍ cho̍ ō bɛ̄ɛ̄ndīa̍ŋ mī ŋ̄ vī na̍a̍ nūm . ”
42022034	Mi̍ Chi̍i̍sū di̍mūl ndu̍ āā , “ Mī di̍mu̍l nu̍m Pītɛ̍ , sɔ̄ɔ̍ cho̍ si̍ɔ̍dīi̍ kōōwā le̍ , mā vi̍i̍nu̍ŋ le̍ya̍a̍ māā a̍ si̍nā ya̍ le̍ . ”
42022035	Mi̍ Chi̍i̍sū nyu̍nā nda̍ āā , “ Bōōndi̍i̍ ya̍ I̍ ve᷅m nya̍ mi̍ di̍mūl nya̍ māā wānā ku̍ā a̍ ŋ̄ka̍ni̍ le̍ ve̍ , kɛ̄lɛ̄ŋgāā lāwōlɔ̄ɔ̄ , kɛ̄lɛ̄ŋgāā lākɔ̄ɔ̄vɛ̄i̍ , pɛ̄ŋnde̍ŋ le̍ le̍e̍ bi̍ī nya̍ le̍ nyɛ̄ o̍ nyɛ̍ ? ” Ma̍ mūlī āā , “ Pɛ̄ŋndē bīi̍ na̍a̍ le̍ nyɛ̄ o̍ nyɛ̄ le̍ . ”
42022036	Mbo̍ dīmūl nda̍ āā , “ Kɛ̍ , I̍ cho̍ ni᷅ŋ nya̍ dīmūl pɛ̄ŋgo̍o̍ ho̍ō māā wāna̍ nɔ̍ īka̍ni̍ pɛ̍ , ō chu̍a̍ . Wāna̍ nɔ̍ lāwōlɔ̄ɔ̄ pɛ̍ , ō chu̍a̍ . Wāna̍ nɔ̍ mu̍ɛ̍ī fāŋ te̍ , ō pīsi̍ do᷅ma̍ ndɔ̄ɔ̍ mbō pēndū  .
42022037	Mī di̍mu̍l nya̍ , mɛ̄ɛ̍ mī nyɛ̍ di̍mi̍ŋ o̍ Yāu̍ Mɛ̄lɛ̄ka̍a̍ ni᷄ŋ a̍ ya̍ o̍kɔ̄ɔ̄ wo̍ , ō yɔ̄nu̍ŋ . Ī chō ī pōōnyīāā āā , ‘ Ma̍ hīvī ndu̍ kūmbū wānāā yɔ̄ŋ wɔ̄ɔ̍ŋnda̍ ’ . Nyɛ̍ di̍mi̍ŋ ho̍ō wo̍ chō ni᷅ŋ le̍ yɔ̄nɔ᷄ŋndo̍ . ”
42022038	Mi̍ bu̍ɛ̍īya̍ dīmī āā , “ Mi̍ che᷄ŋ mɔ̍ɔ̄ŋ fāŋndo̍ŋ ŋ̄ mūu̍ŋ . ” Mbo̍ dīmī āā , “ Ko̍ŋ cho̍ lētūu̍ . ”
42022039	Mi̍ Chi̍i̍sū fa̍ŋa᷄ŋ chi̍e̍e̍ . Mbo̍ kūā o̍ Pēmbīī Yɔ̄mīī Ɔ̄li̍fīi̍ve̍ chōo̍ māā pāāndū . Mi̍ bu̍ɛ̍i̍yāā ndūa̍a̍ tūāl ndu̍ kɔ̄ɔ̄lī  .
42022040	Mɛ̄ɛ̍ o̍ fu̍u̍lu̍u̍ o̍ fo̍ndāŋ o̍ wa̍ kɔ̄l lo̍ , mbo̍ dīmūl bu̍ɛ̍i̍yāā ndūa̍a̍ āā , “ Lā pīɛ̍i̍ Mɛ̍lɛ̄ka̍ māā tē nyi̍nā wɔ̄ɔ̍ŋndo̍ tɔ̄ɔ̄nda̍ŋ nya̍ pɛ̍ , māā lā to̍sā yɔ᷅ŋ wɔ̄ɔ̍ŋ te̍ . ”
42022041	Mbo̍ fāŋa᷄ŋ nda̍ īkɛ̄i̍ , mbo̍ hīāū ti᷄ŋ lāchī le̍ nɛ̄īyo̍ be̍le̍-ya̍a̍ . Mbo̍ bāŋ wūla̍ŋ . Mɛ̄ɛ̍ o̍ ba̍ŋ wūla̍ŋ , mbo̍ pīɛ̄ī Mɛ̄lɛ̄ka̍ , āā  ,
42022042	 “  Fi̍nyā nūu̍ , tē ā chɛ̄l pɛ̍ , mɛ̄ɛ̍ fa̍ŋa̍ ya̍ tāāla̍ īmɔ̍nɔ̍ɔ̍ ho̍ō kūēē . Kɛ̍ ndu̍yɛ̍ , to̍sā nyɛ̍ cho̍ ya̍ o̍ kɔ̄l lo̍ le̍ . To̍sa̍ nyɛ̍ cho̍ nu̍m o̍ kɔ̄l lo̍ . ”
42022043	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ɔ̍ cha᷄ŋ o̍ ɛ̄chɛ̍nɛ̄ mbo̍ hūŋ nāa̍ ndu̍ chu̍a̍ . Mbo̍ lūēī ndu̍ kpāāyāa̍  .
42022044	Chi̍i̍sū kɔ̄l ndɔ̄ɔ̍ wa̍ ō pīāā a̍ mɔ̍nɛ̍i̍ . Le̍ he̍ī , mbo̍ chɔ̄ɔ̄lū Mɛ̄lɛ̄ka̍ pīɛ̄ī kpe̍e̍kpe̍i̍ . Lāli̍i̍ wa̍ ndu̍ fūlāa̍ lēkɔ̄ɔ̍ mī ī dēlī lɛ᷅ŋ nde̍ , ī wa̍ māwāā mɛ̄ɛ̍ kōo̍wa̍ŋ mā wā fu̍lāa̍ nu̍a̍ā mī mā dēlī pa᷅ pā yɛ̍  .
42022045	Mɛ̄ɛ̍ o̍ chi̍i̍ pīɛ̄īle̍ŋ mbo̍ cha᷄ŋ , mbo̍ mīīŋgū nāa̍ bu̍ɛ̍i̍yāā ndūa̍a̍ chūā . Mīīŋgōo̍ , mbo̍ kōmāl nda̍ o̍ mālɔ̄ , kāni̍ fo̍ndōle̍ , ā wa̍ ā sāŋgāā a̍ mɔ̍nɛ̍i̍ wa̍ nda̍ ve̍  .
42022046	Mbo̍ nyūnā nda̍ āā , “ Bāā mī lā lɔ᷄l pɛ̄ŋgo̍o̍ ho̍ō ? ” Mbo̍ dīmūl nda̍ āā , “ Lā chɔ᷄ŋ lā pīɛ̍i̍ Mɛ̍lɛ̄ka̍ māā , tē tɔ̄ɔ̄nda᷄ŋndo̍ kōma̍l nya̍ pɛ̍ , lā to̍sā yɔ᷅ŋ wɔ̄ɔ̍ŋ te̍ . ”
42022047	Chi̍i̍sū lo̍ sūɛ̍i̍ mi̍ wāŋnda̍ hūŋ fāŋgā bɛ̍ndōo̍ . Bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ ō pīlɔ̍ɔ̄ dīōla̍ŋ Chu̍da̍sī , ndu̍ wa̍ nda̍ lāchī ni̍ . Mɛ̄ɛ̍ o̍ fu̍u̍lu̍u̍ , mbo̍ kūā le̍ Chi̍i̍su̍ kɔ̄ma᷄ŋndo̍ mbō sɔ̄sa̍ ndu̍ kūu̍wo̍  .
42022048	Mi̍ Chi̍i̍sū nyūnā ndu̍ āā , “ Chu̍da̍sī , mā sɔ̍sa̍ wa᷅na̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ kūu̍wo̍ le̍ ndu̍ pīsīo̍o̍ wāŋnda̍ o̍ ba̍ ? ”
42022049	Mɛ̄ɛ̍ bu̍ɛ̍i̍yāa̍ Chi̍i̍sūa̍a̍ sīna̍ nyɛ̍ wa̍ hūnɔ̄ɔ̄ yɔ̄nɔ᷄ŋ ndo̍ , ma̍ nyūnā Chi̍i̍sū āā , “ Māsānɔ̄ɔ̍ , ŋ̄ sɔ̄ŋga̍ a̍ nda̍ a̍ mɔ̄ɔ̄ŋ na᷄ŋ ? ”
42022050	O̍ ko̍ŋ kɔ̍ɔ̍lī , mi̍ ō pīlɔ̍ɔ̄ lɔ̄wā bɛ̍ɛ̍ chɛ᷅ māsa̍ wānāā sōlīāā lāsa̍lāa̍ , mbo̍ kīālū ndu̍ nīlē bā kɛ̄ndɛ̄le̍ŋ kpa̍li̍  .
42022051	Kɛ̍ , mi̍ Chi̍i̍sū di̍mī āā , “ Lā pɛ̄ŋgi̍ le̍nde̍ . Lā sɔ̍ŋgā le̍ . ” Mbo̍ pīla᷄ŋ po̍o̍ nīle̍ŋ mbo̍ sīŋgī ndu̍  .
42022052	Mi̍ Chi̍i̍sū lo᷅ o̍ ko̍ŋ , mbo̍ sūāā nāa̍ wānāa̍ hi᷅ŋ ndu̍ bīyɔ̄ɔ̍ wa̍ chūā . Ndu̍yɛ̍ , wānāā bɛ̄ndūāā sōlīāā lāsa̍lāa̍ ni̍ , a̍ wānāā bɛ̄ndūa̍a̍ le̍ pōli̍si̍i̍ya̍ , a̍ ma̍ndā chi̍ɛ̍ī Mɛ̄lɛ̄ka̍a̍ wa̍ , a̍ lāŋgba̍ā kālla̍ , nda̍ nda̍ a̍a̍ hi᷅ŋ le̍ ndu̍ bīyɔ̄ɔ̍ ni̍ . Mbo̍ nyūnā nda̍ āā , “ Lā vɛ᷅ hūnɔ̄ɔ̍ a̍ mɔ̄ɔ̍ŋ a̍ yɔ̄mīī bīŋgīe̍i̍ le̍ ya̍ bīyɔ̄ɔ̍ mɛ̄ɛ̍ nda̍ yɔ̄ŋ ko̍ āā , vīīnɔ̄ɔ̍ ya̍ cho̍ ni̍ ? ”
42022053	Mbo̍ dīmī āā , “ Le̍ lēpāa̍ o̍ lēpāa̍ , na̍a̍ nya̍ā ŋ̄ chō o̍ bɛ̍ɛ̄ chīɛ̍i̍ Mɛ̄lɛ̄ka̍a̍ , lā bīi̍ ya̍ pɛ̄ŋgu̍ ko̍ŋ te̍ . Kɛ̍ ndu̍yɛ̍ , te̍le̍ŋ nyāa̍ fu̍u̍lu̍u̍ ho̍ō ni̍ , te̍le̍ŋ nyūmnda̍ŋ mā chō ho̍ō mi̍ nyi̍nā wɔ̄ɔ̍ŋndo̍ wā māsāa̍ wo̍ . ”
42022054	O̍ ko̍ŋ kɔ̍ɔ̍lī , ma̍ bīī Chi̍i̍sū . Bīyɔ̄ɔ̍ ndu̍ , ma̍ kūā a̍ ndu̍ o̍ wānā bɛ̍ndū sōlīāā lāsa̍lāa̍ lo̍ chi̍ɛ̍ī ni̍ŋ . Kɔ̄lā nda̍ wa̍ a̍ Chi̍i̍sū la̍ŋ , mi̍ Pītɛ̍ tu̍āl ndu̍ kɔ̄ɔ̄lī , kɛ̍ mbo̍ lōnu᷄ŋ ti̍ŋ kɔ̍ɔ̍lī  .
42022055	Kɔ̄la̍ŋ a̍ Chi̍i̍sū , mi̍ wāŋnda̍ kīīsūū yīŋnde̍ŋ o̍ bɛ̍ɛ̄ ma̍ chāl hāŋgɔ̄ɔ̍ . Mi̍ Pītɛ̍ cha᷅l nda̍ tɛ̄ɛ̄ŋ  .
42022056	Cha̍lle̍ hāŋgɔ̄ɔ̍ , mi̍ chūāāmbɔ̄ to̍sā wa̍llo̍ chīɛ̄ī ni̍ŋ lo̍ŋ ndo̍ chā Pītɛ̍ hɔ̄lla̍ o̍ yīŋnde̍ŋ . Mɛ̄ɛ̍ o̍ to̍fa̍ ndu̍ chi̍ŋ , mbo̍ dīmī āā , “ Pōo̍ ho̍ō wa̍ā wa̍ ndu̍ kɔ̄ɔ̄lī ni̍ . ”
42022057	Kɛ̍ , mi̍ Pītɛ̍ vi̍i̍nu᷄ŋ . Mbo̍ dīmī āā , “ I̍ si̍nā ndu̍ le̍ , chūa̍a̍ . ”
42022058	Vīōūwɔ̄ɔ̍ vɛ̄lɛ̄ kpɛ̍ɛ̍ , mi̍ wānā che᷅le̍ŋ chā ndu̍ . Mi̍ ndu̍ dīmī vɛ̄lɛ̄ āā , “ Nūm bɛ̍ɛ̍ wāna̍ ndɔ̄ɔ̍ ŋ̄ chō ni̍ . ” Kɛ̍ , mi̍ Pītɛ̍ di̍mī āā , “ Pōo̍ I̍ cho̍ wa᷅na̍ ndɔ̄ kpo̍so̍ŋ te̍ . ”
42022059	Mɛ̄ɛ̍ ha̍vɛ̄i̍yo̍ hīōū ō pīlɛ̍ , mi̍ wānā che᷅le̍ŋ dīmī vɛ̄lɛ̄ ō kālā ka̍lā āā , “ Lē kɛ̍ndɛ̍ī lāŋu̍nɔ̄ɔ̍ ho̍ō wa̍ā nda̍ wa̍ ndu̍ kɔ̄ɔ̄lī ni̍ . Kāni̍ fo̍ndōle̍ , o̍ lɛ̄ŋndē Kāli̍līle̍ŋ ni᷄ŋ o̍ fu̍la̍ ni̍ . ”
42022060	Mi̍ Pītɛ̍ mu̍lī āā , “ Pōo̍ , I̍ si̍nā nyɛ᷅ ŋ̄ chō bɛ̍ɛ̍ di̍mīo̍o̍ wo̍ pɛ̄ŋgu̍ le̍ . ” Pītɛ̍ chīi̍ bɛ̍ɛ̍ su̍ɛ̍i̍ le̍ mi̍ sɔ̄ɔ̍ kōōwā  .
42022061	Mi̍ Māsānɔ̄ɔ̍ Chi̍i̍sū mūli᷄ŋ mbo̍ tōfā Pītɛ̍ . Tōfāa̍ ndu̍ ma̍ bɔ̄ŋā hɔ̄lla̍ , mi̍ Pītɛ̍ lo̍o̍nu᷄ŋ su̍ɛ̍i̍ Māsānɔ̄ɔ̍ Chi̍i̍sū dīmu̍l ndu̍ ve̍ āā , “ Lɔ̍ɔ̍pa̍ sɔ̄ɔ̍ kōōwā si̍ɔ̍dīi̍ ā chō dīmī lēyāa̍ māā a̍ si̍nā ya̍ le̍ . ”
42022062	Mi̍ Pītɛ̍ fa̍ŋa᷄ŋ lo̍ŋ mbo̍ kɔ̍ cha᷅ŋ cha᷄ŋndo̍ pi̍la̍  .
42022063	Mi̍ pūa̍a̍ so̍vɛ̄i̍ya̍ a̍ wa̍ Chi̍i̍sū hɔ̄lte̍ŋ nda̍ , ā sāā ndu̍ māmɔ̄ɔ̍ mā lūāā ndu̍  .
42022064	Ma̍ yīī ndu̍ kōlāa̍ o̍ hɔ̄l . Tē ā lɔ̄ɔ̄ ni᷅ŋ ndu̍ pɛ̍ , ā dīmu̍l ndu̍ āā , “ Chɔ̍m ndɔ̍ na̍a̍ wāna̍ lɔ̍ɔ̄ nu̍m ndo̍ . ”
42022065	O̍ ko̍ŋ kɔ̍ɔ̍lī , ma̍ yīōū ndu̍ ta̍u̍ ta̍u̍  .
42022066	Mɛ̄ɛ̍ pāa̍le̍ŋ lē sɛ̄ , mi̍ lāŋgba̍ā kālāā lēlɛ̄ŋnda̍ ā kɔ̍ bi̍ī bɔ̄ŋa᷅ŋndo̍ nda̍ wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ . Ma̍ hūŋ a̍ Chi̍i̍sū nāa̍ nda̍ chūā  .
42022067	Mi̍ lāŋgba̍ā kālla̍ ha̍ā dīmūl Chi̍i̍sū āā , “ Tē nu᷄m cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄ī māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , mɛ̄ɛ̍ di̍mu̍l na̍a̍ . ” Mi̍ Chi̍i̍sū mu̍lūl nda̍ āā , “ I̍ di̍mu̍l nya̍ bɛ̍ɛ̍ māā ya̍ cho̍ Ki̍li̍tī ni̍ , lā la̍a̍lāŋ ni̍ŋ te̍  .
42022068	Ndu̍yɛ̍ I̍ nyu̍na̍ nya̍ bɛ̍ɛ̍ , lā mu̍li̍ ni̍ŋ te̍ . ”
42022069	Mbo̍ dīmūl nda̍ āā , “ Kɛ̍ ndu̍yɛ̍ chɔ̍ŋ a̍ te̍le̍ŋndo̍ ho̍ō mbō kūɛ̄ a̍ lāchī , wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chō wā īchāli̍ o̍ fo̍ndāŋ lēbīɔ̍ɔ̍ , o̍ bā kɛ̄ndɛ̍ Mɛ̄lɛ̄ka̍ nɔ̍ kpāāyāa̍ wo̍ chōo̍ . ”
42022070	Ma̍ lō lo̍ŋ nda̍ kpo̍u̍ , ma̍ nyu̍na̍ ndu̍ āā , “ Mɛ̄ɛ̍ nu᷄m cho̍ po̍ Mɛ̄lɛ̄ka̍a̍ ni̍ ? ” Mbo̍ mūlūl nda̍ āā , “ Nyɛ̄ nya̍ dīmi̍ wo̍ chō tōnya̍ māā ya̍ cho̍ ndu̍ ni̍ . ”
42022071	Mɛ̄ɛ̍ o̍ di̍mi̍ dɔ̍ɔ̍ le̍nde̍ , ma̍ dīmī āā , “ Se̍ī māā vɛ̄ɛ̍nɛ̍ wa̍nā ye̍e̍mā yɛ̍ vɛ̄lɛ̄ mbō sōō ? Ŋ̄ tūēī ni᷅ŋ ndu̍ pi̍la̍ o̍ sōndō mbo̍ dīmī māā ndu̍ cho̍ Po̍ Mɛ̄lɛ̄ka̍a̍ ni̍ . ”
42023001	O̍ ko̍ŋ , mi̍ lāŋgba̍ā kālāa̍ ki̍a̍lū ya᷅ma̍ŋ nda̍ , a̍ wāŋnda̍ ā tūa̍a̍ kpe̍de̍ a̍ cha̍ŋ ma̍ kūā a̍ ndu̍ o̍ Pa̍i̍lē lo̍  .
42023002	Ma̍ kāndū sɔ̄ɔ̍ŋ chɔ̄mndo̍ ndu̍ chōo̍ . Ma̍ dīmī āā , “ Ŋ̄ sāālu̍ŋ po̍o̍ ho̍ō mbo̍ wā wāŋnda̍ sūɛ̍i̍ o̍ lānī . Ō dīmi̍ māā ŋ̄ ma᷅l pāāwāa̍ Māsa̍ māLu̍o̍ma᷅ŋndo̍ o̍ cho̍ māsāa̍ kpe̍de̍ bo᷅lle̍ŋ le̍ lɛ̄ŋīī Lu̍o̍ma᷅ŋnde̍ wo̍ o̍ bā le̍ . Mbo̍ dīmī māā ndu̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ko̍ŋ cho̍ yɛ̄ ni̍ , Māsā Bɛ̍ndōo̍ . ”
42023003	O̍ ko̍ŋ kɔ̍ɔ̍lī , mi̍ Pa̍i̍lē nyu̍nā Chi̍i̍sū āā , “ Nu̍m cho̍ māsa̍ Chu̍ūwa̍ ni̍ ? ” Mi̍ Chi̍i̍sū mu̍lī āā , “ M̍m̄ nyɛ̄ ŋ̄ dīmi̍ wo̍ chō tōnya̍ . ”
42023004	Mi̍ Pa̍i̍lē lo᷅ o̍ ko̍ŋ , mbo̍ dīmūl wānāā bɛ̄ndūāā sōlīāā lāsa̍lāa̍ , a̍ fāŋgāa̍ āā , “ I̍ se̍e̍lu̍ŋ nyɛ᷅ o̍ nyɛ̄ o̍ to̍sa̍ ō wānā bi̍ī wa̍nā le̍ ndu̍ le̍ . ”
42023005	Kɛ̍ mi̍ wānāa̍ wa̍ ndu̍ kɔ̄ɔ̄lī a̍ sūɛ̍i̍ ya̍ , chɔ̄ɔ̄lū ndi̍ kīndīlā a̍ sɔ̄ɔ̍ŋ ndu̍ chɔ̄mndo̍ chōo̍ . Ma̍ dīmī āā , “ Ndu̍ cho̍ wāŋnda̍ bōlle̍ kīndīo̍o̍ , o̍ lɛ̄ŋndē Chūdi̍a̍āle̍ŋ ni̍ŋ kpe̍de̍ a̍ sɔ̄ɔ̍ŋ o̍ cho̍ nda̍ pɛ̄ɛ̄kōo̍ wo̍ŋ ni̍ . Ō kāndu̍ ndi̍ Kāli̍lī . Na̍nū o̍ hi᷅ŋ ni᷅ŋ ni̍ . ”
42023006	Mɛ̄ɛ̍ Pa̍i̍lē tu̍e̍ī he̍ī , mbo̍ nyūnā tē Kāli̍lī Chi̍i̍sū fu̍la̍ ni̍  .
42023007	Mɛ̄ɛ̍ o̍ sa̍a̍lu̍ŋ māā lɛ̄ŋndē Hɛ̍lɔ̍ɔ̄ cho̍ māsāa̍ chōo̍ le̍ŋ Chi̍i̍sū fu̍la̍ ni̍ , ndu̍ yɔ̍nūŋ māā Kāli̍lī ni̍ , mbo̍ yɔ̄ŋ ndu̍ nāa̍ ndu̍ Hɛ̍lɔ̄ɔ̄ chu̍a̍ . Ndu̍yɛ̍ , ndu̍ Hɛ̍lɔ̄ɔ̄ ō wa̍ Chūlu̍sɛ̄lɛ̄m bōōndi̍i̍ ke̍ŋ  .
42023008	Mɛ̄ɛ̍ Hɛ̍lɔ̄ɔ̄ che᷅ Chi̍i̍sū , mbo̍ nāŋ kɔ̄l ta̍u̍ . Kāni̍ fo̍ndōle̍ , le̍ te̍le̍ŋ vi̍lɛ̄ī ō wa̍ yēēmɛ̍i̍ le̍ ndu̍ chɔ̄ɔ̍ . Ō tūēī a̍ Chi̍i̍sū o̍kɔ̄ɔ̄ wānāā fāŋgā fa̍ŋgā ō sōndō . Ndu̍yɛ̍ , ndu̍ o̍o̍ nɔ̍ yēēmɛ̍i̍ le̍ Chi̍i̍su̍ chɔ̄ɔ̍ o̍ ka̍a̍ma̍āla̍ŋ tōsāa̍  .
42023009	Le̍ he̍ī , mbo̍ nyūūnīāā Chi̍i̍su̍ nyūūnīāālā fāŋgā fa̍ŋgā . Kɛ̍ ndu̍yɛ̍ , Chi̍i̍sū mu̍li̍ nyɛ̄ o̍ nyɛ̄ le̍  .
42023010	Wānāā bɛ̄ndūāā sōlīāā lāsa̍lāa̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā wa̍ lo̍ŋ . Ma̍ chɔ̄m Chi̍i̍su̍ sɔ̄ɔ̍ŋ chōo̍ ŋ̍ ka̍lā ka̍lā  .
42023011	Mi̍ Hɛ̍lɔ̄ɔ̄ nda̍ so̍vɛ̄i̍ya̍a̍ ndūa̍a̍ ā tɛ̄ɛ̄mbūū Chi̍i̍sū lābɛ̄ɛ̄ . Ma̍ mām ndu̍ . Mi̍ Hɛ̍lɔ̄ɔ̄ to̍sā ma̍ wōū ndu̍ dōmā kɛ̍ndɛ̄ bɛ̄ndū pīlɛ̍ le̍ ndu̍ chɔ̄ɔ̄lū māmɔ̄ɔ̍ . O̍ ko̍ŋ kɔ̍ɔ̍lī , mbo̍ mīŋgī ndu̍ nāa̍ Pa̍i̍lē chu̍a̍  .
42023012	Ya̍a̍mɔ̍ɔ̍le̍ŋ le̍ le̍e̍ wa̍ Hɛ̍lɔ̄ɔ̄ tɛ̍ɛ̄ŋ nda̍ Pa̍i̍lē . Kɛ̍ , mi̍ nāŋa᷅ŋndo̍ mīīŋgū nda̍ tɛ̄ɛ̄ŋ pāa̍le̍ le̍ŋ  .
42023013	Mi̍ Pa̍i̍lē ve̍e̍lū wānāā bɛ̄ndūāā sōlīāā lāsa̍lāa̍ , a̍ lāŋgba̍ā kāla̍ , a̍ wāŋnda̍ nāa̍ pi᷅lɛ̍  .
42023014	Mbo̍ dīmūl nda̍ āā , “ Lā hīŋ a̍ pōo̍ ho̍ō nāa̍ ya̍ chu̍a̍ , mi̍ lā dīmī māā ō chō tōsāa̍ mī wāŋnda̍ sīmūl Ma̍sāa̍ . I̍ nyu̍u̍ni̍a̍a̍ ndu̍ nya̍ pi̍la̍ o̍ hɔ̄l , kɛ̍ , īsɔ̄ɔ̍ o̍ īsɔ̄ɔ̍ nya̍ chɔ᷄m a̍ ndu̍ o̍kɔ̄ɔ̄ ī pīlɛ̍ bɛ̍ɛ̍ I̍ se̍e̍lu̍ŋ mī i̍ wa̍ yɔ̄ŋ ndɔ̄ le̍  .
42023015	Māsāa̍ Hɛ̍lɔ̄ɔ̄ bɛ̍ɛ̍ ō sēēlu̍ŋ nyɛ᷅ o̍ nyɛ̄ wɔ̄ɔ̍ŋ a̍ ndu̍ o̍kɔ̄ɔ̄ le̍ . Le̍ he̍ī , o̍ mi̍ŋgi̍ ndu̍ o̍ na̍a̍ nya̍ā lo̍ ni̍ . Pōo̍ ho̍ō tōsa̍ nyɛ᷅ o̍ nyɛ̄ wānā di̍ī wānā le̍ ndu̍ le̍  .
42023016	Le̍la̍ŋ , lɔ̄ɔ̍ ko̍ni̍ ya̍ I̍ cho̍ ndu̍ ni̍ mī ma̍l ndu̍ . ” [
42023017	Te̍le̍ŋ o̍ te̍le̍ŋ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ wo̍ o̍kɔ̄ɔ̄ ndu̍ o̍o̍ wa̍ pɛ̍ , mɛ̄ɛ̍ mī Pa̍i̍lē ndu̍ o̍o̍ ma̍l wānāa̍ cho̍ o̍ bīyɔ̄ɔ̍ ni᷄ŋ nda̍ ō pīlɛ̍ le̍ wānāā lē lēlɛ̄ŋnda̍ . ]
42023018	Kɛ̍ , ma̍ dēŋī chōo̍ cho̍o̍ mɛ̄ɛ̍ nda̍ chō fa̍ū āā , “ Di̍i̍ po̍o̍ ho̍ō . Ba̍lu̍a̍bāā ŋ̄ me᷄l na̍a̍ ni̍ . ”
42023019	Ndu̍yɛ̍ , nda̍ a̍a̍ dɔ̍ū Ba̍lu̍a̍bāā o̍ chīɛ̄ī mānyūmndo̍ ni᷄ŋ le̍ tōsāa̍ mī wāŋnda̍ chīēī a̍ kɔ̍mɛ̍tīi̍yo̍ a̍ le̍ sūɛ̍i̍ di̍yāā wāna̍ chi̍e̍e̍  .
42023020	Pa̍i̍lē ndu̍ o̍o̍ hɛ̍na̍ŋ le̍ Chi̍i̍sū mālɔ̄ɔ̍ . Le̍ he̍ī , mbo̍ chɔ̄ɔ̄lū īsɔ̄ɔ̍ nāa̍ nda̍ chūā  .
42023021	Kɛ̍ , ma̍ hīāū lāchī a̍ dēŋīo̍o̍ āā , “ Ba̍ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . Ba̍ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . ”
42023022	Mi̍ Pa̍i̍lē su̍a̍ā vɛ̄lɛ̄ nāa̍ nda̍ chūā yāa̍ ndɔ̄ɔ̍ āā , “ Lā chɔ᷄m ndɔ̍ ya̍ sūɛ̍i̍ wɔ̍ɔ̍ŋ o̍ to̍sa̍ kpe̍e̍kpe̍i̍ ye̍ . Ya̍ I̍ se̍e̍lu̍ŋ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ o̍ to̍sa̍ ī wānā di̍ī wānā le̍ ndi̍ le̍ . Le̍la̍ŋ , I̍ cho̍ ndu̍ lɔ̄ɔ̄ mī ma̍l ndu̍ . ”
42023023	Kɛ̍ , ma̍ kɛ̄ɛ̄ Pa̍i̍le̍ dīōm . Ma̍ hīāū lāchī a̍ dēŋīo̍o̍ chōo̍ cho̍o̍ māā Pa̍i̍lē ba̍ŋ Chi̍i̍sū o̍ yɔ̄m sīŋgāfīlāa̍ chōo̍ mbō vī . O̍ mɛ̄ɛ̄lu̍la̍ŋ kpɔ̍ŋ , dīōm ndāa̍ lo̍ lēchōo̍ ni̍  .
42023024	O̍ ko̍ŋ , mi̍ Pa̍i̍lē ki̍a̍lū yāmɛ̍i̍ māā ā to̍sa̍ a̍ Chi̍i̍sū mɛ̄ɛ̍ wāŋnda̍ dīmi̍ yɛ̄  .
42023025	Mi̍ Pa̍i̍lē to̍sā ma̍ māl wāna̍ nda̍ yēēma̍ wo̍ Ba̍lu̍a̍bāā , ō nda̍ a̍a̍ dɔ̍ū chīɛ̄ī ni̍ŋ le̍ tōsāa̍ mī wāŋnda̍ chīēī a̍ kɔ̍mɛ̍tīi̍yo̍ wo̍ , a̍ le̍ sūɛ̍i̍ di̍yāā wāna̍ chi̍e̍e̍ wo̍ . Mi̍ Pa̍i̍lē ma᷅l Chi̍i̍su̍ nda̍ o̍ bā le̍ mā tōsa̍ a̍ ndu̍ mɛ̄ɛ̍ nda̍ yēēma̍ yɛ̍  .
42023026	Ma̍ kūā a̍ Chi̍i̍sū . Mɛ̄ɛ̍ nda̍ wa̍ kɔ̄la̍ŋ le̍ ndu̍ bāŋɔ̄ɔ̍ o̍ yɔ̄m sīŋgāfīlāa̍ chōo̍ , ma̍ kōmāl po̍ pi᷅lɛ̍ dīōla̍ŋ Sa̍i̍mɔ̄ŋ , wānā wa̍ā Sāīlu̍i̍nī chi̍e̍e̍ . Ndu̍ o̍o̍ chɛ̍ŋ o̍ chīɔ̍ɔ̍ŋ ni᷄ŋ mbo̍ wā hūnɔ̄ɔ̍ o̍ chi̍e̍e̍ bɛ̍ndōo̍ ni᷄ŋ . Kōmāllo̍ ndu̍ , ma̍ bīī pōo̍ ho̍ō . Ma̍ hāndū ndu̍ yɔ̄m sīŋgāfīlāa̍ o̍ īkɛ̄su̍ le̍ mbō tōl Chi̍i̍su̍ kɔ̄ɔ̄lī a̍ ndu̍  .
42023027	Mi̍ wāŋnda̍ tūāl Chi̍i̍su̍ kɔ̄ɔ̄lī fāŋgā bɛ̄ndōo̍ . Wāŋ lāāndūa̍a̍ wa̍ nda̍ tɛ̄ɛ̄ŋ ma̍ wā cha᷄ŋnda̍ŋ le̍ ndu̍ mā mɛ̄lī yi̍e̍e̍la̍ŋ  .
42023028	Mi̍ Chi̍i̍sū mu̍li᷄ŋ mbo̍ dīmūl nda̍ āā , “ Wāŋ lāāndūa̍a̍ Chūlu̍sɛ̄lɛ̄m , lā cha᷅ŋ le̍ ya̍ le̍ . Lā cha᷄ŋ le̍ nya̍ pi̍la̍ a̍ chūāūwāā nyāa̍  .
42023029	Fo̍ndōle̍ , pālɛ̍i̍ chō hūnɔ̄ɔ̄ , o̍ pālɛ̍i̍ ke̍ŋ ni᷄ŋ wāŋnda̍ dīmī ni̍ŋ āā , ‘ Kɔ̄l kɛ̄ndɔ̄ɔ̍ chō le̍ wāŋ lāāndūa̍a̍ sɔ̍la̍ ŋ̍chu̍a̍u̍ le̍ wa̍ , a̍ vi̍lu̍ ŋ̍chu̍a̍u̍ mā wɛ̍si̍ ŋ̄chūāū le̍ wa̍ . ’
42023030	A̍ te̍le̍ŋ ko̍ŋ wāŋnda̍ dīmūl ni̍ŋ pēmbūŋ bɛ̄ndo᷄ŋ āā , ‘ Hu̍ŋ de᷅l na̍a̍ chōo̍ , ’ mā dīmu̍l pēmbūŋ pɔ̄mbɔ᷄ŋ āā , ‘ Hu̍ŋ ku̍mbū na̍a̍ . ’
42023031	Nāa̍ wāŋnda̍ tōsa̍ wɔ̄ he̍ī a̍ ya̍ cho̍ māā yɔ᷄m cho̍ yōōmū wo̍ , tē yīŋnde̍ŋ lē hīŋ pɛ̍ , vɛ̄ɛ̍nɛ̍ nda̍ tōsā yɛ̍ ni̍ŋ a̍ nya̍ cho̍ māā yɔ̄mīī vēsɛ̍i̍ ya̍ ? ”
42023032	O̍ Chi̍i̍sū kɔ̍ɔ̍lī ma̍ kūā a̍ pūa̍a̍ ŋi̍ɔ̍ɔ̍ŋāā chēle̍ŋ le̍ nda̍ dīyɔ̄ɔ̍ nda̍ nda̍ā . Nda̍ ŋi̍ɔ̍ɔ̍ŋ , wānāā dɛ̍nɛ̍ wɔ̍ɔ̍ŋnda̍ nda̍ wa̍ ni̍  .
42023033	Mɛ̄ɛ̍ nda̍ fūūlu̍u̍ o̍ fo̍ndāŋ nda̍ vēēlū āā , fo̍ndāŋ lākpōkpōo̍ wo̍ , ma̍ bāŋ Chi̍i̍su̍ nda̍ pūa̍a̍ dɛ̍nɛ̍ wɔ̍ɔ̍ŋāā ŋīɔ̍ɔ̍ŋnda̍ ha̍ā . Ma̍ bāŋ ō pīlɔ̍ɔ̄ Chi̍i̍sū o̍ bā kɛ̄ndɔ̄ɔ̍ chōo̍ . Ma̍ bāŋ ō pīlɔ̍ɔ̄ o̍ bā ndɔ̄ mi̍āllo̍ chōo̍  .
42023034	Mɛ̄ɛ̍ nda̍ ba᷄ŋ Chi̍i̍sū , mbo̍ dīmī āā , “ Fi̍nyā nūu̍ , ma̍l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ , kāni̍ fo̍ndōle̍ ā si̍nā nyɛ᷅ nda̍ chō tōsāa̍ wo̍ pɛ̄ŋgu̍ le̍ . ” Mɛ̄ɛ̍ nda̍ ba᷄ŋ ndu̍ , o̍ ko̍ŋ kɔ̍ɔ̍lī mi̍ so̍vɛ̄i̍ya̍ wūū nyɔ̄ɔ̍ mɛ̄ɛ̍ nda̍ wūū ko̍o̍ŋ yɛ̍ , le̍ sīnāa̍ mɛ̄ɛ̍ nda̍ a̍a̍ pīɔ̄ūvi̍āŋ nyɛ̍lā ndɔ̄la̍ŋ yɛ̍  .
42023035	Wāŋnda̍ wa̍ īsīsi̍ mā tōfā . Ndu̍yɛ̍ , mi̍ lāŋgba̍ā kālāā Chu̍ūwa̍ sa̍āŋ ndu̍ māmɔ̄ɔ̍ . Ma̍ dīmī āā , “ Ō pīŋī chāāŋnda̍ . Tē ndu̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ ti᷅ , mɛ̄ɛ̍ ō pīŋi̍ ni̍ko̍ ndu̍ pi̍la̍ . ”
42023036	So̍vɛ̄i̍ya̍ bɛ̍ɛ̍ ma̍ mām ndu̍ . Ma̍ kē ndu̍ mūɛ̄īmā wāālɛ̍i̍ma̍ pu̍m  .
42023037	O̍ ko̍ŋ kɔ̍ɔ̍lī ma̍ dīmī āā , “ Tē nu᷄m cho̍ māsāa̍ le̍ Chu̍ūwa̍ ni̍ , mɛ̄ɛ̍ pi̍ŋi̍ wɔ̍ nu᷅m pi̍la̍ . ”
42023038	Ma̍ pōōnyīāā dīōmnda̍ŋ ma̍ hāndū ndu̍ chōo̍ o̍ yɔ̄m sīŋgāfīlāa̍ chōo̍ āā , “ Māsā Bɛ̍ndū Chu̍ūwa̍ , ndu̍ cho̍ ho̍ō ni̍ . ”
42023039	Mi̍ pūa̍a̍ nda̍ ba᷄ŋ o̍ yɔ̄mndo̍ wa̍ ō pīlɔ̍ɔ̄ yīōū Chi̍i̍sū ta̍u̍ . Mbo̍ dīmūl Chi̍i̍sū āā , “ Nūm te̍ cho̍ Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ le̍ ? Mɛ̄ɛ̍ pi̍ŋi̍ wɔ̍ nu᷅m pi̍la̍ a̍ na̍a̍ . ”
42023040	Kɛ̍ , mi̍ chāa̍ŋ ndɔ̄ kpa̍ā ndu̍ . Mbo̍ dīmūl ndu̍ āā , “ A̍ nɔ̍ i̍si̍o̍o̍ŋ le̍ Mɛ̄lɛ̄ka̍ le̍ ? Mɛ̄ɛ̍ o̍ cho̍ ō yūlāā le̍ pīɔ̍mndo̍ yɛ̍ , le̍nde̍ ko̍ni̍ na̍a̍ ŋ̄ chō ā yūlāā le̍ pīɔ̍mndo̍ ni̍  .
42023041	Ndu̍yɛ̍ , nūm a̍ ya̍ , pīɔ̍m nāa̍ ho̍ō ō cho̍ ba̍a̍la᷄ŋ te̍ . Ō chō māchūāā pāāwāa̍ le̍ yɔ̄ŋndā wɔ̄ɔ̍ŋndā na̍a̍ ŋ̄ tōsa̍ la̍ŋ . Kɛ̍ lāŋu̍nɔ̄ɔ̍ ho̍ō , ndu̍ to̍sa̍ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ te̍ . ”
42023042	O̍ ko̍ŋ kɔ̍ɔ̍lī , Mbo̍ dīmūl Chi̍i̍sū āā , “ Lo̍o̍nu̍ŋ a̍ ya̍ Chi̍i̍sū , lɔ̍ɔ̍ ŋ̄ chō hūnɔ̄ɔ̄ wā Māsāa̍ wo̍ . ”
42023043	Mi̍ Chi̍i̍sū di̍mūl ndu̍ āā , “ Mī di̍mu̍l nu̍m , na̍a̍ nūm ŋ̄ chō wā Ɛ̄chɛ̍nɛ̄ hāū . ”
42023044	A̍ bōōndi̍i̍ pāa̍le̍ŋ lē si᷄m o̍ bōlle̍ŋ chōo̍ ve̍ ki̍nɛ̍i̍ , mi̍ lē nyūm pɔ̍lī . Mi̍ nyūmnda̍ŋ mā tūāl kpi᷅ŋgbi̍ o̍ lɛ̄ŋndē lēŋ ni᷄ŋ kpo̍u̍ . Mi̍ mā lō mā tūālāā ha̍a̍a̍ mbo̍ kūā ha̍vɛ̄i̍la̍ŋ lā yāa̍  .
42023045	Mi̍ kōlā bɛ̍ndu̍ wa̍ ō lāndāā o̍ chīɛ̍i̍ Mɛ̄lɛ̄ka̍a̍ ni᷄ŋ ndo̍ ō tɛ̄ndā sālā tīɔ̍ɔ̍ŋ kpa̍la̍  .
42023046	O̍ ko̍ŋ kɔ̍ɔ̍lī , mi̍ Chi̍i̍sū de̍ŋī chōo̍ cho̍o̍ kpe̍le̍ŋ āā , “ Fi̍nyā nūu̍ , I̍ ma̍l nu̍m nyi̍nā nūu̍ o̍ bā . ” Mɛ̄ɛ̍ o̍ di̍mi̍ dīōmnda̍ŋ nda᷅ŋ , mbo̍ mālnu᷄ŋ kɔ̍l  .
42023047	Mi̍ wānā bɛ̍ndū so̍vɛ̄i̍ya̍a̍ kɛ̍mīa̍a̍ chā nyɛ̍ yɔ̍nu̍ŋ ndo̍ . O̍ ko̍ŋ kɔ̍ɔ̍lī mbo̍ dīmī āā , “ A̍ tōnya̍ , pōo̍ ho̍ō ō wa̍ wānā sa̍kpō . ” Ndu̍yɛ̍ , mbo̍ sāŋgālā Mɛ̄lɛ̄ka̍  .
42023048	Wānāā fāŋgā fa̍ŋgā ā wa̍ ā chūūŋgi̍āŋ lo̍ŋ le̍ tōfāa̍ . Ndu̍yɛ̍ , mɛ̄ɛ̍ nda̍ chē nyɛ̍ yɔ̍nu̍ŋ ndo̍ , ma̍ mīīŋgū o̍ lā nda̍ lo̍ a̍ kɔ̄mɔ᷄ŋ , kāni̍ fu̍u̍le̍ a̍ mɔ̍nɛ̍i̍ wa̍ nda̍ ve̍  .
42023049	Ndi̍a̍a̍mɔ̍ɔ̍wa̍a̍ ndūa̍a̍ kpo̍u̍ , a̍ wāŋ lāāndūa̍a̍ chɛ̍ŋ Kāli̍lī ma̍ tūāl ndu̍ kɔ̄ɔ̄lī wa̍ , ā wa̍ īsīsi̍ kɔ̍ɔ̍lī kɔ̄ɔ̄lī ma̍ chā nyɛ̄ o̍ nyɛ̍ wa̍ yɔ̄nɔ᷄ŋndo̍  .
42023050	Po̍ pi᷅lɛ̍ wa̍ dīōla̍ŋ āā , Chōo̍sɛ̍ , wānā wa̍ā Ālīmāti̍a̍ā chi̍e̍e̍ . Chu̍ūnɔ̄ɔ̍ o̍ wa̍ ni̍ . Ō wa̍ wānā kɛ̍ndɛ̄ , ndu̍yɛ̍ ō wa̍ wānā sa̍kpō . Ō wa̍ lēhɔ̄l o̍ nɛ̄ī le̍ bōōndi̍i̍ Mɛ̄lɛ̄ka̍ wā ni̍ŋ ma̍sāa̍ wāŋnda̍ chōo̍ ve̍ . Nda̍ wa̍ ku̍ndā lāŋgba̍ā kālāa̍ ki̍a̍lū ya᷅ma᷅ŋ nda̍ ni̍ . Kɛ̍ ndu̍yɛ̍ , ō ve̍ nda̍ kɔ̄ɔ̄lī a̍ nyɛ̄ nda̍ kɛ̄ɛ̄si̍a̍a̍ ma̍ tōsā a̍ Chi̍i̍sū dīyɔ̄ɔ̍ o̍kɔ̄ɔ̄ wo̍ le̍ . Po̍ pi᷅lɛ̍ wa̍ dīōla̍ŋ āā , Chōo̍sɛ̍ , wānā wa̍ā Ālīmāti̍a̍ā chi̍e̍e̍ . Chu̍ūnɔ̄ɔ̍ o̍ wa̍ ni̍ . Ō wa̍ wānā kɛ̍ndɛ̄ , ndu̍yɛ̍ ō wa̍ wānā sa̍kpō . Ō wa̍ lēhɔ̄l o̍ nɛ̄ī le̍ bōōndi̍i̍ Mɛ̄lɛ̄ka̍ wā ni̍ŋ ma̍sāa̍ wāŋnda̍ chōo̍ ve̍ . Nda̍ wa̍ ku̍ndā lāŋgba̍ā kālāa̍ ki̍a̍lū ya᷅ma᷅ŋ nda̍ ni̍ . Kɛ̍ ndu̍yɛ̍ , ō ve̍ nda̍ kɔ̄ɔ̄lī a̍ nyɛ̄ nda̍ kɛ̄ɛ̄si̍a̍a̍ ma̍ tōsā a̍ Chi̍i̍sū dīyɔ̄ɔ̍ o̍kɔ̄ɔ̄ wo̍ le̍ .
42023051	
42023052	Mi̍ pōo̍ ho̍ō kūā nāa̍ Pa̍i̍lē chu̍a̍ mbo̍ pīɛ̄ī ndu̍ dīāllu᷄ŋ Chi̍i̍so᷄ŋ  .
42023053	O̍ ko̍ŋ , mbo̍ tūsī dīāllu᷄ŋ Chi̍i̍so᷄ŋ o̍ yɔ̄m sīŋgāfīlāa̍ chōo̍ . Mbo̍ dūāū mu̍ŋ o̍ fe̍ŋgbɔ̍ɔ̍ ni᷄ŋ . Dɔ̄wɔ̄ɔ̍ mu̍ŋ o̍ fe̍ŋgbɔ̍ɔ̍ ni᷄ŋ , mbo̍ wōū o̍ sɛ̄īyo̍ ni᷄ŋ ō nda̍ a̍a̍ to̍ū o̍ pōūwo̍ ni᷄ŋ māā būūlū wo̍ . Ndu̍yɛ̍ , nda̍ a̍a̍ chɔ̍ wɔ̍ wa̍nā o̍ sɛ̄īyo̍ ho̍ō ni᷄ŋ le̍pi᷅lɛ̍ bɛ̍ɛ̍ le̍  .
42023054	Wāŋ lāāndūa̍a̍ chɛ̍ŋ Kāli̍lī mi̍ nda̍ a̍a̍ tu̍āl Chi̍i̍su̍ kɔ̄ɔ̄lī wa̍ , ā wa̍ hɔ̄lāā tūlu̍ a̍ Chōo̍sɛ̍ . O̍ ko̍ŋ kɔ̍ɔ̍lī , mi̍ wāŋ lāāndūa̍a̍ ha̍ā chā sɛ̄īyo̍ . Ma̍ chā mɛ̄ɛ̍ nda̍ yāmbu̍ dīāllu᷄ŋ Chi̍i̍so᷄ŋ lēni᷄ŋ yɛ̍ . O̍ ko̍ŋ kɔ̍ɔ̍lī , ma̍ mīīŋgū o̍ chīɛ̄īlā ndāla̍ŋ . Ma̍ kɔ̍ to̍o̍fīāā si̍ɛ̍ndīi̍ma̍ nda̍ sūū wa̍nāā vīlɛ̍i̍ya̍ wa̍ŋ a̍ chūɛ̄īmā chūŋ kɛ̄ndīa̍ŋ le̍ mā hu᷄ŋ su̍ū o̍ dīāllu᷄ŋ Chi̍i̍so᷄ŋ . Sɔ̄ɔ̍ŋ mu᷅ŋ ki̍nɛ̍i̍ ŋ̄ yɔ̄nu̍ŋ o̍ pāa̍le̍ Chi̍mɛ̄i̍le̍ŋ chōo̍ , pāa̍le̍ bɛ̍ɛ̍ndīa̍ŋ nde̍ŋ le̍ pāa̍le̍ pɛ̍ŋgīāālē Chu̍ūwa̍ . Ndu̍yɛ̍ , pāa̍le̍ le̍ŋ lē wa̍ ni᷅ŋ le̍ fūūlūūwo̍ . Mɛ̄ɛ̍ le̍ fu̍u̍lu̍u̍ , ma̍ pɛ̄ŋgī mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̍ . Wāŋ lāāndūa̍a̍ chɛ̍ŋ Kāli̍lī mi̍ nda̍ a̍a̍ tu̍āl Chi̍i̍su̍ kɔ̄ɔ̄lī wa̍ , ā wa̍ hɔ̄lāā tūlu̍ a̍ Chōo̍sɛ̍ . O̍ ko̍ŋ kɔ̍ɔ̍lī , mi̍ wāŋ lāāndūa̍a̍ ha̍ā chā sɛ̄īyo̍ . Ma̍ chā mɛ̄ɛ̍ nda̍ yāmbu̍ dīāllu᷄ŋ Chi̍i̍so᷄ŋ lēni᷄ŋ yɛ̍ . O̍ ko̍ŋ kɔ̍ɔ̍lī , ma̍ mīīŋgū o̍ chīɛ̄īlā ndāla̍ŋ . Ma̍ kɔ̍ to̍o̍fīāā si̍ɛ̍ndīi̍ma̍ nda̍ sūū wa̍nāā vīlɛ̍i̍ya̍ wa̍ŋ a̍ chūɛ̄īmā chūŋ kɛ̄ndīa̍ŋ le̍ mā hu᷄ŋ su̍ū o̍ dīāllu᷄ŋ Chi̍i̍so᷄ŋ . Sɔ̄ɔ̍ŋ mu᷅ŋ ki̍nɛ̍i̍ ŋ̄ yɔ̄nu̍ŋ o̍ pāa̍le̍ Chi̍mɛ̄i̍le̍ŋ chōo̍ , pāa̍le̍ bɛ̍ɛ̍ndīa̍ŋ nde̍ŋ le̍ pāa̍le̍ pɛ̍ŋgīāālē Chu̍ūwa̍ . Ndu̍yɛ̍ , pāa̍le̍ le̍ŋ lē wa̍ ni᷅ŋ le̍ fūūlūūwo̍ . Mɛ̄ɛ̍ le̍ fu̍u̍lu̍u̍ , ma̍ pɛ̄ŋgī mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̍ . Wāŋ lāāndūa̍a̍ chɛ̍ŋ Kāli̍lī mi̍ nda̍ a̍a̍ tu̍āl Chi̍i̍su̍ kɔ̄ɔ̄lī wa̍ , ā wa̍ hɔ̄lāā tūlu̍ a̍ Chōo̍sɛ̍ . O̍ ko̍ŋ kɔ̍ɔ̍lī , mi̍ wāŋ lāāndūa̍a̍ ha̍ā chā sɛ̄īyo̍ . Ma̍ chā mɛ̄ɛ̍ nda̍ yāmbu̍ dīāllu᷄ŋ Chi̍i̍so᷄ŋ lēni᷄ŋ yɛ̍ . O̍ ko̍ŋ kɔ̍ɔ̍lī , ma̍ mīīŋgū o̍ chīɛ̄īlā ndāla̍ŋ . Ma̍ kɔ̍ to̍o̍fīāā si̍ɛ̍ndīi̍ma̍ nda̍ sūū wa̍nāā vīlɛ̍i̍ya̍ wa̍ŋ a̍ chūɛ̄īmā chūŋ kɛ̄ndīa̍ŋ le̍ mā hu᷄ŋ su̍ū o̍ dīāllu᷄ŋ Chi̍i̍so᷄ŋ . Sɔ̄ɔ̍ŋ mu᷅ŋ ki̍nɛ̍i̍ ŋ̄ yɔ̄nu̍ŋ o̍ pāa̍le̍ Chi̍mɛ̄i̍le̍ŋ chōo̍ , pāa̍le̍ bɛ̍ɛ̍ndīa̍ŋ nde̍ŋ le̍ pāa̍le̍ pɛ̍ŋgīāālē Chu̍ūwa̍ . Ndu̍yɛ̍ , pāa̍le̍ le̍ŋ lē wa̍ ni᷅ŋ le̍ fūūlūūwo̍ . Mɛ̄ɛ̍ le̍ fu̍u̍lu̍u̍ , ma̍ pɛ̄ŋgī mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ yɛ̍ .
42023055	
42023056	
42024001	Ī dīi̍yo̍ pu̍u̍ŋ , o̍ pāa̍le̍ Kpu̍yālē lēŋ chōo̍ , mi̍ wāŋ lāāndūa̍a̍ ha̍ā chūā si̍ɛ̍ndīi̍ma̍ nda̍ tōōsi̍a̍a̍ wa̍ŋ ma̍ kūā o̍ sɛ̄īyo̍  .
42024002	Mɛ̄ɛ̍ nda̍ fūūlu̍u̍ , ma̍ kōmāl pōu̍ wa̍ o̍ sɛ̄i̍ būūlōo̍ ho̍ō sōndōo̍ wo̍ ō fāŋāā  .
42024003	Kɛ̍ , mɛ̄ɛ̍ nda̍ lūɛ̄ī o̍ sɛ̄īyo̍ ni᷄ŋ , ā sēēlu̍ŋ di̍a̍llu᷄ŋ Māsānɔ̄ɔ̍ Chi̍i̍so᷄ŋ te̍  .
42024004	Ā lo̍ kɔ̄llo̍ kēēlāa̍ a̍ ndi̍ o̍kɔ̄ɔ̄ , o̍ lē pīlɛ̍ ni᷄ŋ kpe̍ , ma̍ chā pūa̍a̍ ā ŋīɔ̍ɔ̍ŋ īsīsi̍ nda̍ īkɛ̄i̍ . Nyɛ̄la̍ wa̍ nda̍ lēkɔ̄ɔ̍ la̍ŋ lā wa̍ īŋɛ̄lɛ̄ŋgi̍ ŋɛ̍lɛ̄ŋgi̍e̍i̍ mɛ̄ɛ̍ nyɛ̄ ŋūāla̍lɛ̍īyo̍ tōsā nu̍a̍ā yɛ̍  .
42024005	Mi̍ sīōōŋnde̍ bīī wāŋ lāāndūa̍a̍ ha̍ā . Ma̍ tūndū bōlle̍ lɛ̄ŋ . Mi̍ pūa̍a̍ dīmūl nda̍ āā , “ Lā vɛ᷅ wāna̍ cho̍ yōōmū wo̍ nūūvīa̍a̍ nāa̍ nda̍ chɔ̄ wa̍nāā vīlɛ̍i̍ya̍ wa̍ ?
42024006	Chi̍i̍sū cho̍ na̍nu᷄ŋ te̍ . Ō mīīŋgu̍ yōōmū . Lā lōōnu̍ŋ nyɛ᷅ o̍ di̍mu̍l nya̍ lɔ̍ɔ̍ nya̍ wa̍ nya̍ nda̍ā Kāli̍lī wo̍  .
42024007	Lɔ̍ɔ̍ nya̍ wa̍ Kāli̍lī wo̍ mbo̍ dīmūl nya̍ āā , ‘ Ā chō wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ mālɔ̄ɔ̄ wānāā wɔ̄ɔ̍ŋnda̍ ō bā mā dīī ndu̍ o̍ yɔ̄m sīŋgāfīlāa̍ chōo̍ . Ndu̍yɛ̍ o̍ ko̍ŋ kɔ̍ɔ̍lī , tē pālɛ̍i̍ hīōū pɛ̍ i̍ ya̍a̍ ō mīīŋgu̍ vɛ̄lɛ̄ yōōmū . ’ ”
42024008	O̍ ko̍ŋ , mi̍ wāŋ lāāndūa̍a̍ ha̍ā lōōnu᷄ŋ dɔ̍ɔ̍ di̍ōmndā Chi̍i̍sū di̍mu̍l nda̍ la̍ŋ  .
42024009	Mɛ̄ɛ̍ nda̍ fāŋa̍ŋ o̍ sɛ̄īyo̍ , ma̍ mīīŋgū . Ma̍ kɔ̍ dīmūl bu̍ɛ̍i̍yāā tɔ̍ a̍ ā pīli̍a̍ā a̍ wānāā lāāla᷄ŋnda̍ ā tūa̍a̍ nyɛ̄ o̍ nyɛ̍ yɔ̍nu̍ŋ  .
42024010	Wāŋ lāāndūa̍a̍ di̍mu̍l wānāā Chi̍i̍sū ve᷅m hɔ̄ltē ndɔ̄ wa̍ sūɛ̍i̍ he̍ī ya̍ , nda̍ cho̍ ha̍ā ni̍ , Mēēle̍ Māŋgāli᷅ŋ ni̍ , a̍ Chōha̍nā , a̍ Mēēle̍ , kālāa̍ Chēmi̍si̍ , a̍ wāŋ lāāndūa̍a̍ ā pīli̍a̍ā , ā nda̍ kūɛ̄ nda̍ nda̍ā wa̍  .
42024011	Kɛ̍ , bu̍ɛ̍īya̍ ha̍ā ā lāāla̍ŋ nyɛ᷅ wāŋ lāāndūa̍a̍ dīmi̍ wo̍ le̍ . Ā chu̍e̍ ndi̍ māā sūɛ̍i̍ yɔ̍nu̍ŋ kpe̍e̍kpe̍i̍ le̍  .
42024012	Kɛ̍ o̍ ko̍ŋ kɔ̍ɔ̍lī , mi̍ Pītɛ̍ cha̍ŋ mbo̍ kūā o̍ sɛ̄īyo̍ a̍ kīlta̍ŋ . Mɛ̄ɛ̍ o̍ tūndu᷄ŋ mbo̍ to̍fā o̍ sɛ̄īyo̍ ni᷄ŋ , kōlāla̍ fe̍ŋgbɛ̍la̍ wānā vi̍lɛ̍i̍yo̍ wa̍ lēni᷄ŋ nda̍ŋ ko̍ni̍ o̍ che᷅ ni̍ . Mbo̍ mīīŋgū a̍ kɔ̄llo̍ kēēlāa̍ a̍ nyɛ̍ yɔ̍nu̍ŋ ndo̍ o̍kɔ̄ɔ̄  .
42024013	O̍ pāa̍le̍ pi᷅lɛ̍lē lēŋ chōo̍ kpe̍ , wānāā lāāla᷄ŋnda̍ ā ŋīɔ̍ɔ̍ŋ ā wa̍ kɔ̄la̍ŋ Ɛ̄ma̍yɔ̄ɔ̄ chi̍e̍e̍ . Chɔ̍ŋ Chūlu̍sɛ̄lɛ̄m kɔ̍ Ɛ̄ma̍yɔ̄ɔ̄ ō chō māchūāā le̍ kɔ̄lā ha̍vɛ̄i̍la̍ ti̍ɔ̍ɔ̍ŋ  .
42024014	Ā wa̍ kɔ̄la̍ŋ a̍ sūūki̍āŋndo̍ a̍ sɔ̄ɔ̍ŋ yɔ̍nu̍ŋ ki̍nɛ̍i̍ yo̍ŋ o̍kɔ̄ɔ̄  .
42024015	Ā lo̍ sūūki̍āŋndo̍ a̍ nyūūni̍āŋndo̍ , mi̍ Chi̍i̍sū pi̍la̍ hu᷅ŋ mbo̍ sɔ̄ɔ̄ŋgūū nda̍ īkɛ̄i̍ mā kūā nda̍ nda̍ā  .
42024016	Ma̍ chā ndu̍ , kɛ̍ ā nɔ̄la̍ mā sīna̍ ndu̍ le̍  .
42024017	Mbo̍ nyūnā nda̍ āā , “ A̍ yɛ̄ɛ̍nɛ̍ o̍kɔ̄ɔ̄ nya̍ chō yɛ̄ kɔ̄la̍ŋ a̍ sūūki̍āŋndo̍ ? ” Ma̍ sīm yi̍ a̍ hɔ̄lla̍ nda̍ ā tāmbɛ̍i̍ pɛ̍  .
42024018	Mi̍ ō nda̍ vēēlū āā , Ki̍lo̍pāā wo̍ , dīmūl ndu̍ āā , “ Kpōko̍ , wānāa̍ hi᷅ŋ Chūlu̍sɛ̄lɛ̄m nda̍ ki̍nɛ̍i̍ mɛ̄ɛ̍ nūm dɔ̍ɔ̍ a̍ si̍nā sɔ̍ɔ̍ŋ yɔ̍nu̍ŋ lo̍ŋ le̍di̍i̍ndo̍ ho̍ō wo̍ŋ te̍ . ”
42024019	Mbo̍ nyūnā nda̍ āā , “ Sɔ̄ɔ̍ŋ yɛ̄ɛ̍nɛ̍ ? ” Ma̍ mūlī āā , “ Bāā a̍ tu̍i̍i̍ a̍ Chi̍i̍su̍ o̍kɔ̄ɔ̄ o̍ fu̍la̍ Na̍a̍sa̍lūɛ̄ī yo̍ le̍ ? Wāna̍ su̍a̍ā le̍ Mɛ̄lɛ̄ka̍ wo̍ o̍ wa̍ ni̍ . Ndu̍yɛ̍ , mi̍ Mɛ̄lɛ̄ka̍ a̍ wāŋndā chīe̍e̍ya̍ kpo̍u̍ , a̍ chu̍ā ndu̍ māā ō chō wāna̍ kpāāyā , kāni̍ fo̍ndōle̍ a̍ nyɛ̄ o̍ to̍sa̍ wo̍ a̍ dīōmndā o̍ di̍mi̍ la̍ŋ  .
42024020	Kɛ̍ ndu̍yɛ̍ mi̍ wānāā bɛ̄ndūāā sōlīāā lāsa̍lāa̍ , a̍ wānāā nāā bɛ̍ndūa̍a̍ , ā māl ndu̍ Pa̍i̍lē o̍ bā le̍ mī Pa̍i̍lē ndu̍ o̍o̍ kēlū yāmɛ̍i̍ le̍ ndu̍ dīyɔ̄ɔ̍ . Ndu̍yɛ̍ o̍ ko̍ŋ kɔ̍ɔ̍lī , ma̍ bāŋ ndu̍ o̍ yɔ̄m sīŋgāfīlāa̍ chōo̍ ma̍ dīī ndu̍  .
42024021	Kɛ̍ , na̍a̍ ŋ̄ wa̍ lēhɔ̄l o̍ nɛ̄ī le̍ ndu̍ māā ndu̍ cho̍ wāna̍ ndu̍ o̍o̍ nɔ̍ le̍ wāŋnda̍ I̍sɔ̄lūɛ̄ī bāŋāa̍ wo̍ ni̍ . Ō fūla̍ wɔ̍ bɛ̍ɛ̍ o̍ ko̍ŋ kɔ̍ɔ̍lī , ō chō ni᷅ŋ hāū pa̍lɛ̍i̍ ī yāa̍ , chɔ̍ŋ a̍ bōōndi̍i̍ sūɛ̍i̍ he̍ī yɔ̄nu̍ŋ pɛ̍i̍ ye̍  .
42024022	O̍ ko̍ŋ kɔ̍ɔ̍lī , mi̍ wāŋ lāāndūa̍a̍ ā pūm na̍a̍ tɛ̄ɛ̄ŋ a̍ to̍sā mi̍ ŋ̄ dūāūnu᷄ŋ kɔ̄ndɔ̄fi̍li̍ . Ma̍ kūā o̍ sɛ̄īyo̍ ha̍ū i̍di̍i̍ pu̍u̍ŋ  .
42024023	Kɛ̍ , ā sēēlu̍ŋ di̍a̍llūŋ ndɔ᷄ŋ te̍ . Ma̍ hu᷄ŋ di̍mūl na̍a̍ māā ma̍ chā ki̍i̍la̍a̍ Mɛ̄lɛ̄ka̍a̍ ā ŋīɔ̍ɔ̍ŋ o̍ yi̍lāŋndo̍ ni᷄ŋ . Ma̍ dīmī māā mi̍ ki̍i̍la̍a̍ Mɛ̄lɛ̄ka̍a̍ ha̍ā dīmūl nda̍ māā Chi̍i̍sū cho̍ yōōmū  .
42024024	Mi̍ chāāŋāā nāa̍ ā ti᷄ŋ kūā o̍ sɛ̄īyo̍ . Mɛ̄ɛ̍ nda̍ kūɛ̄ , ma̍ sāālu᷄ŋ mɛ̄ɛ̍ wāŋ lāāndūa̍a̍ dīmi̍ yɛ̍ . Kɛ̍ , Chi̍i̍sū ndu̍ , ā chi̍ ndu̍ le̍ . ”
42024025	Mɛ̄ɛ̍ Ki̍lo̍pāā so̍ō dīōmnda̍ŋ nda̍ŋ , o̍ ko̍ŋ kɔ̍ɔ̍lī , mi̍ Chi̍i̍sū dīmūl nda̍ āā , “ Lā kēndū pɛ̄ɛ̄kū fāŋgā . Kɔ̄ltā nyāla̍ŋ lā kēndū le̍ lāāla᷄ŋndo̍ a̍ nyɛ̄ o̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā dīmi̍ wo̍ kpa᷅  .
42024026	Lā si̍nā nu̍a̍ā māā sɔ̄ɔ̍ŋ ŋ̄mɔ̍nɔ̍ŋ mu᷅ŋ ŋ̄ nɔ̄ mī ŋ̄ yɔ̄nu̍ŋ a̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ le̍ ? Ndu̍yɛ̍ , lā si̍nā māā tē ŋ̄ yɔ̄nu̍ŋ ndu̍ pɛ̍ , o̍ ko̍ŋ kɔ̍ɔ̍lī ō hu᷄ŋ lu̍ɛ̍ī o̍ nāŋɔ̄ɔ̄ ndɔ̄ɔ̍ ni᷄ŋ te̍ ? ”
42024027	O̍ ko̍ŋ kɔ̍ɔ̍lī , mi̍ Chi̍i̍sū tɛ̍ɛ̍sīāl ni᷅ŋ nda̍ nyɛ̍ cho̍ ō pōōnyīāā o̍ Yāu̍ Mɛ̄lɛ̄ka̍a̍ ni᷄ŋ a̍ ndu̍ pi̍la̍ o̍kɔ̄ɔ̄ wo̍ . Mɛ̄ɛ̍ o̍ ka̍ndu̍ a̍ mɛ̄ɛ̍ i̍ cho̍ ī pōōnyīāā o̍ Yāu̍la̍ Mūu̍sē la̍ŋ ni᷄ŋ yɛ̍ , mbo̍ kūā a̍ yāu̍la̍ wānāa̍ su̍a̍ā le̍ Mɛ̄lɛ̄ka̍ wa̍ kpo̍u̍ a̍ po̍o̍nyi̍a̍a̍ la̍ŋ  .
42024028	Ā lo̍ kɔ̄la̍ŋ , nda̍ nda̍ā ma̍ fūūlūū o̍ chi̍e̍e̍ nda̍ wa̍ kɔ̄la̍ŋ ndo̍ īkɛ̄i̍ . Mɛ̄ɛ̍ nda̍ fūūlu̍u̍ , mi̍ Chi̍i̍sū ka̍ndū tōsāa̍ mɛ̄ɛ̍ wānā wa᷅ hi̍o̍u̍nɔ᷄ŋ la̍chi̍  .
42024029	O̍ ko̍ŋ , ma̍ nyɔ̄ɔ̄lū ndu̍ nyɔ̄ɔ̄lōo̍ pi̍la̍ āā , “ Ŋ̄ lɔ̄lnu᷅ŋ na̍nu᷄ŋ . Kāni̍ pāa̍le̍ŋ lē chō ni᷅ŋ lē chūwɔ̄ɔ̍ . Nyūmnda̍ŋ mā chō ni᷅ŋ tōlɔ̄ɔ̍ . ” Mbo̍ kūā nda̍ nda̍ā o̍ nda̍ lo̍ chīɛ̄īyo̍  .
42024030	Mɛ̄ɛ̍ nda̍ wa̍ nyɛ̄ dīa̍a̍ dīo̍o̍ nda̍ nda̍ā , mi̍ Chi̍i̍sū chu̍ā bēe̍dīi̍yo̍ . Mbo̍ mēl Mɛ̄lɛ̄ka̍ ba̍li̍ka̍ . Mbo̍ yīmī , mbo̍ kē nda̍  .
42024031	Mɛ̄ɛ̍ o̍ ke̍ nda̍ bēe̍dīi̍yo̍ , ma̍ chā ni᷅ŋ kpe̍e̍kpe̍i̍ , ndu̍yɛ̍ o̍ ko̍ŋ kɔ̍ɔ̍lī , ma̍ sīnā māā ndu̍ ni̍ . Sīnāa̍ māā ndu̍ ni̍ , mbo̍ lō nda̍ o̍ hɔ̄l lē pīlɛ̍ kpe̍  .
42024032	O̍ ko̍ŋ kɔ̍ɔ̍lī , ma̍ sa̍āŋ di᷅mu̍la᷅ŋndo̍ āā , “ Mɛ̄ɛ̍ o̍ wa̍ sūɛ̍i̍ nāa̍ na̍a̍ chūā o̍ nɛ̄ī , ndu̍yɛ̍ mbo̍ wā na̍a̍ sūɛ̍i̍ Mɛ̄lɛ̄kɛ̍i̍ tɛ̄ɛ̄sīāllo̍ , mi̍ kɔ̄lta̍ŋ lā yɔ̄nu᷄ŋ na̍a̍ nyɛ̄ kɛ̄ndɛ̄ wu̍ye̍ wu̍ye̍ . ”
42024033	O̍ ko̍ŋ kɔ̍ɔ̍lī , ma̍ cha᷄ŋ le̍ pi᷅lɛ̍ kpe̍ ma̍ mīīŋgū Chūlu̍sɛ̄lɛ̄m . Mɛ̄ɛ̍ nda̍ mīīŋgu̍ , ma̍ kōmāl bu̍ɛ̍i̍yāā tɔ̍ a̍ ā pīli̍a̍ā lo̍ŋ . Ā wa̍ ku̍ndā nda̍ wānāā lāāla᷄ŋnda̍ ā pīli̍a̍a̍  .
42024034	Mi̍ pūa̍a̍ ŋi̍ɔ̍ɔ̍ŋnda̍ ha̍ā dīmūl nda̍ āā , “ Ī chō tōnya̍ māā Māsānɔ̄ɔ̍ mīīŋgu̍ yōōmū . Kāni̍ fo̍ndōle̍ , ō chɔ̄mnu̍ŋ nāa̍ Sa̍i̍mɔ̄ŋ chu̍a̍ . ”
42024035	O̍ ko̍ŋ kɔ̍ɔ̍lī , mi̍ pūa̍a̍ ŋi̍ɔ̍ɔ̍ŋnda̍ chɔ̄m nda̍ nyɛ̍ yɔ̍nu̍ŋ o̍ nɛ̄ī yo̍ . Ma̍ chɔ̄m nda̍ māā yīmī o̍ yi̍mi̍ bēe̍dīi̍yo̍ wo̍ , o̍ ko̍ŋ nda̍ sīna̍ ni᷅ŋ ni̍ māā ndu̍ Chi̍i̍sū ni̍  .
42024036	Pūa̍a̍ ha̍ā lo̍ sūɛ̍i̍ a̍ ndi̍ o̍kɔ̄ɔ̄ , mā chā Chi̍i̍su̍ īsīsi̍ nda̍ tɛ̄ɛ̄ŋ . Mbo̍ yīl nda̍ āā , “ Lā wa̍ a̍ kɔ̄ltā nyūlū . ”
42024037	Mɛ̄ɛ̍ nda̍ chē ndu̍ , ma̍ wōōlū . Ndu̍yɛ̍ mi̍ sīōōŋnde̍ bīī nda̍ . Kāni̍ fo̍ndōle̍ , ā wa̍ ko̍ kɔ̍l māā wānā vi̍lɛ̍i̍yo̍ fu̍la̍ nda̍ o̍ hɔ̄l ni̍  .
42024038	Mbo̍ nyūnā nda̍ āā , “ Sīōōŋīī yɛ̄ɛ̍nɛ̍ nya̍ chō yɛ̄ ? Lā vɛ᷅ kīīsa᷄ŋndo̍ ? ”
42024039	Mbo̍ dīmī āā , “ Lā tōfa̍ ya̍ fōōfōla̍ŋ o̍ bāla̍ŋ a̍ pēlo᷄ŋ . Ya̍ kpe̍e̍kpe̍i̍ cho̍ ho̍ō ni̍ . Lā pīla̍ŋ ya̍ mī lā chē . I̍ nɔ̍ dīāllo̍ŋ a̍ pāāla̍ŋ lēni᷄ŋ . Wānā vi̍lɛ̍i̍ fu̍lā ho̍ō wa̍nā o̍ hɔ̄llo̍ , ndu̍ cho̍ le̍nde̍ le̍ . Nyā pi̍la̍ lā chō chɔ̄ɔ̍ . ”
42024040	Mɛ̄ɛ̍ o̍ di̍mi̍ dīōmnda̍ŋ nda᷅ŋ , mbo̍ chɔ̄m nda̍ bāla̍ŋ a̍ pēlo᷄ŋ  .
42024041	Mi̍ ī bīī nda̍ kɔ̄ndɔ̄fi̍li̍ . Kɔ̄l kɛ̄ndɔ̄ɔ̍ wa̍ nda̍ ha̍a̍a̍ nda̍ a̍a̍ cha᷅ ko̍ni̍ māā lɔ̄mā sɔ̄lāā . Kɛ̍ o̍ ko̍ŋ ni̍ŋ kpo̍u̍ , ā lāāla̍ŋ māā ndu̍ le̍ . O̍ ko̍ŋ , mbo̍ nyūnā nda̍ āā , “ Lā nɔ̄ pa̍ nyɛ̍ dīāā na̍nu᷄ŋ ? ”
42024042	O̍ ko̍ŋ kɔ̍ɔ̍lī , ma̍ kē ndu̍ sūū yāūwāa̍  .
42024043	Mbo̍ bīī sūūwo̍ ho̍ō , mbo̍ dīā nda̍ kpe̍de̍ o̍ hɔ̄l  .
42024044	Mbo̍ lō o̍ ko̍ŋ mbo̍ dīmūl nda̍ āā , “ Bōōndi̍i̍ ya̍ wa̍ nya̍ tɛ̄ɛ̄ŋ nde̍ mi̍ di̍mūl nya̍ māā nyɛ̄ o̍ nyɛ̍ di̍mi̍ŋ a̍ ya̍ o̍kɔ̄ɔ̄ ō chō yɔ̄nɔ᷄ŋ . Ko̍ŋ cho̍ ni̍ , nyɛ̄ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ a̍ ya̍ o̍kɔ̄ɔ̄ wo̍ , a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ dīmi̍ wo̍ , a̍ nyɛ̄ Yāū Sa᷅m dīmi̍ wo̍ . ”
42024045	O̍ ko̍ŋ , mi̍ Chi̍i̍sū to̍sā ma̍ sīnā nyɛ̄ sūɛ̍i̍ Mɛ̄lɛ̄kɛ̍i̍ dīmi̍ wo̍ pɛ̄ŋgu̍  .
42024046	Mbo̍ dīmūl nda̍ āā , “ Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , chō mɔ̍nɛ̍i̍ bīyɔ̄ɔ̄ mbō vī . O̍ ko̍ŋ kɔ̍ɔ̍lī , mbō mīīŋgu̍ yōōmū o̍ pālɛ̍i̍ ya̍a̍ ndɔ̄ɔ̍  .
42024047	Ndu̍yɛ̍ , lā dīmūl ni̍ŋ wa᷅ŋnda̍ o̍ lɛ̄ŋnde̍ ni᷄ŋ fa̍ū o̍ chi̍e̍ēŋndo̍ chōo̍ , māā ā ma᷄l yɔ᷅ŋndā ndāla̍ wɔ̍ɔ̍ŋnda̍ŋ . Mɛ̄lɛ̄ka̍ nɔ̄lā mbō ma᷄l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ o̍ sa̍bū ndɔ̄ɔ̍ ni᷄ŋ . ” Mbo̍ dīmūl nda̍ āā , “ Chūlu̍sɛ̄lɛ̄m nya̍ nɔ̄ le̍ kāndɔ̄ɔ̍ ni̍  .
42024048	Nya̍ nɔ̍ ni̍ mī lā dīmu̍l wāŋnda̍ sɔ̄ɔ̍ŋ nya̍ chē mu᷅ŋ o̍ yɔ̄nɔ᷄ŋndo̍ wo̍ŋ  .
42024049	Ndu̍yɛ̍ , I̍ cho̍ tōsā mī Nyi̍na̍ Mɛ̄lɛ̄ka̍a̍ tōl nya̍ kɔ̄ɔ̄lī mɛ̄ɛ̍ Fi̍nyā nūu̍ chūe̍l nya̍ būŋgɛ̄i̍ yɛ̍ . Lā nɔ̄ le̍ chūmndo̍ Chūlu̍sɛ̄lɛ̄m , ha̍a̍a̍ mbō lo̍ o̍ ko̍ŋ mī lā sɔ̄la̍ kpāāya̍ cho̍ chɔ̄nɔ᷄ŋ cho̍o̍ cho̍o̍ wo̍ . ”
42024050	O̍ ko̍ŋ kɔ̍ɔ̍lī , mbo̍ fāŋa᷄ŋ a̍ nda̍ Chūlu̍sɛ̄lɛ̄m . Mbo̍ kūā a̍ nda̍ ba᷅ Bɛ̍ta̍nī wo̍ pɔ̍ . Mɛ̄ɛ̍ nda̍ fūūlu̍u̍ , mbo̍ hēēlū bāla̍ŋ chōo̍ . Mbo̍ dūāū nda̍ sa̍lā  .
42024051	Ō lo̍ nda̍ sa̍lāa̍ dɔ̄wɔ̄ɔ̍ , mbo̍ hēlnu᷄ŋ o̍ ɛ̄chɛ̍nɛ̄ mbo̍ mɛ̄ī nda̍  .
42024052	O̍ ko̍ŋ kɔ̍ɔ̍lī , ma̍ sāŋgālā ndu̍ . Ma̍ mīīŋgū Chūlu̍sɛ̄lɛ̄m a̍ kɔ̄l kɛ̄ndɛ̄ bɛ̄ndōo̍  .
42024053	Mɛ̄ɛ̍ nda̍ mīīŋgu̍ , ma̍ hīāū lāchī a̍ Mɛ̄lɛ̄ka̍ sāŋgālāa̍ o̍ chīɛ̍i̍ Mɛ̄lɛ̄ka̍a̍ ni᷄ŋ , le̍ lɔ̍ɔ̍ lɔ̍ɔ̍  .
43001001	Lɔ̍ɔ̍pa̍ bɛ̍ɛ̍ Mɛ̄lɛ̄ka̍ tōōsīāā chi̍e̍ēŋndo̍ , ō nda̍ vēēlū āā , Dīōmndo̍ wo̍ ō wa̍ ni᷅ŋ . Ō nda̍ vēēlū ko̍ŋ āā , Dīōmndo̍ wo̍ ō wa̍ hɔ̄lāā tūlu̍ nda̍ Mɛ̄lɛ̄ka̍ . Ndu̍yɛ̍ , Dīōmndo̍ ho̍ō , ndu̍ ko̍ni̍ wa̍ Mɛ̄lɛ̄ka̍ ni̍  .
43001002	Chɔ̍ŋ o̍ kāndɔ᷄ŋndo̍ pe̍kēkē , Dīōmndo̍ ho̍ō ō wa̍ hɔ̄lāā tūlu̍ nda̍ Mɛ̄lɛ̄ka̍  .
43001003	Dīōmndo̍ ho̍ō , ndu̍ Mɛ̄lɛ̄ka̍ tōsa̍ a̍ sa̍bū mbo̍ tōsā nyɛ̄ o̍ nyɛ̄ fe̍e̍ ni̍ . Nyɛ̄ o̍ nyɛ̄ cho̍ mbō kɛ̄ɛ̍ wā ndu̍ le̍ to̍o̍si̍a̍a̍ le̍  .
43001004	Dīōmndo̍ ho̍ō , ndu̍ nɔ̍ yōōmū kpe̍e̍kpe̍i̍yo̍ o̍ bā ni̍ . Ndu̍yɛ̍ , yōōmū kōŋ ndu̍ wa̍ nyɛ̄ wa̍wo̍ŋndo̍ le̍ ŋ̄wāŋndā chīe̍e̍ ni̍  .
43001005	Nyɛ̄ wa̍wo̍ŋndo̍ ho̍ō chō dīōndɔ̄ɔ̍ o̍ nyūmnda̍ŋ ni᷄ŋ . Ndu̍yɛ̍ , nyūmnda̍ŋ mā nɔ̍lā ndu̍ nyūmī le̍  .
43001006	Bōōndi̍i̍ pi᷅lɛ̍ mi̍ Mɛ̄lɛ̄ka̍ vīām lāŋu̍nɔ̄ pīlɛ̍ , dīōla̍ŋ āā , Chɔ᷄ŋ  .
43001007	Lāŋu̍nɔ̄ɔ̍ ho̍ō , ndu̍ hi᷅ŋ ni̍ le̍ mbō dīmu̍l ŋ̄wāŋndā chīe̍e̍ a̍ nyɛ̄ wa̍wo̍ŋndo̍ ho̍ō o̍kɔ̄ɔ̄ le̍ mī nda̍ kpo̍u̍ a̍ tu̍e̍ī yōōŋgū kālāa̍ , ndu̍yɛ̍ , mā lāāla̍ŋ  .
43001008	Ō cho̍ Chɔ̍ŋ te̍ wa̍ nyɛ̄ wa̍wo̍ŋndo̍ ho̍ō le̍ . Chɔ᷄ŋ ndu̍ hi᷅ŋ māhūnāā le̍ mbō dīmu̍l wāŋnda̍ a̍ nyɛ̄ wa̍wo̍ŋndo̍ ho̍ō o̍kɔ̄ɔ̄  .
43001009	Wāna̍ cho̍ ho̍ō māā tē ō hīŋ o̍ chi̍e̍ēŋndo̍ chōo̍ pɛ̍ , ō hu᷄ŋ ke᷅ ŋ̄wāŋndā chīe̍e̍ kpo̍u̍ nyɛ᷅ wa̍wo̍ŋndo̍ wo̍ , wānā ko̍ŋ , ndu̍ cho̍ nyɛ̄ wa̍wo̍ŋ kpe̍e̍kpe̍i̍yo̍ ni̍  .
43001010	Ō wa̍ o̍ chi̍e̍ēŋndo̍ chōo̍ . Ndu̍yɛ̍ , ndu̍ Mɛ̄lɛ̄ka̍ tōsa̍ a̍ sa̍bū ni̍ mbo̍ tōōsīāā chi̍e̍ēŋndo̍ . Kɛ̍ , o̍ ko̍ŋ ni̍ŋ kpo̍u̍ , wāŋnda̍ o̍ chi̍e̍ēŋndo̍ ni᷄ŋ ā chu̍e̍ ndu̍ mɛ̄ɛ̍ o̍ cho̍ yɛ̍ le̍  .
43001011	Mbo̍ hūŋ o̍ lɛ̄ŋndē ndɔ̄le̍ŋ ni᷄ŋ . Kɛ̍ , wānāā ndūa̍a̍ o̍ lɛ̄ŋndē ndɔ̄le̍ŋ ni᷄ŋ a̍ chɛ̍l ndu̍ le̍  .
43001012	Wāŋnda̍ ā ti᷄ŋ ko̍ni̍ a̍ chɛ̍l ndu̍ ma̍ dūāū tīīnda᷄ŋ ndāa̍ o̍ ndu̍ ni̍ŋ ni̍ . Le̍ he̍ī , a̍ chɛ̍l ka̍ŋ ndu̍ wa̍ , nda̍ o̍ to̍sa̍ a̍ sa̍bū ni̍ ma̍ sīmnu᷄ŋ chu̍a̍u̍wāā Mɛ̄lɛ̄ka̍  .
43001013	Ndu̍yɛ̍ , sīmnɔ᷄ŋ nda̍ sīmnu᷄ŋ chu̍a̍u̍wāā Mɛ̄lɛ̄ka̍ wo̍ , ō cho̍ su̍ɛ̍i̍ yɔ̍nūŋ o̍ nɛ̄i̍ īwāna̍ chi̍e̍e̍ya̍ ni᷄ŋ te̍ . Ko̍ŋ cho̍ ni̍ , ā vīlu̍ŋ mɛ̄ɛ̍ fi̍nyāa̍ chi̍e̍ēŋ na̍nu᷄ŋ a̍ vi̍a̍lū chu̍a̍ūwa̍ yɛ̍ le̍ . Mɛ̄lɛ̄ka̍ pi̍la̍ to̍sa̍ ni̍ ma̍ sīmnu᷄ŋ chu̍a̍u̍wāā ndɔ̄  .
43001014	Mi̍ ō nda̍ vēēlū ko̍ŋ āā , Dīōmndo̍ wo̍ sīmnu᷄ŋ wa᷅na̍ chi̍e̍e̍ . Mbo̍ hu᷄ŋ wa᷅ na̍a̍ tɛ̄ɛ̄ŋ . Mi̍ ŋ̄ chā nāŋɔ̄ɔ̄ ndɔ̄ɔ̍ , nāŋɔ̄ɔ̄ o̍ sɔ̍la̍ le̍ mɛ̄ɛ̍ o̍ cho̍ Mɛ̄lɛ̄ka̍ fi̍nyāa̍ Po̍ ndɔ̄ pi᷅lɔ̍ɔ̍ wo̍ yɛ̍ . O̍ nāŋɔ̄ɔ̄ ndɔ̄ɔ̍ ho̍ō ni᷄ŋ , mbo̍ tōsāl na̍a̍ kɛ̄ndɛ̄ī bɛ̍ndū sa̍na̍a̍ a̍ kāālā o̍ ka̍a̍la̍ na̍a̍ wo̍ . Ndu̍yɛ̍ o̍ ko̍ŋ kɔ̍ɔ̍lī , mbo̍ chɔ̄m na̍a̍ wa̍la̍ŋ o̍ ka̍ā ndɔ̄ɔ̍ ni᷄ŋ mɛ̄ɛ̍ Mɛ̄lɛ̄ka̍ chō yɛ̍  .
43001015	Mi̍ Chɔ᷄ŋ di̍mī a̍ ndu̍ o̍kɔ̄ɔ̄ . Mbo̍ dīmī chōo̍ cho̍o̍ āā , “ Wāna̍ ya̍ I̍ wa̍ sūɛ̍i̍ a̍ ndu̍ o̍kɔ̄ɔ̄ wo̍ , ndu̍ cho̍ ho̍ō ni̍ . Ndu̍ ya̍ di̍mi̍ ni̍ , a̍a̍ , ‘ Wānā cho̍ hūnɔ̄ɔ̄ ya̍ kɔ̄ɔ̄lī , ō chō ō bɛ̄ndū ō hīōū ya̍ . Kāni̍ lɔ̍ɔ̍pa̍ bɛ̍ɛ̍ nda̍ vīālū ya̍ ō wa̍ ni᷅ŋ . ’ ”
43001016	Ō chō wāna̍ īkɛ̄ndɛ̄ bɛ̄ndū bɛ̍ndū nāa̍ na̍a̍ chūā . Le̍ he̍ī , mbo̍ dūāū na̍a̍ kpo̍u̍ sa̍lā ta̍u̍ te̍le̍ŋnda̍ fa̍ŋgā fa̍ŋgā  .
43001017	Sāwāla̍ŋ nda̍ŋ , la̍ŋ Mɛ̄lɛ̄ka̍ yɔ̄ŋgu̍ Mūu̍sē le̍ ŋ̄wāŋndā chīe̍e̍ ni̍ . Kɛ̍ , nyɛ̄ Mɛ̄lɛ̄ka̍ yɔ̄ŋgu̍ Chi̍i̍sū Ki̍li̍tī le̍ na̍a̍ wo̍ , ndu̍ cho̍ kɛ̄ndɛ̄ī bɛ̍ndūī o̍ to̍sa̍l na̍a̍ ve̍ ni̍ , kɛ̄ndɛ̄i̍ o̍ to̍sa̍l na̍a̍ sa̍na̍a̍ a̍ kāālā o̍ ka̍a̍la̍ na̍a̍ wo̍ , a̍ chɔ̄m o̍ chɔ̍m na̍a̍ wa̍la̍ŋ o̍ ka̍ā ndɔ̄ɔ̍ ni᷄ŋ mɛ̄ɛ̍ Mɛ̍lɛ̄ka̍ chō yɛ̍ wo̍  .
43001018	Wānā o̍ wānā chi̍ wɔ̍ Mɛ̍lɛ̄ka̍ lēpīlɛ̍ bɛ̍ɛ̍ le̍ . Kɛ̍ , wāna̍ cho̍ ho̍ō Mɛ̄lɛ̄ka̍ Po̍ ndɔ̄ pi᷅lɔ̍ɔ̍ wo̍ , mbo̍ wā vɛ̄lɛ̄ Mɛ̄lɛ̄ka̍ wo̍ , o̍ ko̍ŋ kɔ̍ɔ̍lī , mbo̍ wā Mɛ̄lɛ̄ka̍ fi̍nyāa̍ īkɛ̄i̍ yo̍ , wānā ko̍ŋ , ndu̍ chɔ̍m wāŋndā chīe̍e̍ya̍ kpe̍nde̍ke̍le̍ wāna̍ Mɛ̄lɛ̄ka̍ chō wo̍ ni̍  .
43001019	Mi̍ wānāā bɛ̄ndūāā Chu̍ūwa̍ a̍ cho̍ Chūlu̍sɛ̄lɛ̄m nda̍ , vīām wānāā sōlīāā lāsa̍lāa̍ , nda̍ wānāa̍ ma̍lā o̍ chīɛ̍i̍ Mɛ̄lɛ̄ka̍a̍ ni᷄ŋ nda̍ , nāa̍ Chɔ᷄ŋ Wānā Yi̍ŋāa̍ chūā . Ma̍ vīām nda̍ le̍ mā nyūna̍ Chɔ᷄ŋ āā , “ Wāna̍ māāvɛ̄ɛ̍nɛ̍ ŋ̄ chō yɛ̄ ? ”
43001020	Chɔ᷄ŋ o̍ kɛ̍ɛ̍ le̍ nda̍ dīōm mūlī le̍ . Mbo̍ chɔ̄m nda̍ kpe̍nde̍ke̍le̍ . Nyɛ̄ o̍ di̍mi̍ a̍ ndu̍ pi̍la̍ o̍kɔ̄ɔ̄ wo̍ ndu̍ cho̍ ho̍ō ni̍ . Mbo̍ dīmūl nda̍ āā , “ Ō cho̍ ya̍ le̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ le̍ . ”
43001021	Ma̍ nyūnā ndu̍ āā , “ Mɛ̄ɛ̍ wāna̍ māāvɛ̄ɛ̍nɛ̍ ŋ̄ chō yɛ̄ ? Bāā nu᷄m cho̍ wāna̍ su̍a̍ā le̍ Mɛ̄lɛ̄ka̍ wo̍ Īla̍a̍chā ni̍ ? ” Mi̍ Chɔ᷄ŋ mu̍lī āā , “ Ɛ̄ ɛ̍ , ō cho̍ ya̍ le̍ cho̍ Īla̍a̍chā le̍ . ” Ma̍ nyūnā ndu̍ āā , “ Bāā nu᷄m cho̍ wāna̍ su̍a̍ā ko̍ŋ le̍ Mɛ̄lɛ̄ka̍ wo̍ ni̍ ? ” Mbo̍ mūlī āā , “ Ɛ̄ ɛ̍ . ”
43001022	Ma̍ lō o̍ ko̍ŋ ma̍ dīmūl Chɔ᷄ŋ āā , “ Mɛ̄ɛ̍ chɔ̄m na̍a̍ wāna̍ ŋ̄ chō wo̍ . Ŋ̄ nɔ̄ mī ŋ̄ kɔ̍ di̍mūl wānāa̍ ve᷅m na̍a̍ wa̍ mɛ̄ɛ̍ ŋ̄ chō mūlī yɛ̍ . Yɛ̄ɛ̍nɛ̍ ŋ̄ nɔ̄ yɛ̄ le̍ dīmī a̍ nūm pi̍la̍ o̍kɔ̄ɔ̄ ? ”
43001023	Mi̍ Chɔ᷄ŋ mu̍lī mɛ̄ɛ̍ wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā di̍mi̍ yɛ̍ . Mbo̍ dīmī āā , “ ‘ Ya̍ ya̍ I̍ cho̍ māchūāā wāŋndo̍ o̍ cho̍ yōndāa̍ o̍ po̍llo̍ ni᷄ŋ ndo̍ āā , Lā tōōsi̍a̍a̍ nɛ̍īyo̍ sa̍kpō le̍ Māsānɔ̄ɔ̍ Mɛ̄lɛ̄ka̍ . ’ ”
43001024	Mi̍ wānāā ku̍ndā Fālīsi̍īya̍ vēm nda̍ dīmūl Chɔ᷄ŋ āā  ,
43001025	 “  Mɛ̄ɛ̍ ŋ̄ dīmi̍ māā ō cho̍ nu᷅m te̍ cho̍ Ki̍li̍tī le̍ yɛ̍ , ndu̍yɛ̍ , māā ō cho̍ nūm te̍ cho̍ Īla̍a̍chā le̍ , ō cho̍ yɛ̍ nūm te̍ cho̍ wāna̍ su̍a̍ā ko̍ŋ le̍ Mɛ̄lɛ̄ka̍ wo̍ le̍ , mɛ̄ɛ̍ vɛ᷅ ni᷅ŋ ma̍ wā wāŋnda̍ yīŋɔ̄ɔ̍ ? ”
43001026	Mi̍ Chɔ᷄ŋ lo᷅ o̍ ko̍ŋ mbo̍ mūlī āā , “ Ya̍ ya̍ a̍ mɛ̄ŋnda̍ŋ ya̍ I̍ pu̍lū wa᷅ŋnda̍ pūlɔ̄ɔ̍ Mɛ̄lɛ̄ka̍a̍ ni̍ . Kɛ̍ , wānā pu̍m chō nya̍ tɛ̄ɛ̄ŋ lā si̍nā wa᷅na̍ o̍ cho̍ wo̍ le̍  .
43001027	Tē I̍ fa̍ŋa̍ŋ pɛ̍ , wānā ko̍ŋ ndu̍ cho̍ hūnɔ̄ɔ̄ ya̍ kɔ̄ɔ̄lī ni̍ . I̍ cho̍ bɛ̍ɛ̍ o̍ sɔ᷅vɛ̍ mī ti̍mbi̍ yūēī ndūɛ̍i̍ lākɔ̄ɔ̄vɛ̄i̍ye̍ le̍ . ”
43001028	Bɛ̍ta̍nī chi̍e̍e̍ sɔ̄ɔ̍ŋ mu᷅ŋ kpo̍u̍ ŋ̍ yɔ̍nu̍ŋ ni̍ , Chɔ̍ɔ̍dāŋ le̍e̍lōo̍ , kūmbū pāa̍le̍ŋ lē chāŋ ndo̍ , o̍ fo̍ndāŋ Chɔ᷄ŋ wa̍ wāŋnda̍ yīŋɔ̄ɔ̍ wo̍  .
43001029	Dīi̍mā ndɔ̄ɔ̍ pīlɔ̍ɔ̄ , mi̍ Chɔ᷄ŋ cha᷅ Chi̍i̍su̍ hūnɔ̄ɔ̍ nāa̍ ndu̍ chu̍a̍ . Mɛ̄ɛ̍ o̍ che᷅ ndu̍ hūnɔ̄ɔ̍ , mbo̍ dīmī āā , “ Mi̍ lā che᷄ŋ Sa̍a̍ Mɛ̄lɛ̄ka̍a̍ . Ndu̍ cho̍ wāna̍ to̍sa̍ mi̍ chi̍e̍ēŋndo̍ sɔ̄lā mālɔ̄ɔ̍ le̍ yɔ̄ŋ wɔ̄ɔ̍ŋndo̍ wo̍ ni̍  .
43001030	Wāna̍ ya̍ I̍ wa̍ sūɛ̍i̍ a̍ ndu̍ o̍kɔ̄ɔ̄ wo̍ , ndu̍ cho̍ ho̍ō ni̍ . Ndu̍ ya̍ I̍ di̍mi̍ ni̍ a̍a̍ , ‘ Wānā cho̍ hūnɔ̄ɔ̄ ya̍ kɔ̄ɔ̄lī , ō chō ō bɛ̄ndū ō hīōū ya̍ . Kāni̍ , lɔ̍ɔ̍pa̍ bɛ̍ɛ̍ nda̍ vīālū ya̍ ō wa̍ ni᷅ŋ . ’
43001031	Kɛ̍ , ya̍ i̍i̍ si̍nā ndu̍ le̍ . Kɛ̍ ndu̍yɛ̍ , le̍ sa̍bū ya̍ I̍ wa̍ wāŋnda̍ yīŋɔ̄ɔ̍ o̍ mɛ̄ŋnda̍ŋ ni᷄ŋ ndo̍ cho̍ ni̍ , māā le̍ mī I̍ to̍sa̍ mī wāŋnda̍ I̍sɔ̄lūɛ̄ī a̍ si̍na̍ wāna̍ o̍ cho̍ wo̍ . ”
43001032	Mi̍ Chɔ᷄ŋ chɔ᷅m nyɛ̍ yɔ̍nu̍ŋ ndo̍ kpe̍nde̍ke̍le̍ . Mbo̍ dīmī āā , “ Kāni̍ , mi̍ Mɛ̄lɛ̄ka̍ o̍ ve᷅m ya̍ le̍ wāŋnda̍ pūlɔ̄ɔ̍ o̍ mɛ̄ŋnda̍ŋ ni᷄ŋ ndo̍ dīmūl la̍ āā , ‘ Ā chō wāŋndo̍ chɔ̄ mī Nyi̍nā nūu̍ tōl ndu̍ kɔ̄ɔ̄lī , ndu̍yɛ̍ , mbō wa̍ ndu̍ kɔ̄ɔ̄lī . Wānā ko̍ŋ , ndu̍ cho̍ wāna̍ cho̍ wāŋnda̍ pūlɔ̄ɔ̄ a̍ Nyi̍na̍ Nūu̍ wo̍ ni̍ . ’ ” Mi̍ Chɔ᷄ŋ di̍mī āā , “ Tē Mɛ̄lɛ̄ka̍ ndu̍ o̍o̍ di̍mu̍l la̍ le̍nde̍ le̍ I̍ ve̍ wa̍nā ka̍lāa̍ sīnā le̍ . Kɛ̍ ndu̍yɛ̍ , o̍ ko̍ŋ kɔ̍ɔ̍lī , mi̍ cha᷅ mi̍ Nyi̍na̍ Mɛ̄lɛ̄ka̍a̍ cha᷄ŋ o̍ fo̍nda᷄ŋ Mɛ̄lɛ̄ka̍a̍ o̍ īka᷅ŋgbo̍ mbo̍ tūāl ndu̍ kɔ̄ɔ̄lī , ndu̍yɛ̍ , mbo̍ wā ndu̍ kɔ̄ɔ̄lī . Mi̍ Chɔ᷄ŋ chɔ᷅m nyɛ̍ yɔ̍nu̍ŋ ndo̍ kpe̍nde̍ke̍le̍ . Mbo̍ dīmī āā , “ Kāni̍ , mi̍ Mɛ̄lɛ̄ka̍ o̍ ve᷅m ya̍ le̍ wāŋnda̍ pūlɔ̄ɔ̍ o̍ mɛ̄ŋnda̍ŋ ni᷄ŋ ndo̍ dīmūl la̍ āā , ‘ Ā chō wāŋndo̍ chɔ̄ mī Nyi̍nā nūu̍ tōl ndu̍ kɔ̄ɔ̄lī , ndu̍yɛ̍ , mbō wa̍ ndu̍ kɔ̄ɔ̄lī . Wānā ko̍ŋ , ndu̍ cho̍ wāna̍ cho̍ wāŋnda̍ pūlɔ̄ɔ̄ a̍ Nyi̍na̍ Nūu̍ wo̍ ni̍ . ’ ” Mi̍ Chɔ᷄ŋ di̍mī āā , “ Tē Mɛ̄lɛ̄ka̍ ndu̍ o̍o̍ di̍mu̍l la̍ le̍nde̍ le̍ I̍ ve̍ wa̍nā ka̍lāa̍ sīnā le̍ . Kɛ̍ ndu̍yɛ̍ , o̍ ko̍ŋ kɔ̍ɔ̍lī , mi̍ cha᷅ mi̍ Nyi̍na̍ Mɛ̄lɛ̄ka̍a̍ cha᷄ŋ o̍ fo̍nda᷄ŋ Mɛ̄lɛ̄ka̍a̍ o̍ īka᷅ŋgbo̍ mbo̍ tūāl ndu̍ kɔ̄ɔ̄lī , ndu̍yɛ̍ , mbo̍ wā ndu̍ kɔ̄ɔ̄lī .
43001033	
43001034	Mi̍ cha᷅ pɛ̍ɛ̍ŋ mi̍ he̍ī yɔ̄nu᷄ŋ . Ndu̍yɛ̍ , mī di̍mu̍l nya̍ kpe̍nde̍ke̍le̍ , lāŋu̍nɔ̄ɔ̍ ho̍ō , ndu̍ cho̍ Po̍ Mɛ̄lɛ̄ka̍a̍ ni̍ . ”
43001035	Dīi̍mā ndɔ̄ɔ̍ , Chɔ᷄ŋ nda̍ bu̍ɛ̍i̍yāā ndūāā ŋi̍ɔ̍ɔ̍ŋnda̍ ā wa̍ vɛ̄lɛ̄ o̍ fo̍ndāŋ kōŋ  .
43001036	O̍ ko̍ŋ , mi̍ Chɔ᷄ŋ cha᷅ Chi̍i̍su̍ hīōūwɔ̄ɔ̍ . Chɔ̄ɔ̍ ndu̍ hīōūwɔ̄ɔ̍ , mbo̍ dīmī āā , “ Mi̍ lā che᷄ŋ sa̍a̍ Mɛ̄lɛ̄ka̍a̍ . ”
43001037	Mi̍ bu̍ɛ̍i̍yāā ŋīɔ̍ɔ̍ŋnda̍ ha̍ā tūɛ̄ī nyɛ̄ Chɔ᷄ŋ di̍mi̍ wo̍ . O̍ ko̍ŋ , ma̍ tūāl Chi̍i̍su̍ kɔ̄ɔ̄lī  .
43001038	Mi̍ Chi̍i̍sū mūli᷄ŋ mbo̍ chā nda̍ ā chō ndu̍ hūnɔ̄ɔ̍ kɔ̄ɔ̄lī . Mbo̍ nyūnā nda̍ āā , “ Lā vɛ᷅ hūnɔ̄ɔ̍ ? ” Ma̍ mūlī āā , “ Kūɛ̍ɛ̍nɛ̍ ŋ̄ chō yɛ̄ o̍ yīya̍ , Lūābo̍nī ? ” Ko̍ŋ cho̍ ni̍ , Ti̍chā  .
43001039	Mi̍ Chi̍i̍sū di̍mūl nda̍ āā , “ Lā hu᷄ŋ mī lā hu᷄ŋ to̍fā nāa̍ ya̍ cho̍ o̍ yīya̍ wa̍ . ” Ma̍ kūā nda̍ nda̍ā . Ma̍ chā nāa̍ o̍ wa̍ o̍ yīya̍a̍ wa̍ . Pāa̍le̍ŋ lē wa̍ ni᷅ŋ lē yɔ̄ŋga᷄ŋ . Ma̍ lō ni̍ko̍ lo̍ŋ nda̍ nda̍ā mi̍ pāa̍le̍ŋ lē sīōū dēlɔ̄ɔ̄  .
43001040	Bu̍ɛ̍i̍yāā ŋīɔ̍ɔ̍ŋāa̍ tu̍e̍ī nyɛ̄ Chɔ᷄ŋ di̍mi̍ wo̍ , ndu̍yɛ̍ , ma̍ tūāl Chi̍i̍su̍ kɔ̄ɔ̄lī wa̍ , ō pīlɔ̍ɔ̄ ndu̍ o̍o̍ nɔ̍ dīōla̍ŋ ni̍ āā , A̍ndūlū , pɔ̄mbɔ̄ɔ̍ Sa̍i̍mɔ̄ŋ Pītɛ̍  .
43001041	Mi̍ A̍ndūlū ko̍ŋ ku̍ā lēpīlɛ̍ kpe̍ , mbo̍ kɔ̍ nu̍u̍vīāā Sa̍i̍mɔ̄ŋ bɛ̍ ndɔ̄ . Mbo̍ dīmūl ndu̍ āā , “ Ŋ̄ sāālu̍ŋ wa᷅na̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō na̍a̍ ŋ̄ vēēlū āā , Mɛ̄sa̍yā wo̍ . ” Ki̍li̍tīla̍ŋ la̍ cho̍ yɛ̄ la̍ŋ o̍ Hi̍būlūi̍ye̍ ni᷄ŋ ni̍  .
43001042	O̍ ko̍ŋ , mbo̍ kūā a̍ Sa̍i̍mɔ̄ŋ nāa̍ Chi̍i̍sū chu̍a̍ . Mi̍ Chi̍i̍sū to̍fā Sa̍i̍mɔ̄ŋ . Mbo̍ dīmī āā , “ Nūm te̍ cho̍ Sa̍i̍mɔ̄ŋ , po̍ Chɔ᷄ŋ ndo̍ le̍ ? Ā chō nu̍m ni᷅ŋ wā vēēlōo̍ āā , Sɛ̍fa̍sī . ” Pītɛ̍la̍ŋ la̍ cho̍ yɛ̄ la̍ŋ ni̍ , ko̍ŋ cho̍ māchūāā ni̍ āā , pōūwo̍  .
43001043	Dīi̍mā ndɔ̄ɔ̍ , mi̍ Chi̍i̍sū kɛ̍ɛ̍sīāā le̍ kɔ̄la̍ŋ o̍ lɛ̄ŋndē Kāli̍līle̍ŋ ni᷄ŋ . Mɛ̄ɛ̍ o̍ wa̍ kɔ̄la̍ŋ , mbo̍ kōmāl po̍ pi᷅lɛ̍ dīōla̍ŋ āā , Fi̍li̍pī . Mbo̍ dīmūl ndu̍ āā , “ To̍l la̍ kɔ̄ɔ̄lī . ”
43001044	Ndu̍yɛ̍ , Bɛ̄tīsa̍i̍dā chi̍e̍e̍ Fi̍li̍pī ko̍ŋ wa̍ īchāli̍ ni̍ , A̍ndūlū ni̍ , a̍ Pītɛ̍ o̍ nda̍ lo̍ chi̍e̍e̍  .
43001045	O̍ ko̍ŋ kɔ̍ɔ̍lī , mi̍ Fi̍li̍pī nu̍u̍vīāā Nāta̍nīɛ̄l . Mbo̍ dīmūl ndu̍ āā , “ Wāna̍ Mūu̍sē po̍o̍nyi̍a̍a̍ a̍ ndu̍ o̍kɔ̄ɔ̄ o̍ Yāu̍ Sāwāla̍ Mɛ̄lɛ̄ka̍la̍ŋ ni᷄ŋ , ndu̍yɛ̍ , mi̍ wānāa̍ su̍a̍ā le̍ Mɛ̄lɛ̄ka̍ wa̍ bɛ̍ɛ̍ a̍ po̍o̍nyīāā a̍ ndu̍ o̍kɔ̄ɔ̄ wo̍ , ŋ̄ sāālu̍ŋ ndu̍ . Chōo̍sɛ̍ ho̍ō Na̍a̍sa̍lūɛ̄ī po̍ ndɔ̄ɔ̍ Chi̍i̍sū ni̍ . ”
43001046	Mi̍ Nāta̍nīɛ̄l lo᷅ lo̍ŋ mbo̍ nyu̍nā āā , “ Na̍a̍sa̍lūɛ̄ī ? Wānā wa̍ā lo̍ŋ nɔ̍lā mbō tōsa̍ sūɛ̍i̍ wāŋnda̍ sɔ̄la̍ tɔ̄nɔ̄ le̍ni̍ŋ ? ” Mi̍ Fi̍li̍pī mu̍lī āā , “ Hu̍ŋ mā hu̍ŋ to̍fā . ”
43001047	Mɛ̄ɛ̍ Chi̍i̍sū che᷅ Nāta̍nīɛ̄l hūnɔ̄ɔ̍ nāa̍ ndu̍ chu̍a̍ , mbo̍ dīmī a̍ ndu̍ o̍kɔ̄ɔ̄ āā , “ I̍sɔ̄lu̍ɛ̍i̍nɔ̍ kpe̍e̍kpe̍i̍yo̍ cho̍ ho̍ō ni̍ , o̍ hu̍ī wa̍nā o̍ wānā le̍ wo̍ . ”
43001048	Mi̍ Nāta̍nīɛ̄l nyu̍nā Chi̍i̍sū āā , “ Vɛ̄ɛ̍nɛ̍ ŋ̄ lōōku̍ yɛ̄ sīnā wāna̍ su̍u̍ ya̍ I̍ cho̍ wo̍ ? ” Mi̍ Chi̍i̍sū mu̍lī āā , “ I̍ che᷅ nu̍m bōōndi̍i̍ ŋ̄ wa̍ o̍ yɔ̄m fi̍kīi̍yo̍ bɛ̄ŋgu̍ , mi̍ Fi̍li̍pī ve̍e̍lū nu̍m nde̍ . ”
43001049	Mi̍ Nāta̍nīɛ̄l di̍mī āā , “ Ti̍chā , nūm kpe̍e̍kpe̍i̍ cho̍ Po̍ Mɛ̄lɛ̄ka̍a̍ ni̍ . Nu᷄m cho̍ Māsā Bɛ̍ndōo̍ le̍ wāŋnda̍ I̍sɔ̄lūɛ̄ī ni̍ . ”
43001050	Mi̍ Chi̍i̍sū nyu̍nā ndu̍ āā , “ Le̍ mɛ̄ɛ̍ ya̍ I̍ di̍mi̍ māā mi̍ cha᷅ nu̍m o̍ yɔ̄m fi̍kīi̍yo̍ bɛ̄ŋgu̍ yɛ̍ , le̍la̍ŋ , ŋ̄ lāāla̍ŋ bɛ̍ɛ̍ ni̍ ? Ā chō sɔ̄ɔ̍ŋ kɔ̄ndɔ̄fi̍li̍ŋ chēle̍ŋ chɔ̄ mbō hīōū he̍ī . ”
43001051	Mi̍ Chi̍i̍sū di̍mī āā , “ Mī di̍mu̍l nya̍ tōnya̍a̍ wa̍la̍ŋ , lā chō chɔ̄ mī dīo̍o̍ kūmbi̍ŋ o̍ ɛ̄chɛ̍nɛ̄ . O̍ ko̍ŋ , lā chā ni̍ŋ mī ki̍i̍la̍a̍ Mɛ̄lɛ̄ka̍a̍ hīŋ nāa̍ wa᷅na̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ chūā mā hēl ɛ̄chɛ̍nɛ̄ mā tūāl . ”
43002001	O̍ ko̍ŋ kɔ̍ɔ̍lī , mɛ̄ɛ̍ pālɛ̍i̍ ī hīōū ī ŋīi̍ŋ , o̍ yāa̍ ndɔ̄ɔ̍ bɔ̄ŋa᷅ŋ nɔ̄ kɛ̍sīa̍a̍ ō wa̍ Ke̍nā chi̍e̍e̍ o̍ lɛ̄ŋndē Kāli̍līle̍ŋ ni᷄ŋ . Chi̍i̍sū kāla̍ ndɔ̄ wa̍ lo̍ŋ  .
43002002	Chi̍i̍sū bɛ̍ɛ̍ , nda̍ bu̍ɛ̍i̍yāā ndūa̍a̍ , ma̍ sɔ̄lā vēēlōo̍ le̍ wāa̍ o̍ bɔ̄ŋa᷅ŋ nɔ̄ kɛ̍sīa̍a̍ ho̍ō  .
43002003	O̍ ko̍ŋ , mi̍ mūɛ̄īmā nda̍ wa̍ kōlɔ̄ɔ̍ wa̍ŋ mā chūū pa̍ku̍ . Tē ī yɔ̄nu̍ŋ le̍nde̍ pɛ̍ , Chi̍i̍sū kāla̍ ndɔ̄ di̍mūl ndu̍ āā , “ Mūɛ̄īya̍ŋ mā chūū nda̍ o̍ bā . ”
43002004	Mi̍ Chi̍i̍sū mu̍lī āā , “ Mī vɛ̄ɛ̄ ya̍ I̍ yɔ̍ŋ yɛ̄ , wɛ̄ɛ̄ŋndo̍ ? Bōōndi̍i̍ nīi̍ ya̍ nɔ̍ mī to̍sa̍ nyɛ̄ ve̍ ī fūūlu̍u̍ wɔ̍ le̍ . ”
43002005	O̍ ko̍ŋ , mi̍ Chi̍i̍sū kāla̍ ndɔ̄ di̍mūl bu̍ɛ̍i̍yāa̍ wa̍ nyɛ̄ dīa̍a̍ pīɔ̄ūwo̍ wa̍ āā , “ Nyɛ̄ o̍ nyɛ̄ o̍ di̍mu̍l nya̍ le̍ tōsāa̍ pɛ̍ , lā tōsa̍ . ”
43002006	O̍ Mɛ̄lɛ̄ka̍ ndā pi̍ɛ̍i̍yāa̍ ni᷄ŋ , Chu̍ūwa̍ nda̍ a̍a̍ nɔ̍ sāwāla̍ŋ ta̍u̍ a̍ mɛ̄ɛ̍ nda̍ pūlū nda̍ pi̍la̍ yɛ̍ , a̍ mɛ̄ɛ̍ nda̍ tūēī nyɛ᷅m nda᷄ŋ yɛ̍ . Le̍ he̍ī , nda̍ a̍a̍ nɔ̍ kpɛ̍ɛ̍nɛ̍ŋ pōūwo̍ŋ mu̍ŋ ŋɔ̍mpu᷅m le̍ mɛ̄ŋnda̍ŋ . Kpɛ̍ɛ̍nɛ̍ŋ mu̍ŋ ī pīlɛ̍ ndi̍ i̍i̍ chu̍ā mɛ᷅ŋnda̍ŋ ti᷅ŋnda̍ŋ lā ŋūɛ̍ɛ̍nu̍ , ɔ̄ɔ̄ , lā ŋɔ᷄mpu᷅m  .
43002007	O̍ ko̍ŋ kɔ̍ɔ̍lī , mi̍ Chi̍i̍sū di̍mūl bu̍ɛ̍i̍yāā kāŋ āā , “ Lā dɔ̄u̍ mɛ᷅ŋnda̍ŋ o̍ kpɛ̍ɛ̍nɔ̍ŋ mu᷅ŋ ni᷄ŋ mī lā pēi̍ . ” O̍ ko̍ŋ , ma̍ dūāū mɛ̄ŋnda̍ŋ o̍ kpɛ̍ɛ̍nɔ̍ŋ mu᷅ŋ ni᷄ŋ mi̍ mā pīā yɛ̍ŋgi̍ yɛ̍ŋgi̍  .
43002008	Mɛ̄ɛ̍ nda̍ dɔ̄ū , mbo̍ dīmūl nda̍ āā , “ Lā kɔ̄ndu̍ ni̍ko̍ mī lā yōu̍ wāna̍ cho̍ bɔ̄ŋa᷅ŋndo̍ bōlle̍ŋ ndo̍ . ” Ma̍ kūāndū ma̍ yōū wāna̍ wa̍ bɔ̄ŋa᷅ŋndo̍ bōlle̍ŋ ndo̍  .
43002009	Mbo̍ kōl nyɛ̄ pɔ̄mbɔ̄ . Ndu̍yɛ̍ , mɛ̄ŋnda̍ŋ ma᷅ŋ ma̍ a̍a̍ si̍mnu᷄ŋ ni᷅ŋ māmūɛ̄ī . Kɛ̍ , ndu̍ o̍o̍ si̍nā ba᷅ bu̍ɛ̍īya̍ ha̍ā ā fūla̍ a̍ ma̍ŋ ndo̍ le̍ . Kɛ̍ , bu̍ɛ̍i̍yāa̍ kɔ̍ndū ma̍ chūū ndu̍ wa̍ nda̍ nda̍ a̍a̍ sīna̍ bā ma̍ fu̍la̍ wo̍ . O̍ ko̍ŋ , mi̍ wāna̍ wa̍ bɔ̄ŋa᷅ŋndo̍ bōlle̍ŋ ndo̍ vēēlū wāna̍ wa̍ la̍nɔ̍ɔ̍ chūa̍a̍ wo̍  .
43002010	Mbo̍ dīmūl ndu̍ āā , “ O̍ bɔ̄ŋa᷅ŋndā wāā nu̍a̍ā chōo̍ , mūɛ̄īmā kɛ̄ndɛ̄ kɛ̍ndīa̍ŋ fɛ̍lɛ̍ŋ wānā ke᷅ mi̍ālla̍ . Tē ā ko᷄l ni᷅ŋ pɛ̍ ta̍u̍ , wānā mɛ̍ɛ̍lu̍ nda̍ ma̍ ni̍ŋ la̍pi̍ le̍ wa̍ŋ kē . Kɛ̍ , vɛ᷅ mi̍ nya̍ nya̍ kɛ̄sī mūɛ̄īmā kɛ̄ndɛ̄ kɛ̍ndīa̍ŋ ha̍a̍a̍ mɛ̄ɛ̍ pɛ̄ŋgo̍o̍ ho̍ō ni᷅ŋ ? ”
43002011	Ke̍nā chi̍e̍e̍ o̍ lɛ̄ŋndē Kāli̍līle̍ŋ ni᷄ŋ , lo̍ŋ Chi̍i̍sū to̍sa̍ kɔ̄ndɔ̄fi̍li̍ tāso̍o̍ ho̍ō , le̍ wāa̍ māā tāāmāsi̍ ni̍ . Ke̍nā lo̍ŋ , o̍ chɔ̍m kɔ̄ndɔ̄fi̍li̍yɛ̍ī ndūɛ̍i̍ ni̍ . O̍ ko̍ŋ , mi̍ bu̍ɛ̍i̍yāā ndūa̍a̍ dūāū tīīnda᷄ŋ ndāa̍ o̍ ndu̍ ni̍ŋ  .
43002012	O̍ ko̍ŋ kɔ̍ɔ̍lī , Chi̍i̍sū ni̍ , a̍ kāla̍ ndɔ̄ , a̍ pɔ̄mbūāā ndūa̍a̍ , a̍ bu̍ɛ̍i̍yāā ndūa̍a̍ , ma̍ kūā Kēpa̍a̍nīɔ̄m chi̍e̍e̍ . Ma̍ chūā lo̍ŋ pa̍lɛ̍i̍ ī ti᷄ŋ  .
43002013	Te̍le̍ŋ Chu̍ūwa̍ nda̍ a̍a̍ chu̍ūŋgi̍āŋ le̍ nyɛ̄ dīāā lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wo̍ , ō wa̍ ni᷅ŋ fūūlūūwo̍ . Le̍ he̍ī , mi̍ Chi̍i̍sū ku̍ā Chūlu̍sɛ̄lɛ̄m  .
43002014	Mbo̍ kūā o̍ chīɛ̍i̍ Mɛ̄lɛ̄ka̍a̍ ni᷄ŋ . Mɛ̄ɛ̍ o̍ ku̍ɛ̄ , mbo̍ sāālu᷄ŋ wa᷅ŋnda̍ nāūwa̍ pīsīo̍o̍ , a̍ sāa̍ , a̍ ka᷅ŋgbu̍a̍a̍ . Wānāa̍ si̍ŋgā ka̍ni̍o̍ŋ nda̍ bɛ̍ɛ̍ , ā wa̍ īchāli̍ o̍ ti̍bīi̍la̍ ndāla̍ŋ mā sīŋgā ka̍ni̍o̍ŋ  .
43002015	Mi̍ Chi̍i̍sū to̍o̍sīāā kpātōōle̍ŋ a̍ yūe̍i̍ . Mbo̍ tūāū nda̍ , a̍ sāā ka̍ŋ , a̍ nāūwāā kāŋ . Mbo̍ nyīīndūū ti̍bīi̍la̍ wānāa̍ wa̍ ka̍ni̍o̍ŋ sīŋgāa̍ wa̍ . Mbo̍ sɛ̄ŋī ka̍ni̍ŋ nda᷄ŋ fa̍sa᷄ŋ  .
43002016	Mbo̍ dīmūl wānāa̍ wa̍ ka᷅ŋgbu̍a̍a̍ pīsīo̍o̍ wa̍ āā , “ Lā sōli̍ nya̍a̍ ha̍ā na̍nu᷄ŋ . Vɛ᷅ mī lā sīīŋgu̍u̍ chīɛ̍i̍ Fi̍nyā nūu̍ nāa̍ pi̍sīāā ? ”
43002017	Mi̍ bu̍ɛ̍i̍yāā ndūa̍a̍ lōōnu᷄ŋ nyɛ̍ di̍mi̍ŋ o̍ Yāu̍ Mɛ̄lɛ̄ka̍a̍ ni᷄ŋ ndo̍ . Āā , “ Mɛ̄lɛ̄ka̍ , kāāla̍ cho̍ ya̍ o̍ kɔ̄l le̍ chīɛ̄ī nūmndo̍ wo̍ , ō hīōū ya̍ o̍ kɔ̄l kɔ̄ɔ̄lī bɔ̄ɔ̍ . ”
43002018	Mi̍ wānāā bɛ̄ndūāā Chu̍ūwa̍ hūŋ ma̍ hu᷄ŋ di̍mūl Chi̍i̍sū āā , “ To̍sa̍ wɔ̍ su̍ɛ̍i̍ kɔ̄ndɔ̄fi̍lle̍ i̍ chɔ᷅m na̍a̍ māā ā nɔ̄ di̍ le̍ nyɛ̄ ŋ̄ tōsa̍ ho̍ō wo̍ . ”
43002019	Mi̍ Chi̍i̍sū mu̍lūl nda̍ āā , “ Lā pīɔ̍l chi̍ɛ̍i̍ Mɛ̄lɛ̄ka̍a̍ ho̍ō , I̍ nɔ̍lā mī mi̍ŋgi̍ ndu̍ tāŋgūl o̍ pālɛ̍i̍ ī yāa̍ bɛ̍ŋgu̍ . Ko̍ŋ chɔ᷅m ni̍ māā I̍ nɔ̍ di̍ mī to̍sa̍ le̍nde̍ . ”
43002020	Ma̍ nyūnā Chi̍i̍sū āā , “ Chīɛ̍i̍ chu̍a̍ ho̍ō wɔ̄sīla̍ŋ be̍le̍-hi̍ɔ̍ɔ̍lu̍ a̍ lā ŋɔ᷄mpu᷅m le̍ tāŋgūllo̍ wo̍ , ā nɔ̄lā mā ta̍ŋgu̍l ndu̍ o̍ pālɛ̍i̍ ya̍a̍ bɛ̍ŋgu̍ ? ”
43002021	Kɛ̍ ndu̍yɛ̍ , chīɛ̍i̍ Mɛ̄lɛ̄ka̍ Chi̍i̍sū wa̍ ho̍ō dīmīo̍o̍ a̍ ndu̍ o̍kɔ̄ɔ̄ wo̍ , ndu̍ wa̍ dīāllūŋ ndɔ᷄ŋ ndu̍ pi̍la̍ŋ ni̍  .
43002022	Le̍ he̍ī , mɛ̄ɛ̍ Mɛ̄lɛ̄ka̍ mīŋgi̍ Chi̍i̍sū yōōmū , mi̍ bu̍ɛ̍i̍yāā ndūa̍a̍ lōōnu᷄ŋ māā mbo̍ dīmī a̍ ndi̍ o̍kɔ̄ɔ̄ . O̍ ko̍ŋ , ma̍ lāāla᷄ŋ a̍ nyɛ̄ Yāu̍ Mɛ̄lɛ̄ka̍a̍ dīmi̍ wo̍ , a̍ nyɛ̄ Chi̍i̍sū ndu̍ o̍o̍ nɔ̍ nda̍ dīmūllo̍ wo̍  .
43002023	Chi̍i̍sū wa̍ Chūlu̍sɛ̄lɛ̄m le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ . Mɛ̄ɛ̍ wāŋnda̍ chē wa̍lta̍ kɔ̄ndɔ̄fi̍ltā o̍ to̍sa̍ la̍ŋ , mi̍ ā fāŋgā fa̍ŋgā dūāū tīīnda᷄ŋ ndāa̍ o̍ ndu̍ ni̍ŋ  .
43002024	Kɛ̍ , Chi̍i̍sū ndu̍ ndu̍ do̍u̍ la̍a̍la᷄ŋ ndɔ̄ɔ̍ o̍ nda̍ ni᷄ŋ te̍ . Kāni̍ fo̍ndōle̍ , ō sīnā mɛ̄ɛ̍ wāŋndā chīe̍e̍ya̍ kpo̍u̍ a̍ cho̍ yɛ̍  .
43002025	Mī wānā chɔ̍m ndu̍ bɛ̍ɛ̍ a̍ wāna̍ chi̍o̍o̍ o̍kɔ̄ɔ̄ le̍ ō sīnā . Ndu̍ pi̍la̍ si̍nā yi̍ya᷄ŋnda̍ ndāla̍ŋ  .
43003001	Po̍ pi᷅lɛ̍ wa̍ dīōla̍ŋ āā , Nīkōdi̍mɔ̄ɔ̄ . Wānā bɛ̍ndū Chu̍ūwa̍ o̍ wa̍ ni̍ . Ndu̍yɛ̍ , o̍ ku̍ndā Fālīsi̍īya̍ chōo̍ ndu̍ o̍o̍ fu̍la̍ ni̍  .
43003002	Mbo̍ cha᷄ŋ mbo̍ kūā nāa̍ Chi̍i̍sū chu̍a̍ nyūmmā pīlɛ̍ . Mɛ̄ɛ̍ o̍ ku̍ɛ̄ , mbo̍ dīmūl ndu̍ āā , “ Ti̍chā , ŋ̄ sīnā māā Ti̍chɛ̄i̍nɔ̍ɔ̍ ō Mɛ̄lɛ̄ka̍ vēm ndo̍ ŋ̄ chō ni̍ . Kāni̍ fo̍ndōle̍ , wānā o̍ wānā nɔ̍lā mbō tōsa̍ kɔ̄ndɔ̄fi̍ltā ŋ̄ tōsā la᷅ŋ nda̍ŋ te̍ , mɛ̄ɛ̍ mī Mɛ̄lɛ̄ka̍ wa̍ ndu̍ kɔ̄ɔ̄lī . ”
43003003	Mi̍ Chi̍i̍sū lo᷅ o̍ ko̍ŋ mbo̍ mūlūl Nīkōdi̍mɔ̄ɔ̄ āā , “ Mī di̍mu̍l nu̍m tōnya̍a̍ wa̍la̍ŋ , wānā o̍ wānā tē a̍ mi̍i̍ŋgu̍ vi̍o̍lɔ᷄ŋ pi̍la̍ le̍ , Mɛ̄lɛ̄ka̍ ve᷅ nu̍m chōo̍ Ma̍sā le̍ . ”
43003004	Mi̍ Nīkōdi̍mɔ̄ɔ̄ mu̍li᷄ŋ o̍ ko̍ŋ kɔ̍ɔ̍lī , mbo̍ nyūnā Chi̍i̍sū āā vɛ̄ɛ̄ , “ Wāna̍ cho̍ ni᷅ŋ ho̍ō lāŋu̍nɔ̄ ka̍lāa̍ wo̍ ō nɔ̄lā lɛ̍ mbō mīīŋgu̍ vīōlɔ᷄ŋ vɛ̍lɛ̄ ? Bāā mbō mīīŋgu̍ kāla̍ ndɔ̍ o̍ dēmbē mā vēlū ndu̍ vɛ̄lɛ̄ dīi̍ŋ ndɔ̄ɔ̍ ? ”
43003005	Mi̍ Chi̍i̍sū mu̍lī āā , “ Mī di̍mu̍l nu̍m tōnya̍a̍ wa̍la̍ŋ , wānā o̍ wānā tē a̍ vi̍lu̍ŋ a̍ mɛ̄ŋnda̍ŋ , ndu̍yɛ̍ , mā vēlu᷄ŋ a̍ Nyi̍na̍ Mɛ̄lɛ̄ka̍a̍ le̍ , Mɛ̄lɛ̄ka̍ ve᷅ nu̍m chōo̍ Ma̍sā le̍  .
43003006	Vīōlɔ̄ɔ̄ fi̍nyāā nāa̍ nda̍ kālāa̍ nāa̍ ā vīālū na̍a̍ wo̍ , ndu̍ ke᷅ na̍a̍ yōōmū yɔ̄ŋāa̍ ho̍ō ni̍ . Kɛ̍ , vīōlɔ̄ɔ̄ Nyi̍na̍ Mɛ̄lɛ̄ka̍a̍ ō vīālū na̍a̍ wo̍ , ndu̍ ke᷅ na̍a̍ yōōmū kpe̍e̍kpe̍i̍yo̍ ni̍  .
43003007	Kɔ̄ndɔ̄fi̍li̍ o̍ kɔ̄ndɔ̄fi̍li̍ ō bi̍ī nu̍m le̍ mɛ̄ɛ̍ ya̍ I̍ di̍mi̍ māā mɛ̄ɛ̍ mī lā mīīŋgu̍ vīōlɔ᷄ŋ pi̍la̍ yɛ̍ le̍ . ”
43003008	Mi̍ Chi̍i̍sū hi̍a̍ū lāchī a̍ ndu̍ dīmūllo̍ o̍ lētāle̍ ni᷄ŋ āā , “ Bā hūēīye̍ ī hɛ̄nāŋ le̍ hɔ̄ŋndo̍ wo̍ , lo̍ŋ i̍ hu̍āŋ ni̍ . Mī wānā tu̍e̍ī ndi̍ hɔ̄ŋndo̍ , kɛ̍ , a̍ si̍nā na̍a̍ i̍ cha᷅ŋ nda̍ le̍ . Ndu̍yɛ̍ , a̍ si̍nā na̍a̍ i̍ wa᷅ kɔ᷅la̍ŋ nda̍ le̍ . Mɛ̄ɛ̍ le̍nde̍ ko̍ni̍ i̍ yɔ̍nūŋ a̍ wānā o̍ wāna̍ Nyi̍na̍ Mɛ̄lɛ̄ka̍a̍ ō vīālū wo̍ ni̍ . ”
43003009	Mi̍ Nīkōdi̍mɔ̄ɔ̄ nyu̍nā vɛ̄lɛ̄ ndu̍ āā , “ Vɛ̄ɛ̍nɛ̍ he̍ī ī yɔ̄nūŋ yɛ̍ ? ”
43003010	Mi̍ Chi̍i̍sū mu̍lī āā , “ Ti̍chɛ̄i̍nɔ̍ɔ̍ , ō wāŋnda̍ I̍sɔ̄lūɛ̄ī a̍ si̍nā wa̍la̍ŋ ndo̍ ŋ̄ chō ni̍ . Bāā mā bu̍mba̍ he̍ī pɛ̄ŋgu̍ si̍na̍ ?
43003011	Mī di̍mu̍l nu̍m tōnya̍a̍ wa̍la̍ŋ , nyɛ̄ na̍a̍ ŋ̄ sīnā pɛ̍ŋgu̍ wa̍la̍ŋ , ndu̍yɛ̍ , mi̍ ŋ̄ chā wo̍ ndu̍ na̍a̍ ŋ̄ chō nya̍ dīmūllo̍ ni̍ . Kɛ̍ o̍ ko̍ŋ ni̍ŋ kpo̍u̍ , nya̍ fa̍ū lā chɛ᷄l mī lā lāāla̍ŋ a̍ nyɛ̄ na̍a̍ ŋ̄ dīmi̍ wo̍ le̍  .
43003012	I̍ di̍mu̍l nya̍ a̍ sɔ̄ɔ̍ŋ cho̍ yɔ̄nɔ᷄ŋndo̍ o̍ chi̍e̍ēŋndo̍ ho̍ō chōo̍ wo̍ŋ lā lāāla̍ŋ te̍ . Tē ō wa̍ pɛ̍ , mī di̍mu̍l nya̍ a̍ sɔ̄ɔ̍ŋ cho̍ yɔ̄nɔ᷄ŋndo̍ o̍ fo̍nda᷄ŋ Mɛ̄lɛ̄ka̍a̍ wo̍ŋ pɛ̍ , lā lāāla̍ŋ pa̍ ?
43003013	Lē pīlɛ̍ bɛ̍ɛ̍ wānā o̍ wānā che̍ŋ ndɔ̍ mbō he᷄l o̍ fo̍nda᷄ŋ Mɛ̄lɛ̄ka̍a̍ le̍ , mɛ̄ɛ̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ o̍ chɛ̍ŋ o̍ fo̍nda᷄ŋ Mɛ̄lɛ̄ka̍a̍ mbo̍ tūāl lo̍ . ”
43003014	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Mɛ̄ɛ̍ Mūu̍sē he̍e̍lu̍ kɛ̄ū nda̍ tūūla̍ a̍ būlɔ̍ŋsīi̍ye̍ o̍ po̍llo̍ ni᷄ŋ yɛ̍ , le̍nde̍ ko̍ni̍ nda̍ chō wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ bāŋɔ̄ɔ̄ o̍ yɔ̄mndo̍ chōo̍ mā hēēlu̍ ni̍  .
43003015	O̍ ko̍ŋ , wānā o̍ wāna̍ dɔ̍ū tīīnda᷄ŋ ndɔ̄ɔ̍ o̍ ndu̍ Po̍ Wānā Pɔ̍nɔ̍ɔ̍ ni᷄ŋ pɛ̍ , wānā ko̍ŋ sɔ̄la̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ . ”
43003016	Mɛ̄lɛ̄ka̍ kāāla̍ wāŋndā chīe̍e̍ya̍ . O̍ ko̍ŋ , mbo̍ yɔ̄ŋgū Po̍ ndɔ̄ pi᷅lɔ̍ɔ̍ kpe̍ le̍ nda̍ , māā wānā o̍ wāna̍ dɔ̍ū tīīnda᷄ŋ ndɔ̄ɔ̍ o̍ Po̍ ndɔ̄ pi᷅lɔ̍ɔ̍ ho̍ō ni᷄ŋ pɛ̍ , wānā ko̍ŋ ō vi᷅ lɛ̍ le̍ . Yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ , ndu̍ o̍ sɔ̍lā ni̍  .
43003017	Mɛ̄lɛ̄ka̍ vi᷄m Po̍ ndɔ̄ɔ̍ o̍ chi̍e̍ēŋndo̍ ni᷄ŋ le̍ mbō hu᷄ŋ ki̍lūl wāŋnda̍ īyāma̍ mbō tūsi̍ nda̍ nyɛ̄ pālāā chōo̍ le̍ . Ō vēm māvīāmāā Po̍ ndɔ̄ɔ̍ le̍ mbō hu᷄ŋ pi̍ŋī wāŋndā chīe̍e̍ya̍  .
43003018	Ndu̍yɛ̍ , wānā o̍ wāna̍ dɔ̍ū tīīnda᷄ŋ ndɔ̄ɔ̍ o̍ Po̍ ndɔ̄ɔ̍ ho̍ō ni᷄ŋ pɛ̍ , ā ki̍lūl lɛ̍ ndu̍ īyāma̍ mā tūsi̍ ndu̍ nyɛ̄ pālāā chōo̍ le̍ . Kɛ̍ , wānā o̍ wāna̍ do̍u̍ ti̍i̍nda᷄ŋ ndɔ̄ɔ̍ o̍ ndu̍ ni̍ŋ te̍ , mɛ̄ɛ̍ ā chīi̍ ni᷅ŋ bɛ̍ɛ̍ wa̍nā ko̍ŋ yāmɛ̍i̍ kīlūl le̍ ndu̍ nyɛ̄ pālāa̍ tūsī chōo̍ , kāni̍ fo̍ndōle̍ , le̍ mɛ̄ɛ̍ o̍ kɛ̍ɛ̍ le̍ tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ Po̍ ndɔ̄ pi᷅lɔ̍ɔ̍ ni᷄ŋ yɛ̍  .
43003019	Sa̍bū Mɛ̄lɛ̄ka̍ kīlūl ni̍ŋ wa᷅ŋnda̍ o̍ chi̍e̍ēŋndo̍ chōo̍ ya᷅mɛ̍i̍ mbō tūsi̍ nda̍ nyɛ̄ pālāa̍ chōo̍ wo̍ , ndu̍ cho̍ ho̍ō ni̍ . Mɛ̄lɛ̄ka̍ yɔ̄ŋgu̍ nyɛ̄ wa̍wo̍ŋndo̍ o̍ chi̍e̍ēŋndo̍ chōo̍ ndu̍ yɔ̍nūŋ māā nyɛ̄ wa̍wo̍ŋ tōnya̍a̍ a̍ ndu̍ pi̍la̍ o̍kɔ̄ɔ̄ ni̍ . Kɛ̍ , yɔ̄ŋi̍ nda̍ kāāla̍ nyɛ᷅ wa̍wo̍ŋ tōnya̍a̍ ho̍ō yɛ̍ , nīīlū mānyūmndo̍ nda̍ kāāla̍ ni̍ , kāni̍ fo̍ndōle̍ , le̍ sɔ̄ɔ̍ŋ wɔ̍ɔ̍ŋ nda̍ tōsā wo̍ŋ  .
43003020	Wāna̍ to̍sā sɔ̍ɔ̍ŋ wɔ̍ɔ̍ŋndo̍ŋ ndo̍ , ndu̍ ko̍ tu᷅l nyɛ᷅ wa̍wo̍ŋ tōnya̍a̍ lēyɛ̄ ni̍ . Ndu̍yɛ̍ , ō fu̍lā na̍a̍ nyɛ̄ wa̍wo̍ŋndo̍ chō wa̍ le̍ , yɔ̄ŋi̍ yɔ̄ŋ ndɔ̄ wɔ̍ɔ̍ŋndo̍ chɔ̄ɔ̄mu̍ŋ  .
43003021	Kɛ̍ , wānā o̍ wāna̍ to̍sā nyɛ᷅ Mɛ̄lɛ̄ka̍ dīmi̍ māā ō chō sa̍kpo̍ le̍ tōsāa̍ wo̍ , wānā wa̍ā le̍nde̍ fūlāa̍ o̍ fu̍lā o̍ nyɛ̄ wa̍wo̍ŋndo̍ ni̍ . O̍ ko̍ŋ , mī nyɛ̄ wa̍wo̍ŋndo̍ ho̍ō tōsa̍ mī wāŋnda̍ chē māā ō tōsa̍ nyɛ̄ Mɛ̄lɛ̄ka̍ hɛ̄na̍ŋ ndu̍ mbō tōsa̍ wo̍  .
43003022	O̍ ko̍ŋ kɔ̍ɔ̍lī , mi̍ Chi̍i̍sū nda̍ bu̍ɛ̍i̍yāā ndūa̍a̍ ā kūā o̍ būŋgɛ̄ī Chūdi̍a̍āve̍ ni᷄ŋ . Mbo̍ chūā pālɛ̍i̍ ī ti᷄ŋ lo̍ŋ nda̍ nda̍ā . O̍ ko̍ŋ kɔ̍ɔ̍lī , mi̍ Chi̍i̍sū yi᷅ŋ wāŋnda̍ lo̍ŋ  .
43003023	Chɔ᷄ŋ Wānā Yi̍ŋāa̍ bɛ̍ɛ̍ , ndu̍ wa̍ wāŋnda̍ yīŋɔ̄ɔ̍ E̍nɔ̄ŋ , Sa̍līm chi̍e̍e̍ i̍kɛ̍i̍ . Kāni̍ fo̍ndōle̍ , mɛ̄ŋnda̍ŋ mā wa̍ lo̍ŋ ta̍u̍ . Wāŋnda̍ wa̍ kɔ̄la̍ŋ nāa̍ Chɔ᷄ŋ chu̍a̍ mbo̍ wā nda̍ yīŋɔ̄ɔ̍  .
43003024	Kɛ̍ , bōōndi̍i̍ ke̍ŋ nda̍ a̍a̍ do̍u̍ wɔ̍ ndu̍ Chɔ̍ŋ chi̍ɛ̍i̍ ni̍ŋ te̍  .
43003025	O̍ ko̍ŋ kɔ̍ɔ̍lī , mi̍ lāŋu̍nɔ̄ Chu̍ūnɔ̄ pīlɛ̍ , nda̍ bu̍ɛ̍i̍yāa̍ Chɔ᷄ŋ nda̍ ā pūm , ā sa̍āŋ di̍ōmnda̍ŋ hīŋa᷅ŋndo̍ a̍ mɛ̄ɛ̍ nda̍ yīŋ nda̍ pi̍la̍ , le̍ mā wa̍ ā dīāndāā Mɛ̄lɛ̄ka̍ o̍ hɔ̄l lɛ̍  .
43003026	O̍ ko̍ŋ kɔ̍ɔ̍lī , mi̍ bu̍ɛ̍i̍yāa̍ Chɔ᷄ŋ nda̍ ha̍ā , ā kūā ma̍ kɔ̍ di̍mūl Chɔ᷄ŋ āā , “ Ti̍chā , ā lōōnūŋ pa̍ po̍ pi᷅lɛ̍ mi̍ lā wā Chɔ̍ɔ̍dāŋ le̍e̍lōo̍ nya̍ ndu̍ , ma̍ dīmī bɛ̍ɛ̍ a̍ ndu̍ o̍kɔ̄ɔ̄ ? Po̍ ko̍ŋ , ō chō wāŋnda̍ yīŋɔ̄ɔ̍ . Ndu̍yɛ̍ , wānāā fāŋgā fa̍ŋgā ā chō kɔ̄la̍ŋ nāa̍ ndu̍ chu̍a̍ . ”
43003027	Mɛ̄ɛ̍ nda̍ dīmu̍l ndu̍ le̍nde̍ , mi̍ Chɔ᷄ŋ di̍mūl nda̍ āā , “ Tē ō ve̍ mī Mɛ̄lɛ̄ka̍ ndu̍ chɛ̍l te̍ , ī wāā le̍nde̍ i̍ yɔ̍nūŋ a̍ wāŋndo̍ le̍ . ”
43003028	O̍ ko̍ŋ kɔ̍ɔ̍lī , mbo̍ dīmūl nda̍ āā , “ Nya̍ pi̍la̍ lā wa̍ o̍ hɔ̄lndɔ̄ mi̍ di̍mī māā ō cho̍ ya̍ le̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ le̍ . Ya̍ ya̍ Mɛ̄lɛ̄ka̍ vēm ya̍ māvīāmāā wānā ko̍ŋ lāchī . ”
43003029	O̍ ko̍ŋ kɔ̍ɔ̍lī , mi̍ Chɔ᷄ŋ di̍mī o̍ lētāle̍ ni᷄ŋ āā , “ Wāna̍ cho̍ la̍nɔ̍ɔ̍ chūa̍a̍ wo̍ , ndu̍ nɔ̍ la̍nɔ̍ɔ̍ ni̍ . Ndi̍a̍a̍mɔ̍ɔ̍ wāna̍ cho̍ la̍nɔ̍ɔ̍ chūa̍a̍ wo̍ , ndu̍ ndu̍ , sīsi̍la̍ŋ ko̍ni̍ o̍ si᷅m ni̍ mbō ya᷄ŋ nīla̍ŋ . Tē ō tūēī wāna̍ cho̍ la̍nɔ̍ɔ̍ chūa̍a̍ wo̍ sūɛ̍i̍ pɛ̍ , ō na᷄ŋ kɔ̄l . Mɛ̄ɛ̍ le̍nde̍ ko̍ni̍ , kɔ̄l kɛ̄ndɛ̄ bɛ̄ndōo̍ chō ya̍ ni᷄ŋ ni̍  .
43003030	Ndu̍ nɔ̍ ni̍ mbō hīōū lāchī a̍ wāa̍ ō bɛ̄ndū mī ya̍ I̍ dɔ̍ɔ̍na̍ŋ . ”
43003031	Wāna̍ chɛ̍ŋ ɛ̄chɛ̍nɛ̄ wo̍ , ndu̍ hi̍o̍ū a̍ wānā o̍ wānā . Wāna̍ chɛ̍ŋ o̍ chi̍e̍ēŋndo̍ ni᷄ŋ ndo̍ , ndu̍ ndu̍ , wānā wa̍ā chi̍e̍ēŋ na̍nu᷄ŋ o̍ cho̍ ni̍ . Ndu̍yɛ̍ , a̍ sɔ̄ɔ̍ŋ o̍ chi̍e̍ēŋndo̍ ni᷄ŋ o̍kɔ̄ɔ̄ o̍ su̍a̍ā ni̍ . Wāna̍ chɛ̍ŋ ɛ̄chɛ̍nɛ̄ wo̍ , ndu̍ cho̍ wānā o̍ wānā fe̍e̍ bo᷅lle̍ŋ ni̍  .
43003032	Ndu̍yɛ̍ , nyɛ̄ o̍ che᷅ o̍ ko̍ŋ kɔ̍ɔ̍lī , mbo̍ tūɛ̄ī yo̍ , ndu̍ o̍ di̍mūl wa᷅ŋnda̍ ni̍ . Kɛ̍ , o̍ ko̍ŋ ni̍ŋ kpo̍u̍ , wānā bɛ̍ɛ̍ la̍a̍la̍ŋ a̍ nyɛ̄ o̍ di̍mi̍ wo̍ le̍  .
43003033	Wānā o̍ wāna̍ la̍a̍la̍ŋ nyɛ᷅ o̍ di̍mi̍ wo̍ pɛ̍ , mɛ̄ɛ̍ wānā ko̍ŋ ndu̍ chɔ̍m ni̍ māā nyɛ̄ Mɛ̄lɛ̄ka̍ dīmi̍ wo̍ chō tōnya̍  .
43003034	Wāna̍ Mɛ̄lɛ̄ka̍ vēm ndo̍ , ndu̍ di̍mūl wa᷅ŋnda̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ ni̍ . Kāni̍ fo̍ndōle̍ , ndu̍ Mɛ̄lɛ̄ka̍ tōsa̍ ni̍ mi̍ Nyi̍na̍ ndɔ̄ɔ̍ wā ndu̍ kɔ̄ɔ̄lī ta̍u̍  .
43003035	Mɛ̄lɛ̄ka̍ Fi̍nyāa̍ ō kāāla̍ Po̍ ndɔ̄ɔ̍ . Ndu̍yɛ̍ , ō hāndu̍ Po̍ ndɔ̄ɔ̍ le̍ mī nyɛ̄ o̍ nyɛ̄ fe̍e̍ wa̍ ndu̍ o̍ bā bɛ̄ŋgu̍  .
43003036	Wānā o̍ wāna̍ dɔ̍ū tīīnda᷄ŋndo̍ o̍ Po̍ Mɛ̄lɛ̄ka̍a̍ ho̍ō ni᷄ŋ pɛ̄ , wānā ko̍ŋ ō sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ . Kɛ̍ , wānā o̍ wāna̍ to̍sa̍ nyɛ᷅ o̍ di̍mūl ndu̍ wo̍ le̍ ō sɔ̍lā yo̍o̍mū kpe̍e̍kpe̍i̍yo̍ le̍ . Ndu̍yɛ̍ , o̍ ko̍ŋ kɔ̍ɔ̍lī , mī Mɛ̄lɛ̄ka̍ ō lo̍ wānā ko̍ŋ nyɛ̄ pālāa̍ tūsīo̍o̍ chōo̍ ha̍a̍a̍  .
43004001	Mi̍ ku̍ndā Fālīsi̍īya̍ tūɛ̄ī māā Chi̍i̍sū cho̍ bu̍ɛ̍īya̍ sɔ̄lāa̍ , ndu̍yɛ̍ mbo̍ wā wāŋnda̍ yīŋɔ̄ɔ̍ mbo̍ hīāū Chɔ᷄ŋ Wānā Yi̍ŋāa̍  .
43004002	Kɛ̍ ndu̍yɛ̍ , ō ve̍ Chi̍i̍sū pi̍la̍ kpe̍e̍kpe̍i̍ le̍ wa̍ wāŋnda̍ yīŋɔ̄ɔ̍ le̍ . Bu̍ɛ̍i̍yāā ndūa̍a̍ nda̍ a̍a̍ nɔ̍ wāŋnda̍ yīŋɔ̄ɔ̍ ni̍  .
43004003	O̍ ko̍ŋ kɔ̍ɔ̍lī , mɛ̄ɛ̍ Māsānɔ̄ɔ̍ Chi̍i̍sū tu̍e̍ī nyɛ̄ nda̍ dīmi̍ a̍ ndu̍ o̍kɔ̄ɔ̄ wo̍ , mbo̍ fāŋa᷄ŋ o̍ lɛ̄ŋndē Chūdi̍a̍āle̍ŋ ni᷄ŋ . Mbo̍ mīīŋgū o̍ lɛ̄ŋndē Kāli̍līle̍ŋ ni᷄ŋ  .
43004004	O̍ kɔ̄lā ndɔ̄la̍ŋ ni᷄ŋ Kāli̍lī , mɛ̄ɛ̍ mī ndu̍ o̍o̍ ke̍e̍ku̍ o̍ lɛ̄ŋndē Sāme̍e̍līāāle̍ŋ ni᷄ŋ  .
43004005	O̍ ko̍ŋ kɔ̍ɔ̍lī , mbo̍ fūūlūū o̍ chi̍e̍e̍ pu̍m o̍ lɛ̄ŋndē Sāme̍e̍līāālē lēŋ ni᷄ŋ , dīōla̍ŋ āā , Si̍kāā . Chi̍o̍o̍ ho̍ō yɛ̍ ō ve̍ le̍vi̍l a̍ fo̍ndāŋ Che̍kɔ̍pū ndu̍ o̍o̍ ke̍ sīndɛ̄ Chōo̍sɛ̍ po̍ ndɔ̄ wo̍ le̍  .
43004006	Ndu̍yɛ̍ , so̍o̍ŋ māmɛ᷄ŋ Che̍kɔ̍pū wo̍ sīndɛ̄ , ō wa̍ o̍ fo̍ndāŋ kōŋ . Pāa̍le̍ŋ lē wa̍ ni᷅ŋ o̍ bōlle̍ŋ chōo̍ . Ndu̍yɛ̍ , Chi̍i̍sū wa̍ ni᷅ŋ ō sāŋgāā a̍ kɔ̄la̍ŋ . Fūūlūūwo̍ lo̍ŋ , mbo̍ chāl o̍ so̍o̍ŋ māmɛ̄ŋ kōŋ īkɛ̄i̍  .
43004007	O̍ ko̍ŋ , mi̍ chūā Sāme̍e̍līāānɔ̄ pīlɛ̍ hūŋ mɛ̄ŋnda̍ŋ kɔ̄ndɔ̄ɔ̍ . Mɛ̄ɛ̍ o̍ hi᷅ŋ , mi̍ Chi̍i̍sū di̍mūl ndu̍ āā , “ Ke̍ ya̍ mɛ̄ŋnda̍ŋ I̍ ko᷅l . ”
43004008	A̍ bōōndi̍i̍ ke̍ŋ , bu̍ɛ̍i̍yāā ndūa̍a̍ nda̍ a̍a̍ ku̍ɛ̄ chi̍e̍e̍ le̍ nyɛ̄ dīa̍a̍ pīōndɔ̄ɔ̍  .
43004009	Mɛ̄ɛ̍ Chi̍i̍sū pi̍ɛ̍i̍ chūa̍a̍ ho̍ō mɛ̄ŋnda̍ŋ , mi̍ chūa̍a̍ mūlūl ndu̍ āā , “ Nūm Chu̍ūnɔ̄ɔ̍ mā pi̍ɛ̍i̍ ya̍ Sāme̍e̍līāānɔ̄ɔ̍ mɛ̄ŋnda̍ŋ ? ” Chu̍ūwa̍ yɛ̄ , nda̍ a̍a̍ chɛ᷅l mā ko᷄l a̍ tāāla̍ Sāme̍e̍līāāŋnda̍ kōl lo̍ le̍  .
43004010	Mi̍ Chi̍i̍sū lo᷅ o̍ ko̍ŋ mbo̍ dīmūl chūa̍a̍ ho̍ō āā , “ A̍ si̍nā ke᷅ Mɛ̄lɛ̄ka̍a̍ le̍ . Ndu̍yɛ̍ , ya̍ cho̍ ho̍ō nu̍m mɛ̄ŋnda̍ŋ pīɛ̄īyo̍ wo̍ , a̍ si̍nā ya̍ le̍ . Tē nūm o̍o̍ si̍nā ya̍ pɛ̍ , nu̍a̍ā nūm o̍o̍ nyu̍nā ya̍ , mī ya̍ i̍i̍ ke̍ nu̍m mɛ̄ŋma̍ to̍sā mī wānā wa̍ yōōmū kpe̍e̍kpe̍i̍ ya̍ŋ . ”
43004011	Mi̍ chūa̍a̍ lō o̍ ko̍ŋ mbo̍ dīmūl Chi̍i̍su̍ āā , “ Fāllo̍ , a̍ so̍o̍ŋ yi̍ŋgi̍lɛ̍i̍yo̍ ho̍ō , nūm yɛ̍ a̍ nɔ̍ ba̍a̍wa̍ nānāā māmɛ̄ŋ te̍ . Mī kūɛ̍ɛ̍nɛ̍ ŋ̄ fūla̍ yɛ̄ a̍ mɛ̄ŋma̍ to̍sā ma̍ŋ mī wānā wa̍ yōōmū kpe̍e̍kpe̍i̍ ya̍ŋ ?
43004012	Fi̍nyā nāā ma̍māa̍ Che̍kɔ̍pū , ndu̍ me̍l na̍a̍ so̍o̍ŋndo̍ ho̍ō ni̍ . Ndu̍ ni̍ , nda̍ pūa̍a̍ ndūa̍a̍ , a̍ chɔ̄lūāā ndūa̍a̍ , so̍o̍ŋndo̍ ho̍ō nda̍ a̍a̍ ko᷅l ni̍ . A̍ hɛ̍na̍ŋ mā di̍mu̍l la̍ māā nūm ā hīōū Che̍kɔ̍pū ? ”
43004013	O̍ ko̍ŋ kɔ̍ɔ̍lī , mi̍ Chi̍i̍sū mu̍lī āā , “ Mɛ̄ŋmā yɔ̄ŋa᷄ŋ ma᷅ŋ ma̍ŋ , wānā ko̍l ma̍ŋ bɛ̍ɛ̍ bo̍lōla̍ŋ lā nɔ̄lā mī lā vēsa̍ vɛ̄lɛ̄ nu̍m  .
43004014	Kɛ̍ , mɛ̄ŋmā ya̍ ya̍ I̍ ke᷅ wa̍nā wa̍ŋ , tē wāŋndo̍ ko᷄l ma̍ŋ pɛ̍ , bo̍lōlā ve̍sā lɛ̍ ndu̍ le̍ . Kāni̍ fo̍ndōle̍ , mɛ̄ŋmā ya̍ ya̍ I̍ ke᷅ wa̍nā wa̍ŋ , sīmnɔ᷄ŋndo̍ ma̍ si̍mnūŋ ndu̍ ni᷄ŋ mɛ̄ɛ̍ pēe̍ būūlōo̍ wā nu̍a̍ā yɛ̍ ni̍ , mā chu̍ū kɔ̍ɔ̍lī le̍ . Mā tōsā mī wānā ko̍ŋ ō wa̍ yōōmū kpe̍e̍kpe̍i̍ . Ndu̍yɛ̍ , yōōmū kōŋ , ō nɔ᷅ la̍mɛ̍ɛ̍lu̍ le̍ . ”
43004015	O̍ ko̍ŋ , mi̍ chūā Sāme̍e̍li̍tīāŋnɔ̄ɔ̍ ho̍ō dīmūl Chi̍i̍sū āā , “ Fāllo̍ , mɛ̄ɛ̍ ke̍ ya̍ mɛ̄ŋmā māŋ . Ko̍ŋ to̍sā bo̍lōlā ve̍sā lɛ̍ ya̍ le̍ , ndu̍yɛ̍ , I̍ hi᷅ŋ lɛ̍ māmɛ̄ŋ kɔ̄ndɔ̄ɔ̄ na̍nu᷄ŋ te̍ . ”
43004016	Mi̍ Chi̍i̍sū di̍mūl ndu̍ āā , “ Kɔ̍ mā kɔ̍ ve̍e̍lū pɔ̍nɔ̍ nu̍m mī lā hīŋ . ”
43004017	Mi̍ chūa̍a̍ dīmī āā , “ I̍ nɔ̍ pɔ̍nɔ̍ le̍ . ” Mi̍ Chi̍i̍sū di̍mūl ndu̍ āā , “ Tē a̍ di̍mi̍ pɛ̍ māā a̍ nɔ̍ pɔ̍nɔ̍ le̍ , mɛ̄ɛ̍ a̍ di̍mi̍ tōnya̍  .
43004018	Kāni̍ fo̍ndōle̍ , pīāāndūāā ŋ̄ kēēku̍ ni᷅ŋ o̍ bā wa̍ , ā pɛ̄ ni᷅ŋ ā ŋūɛ̍ɛ̍nu̍ . Ndu̍yɛ̍ po̍ nya̍ chō su̍ŋ su̍ŋ nya̍ ndu̍ wo̍ , ō cho̍ pɔ̍nɔ̍ nu̍m te̍ . Le̍la̍ŋ , tōnya̍ ŋ̄ dīmi̍ ni̍ . ”
43004019	Mi̍ chūa̍a̍ dīmī āā , “ I̍ si̍na̍ ni᷅ŋ wāna̍ ŋ̄ chō wo̍ , fāllo̍ . Wāna̍ su̍a̍ā le̍ Mɛ̄lɛ̄ka̍ wo̍ ŋ̄ chō ni̍  .
43004020	Ya̍ ya̍ fi̍nyāā nīāā ma̍māa̍ o̍ pēmbo᷄ŋ mu᷅ŋ nda̍ a̍a̍ so̍o̍lūū Mɛ̍lɛ̄ka̍ ni̍ . Kɛ̍ , nya̍ Chu̍ūwa̍ lā dīmi̍ māā Chūlu̍sɛ̄lɛ̄m chi̍e̍e̍ na̍a̍ ŋ̄ nɔ̄ ni̍ mī ŋ̄ sōōlu̍u̍ Mɛ̄lɛ̄ka̍ . ”
43004021	Mi̍ Chi̍i̍sū lo᷅ o̍ ko̍ŋ mbo̍ dīmūl chūa̍a̍ ho̍ō āā , “ Chūa̍a̍ , nyɛ̄ ya̍ I̍ cho̍ ho̍ō nu̍m dīmūllo̍ wo̍ , la̍a̍la̍ŋ a̍ ndu̍ . Bōōndi̍i̍ cho̍ fūūlūū ō ve᷅ lɛ̍ ni̍ŋ māā mɛ̄ɛ̍ o̍ pēmbo᷄ŋ mu᷅ŋ kɛ̄lɛ̄ŋgāā mɛ̄ɛ̍ Chūlu̍sɛ̄lɛ̄m chi̍e̍e̍ , mī wāŋnda̍ sōōlu̍u̍ Mɛ̄lɛ̄ka̍ Fi̍nyāa̍ le̍ . A̍ bōōndi̍i̍ ke̍ŋ ō ve᷅ lɛ̍ ni̍ŋ fo̍ndāŋ wāŋndo̍ sōōlūū Mɛ̍lɛ̄ka̍ wo̍ le̍ wa᷅ lɛ̍ ni̍ŋ su̍ɛ̍i̍ le̍bo᷅l te̍  .
43004022	Nya̍ Sāme̍e̍li̍tīāŋnda̍ , Mɛ̄lɛ̄ka̍ nya̍ dīmi̍ māā lā chō ndu̍ sōōlūūwo̍ wo̍ , lā si̍nā ndu̍ kpe̍e̍kpe̍i̍ le̍ . Kɛ̍ , na̍a̍ na̍a̍ Chu̍ūwa̍ , na̍a̍ ŋ̄ sīnā Mɛ̍lɛ̄ka̍ na̍a̍ ŋ̄ chō sōōlūūwo̍ wo̍ . Ndu̍yɛ̍ , na̍a̍ Chu̍ūwa̍ , o̍ sa̍bū nāa̍ ni᷄ŋ Mɛ̄lɛ̄ka̍ chō ŋ̄wāŋndā chīe̍e̍ pi̍ŋī ni̍  .
43004023	Bōōndi̍i̍ cho̍ fūūlūū , ndu̍yɛ̍ , ī chīi̍ ni᷅ŋ bɛ̍ɛ̍ fu̍u̍lūū , bōōndi̍i̍ ke̍ŋ wāna̍ so̍o̍lūū ni̍ŋ Mɛ̍lɛ̄ka̍ Fi̍nyāa̍ mɛ̄ɛ̍ Nyi̍na̍ Mɛ̄lɛ̄ka̍a̍ ō chɔ̄m ndu̍ yɛ̍ wo̍ , ndu̍ so̍o̍lūū ni̍ŋ ndu̍ o̍ nɛ̄ī sa̍kpō ni̍ . Ndu̍yɛ̍ , mbō sōōlu̍u̍ ndu̍ o̍ nɛ̄ī tōnya̍a̍ chōo̍ . Wāna̍ so̍o̍lūū Mɛ̍lɛ̄ka̍ Fi̍nyāa̍ o̍ nɛ̄ī wa̍ā nu̍a̍ā cho̍o̍ wo̍ , ndu̍ Mɛ̄lɛ̄ka̍ yēēmā māā ō sōōlu̍u̍ ndu̍ ni̍  .
43004024	O̍ Īnyi̍nāya̍ Mɛ̄lɛ̄ka̍ chō ni̍ . Wāna̍ so̍o̍lūū ndu̍ Mɛ̍lɛ̄ka̍ wo̍ , mɛ̄ɛ̍ mbō sōōlu̍u̍ ndu̍ mɛ̄ɛ̍ Nyi̍na̍ Mɛ̄lɛ̄ka̍a̍ chɔ̄m ndu̍ yɛ̍ , ndu̍yɛ̍ , mbō sōōlu̍u̍ ndu̍ o̍ nɛ̄i̍ tōnya̍a̍ chōo̍ . ”
43004025	Mi̍ chūa̍a̍ lō o̍ ko̍ŋ mbo̍ dīmī āā , “ I̍ si̍nā māā Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō chō hūnɔ̄ɔ̄ . Tē ō hīŋ pɛ̍ , ō chō na̍a̍ hūnɔ̄ɔ̄ nyɛ̄ o̍ nyɛ̄ fe̍e̍ chɔ᷅m . ”
43004026	Mi̍ Chi̍i̍sū di̍mūl ndu̍ āā , “ Ya̍ cho̍ ho̍ō sūɛ̍i̍ nāa̍ nūm chu̍a̍ wo̍ , ya̍ cho̍ wānā ko̍ŋ ni̍ . ”
43004027	A̍ te̍le̍ŋ ko̍ŋ ki̍nɛ̍i̍ , mi̍ bu̍ɛ̍īyāa̍ Chi̍i̍sūa̍a̍ mīīŋgū nāa̍ ndu̍ chu̍a̍ . Mi̍ kɔ̄ndɔ̄fi̍llo̍ bīī nda̍ ta̍u̍ ta̍u̍ le̍ mɛ̄ɛ̍ nda̍ kōma̍l ndu̍ sūɛ̍i̍ nda̍ wānā la̍nɔ̍ɔ̍ yɛ̍ . Kɛ̍ , wānā pi᷅lɛ̍ bɛ̍ɛ̍ nyu̍na̍ ndu̍ mbō yɔ᷄ŋ , “ Ō yɛ̄ɛ̍nɛ̍ ŋ̄ yēēma̍ yɛ̄ ? ” Kɛ̄lɛ̄ŋgāā , “ Vɛ᷅ sūɛ̍i̍ nāa̍ chūa̍a̍ ho̍ō chūā le̍ ? ”
43004028	O̍ ko̍ŋ kɔ̍ɔ̍lī , mi̍ chūa̍a̍ mɛ̄ī kpɛ̍ɛ̍nɛ̍i̍ ndūɛ̍i̍ māmɛ̄ŋ nde̍ , mbo̍ mīīŋgū chi̍e̍e̍ . Mɛ̄ɛ̍ o̍ ku̍ɛ̄ , mbo̍ kɔ̍ di̍mūl wāŋnda̍ lo̍ŋ āā  ,
43004029	 “  Wāŋnda̍ lā hu᷄ŋ mī lā hu᷄ŋ chɔ᷅ po̍ ya̍ ko̍ma̍l o̍ so̍o̍ŋndo̍ wo̍ . Nyɛ̄ o̍ nyɛ̄ fe̍e̍ ya̍ I̍ to̍sa̍ , mbo̍ chɔ̄m pa̍ku̍ . Bāā mbō wa̍ dɔ̍ɔ̍ ndu̍ cho̍ wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ ? ”
43004030	Mɛ̄ɛ̍ chūa̍a̍ ho̍ō dīmi̍ le̍nde̍ , mi̍ wāŋnda̍ cha᷄ŋ chi̍e̍e̍ ma̍ kūā nāa̍ Chi̍i̍sū chu̍a̍  .
43004031	A̍ bōōndi̍i̍ ke̍ŋ , Chi̍i̍sū bu̍ɛ̍i̍yāā ndūa̍a̍ ā wa̍ ndu̍ nyɔ̄ɔ̄lōo̍ le̍ mbō dē nyɛ̄ dīa̍a̍ . Ma̍ dīmūl ndu̍ āā , “ Ti̍chɛ̄i̍nɔ̍ nāa̍ , yāndi̍i̍ di̍o̍ nyɛ̍ dīāā pɔ̄mbɔ̄ . ”
43004032	Kɛ̍ , mi̍ Chi̍i̍sū mu̍lūl nda̍ āā , “ I̍ de᷅ nyɛ̄ dīa̍a̍ ō nya̍ si̍nā a̍ ndu̍ o̍kɔ̄ɔ̄ le̍ wo̍ . ”
43004033	Mɛ̄ɛ̍ o̍ so̍ō le̍nde̍ , mi̍ bu̍ɛ̍i̍yāā ndūa̍a̍ ā kāndū nyūūni̍āŋndo̍ āā , “ Bāā mbō wa̍ wāŋndo̍ chu̍u̍ ndu̍ nyɛ̄ dīa̍a̍ ni̍ ? ”
43004034	Mi̍ Chi̍i̍sū di̍mūl nda̍ āā , “ Nyɛ̄ nī di̍a̍a̍ ndu̍ cho̍ nyɛ̄ wāna̍ ve᷅m ya̍ wo̍ ō hɛ̄na̍ŋ ndo̍ tōsāa̍ ni̍ , a̍ wa̍li̍ o̍ ve᷅m ya̍ wo̍ sīōūwo̍  .
43004035	Tāle̍ pīlɛ̍ chō mī wāŋnda̍ dīmī ndu̍ āā , ‘ Ō lo̍ pāŋgo̍ŋ ŋ̄ hīɔ̍ɔ̍lu̍ mī chīɔ̍ɔ̍ŋ ŋ̄ vēsa̍ . ’ Kɛ̍ , ya̍ ya̍ mī di̍mu̍l nya̍ lā chu̍a̍ wɔ̍ hɔ᷅lla̍ mī lā tōfa̍ chīɔ̍ɔ̍ŋ mɛ̄ɛ̍ ŋ̍ cho̍ ŋ̄ vēsɛ̍i̍ le̍ kōūwɔ̄ɔ̍ yɛ̍  .
43004036	Ndu̍yɛ̍ , wānā o̍ wāna̍ ko̍ū pɛ̍ , wānā ko̍ŋ chō pāāwāa̍ sɔ̄lā . Ndu̍yɛ̍ , tɔ̄lɔ̄ɔ̄ nda̍ chūūŋgīāā ko̍ŋ ndo̍ , ndu̍ yɔ̍nūŋ māā ŋ̄wāŋndā chīe̍e̍ ni̍ . Ā chō yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sɔ̄lā . O̍ ko̍ŋ , wāna̍ wa̍a̍ chīɛ̍i̍ yo̍ ni̍ , wāna̍ ko̍ū wo̍ ni̍ , ā chō kɔ̄l nāŋɔ̄ɔ̄ dīōm pīlɛ̍  .
43004037	Dīo̍m di̍mi̍ŋ ho̍ō āā , ‘ Tē wāŋndo̍ ō pīlɔ̍ɔ̄ wāa̍ pɛ̍ , ho̍ō kōū wo̍ , ’ tōnya̍a̍ o̍ cho̍ ni̍  .
43004038	I̍ ve᷅m nya̍ māvīāmāā le̍ mī lā kɔ̍ ko̍ū chīɛ̄ī nya̍ tōsa̍ wa̍li̍ le̍ni̍ŋ te̍ ve̍ . Wānāā chēle̍ŋ a̍ to̍sa̍ wa̍llo̍ o̍ chīɛ̄ī ke̍ŋ ni᷄ŋ ni̍ . Kɛ̍ , mi̍ nya̍ wā tɔ̄nɔ̄ɔ̍ sɔ̄lāa̍ o̍ lāli̍i̍ ndɛ̄i̍ ni᷄ŋ . ”
43004039	O̍ ko̍ŋ kɔ̍ɔ̍lī , le̍ dīmī chūa̍a̍ kɔ̍ dīmi̍ āā , “ Mbo̍ chɔ̄m nyɛ̄ o̍ nyɛ̄ fe̍e̍ ya̍ I̍ to̍sa̍ , ” wo̍ , mi̍ wānāā fāŋgā fa̍ŋgā o̍ chi̍e̍e̍ māSāme̍e̍līāā kōŋ ni᷄ŋ a̍ du̍a̍ū tīīnda᷄ŋ ndāa̍ o̍ Chi̍i̍sū ni̍ŋ  .
43004040	Le̍ he̍ī , mi̍ wāŋnda̍ ha̍ā hūŋ nāa̍ Chi̍i̍sū chu̍a̍ , ma̍ nyɔ̄ɔ̄lū ndu̍ māā Chi̍i̍sū wa̍ chi̍e̍e̍ lo̍ŋ nda̍ nda̍ā . O̍ ko̍ŋ kɔ̍ɔ̍lī , mi̍ Chi̍i̍sū chu̍ā pālɛ̍i̍ ī ŋīi̍ŋ lo̍ŋ nda̍ nda̍ā  .
43004041	O̍ ko̍ŋ kɔ̍ɔ̍lī , mɛ̄ɛ̍ nda̍ tūēī nyɛ̄ Chi̍i̍sū so̍ō nāa̍ nda̍ chūā wo̍ , mi̍ wānāā ka̍ ka̍ a̍ che᷅le̍ŋ ā dūāū tīīnda᷄ŋ ndāa̍ o̍ ndu̍ ni̍ŋ  .
43004042	Ma̍ dīmūl chu̍a̍ ko̍ma̍l ko̍ŋ Chi̍i̍sū o̍ so̍o̍ŋndo̍ wo̍ āā , “ Na̍a̍ bɛ̍ɛ̍ , ŋ̄ dɔ̄ū ni᷅ŋ tīīnda᷄ŋ nāa̍ o̍ ndu̍ ni̍ŋ . Ō cho̍ lɛ̍ ko̍ le̍ dīmī nūm ndo̍ le̍ . Kāni̍ fo̍ndōle̍ , na̍a̍ pi̍la̍ bɛ̍ɛ̍ , ŋ̄ tūēī ni᷅ŋ ndu̍ dīōm . Ndu̍yɛ̍ , ŋ̄ sīnā māā ndu̍ kpe̍e̍kpe̍i̍ cho̍ wāna̍ cho̍ wāŋndā chīe̍e̍ya̍ pi̍ŋī wo̍ ni̍ . ”
43004043	Mɛ̄ɛ̍ Chi̍i̍sū chu̍a̍ pālɛ̍i̍ ī ŋīi̍ŋ lo̍ŋ , mbo̍ māl mbo̍ kūā o̍ lɛ̄ŋndē Kāli̍līle̍ŋ ni᷄ŋ  .
43004044	Kāni̍ fo̍ndōle̍ , Chi̍i̍sū pi̍la̍ mbo̍ dīmī āā , “ Wāna̍ su̍a̍ā le̍ Mɛ̄lɛ̄ka̍ wo̍ wāŋnda̍ o̍ lɛ̄ŋndē ndɔ̄le̍ŋ ni᷄ŋ ā ke᷅ ndu̍ lēbɛ̄ɛ̄ le̍ . ”
43004045	Mɛ̄ɛ̍ o̍ fu̍u̍lu̍u̍ Kāli̍lī , mi̍ wāŋnda̍ lo̍ŋ a̍ cha̍ā ndu̍ bīyɔ̄ɔ̄ ta̍u̍ . Kāni̍ fo̍ndōle̍ , lɔ̍ɔ̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ o̍ bi̍i̍nu᷄ŋ Chūlu̍sɛ̄lɛ̄m ndo̍ , wāŋnda̍ ha̍ā ā wa̍ lo̍ŋ . Ā wa̍ lo̍ŋ ma̍ chā nyɛ̄ o̍ nyɛ̄ Chi̍i̍sū to̍sa̍ o̍ bɔ̄ŋa᷅ŋ kōŋ  .
43004046	O̍ ko̍ŋ kɔ̍ɔ̍lī , mi̍ Chi̍i̍sū ku̍ā Ke̍nā chi̍e̍e̍ o̍ lɛ̄ŋndē Kāli̍līle̍ŋ ni᷄ŋ nāa̍ o̍ si̍i̍ŋgu̍u̍ mɛ̄ŋnda̍ŋ māmūɛ̄ī ya̍ . Wānā bɛ̍ndū pīlɛ̍ ō wa̍ Kēpa̍a̍nīɔ̄m chi̍e̍e̍ o̍ lɛ̄ŋndē lēŋ ni᷄ŋ , po̍ ndɔ̄ɔ̍ wa̍ a̍ nāa̍ lākālu̍ te̍i̍  .
43004047	Mɛ̄ɛ̍ wānā bɛ̍ndōo̍ ho̍ō tūēī tɔ̍ɔ̍ māā Chi̍i̍sū chɛ̍ŋ o̍ lɛ̄ŋndē Chūdi̍a̍āle̍ŋ ni᷄ŋ mbo̍ hūŋ Kāli̍lī , mbo̍ kūā nāa̍ ndu̍ chu̍a̍ . Mɛ̄ɛ̍ o̍ ku̍ɛ̄ , mbo̍ dīmūl Chi̍i̍sū le̍ mā kūɛ̄ Kēpa̍a̍nīɔ̄m le̍ mbō kɔ̍ si̍ŋgūl ndu̍ po̍ ndɔ̄ɔ̍ . Po̍ ndɔ̄ ka̍lāa̍ ō wa̍ ni᷅ŋ tēndu̍ pīɔ̍m  .
43004048	Mi̍ Chi̍i̍sū lo᷅ o̍ ko̍ŋ mbo̍ dīmūl wānā bɛ̍ndōo̍ ho̍ō āā , “ Nya̍ ki̍nɛ̍i̍ wānā o̍ wānā cho̍ mbō dɔ̄ū tīīnda᷄ŋ ndɔ̄ɔ̍ o̍ ya̍ ni̍ŋ te̍ , mɛ̄ɛ̍ mbō chē fɛ̍lɛ̍ŋ mī I̍ to̍sa̍ ka̍a̍ma̍āla̍ŋ a̍ wa̍lta̍ kɔ̄ndɔ̄fi̍lta̍ŋ . ”
43004049	O̍ ko̍ŋ kɔ̍ɔ̍lī , mi̍ wānā bɛ̍ndōo̍ ho̍ō dīmūl Chi̍i̍su̍ āā , “ Fāllo̍ , ŋ̄ kɔ̍ fɔ̍ , yɔ̄ŋi̍ po̍ nūu̍ ō wu̍ . ”
43004050	Mi̍ Chi̍i̍sū di̍mūl ndu̍ āā , “ Mi̍i̍ŋgu̍ . Po̍ nu̍mndo̍ chō sīōŋgɔ̄ɔ̄ . ” Dīōmndā Chi̍i̍sū di̍mi̍ la̍ŋ nda̍ŋ , mi̍ wānā bɛ̍ndōo̍ ho̍ō lāāla᷄ŋ a̍ la̍ŋ . Mbo̍ cha᷄ŋ mbo̍ mīīŋgū  .
43004051	Mɛ̄ɛ̍ o̍ wa̍ kɔ̄la̍ŋ , ma̍ kēī bɔ̄ŋa᷅ŋ nda̍ bu̍ɛ̍i̍yāā ndūa̍a̍ . Ma̍ chūū ndu̍ yōōŋgōo̍ āā , “ Po̍ nu̍mndo̍ chō sīōŋgɔ̄ɔ̄ . ”
43004052	Mbo̍ nyūnā nda̍ le̍ bōōndi̍i̍ o̍ ka̍ndu̍ pɛ̄ŋgīo̍o̍ ve̍ . Ma̍ dīmūl ndu̍ āā , “ Chi̍ɛ̍i̍ īpāla̍a̍ a̍ bōōndi̍i̍ pāa̍le̍ŋ lē fāŋa̍ŋ o̍ bōlle̍ŋ chōo̍ ki̍nɛ̍i̍ ye̍ mi̍ dīāllūŋ tūūwo̍ŋ ŋ̄ pɛ̄ŋgī . ”
43004053	Mi̍ fi̍nyāa̍ pōo̍mbɔ̄ɔ̍ lōōnu᷄ŋ dɔ̍ɔ̍ māā a̍ bōōndi̍i̍ ke̍ŋ ki̍nɛ̍i̍ Chi̍i̍sū di̍mu̍l ndu̍ ni̍ āā , “ Po̍ nu̍mndo̍ chō sīōŋgɔ̄ɔ̄ . ” O̍ ko̍ŋ kɔ̍ɔ̍lī , wānā bɛ̍ndōo̍ ho̍ō ni̍ a̍ yu̍ŋgu̍ ndɔ̄ɔ̍ ma̍ dūāū tīīnda᷄ŋndo̍ o̍ Chi̍i̍sū ni̍ŋ  .
43004054	Mālɔ̄ɔ̄ Chi̍i̍sū ma̍l lɛ̄ŋndē Chūdi̍a̍āle̍ŋ mbo̍ kūā Kāli̍lī wo̍ , wa̍lta̍ kɔ̄ndɔ̄fi̍ltā o̍ to̍sa̍ la̍ŋ tīɔ̍ɔ̍ŋ ndɔ̄ɔ̍ wa̍ ho̍ō ni̍  .
43005001	O̍ ko̍ŋ kɔ̍ɔ̍lī , bɔ̄ŋa᷅ŋ pīɛ̄īyāā Mɛ̄lɛ̄ka̍a̍ ō pūm ō wa̍ Chūlu̍sɛ̄lɛ̄m . Mi̍ Chi̍i̍sū ku̍ā lo̍ŋ le̍ bɔ̄ŋa᷅ŋ kōŋ  .
43005002	Mɛ̄ŋmā tīīla̍ŋma̍ pūm mā wa̍ Chūlu̍sɛ̄lɛ̄m lo̍ŋ , mā vēēlū ma̍ŋ o̍ Hi̍būlūi̍ye̍ ni᷄ŋ āā , Bɛ̄sa̍tā . Sāāsa̍ wa̍ chi̍o̍o̍ ō bālāā wo̍ , o̍ dīō sāāsā ko̍ŋ ō pīlɔ̍ɔ̄ īkɛ̄i̍ lo̍ŋ mɛ̄ŋnda̍ŋ ma᷅ŋ mā wa̍ ni̍ , mā ve̍e̍lū di̍o̍ kōŋ āā , Dīō Sāa̍ Lūɛ̄ī yo̍ . Fo̍ndāŋndā chālāāla̍ŋ lā wa̍ lā tōōsīāā o̍ mɛ̄ŋmā māŋ īkɛ̄i̍ sa̍lā ŋūɛ̍ɛ̍nu̍  .
43005003	Wānāā lānāāwa̍ ā wa̍ ā yɛ̄ɛ̄mbāā o̍ fo̍ndāŋndā chālāālā sālā ŋūɛ̍ɛ̍nu̍la̍ la̍ŋ ta̍u̍ ta̍u̍ . Wānāā sūmɛ̍i̍ya̍ ni̍ , a̍ wānāa̍ nɔ̍lā kɔ᷅la̍ŋ lāpi̍ le̍ wa̍ , a̍ wānāā bɛ̄vɛ̍i̍ya̍ fa̍ū ā wa̍ lo̍ŋ . [ Wānāā lānāāwa̍ ha̍ā ā wa̍ chūmndo̍ le̍ bōōndi̍i̍ mɛ̄ŋnda̍ŋ mā hīīlūŋ nde̍  .
43005004	Kāni̍ fo̍ndōle̍ , ki̍i̍la̍nɔ̍ Mɛ̄lɛ̄ka̍a̍ ndu̍ o̍o̍ nɔ̍ tōlɔ̄ɔ̍ o̍ mɛ̄ŋnda̍ŋ ma᷅ŋ ni᷄ŋ a̍ bōōndo̍ŋ ŋ̄ pūm ni̍ , mbō hīīlūū ma̍ŋ . Ndu̍yɛ̍ , te̍le̍ŋ o̍ te̍le̍ŋ o̍ hi̍i̍lu̍u̍ ma̍ŋ le̍nde̍ pɛ̍ wāna̍ tāse̍ tu̍āl le̍ni̍ŋ ndo̍ , nāā o̍ nāa̍ wa̍ ndu̍ sīōŋgɔ̍ɔ̍ ndu̍ o̍o̍ si̍a̍ŋgū ni̍ . ]
43005005	Po̍ pi᷅lɛ̍ ō wa̍ o̍ wānāā lānāāwa̍ ha̍ā tɛ̍ɛ̄ŋ , le̍ wɔ̄sīla̍ŋ be̍le̍-ya̍a̍ a̍ lā ŋɔ̄ma̍a̍ ō chō a̍ nāa̍  .
43005006	Mi̍ Chi̍i̍sū cha᷅ pōo̍ ho̍ō īhīni̍ . Ndu̍yɛ̍ , mbo̍ sīnā māā ō vīōū ni᷅ŋ a̍ nāa̍ ho̍ō . Mi̍ Chi̍i̍sū nyu̍nā ndu̍ āā vɛ̄ɛ̄ , “ A̍ hɛ̍na̍ŋ mā sēŋgū ? ”
43005007	Mi̍ pōo̍ mūlī āā , “ Mī vɛ̄ɛ̍nɛ̍ ya̍ I̍ sēŋgū yɛ̄ kɛ̍i̍ , Fāllo̍ ? I̍ nɔ̍ wa᷅na̍ chu̍a̍ ya̍ mbō tūsi̍ ya̍ o̍ mɛ̄ŋnda̍ŋ ni᷄ŋ te̍ . Bōōndi̍i̍ mɛ̄ŋnda̍ŋ mā hīīlūŋ nde̍ I̍ wa᷅ ki̍ndīo̍o̍ le̍ tōlɔ̄ɔ̍ lēni᷄ŋ mī wānā che᷅le̍ŋ kēlū ya̍ lāchī . ”
43005008	Mi̍ Chi̍i̍sū lo᷅ o̍ ko̍ŋ mbo̍ dīmūl ndu̍ āā , “ Chɔ̍ŋ mā chu̍a̍ wāla̍ nu̍mndo̍ mā kūɛ̄nu᷄ŋ . ”
43005009	Dīmīo̍o̍ le̍nde̍ , mi̍ pōo̍ sīāŋgū o̍ lēpīlɛ̍ ni᷄ŋ kpe̍ . Mbo̍ chūā wāla̍ ndɔ̄ɔ̍ mbo̍ kāndū kɔ᷄ŋnda̍ŋNdu̍yɛ̍ , o̍ pāa̍le̍ pɛ̍ŋgīāālē Chu̍ūwa̍ chōo̍ sūɛ̍i̍ he̍ī yɔ̄nu̍ŋ ni̍  .
43005010	Le̍ he̍ī , mi̍ wānāā bɛ̄ndūāā Chu̍ūwa̍ dīmūl po̍ Chi̍i̍sū si̍ŋgi̍ wo̍ āā , “ Pāa̍le̍ nāāle̍ pɛ̍ŋgīāāle̍ŋ le̍ cho̍ hāū ni̍ . Sāwa̍ nāa̍ dīmi̍ māā a̍ nɔ̍ mā kūɛ̄ īnɛ̍ a̍ wāla̍ nu̍mndo̍ o̍ pāa̍le̍ŋ nde᷅ŋ chōo̍ le̍ . ”
43005011	Mi̍ pōo̍ mūlī āā , “ Wāna̍ si̍ŋgi̍ ya̍ wo̍ , ndu̍ di̍mu̍l la̍ ni̍ māā ya̍ I̍ chu̍a̍ wa̍la̍ nūu̍ mī ku̍ɛ̍nu᷄ŋ . ”
43005012	Ma̍ nyūnā ndu̍ āā , “ Ō nɛ̄ɛ̍ di̍mu̍l lɛ̄ nu̍m ko̍ŋ māā nūm chu̍a̍ wa̍la̍ nu̍mndo̍ mā kūɛ̄nu᷄ŋ ? ”
43005013	Kɛ̍ , pōo̍ ndu̍ o̍o̍ si̍nā wa᷅na̍ si̍ŋgi̍ ndu̍ wo̍ le̍ , ndu̍yɛ̍ , wāŋnda̍ wa̍ fāŋgā ta̍u̍ lo̍ŋ . Sīŋgī kōŋ ndu̍ , mī Chi̍i̍sū lu̍ɛ̍i̍nu᷄ŋ o̍ fāŋgāa̍ tɛ̄ɛ̄ŋ mbo̍ kūa̍ŋ  .
43005014	Vīōūwɔ̄ɔ̍ kpɛ̍ɛ̍ , mi̍ Chi̍i̍sū sa̍a̍lu᷄ŋ po̍ o̍ si̍ŋgi̍ ho̍ō wo̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Mi̍ Chi̍i̍sū di̍mūl ndu̍ āā , “ Mī di̍mu̍l nu̍m , mɛ̄ɛ̍ ŋ̄ sēŋgū nu̍a̍ā yɛ̍ , ma̍l ni̍ko̍ yɔ᷅ŋndā nūmnda̍ wɔ̍ɔ̍ŋnda̍ŋ . Tē a̍ me̍l te̍ , ā chō nyɛ̄ pālāā chēle̍ŋ sɔ̄lā mbō hīōū bɛ̍ɛ̍ le̍nde̍ . ”
43005015	Mɛ̄ɛ̍ o̍ si̍na̍ māā Chi̍i̍su̍ si̍ŋgi̍ ndu̍ ni̍ , mbo̍ kūā mbo̍ kɔ̍ di̍mūl wānāā bɛ̄ndūāā Chu̍ūwa̍  .
43005016	O̍ ko̍ŋ kɔ̍ɔ̍lī , ma̍ kāndū Chi̍i̍su̍ nyɛ̄ pālāa̍ tūsīo̍o̍ chōo̍ le̍ sīŋgī o̍ si̍ŋgi̍ pōo̍ ho̍ō o̍ pāa̍le̍ ndā le̍ pɛ̍ŋgīāā le̍ŋ chōo̍ wo̍  .
43005017	Mi̍ Chi̍i̍sū mu̍lūl wānāā bɛ̄ndūāā Chu̍ūwa̍ ha̍ā āā , “ Le̍ te̍le̍ŋ o̍ te̍le̍ŋ Fi̍nyā nūu̍ chō wa̍llo̍ . Ya̍ bɛ̍ɛ̍ mɛ̄ɛ̍ mī to̍sa̍ wa̍llo̍ . ”
43005018	Le̍ nyɛ̄ Chi̍i̍sū di̍mi̍ ko̍ŋ ndo̍ , mi̍ wānāā bɛ̄ndūa̍a̍ chɔ̄ɔ̄lū ni̍ko̍ kɛ̍ɛ̍sīāā le̍ ndu̍ dīyɔ̄ɔ̍ . Kāni̍ fo̍ndōle̍ , māā ō cho̍ lɛ̍ ko̍ le̍ sāwa̍ pāa̍le̍ pɛ̍ŋgīāā lē Chu̍ūwa̍ tɛ̄ɛ̄mbūūwo̍ le̍ , kɛ̍ , māā ō dīmi̍ āā , “ Mɛ̄lɛ̄ka̍ cho̍ Fi̍nyā ndɔ̄ ni̍ . ” Māā tē ō dīmi̍ yɛ̄ pɛ̍ , māā Mɛ̄lɛ̄ka̍ cho̍ Fi̍nyā nūu̍ ni̍ , mɛ̄ɛ̍ dīmīo̍o̍ o̍ di̍mi̍ ko̍ŋ ni̍ māā nda̍ Mɛ̄lɛ̄ka̍ ā sīīma᷅ŋ  .
43005019	O̍ ko̍ŋ , mi̍ Chi̍i̍sū di̍mūl wānāā bɛ̄ndūāā Chu̍ūwa̍ āā , “ Mī di̍mu̍l nya̍ tōnya̍a̍ wa̍la̍ŋ , Po̍ Mɛ̄lɛ̄ka̍a̍ ō nɔ̍lā mbō to̍sa̍ nyɛ̄ o̍ nyɛ̄ a̍ bā ndɔ̄ le̍ . Nyɛ̄ o̍ cha᷅ Fi̍nyā ndɔ̍ o̍ tōsāa̍ wo̍ , ndu̍ ko̍ni̍ o̍ to̍sā ni̍ . Nyɛ̄ Mɛ̄lɛ̄ka̍ Fi̍nyāa̍ ō tōsā wo̍ , ndu̍ ko̍ni̍ Po̍ ndɔ̄ɔ̍ bɛ̍ɛ̍ ō tōsā ni̍  .
43005020	Kāni̍ fo̍ndōle̍ , Mɛ̄lɛ̄ka̍ Fi̍nyāa̍ kāāla̍ Po̍ ndɔ̄ɔ̍ , ndu̍yɛ̍ , nyɛ̄ o̍ nyɛ̄ ndu̍ Mɛ̍lɛ̄ka̍ ō wa̍ tōsāa̍ chɔ̄mndo̍ o̍ chɔ᷅m ndu̍ ni̍ . Ndu̍yɛ̍ , ō chō ndu̍ sɔ̄ɔ̍ŋ bɛ̍ndūŋ chēle̍ŋ chɔ̄m le̍ tōsāa̍ mī ŋ̄ hīōū bɛ̍ɛ̍ i̍ yɔ̍nu̍ŋ he̍ī ye̍ . O̍ ko̍ŋ , nya̍ kpo̍u̍ mī kɔ̄ndɔ̄fi̍llo̍ bīī nya̍  .
43005021	Mɛ̄ɛ̍ Mɛ̄lɛ̄ka̍ Fi̍nyāa̍ sōlī wa̍nāā vīlɛ̍i̍ya̍ o̍ pīɔ̍mndo̍ ni᷄ŋ mbō tōsa̍ mā wa̍ yōōmū yɛ̍ , le̍nde̍ ko̍ni̍ Po̍ ndɔ̄ɔ̍ ō kē wa̍nāā o̍ ye̍e̍mā wa̍ yōōmōo̍ ni̍  .
43005022	Mɛ̄lɛ̄ka̍ Fi̍nyāa̍ ō ki̍lūl wa̍nā o̍ wānā i̍ya᷅ma̍ le̍ . Ō ke̍ Po̍ ndɔ̄ɔ̍ kpāāyāa̍ le̍ wāŋnda̍ kpo̍u̍ ya᷅mɛ̍i̍ kīlūl lo̍  .
43005023	Ndu̍yɛ̍ , Mɛ̄lɛ̄ka̍ Fi̍nyāa̍ ō tōsa̍ he̍ī le̍ mī wāŋnda̍ ā ke̍ Po̍ ndɔ̄ɔ̍ bɛ̄ɛ̄le̍ŋ , mɛ̄ɛ̍ nda̍ kē Fi̍nyā ndɔ̍ bɛ̄ɛ̄le̍ŋ yɛ̍ . Wānā o̍ wāna̍ ke̍ Po̍ ndɔ̄ɔ̍ bɛ̄ɛ̄le̍ŋ te̍ mɛ̄ɛ̍ Mɛ̄lɛ̄ka̍ o̍ ve᷅m ndu̍ wo̍ , mɛ̄ɛ̍ ndu̍ wānā ko̍ŋ ō kɛ̄ɛ̍ ko̍ŋ bɛ̍ɛ̄le̍ŋ kīo̍o̍ ni̍  .
43005024	 “  Mī di̍mu̍l nya̍ tōnya̍a̍ wa̍la̍ŋ , wānā o̍ wāna̍ tu̍e̍ī nyɛ̄ ya̍ I̍ di̍mī wo̍ pɛ̍ , ndu̍yɛ̍ , mbō tōsa̍ ndu̍ , o̍ ko̍ŋ kɔ̍ɔ̍lī , mbō dɔ̄ū tīīnda᷄ŋndo̍ o̍ Mɛ̄lɛ̄ka̍ ni᷄ŋ o̍ ve᷅m ya̍ wo̍ pɛ̍ , mɛ̄ɛ̍ wānā ko̍ŋ ō kāndu̍ ni᷅ŋ bɛ̍ɛ̍ yo̍o̍mū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sɔ̄lāa̍ . Mɛ̄ɛ̍ wānā ko̍ŋ ā ki̍lūl lɛ̍ ndu̍ īyāma̍ le̍ ndu̍ nyɛ̄ pālāā tūsī chōo̍ le̍ . Ō wa̍ māā yɔ̄ŋɔ̄ɔ̄ pɛ̍ , mɛ̄ɛ̍ wānā ko̍ŋ ō fāŋa̍ŋ o̍ nɛ̄i̍ ku̍ɛ̄ o̍ pīɔ̍mndo̍ ni᷄ŋ ndo̍ chōo̍ mbo̍ kāndū wāa̍ yōōmū kpe̍e̍kpe̍i̍  .
43005025	Mī di̍mu̍l nya̍ tōnya̍a̍ wa̍la̍ŋ , bōōndi̍i̍ cho̍ fūūlūū , ndu̍yɛ̍ , ī chīi̍ ni᷅ŋ bɛ̍ɛ̍ fu̍u̍lūū , tē wānāa̍ cho̍ māā wānāā vīlɛ̍i̍ ya̍ ā tūēī nyɛ̄ Po̍ Mɛ̄lɛ̄ka̍a̍ dīmī wo̍ pɛ̍ , ndu̍yɛ̍ , mā tōsa̍ ndu̍ pɛ̍ , wānāā kāŋ ā chō wā yōōmū kpe̍e̍kpe̍i̍  .
43005026	Mɛ̄ɛ̍ Mɛ̄lɛ̄ka̍ Fi̍nyāa̍ chō wāna̍ to̍sā mī wāŋnda̍ ā wa̍ yōōmū kpe̍e̍kpe̍i̍ yɛ̍ , le̍nde̍ ko̍ni̍ o̍ to̍sā mi̍ Po̍ ndɔ̄ɔ̍ ō wā wāna̍ to̍sā mī wāŋnda̍ wā yōōmū kpe̍e̍kpe̍i̍ yɛ̍ ni̍  .
43005027	Ndu̍yɛ̍ , ō ke̍ Po̍ ndɔ̄ɔ̍ kpāāyāa̍ le̍ wāŋnda̍ yāmɛ̍i̍ kīlūl lo̍ . Kāni̍ fo̍ndōle̍ , ndu̍ Po̍ ndɔ̄ɔ̍ ndu̍ cho̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ni̍  .
43005028	Kɔ̄ndɔ̄fi̍li̍ bi̍ī nya̍ le̍ nyɛ̄ ya̍ I̍ cho̍ nya̍ dīmūllo̍ wo̍ le̍ . Ndu̍ cho̍ ni̍ , māā te̍le̍ŋ cho̍ fūūlūū mī wānāā vīlɛ̍i̍ya̍ kpo̍u̍ a̍ tu̍e̍ī dīōm ndɔ̄ɔ̍
43005029	o̍ ko̍ŋ , mā fūla̍ o̍ sɛ̄īla̍ŋ ni᷄ŋ . O̍ ko̍ŋ , wānāa̍ to̍sa̍ yɔ̄ŋndā kɛ̄ndɛ̄la̍ŋ nda̍ ā chō fūlā mā sɔ̄la̍ yōōmū kpe̍e̍kpe̍i̍yo̍ . O̍ ko̍ŋ kɔ̍ɔ̍lī , mī wānāa̍ to̍sa̍ yɔ̄ŋndā wɔ̄ɔ̍ŋnda̍ŋ nda̍ mā fūla̍ mā kūɛ̄ o̍ nyɛ̄ nɛ̄īyāa̍ ni᷄ŋ . ”
43005030	Mi̍ Chi̍i̍sū hi̍a̍ū lāchī a̍ sūɛ̍i̍ . Mbo̍ dīmī āā , “ I̍ to̍sā nyɛ᷅ o̍ nyɛ̄ o̍ kpāāya̍ ni̍ ya̍ pi̍la̍ ni̍ŋ te̍ . Mɛ̄ɛ̍ Mɛ̄lɛ̄ka̍ dīmūl la̍ yɛ̍ , le̍nde̍ ko̍ni̍ ya̍ I̍ ki̍lūl wa᷅ŋnda̍ yāmɛ̍i̍ ni̍ . Le̍la̍ŋ , tē I̍ ki̍lu̍l wānā o̍ wānā ya᷅mɛ̍i̍ pɛ̍ , yāmɛ̍ī sa̍kpūe̍i̍ i̍ wa᷅ ni̍ . Kāni̍ fu̍u̍le̍ , I̍ cho̍ ki̍ndī le̍ hɛ̄na᷄ŋ ni̍ ya̍ pi̍la̍ to̍sā le̍ . Wāna̍ ve᷅m ya̍ wo̍ nyɛ̄ o̍ hɛ̍na̍ŋ ndo̍ , ndu̍ ya̍ I̍ to̍sā ni̍  .
43005031	 “  Tē ndu̍ o̍o̍ wa̍ ya̍ pi̍la̍ ko̍ni̍ pɛ̍ chɔ̍m a̍ ya̍ pi̍la̍ o̍kɔ̄ɔ̄ ni̍ , wāŋnda̍ nda̍ a̍a̍ nɔ᷅ di̍ le̍ kɛ̄ɛ̄ lāāla᷄ŋndo̍ a̍ nyɛ̄ ya̍ I̍ di̍mi̍ a̍ ya̍ pi̍la̍ o̍kɔ̄ɔ̄ wo̍  .
43005032	Kɛ̍ ndu̍yɛ̍ , wānā che᷅le̍ŋ chō o̍ nɔ̍lā mbō chɔ᷄m nyɛ̄ o̍ si̍nā a̍ ya̍ o̍kɔ̄ɔ̄ wo̍ . Ndu̍yɛ̍ , I̍ si̍nā māā tōnya̍a̍ o̍ di̍mī a̍ ya̍ o̍kɔ̄ɔ̄ ni̍  .
43005033	O̍ ko̍ŋ kɔ̍ɔ̍lī , mi̍ nya̍ pi̍la̍ vīām bu̍ɛ̍i̍yāā nyāa̍ nāa̍ Chɔ᷄ŋ chu̍a̍ . Ndu̍yɛ̍ , mbo̍ sūāā tōnya̍a̍ a̍ ya̍ o̍kɔ̄ɔ̄  .
43005034	Kɛ̍ ndu̍yɛ̍ , ō cho̍ ma̍chu̍a̍ā māā mɛ̄ɛ̍ mī wāna̍ chi̍e̍e̍ o̍ chɔ̍m īsɔ̄ɔ̍ a̍ ya̍ o̍kɔ̄ɔ̄ le̍ . I̍ di̍mi̍ mādīmīāā he̍ī a̍ Chɔ᷄ŋ Wānā Yi̍ŋāa̍ o̍kɔ̄ɔ̄ le̍ mī lā pēŋ  .
43005035	Dīōmndā Chɔ᷄ŋ di̍mi̍ la̍ŋ lā chō māchūāā mɛ̄ɛ̍ la̍mbūi̍yo̍ wā nu̍a̍ā sānde̍i̍ mbō yɔ̄ŋgū nyɛ᷅ wa̍wo̍ŋndo̍ yɛ̍ . Ndu̍yɛ̍ , le̍ te̍le̍ŋ ti̍ŋ mi̍ lā sɔ̄lā tɔ̄nɔ̄ɔ̍ , ndu̍yɛ̍ , mi̍ lā wā a̍ kɔ̄l kɛ̄ndɛ̄ a̍ nyɛ̄ wa̍wo̍ŋ ko̍ŋ  .
43005036	Kɛ̍ ndu̍yɛ̍ , nyɛ̄ chēle̍ŋ chō o̍ chɔ᷅m i̍sɔ̍ɔ̍ a̍ ya̍ o̍kɔ̄ɔ̄ wo̍ . Nyɛ̄ kōŋ ndu̍ chɔ᷅m wa᷅na̍ ya̍ I̍ cho̍ wo̍ mbo̍ hīāū bɛ̍ɛ̍ nyɛ᷅ dīōmndā Chɔ᷄ŋ di̍mi̍ a̍ ya̍ o̍kɔ̄ɔ̄ la̍ŋ . Nyɛ̄ kōŋ ndu̍ yɔ̍nūŋ māā wa̍lta̍ ya̍ to̍sā la̍ŋ ni̍ , wa̍lta̍ Mɛ̄lɛ̄ka̍ Fi̍nyāa̍ ō ke̍ ya̍ le̍ tōsāa̍ la̍ŋ . Wa̍lta̍ la̍ŋ la̍ŋ la̍ chɔ᷅m wa᷅na̍ ya̍ I̍ cho̍ wo̍ ni̍ . La̍ŋ ko̍ni̍ la̍ chɔ᷅m ni̍ māā ndu̍ Mɛ̍lɛ̄ka̍ Fi̍nyāa̍ māā ndu̍ ve᷅m ya̍ ni̍  .
43005037	O̍ ko̍ŋ kɔ̍ɔ̍lī , Mɛ̄lɛ̄ka̍ Fi̍nyāa̍ o̍ ve᷅m ya̍ wo̍ , ndu̍ bɛ̍ɛ̍ ō chɔ̄m a̍ ya̍ o̍kɔ̄ɔ̄ . Lā tūi̍i̍ yɔ̍ bɛ̍ɛ̍ ndu̍ dīōm te̍ . Ndu̍yɛ̍ , lā chi̍ wɔ̍ bɛ̍ɛ̍ ndu̍ mī lā sīna̍ mɛ̄ɛ̍ o̍ cho̍ yɛ̍ le̍  .
43005038	Yōōŋgu̍ chɛ̍ŋ o̍ ndu̍ lo̍ wo̍ , lā cho̍ chɛ̍lɔ̄ɔ̄ mbō cha᷄l nya̍ o̍ lākɔ̄l te̍ , kāni̍ fo̍ndōle̍ , lā lāāla̍ŋ a̍ wāna̍ o̍ ve᷅m ndo̍ le̍  .
43005039	Dīōmnda̍ cho̍ o̍ Yāu̍ Mɛ̄lɛ̄ka̍a̍ ni᷄ŋ nda̍ŋ mī lā pɛ̄ɛ̄ku̍ la̍ŋ , kāni̍ fo̍ndōle̍ , lā nɔ̄ yīya᷄ŋndo̍ māā , lā nɔ̄lā mī lā sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ o̍ dīōmndā lāŋ ni᷄ŋ . O̍ Yāu̍ Mɛ̄lɛ̄ka̍ ko̍ŋ ni᷄ŋ ko̍ni̍ dīōmnda̍ŋ lā chō lā dīmīa̍ŋ a̍ ya̍ o̍kɔ̄ɔ̄ ni̍  .
43005040	Kɛ̍ o̍ ko̍ŋ ni̍ŋ kpo̍u̍ , lā chɛ᷅l mī lā dɔ̄ū tīīnda᷄ŋ nyāa̍ o̍ ya̍ ni̍ŋ le̍ mī lā sɔ̄la̍ yōōmū kpe̍e̍kpe̍i̍yo̍ le̍ . ”
43005041	Mi̍ Chi̍i̍sū hi̍a̍ū lāchī a̍ sūɛ̍i̍ āā , “ Ō cho̍ ki̍ndī le̍ ya̍ I̍ cho̍ māā wāna̍ chi̍e̍e̍ o̍ sa̍ŋga̍la̍ ya̍ le̍  .
43005042	Kɛ̍ ndu̍yɛ̍ , I̍ si̍nā wānāā nya̍ chō wa̍ . I̍ si̍nā māā lā nɔ̍ ka̍a̍lā o̍ kɔ̄ltā nyāla̍ŋ ni᷄ŋ le̍ Mɛ̄lɛ̄ka̍ le̍  .
43005043	Fi̍nyā nūu̍ , ndu̍ ve᷅m ya̍ māā hɔ̄ltē ndɔ̄ kpe̍e̍kpe̍i̍ ni̍ . Kɛ̍ ndu̍yɛ̍ , lā chɛ᷄l mī lā ya᷄ŋ ya̍ lānī le̍ . Kɛ̍ o̍ ko̍ŋ kɔ̍ɔ̍lī , tē wānā che᷅le̍ŋ ndu̍ hi᷅ŋ a̍ kpāāya̍ ndɔ̍ ndu̍ pi̍la̍a̍ pɛ̍ , nu̍a̍ā nya̍ yāŋ ndu̍ ndu̍ la̍ni̍  .
43005044	Lā lēndu̍ŋ kɔ̍l māā o̍ cho̍ ho̍ō Mɛ̄lɛ̄ka̍ ndu̍ pīlɛ̍ kpe̍ wo̍ māā ndu̍ sa̍ŋga̍la̍ nya̍ le̍ . Nya̍ pi̍la̍ sāŋga̍li̍āŋndo̍ vēllāa̍ vēllē , ndu̍ nɛ̍ŋī nya̍ kɔ̄lta̍ŋ ni̍ . Le̍la̍ŋ bɛ̍ɛ̍ , nya̍ nɔ̍lā mī lā lāāla̍ŋ a̍ ya̍ le̍ ni̍  .
43005045	Kɛ̍ o̍ ko̍ŋ ni̍ŋ kpo̍u̍ , lā nɔ᷅ o̍ kɔ̄l māā ya̍ le̍ cho̍ lākɔ̄ sūɛ̍i̍ nyā dɔ̍wɔ̄ɔ̄ o̍ Mɛ̄lɛ̄ka̍ Fi̍nyāa̍ lāchī le̍ . Mūu̍sē ō nya̍ tīīnda̍ŋ le̍ nya̍ mālāa̍ wo̍ , ndu̍ kpe̍e̍kpe̍i̍ cho̍ lākɔ̄ sūɛ̍i̍ nyɛ̄i̍ dɔ̄wɔ̄ɔ̄ o̍ Mɛ̄lɛ̄ka̍ Fi̍nyāa̍ lāchī ni̍  .
43005046	Tē ndu̍ o̍o̍ wa̍ pɛ̍ , mī nya̍ a̍a̍ la̍a̍la̍ŋ a̍ sɔ̄ɔ̍ŋ Mūu̍sē pōōnyīāā wo̍ŋ lēkɛ̍ndɛ̍ī pɛ̍ , lā wa̍ lāāla᷄ŋ a̍ ya̍ , kāni̍ fo̍ndōle̍ , a̍ ya̍ o̍kɔ̄ɔ̄ Mūu̍sē po̍o̍nyi̍a̍a̍ dīōmndā lāŋ ni̍  .
43005047	Kɛ̍ , lā kɛ̄ɛ̍ wɔ̄ le̍ lāāla᷄ŋndo̍ a̍ nyɛ̄ o̍ po̍o̍nyi̍a̍a̍ wo̍ , vɛ̄ɛ̍nɛ̍ nya̍ lōōkū yɛ̍ lāāla᷄ŋ a̍ dīōmnda̍ ya̍ di̍mi̍ la̍ŋ ? ”
43006001	Mɛ̄ɛ̍ te̍le̍ŋ ti̍ŋ hīōū , mi̍ Chi̍i̍sū ta᷅ŋ o̍ Mɛ̄ŋmā Ībūŋga᷄ŋ Kāli̍lī le̍e̍lōo̍ . Ā vēēlū vɛ̍lɛ̄ mɛ̄ŋmā ībūŋga᷄ŋ ma᷅ŋ āā , mɛ̄ŋmā ībūŋga᷄ŋ Tābi̍līāā  .
43006002	Mɛ̄ɛ̍ o̍ ta̍ŋ kɔ̄ŋgɔ̍ɔ̍ lēe̍lōo̍ , mi̍ wāŋnda̍ tūāl ndu̍ kɔ̄ɔ̄lī fāŋgā bɛ̍ndōo̍ , kāni̍ fo̍ndōle̍ , le̍ wa̍lta̍ bɛ̍ndūlā nda̍ chē mbo̍ tōsā la̍ŋ . La̍ŋ la̍ yɔ̍nūŋ māā wānāā lānāā o̍ si̍ŋgi̍ wa̍ ni̍  .
43006003	Mi̍ Chi̍i̍sū lo᷅ o̍ ko̍ŋ mbo̍ hēl pēmbēi̍ chōo̍ mbo̍ chāl nda̍ bu̍ɛ̍i̍yāā ndūa̍a̍  .
43006004	Ndu̍yɛ̍ , pāa̍le̍ Chu̍ūwa̍ bīī bɔ᷅ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ le̍ŋ lē wa̍ ni᷅ŋ kpɛ̍ɛ̍lūŋ  .
43006005	Mɛ̄ɛ̍ Chi̍i̍sū wa̍ mɛ̄ɛ̄ndīa̍ŋndo̍ , mbo̍ chā wāŋnda̍ fāŋgā bɛ̍ndōo̍ ā chō hūnɔ̄ɔ̍ nāa̍ ndu̍ chu̍a̍ . Mbo̍ nyūnā bu̍ɛ̍ī ndɔ̄ɔ̍ ō pīlɔ̍ɔ̄ Fi̍li̍pī āā , “ Kūɛ̍ɛ̍nɛ̍ na̍a̍ ŋ̄ sɔ̄lā yɛ̍ nyɛ̄ dīa̍a̍ tūu̍le̍ŋ le̍ pīōndɔ̄ɔ̍ mī wāŋnda̍ ha̍ā dē ? ”
43006006	Kɛ̍ ndu̍yɛ̍ , le̍ Fi̍li̍pī kɔ̄llo̍ tōfāa̍ ni᷄ŋ ko̍ni̍ o̍ nyu̍na̍ ndu̍ nyūnā kōŋ ni̍ . Ndu̍ pi̍la̍ ndu̍ o̍o̍ si̍nā nyɛ᷅ ndu̍ o̍o̍ nɔ̍ le̍ tōsāa̍ wo̍  .
43006007	Mi̍ Fi̍li̍pī lo᷅ o̍ ko̍ŋ mbo̍ mūlī Chi̍i̍su̍ dīōm āā , “ A̍ fāŋgā ka̍āku̍u̍wo̍ ho̍ō , mɛ̄ɛ̍ ni᷅ŋ dɔ̍ɔ̍ mī ŋ̄ pēndū bēe̍dīi̍yo̍ a̍ nyɛ̄ sɔ̄lāa̍ ō bānā ba̍na̍ mālāŋ nda̍ kpo̍u̍ a̍ sɔ̍lā bɛ̍ɛ̍ o̍ pɔ᷅m pɔ̍mbɔ̄ . ”
43006008	O̍ ko̍ŋ , Chi̍i̍sū bu̍ɛ̍i̍yāā ndūa̍a̍ ō pīlɔ̍ɔ̄ dīōla̍ŋ A̍ndūlū , pɔ̄mbɔ̄ɔ̍ Sa̍i̍mɔ̄ŋ Pītɛ̍ , mbo̍ dīmī āā  ,
43006009	 “  Pōo̍mbɔ̄ pīlɛ̍ chō na̍nu᷄ŋ ō nɔ̄ bēe̍dīi̍ ŋ̄ba̍a̍līi̍yo̍ kpūŋgba᷄ŋ ŋ̄ ŋūɛ̍ɛ̍nu̍ a̍ sūūwa̍ ā ŋīɔ̍ɔ̍ŋ . Kɛ̍ , mī yɛ̄ɛ̍nɛ̍ ko̍ŋ yɔ̍ŋ yɛ̄ a̍ fāŋgā ka̍āku̍u̍wo̍ ho̍ō ? ”
43006010	Mi̍ Chi̍i̍sū di̍mūl nda̍ āā , “ Lā tōsa̍ mī wāŋnda̍ cha᷄l . ” Ndu̍yɛ̍ , bīl pūīyāa̍ wa̍ o̍ fo̍ndāŋ kōŋ ta̍u̍ . Mi̍ wāŋnda̍ kpo̍u̍ a̍ cha᷅l . Pūa̍a̍ su̍e̍e̍ nda̍ a̍a̍ wa᷅ wa̍a̍la̍ŋ lā ŋūɛ̍ɛ̍nu̍  .
43006011	Mi̍ Chi̍i̍sū bi̍ī bēe̍dīi̍ kpūŋgba᷄ŋ ŋūɛ̍ɛ̍no̍o̍ ho̍ō mbo̍ me᷅l Mɛ̄lɛ̄ka̍ ba̍li̍ka̍a̍ le̍ ndu̍ . Mbo̍ pīɔ̄ū wānāa̍ wa̍ īchāli̍ lo̍ŋ nda̍ . Sūūwāā ŋīɔ̍ɔ̍ŋnda̍ bɛ̍ɛ̍ , le̍nde̍ ko̍ni̍ o̍ to̍sa̍ a̍ nda̍ ni̍ . Mɛ̄lɛ̄ka̍ ba̍li̍ka̍a̍ mēllo̍ , mbo̍ pīɔ̄ū nda̍ . Wāŋnda̍ kpo̍u̍ ma̍ dīā ma̍ pūm  .
43006012	Mɛ̄ɛ̍ nda̍ kpo̍u̍ a̍ de᷅ ma̍ pūm , mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Lā chɔ̄ɔ̄vi̍a̍a̍ o̍ nda̍ dēma̍ wo̍ . Ō pɔ̄mbɔ̄ bɛ̍ɛ̍ ō ta̍mbū le̍ . ”
43006013	Ma̍ chɔ̄ɔ̄vīāā ō bīŋgī bi̍ŋgi̍ nda̍ dēma̍ ko̍ŋ ndo̍ ma̍ dūāū o̍ kāmbɛ̍i̍la̍ŋ ni᷄ŋ . Bēe̍dīi̍ ŋ̄ba̍a̍līi̍ kpūŋgba᷄ŋ ŋūɛ̍ɛ̍nu̍ wāŋnda̍ dē ko̍ŋ ndo̍ , mɛ̄ɛ̍ bu̍ɛ̍īya̍ chɔ̄ɔ̄vi̍a̍a̍ ō bīŋgī bi̍ŋgī nda̍ dēma̍ wo̍ , mbo̍ pīā kāmbɛ̍i̍la̍ŋ tɔ̍ a̍ lā tīɔ̍ɔ̍ŋ  .
43006014	Mɛ̄ɛ̍ wāŋnda̍ chē sūɛ̍i̍ kɔ̄ndɔ̄fi̍li̍i̍ bɛ̄ndūīī Chi̍i̍sū to̍sa̍ ve̍ , ma̍ kāndū dīmu̍la᷅ŋndo̍ āā , “ Lē kɛ̍ndɛ̍ī , wāna̍ su̍a̍ā le̍ Mɛ̄lɛ̄ka̍ wo̍ ō nda̍ dīmi̍ māā ō chō hūnɔ̄ɔ̄ o̍ chi̍e̍ēŋndo̍ ni᷄ŋ ndo̍ , ndu̍ kpe̍e̍kpe̍i̍ cho̍ ho̍ō ni̍ . ”
43006015	O̍ ko̍ŋ kɔ̍ɔ̍lī , mi̍ Chi̍i̍sū du̍a̍ū tāāsi̍ māā wāŋnda̍ cha᷄l le̍ ndu̍ chūa̍a̍ a̍ ka̍ka̍ mā sīīŋgu̍u̍ ndu̍ māsā bɛ̍ndōo̍ . Sīnāa̍ le̍nde̍ , mbo̍ kūānu᷄ŋ vɛ̍lɛ̄ pɔ̍ o̍ pēmbo᷄ŋ tɛ̄ɛ̄ŋ ndu̍ pīlɛ̍  .
43006016	Mɛ̄ɛ̍ pāa̍le̍ŋ lē de᷄l , mi̍ bu̍ɛ̍i̍yāa̍ Chi̍i̍sūa̍a̍ tūāl o̍ mɛ̄ŋmā ībūŋga᷄ŋ kɔ̄ŋgɔ̍  .
43006017	O̍ ko̍ŋ kɔ̍ɔ̍lī , ma̍ lūɛ̄īnu᷄ŋ o̍ dɛ̄ndɔ̄ɔ̍ ni᷄ŋ ma̍ kāndū mɛ̄ŋmā ībūŋga᷄ŋ tāŋɔ̄ɔ̍ kūmbū Kēpa̍a̍nīɔ̄m ndo̍ . Mbo̍ lō o̍ ko̍ŋ mi̍ nyūmnda̍ŋ mā tūāl , Chi̍i̍sū mi̍i̍ŋgū nda̍ o̍ ībūŋ te̍  .
43006018	A̍ bōōndi̍i̍ ke̍ŋ , hūēīye̍ ī wa̍ hɔ̄ŋndo̍ mi̍ mɛ̄ŋnda̍ŋ mā wā hīīlɔ᷄ŋndo̍ ta̍u̍  .
43006019	Mɛ̄ɛ̍ bu̍ɛ̍īya̍ lo̍ kɔ̄la̍ŋ a̍ mɛ̄ŋnda̍ŋ kɔ̄ndɔ̄ɔ̍ , ma̍ kūā la̍nda̍ŋ , le̍ mɛ̍ɛ̍līi̍la̍ ya̍a̍ , kɛ̄lɛ̄ŋgāā lā hīɔ̍ɔ̍lu̍ , ma̍ chā Chi̍i̍su̍ ō chō hūnɔ̄ɔ̍ o̍ mɛ̄ŋnda̍ŋ chōo̍ , o̍ dɛ̄ndɔ̄ɔ̍ īkɛ̄i̍ . Chɔ̄ɔ̍ ndu̍ hūnɔ̄ɔ̍ , mi̍ sīōōŋnde̍ bīī nda̍ ta̍u̍ ta̍u̍  .
43006020	Mi̍ Chi̍i̍sū lo᷅ o̍ ko̍ŋ mbo̍ dīmūl nda̍ āā , “ Lā yɔ᷅ŋ īsīōōŋ te̍ , ya̍ ni̍ . ”
43006021	O̍ ko̍ŋ , ma̍ dīmūl ndu̍ a̍ kɔ̄l kɛ̄ndɛ̄ māā ō lūɛ̍i̍ o̍ dɛ̄ndɔ̄ɔ̍ ni᷄ŋ . He̍ī yɔ̄nɔ᷄ŋndo̍ dɔ̍ɔ̍ , mi̍ dɛ̄ndɔ̄ɔ̍ fūūlūū bɛ̍ɛ̍ o̍ kɔ̄ŋgɔ̍ɔ̍ nāa̍ nda̍ a̍a̍ nɔ̍ le̍ tāŋɔ̄ɔ̍ wa̍  .
43006022	Dīi̍māndɔ̄ɔ̍ , wāŋnda̍ fāŋgā bɛ̍ndōo̍ ho̍ō ā wa̍ wɔ̍ o̍ kɔ̄ŋgɔ̍ɔ̍ lēe̍lōo̍ . Ndu̍yɛ̍ , nda̍ a̍a̍ si̍nā māā dɛ̄ndɔ̄ɔ̍ ō pīlɛ̍ ko̍ni̍ o̍ wa̍ lo̍ŋ pa̍a̍le̍ le̍ŋ ni̍ . Ndu̍yɛ̍ , nda̍ a̍a̍ si̍nā māā bōōndi̍i̍ bu̍ɛ̍īya̍ ā lūɛ̄ī ō dɛ̄ndɛ̄ ko̍ŋ ni᷄ŋ ma̍ wā kɔ̄la̍ŋ nde̍ , māā Chi̍i̍sū ndu̍ ve̍ nda̍ tɛ̄ɛ̄ŋ te̍  .
43006023	Dīi̍māndɔ̄ ko̍ŋ , mi̍ dɛ̄ndɛ̄la̍ che᷅le̍ŋ lā cha᷄ŋ Tābi̍līāā chi̍e̍e̍ , mi̍ lā hūŋ o̍ fo̍ndāŋ Māsānɔ̄ɔ̍ Chi̍i̍sū me̍l Mɛ̄lɛ̄ka̍ ba̍li̍ka̍a̍ le̍ bēe̍dīi̍yo̍ , mbo̍ kē wāŋnda̍ ma̍ dīā wo̍  .
43006024	Mɛ̄ɛ̍ fāŋgāa̍ sāālu̍ŋ māā Chi̍i̍sū ni̍ , a̍ bu̍ɛ̍i̍yāā ndūa̍a̍ māā ā cho̍ lo̍ŋ te̍ , ma̍ lūɛ̄ī o̍ dɛ̄ndɛ̄la̍ la̍ŋ ni᷄ŋ . Ma̍ kūā Kēpa̍a̍nīɔ̄m chi̍e̍e̍ Chi̍i̍su̍ nūūvīa̍a̍  .
43006025	Mɛ̄ɛ̍ fāŋgāa̍ sāālu̍ŋ Chi̍i̍sū o̍ mɛ̄ŋmā ībūŋga᷄ŋ lēe̍lōo̍ pīlɔ̍ɔ̄ , ma̍ nyūnā ndu̍ āā , “ Lɔ̍ɔ̍ kūɛ̍ɛ̍nɛ̍ ŋ̄ hīŋ yɛ̄ na̍nu᷄ŋ , Ti̍chā ? ”
43006026	Mi̍ Chi̍i̍sū mu̍lūl nda̍ āā , “ Mī di̍mu̍l nya̍ tōnya̍a̍ wa̍la̍ŋ , le̍ mɛ̄ɛ̍ ya̍ I̍ ke̍ nya̍ nyɛ̄ dīa̍a̍ mi̍ lā dīā mɛ̄ɛ̍ nya̍ hɛ̄na̍ŋ yɛ̍ , le̍la̍ŋ nya̍ chō ya̍ nūūvīa̍a̍ ni̍ . Ō cho̍ ma̍chu̍a̍ā māā wa̍lta̍ kɔ̄ndɔ̄fi̍lta̍ ya̍ I̍ to̍sa̍ la̍ŋ māā la̍ŋ te̍ nya̍ sīna̍ pɛ̄ŋgu̍ le̍  .
43006027	Lā fa̍fālā le̍ nyɛ̄ dīa̍a̍ o̍ nɔ̍lā mbō tāmbu̍ wo̍ le̍ . Lā fāfa̍la̍ le̍ nyɛ̄ dīa̍a̍ o̍ te̍mbū le̍ wo̍ . Ko̍ŋ cho̍ ni̍ , nyɛ̄ dīa̍a̍ o̍ to̍sā mī wāŋnda̍ sɔ̄la̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ . Ndu̍ yɔ̍nūŋ māā nyɛ̄ dīāā wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ō kē nya̍ wo̍ ni̍ . Kāni̍ , ndu̍ Mɛ̄lɛ̄ka̍ Fi̍nyāa̍ ō hāndu̍ tāāmāsi̍ ndɔ̄ɔ̍ chōo̍ ni̍ le̍ chɔ̄mndo̍ māā ō hīni̍ kɔ̄l a̍ ndu̍ . ”
43006028	O̍ ko̍ŋ , mi̍ wāŋnda̍ ha̍ā nyūnā Chi̍i̍su̍ āā , “ Mɛ̄ɛ̍ yɛ̄ɛ̍nɛ̍ na̍a̍ ŋ̄ tōsa̍ yɛ̍ mbō wa̍ wa̍lta̍ Mɛ̄lɛ̄ka̍la̍ŋ ? ”
43006029	Mi̍ Chi̍i̍sū di̍mūl nda̍ āā , “ Wa̍li̍ Mɛ̄lɛ̄ka̍ hɛ̄na̍ŋ nya̍ mī lā tōsa̍ wo̍ , ndu̍ cho̍ ni̍ , lā dɔ̄u̍ tīīndāŋ nyāa̍ o̍ wāna̍ o̍ ve᷅m ndo̍ ni᷄ŋ . ”
43006030	O̍ ko̍ŋ kɔ̍ɔ̍lī , ma̍ dīmūl ndu̍ āā , “ To̍sa̍ wɔ̍ su̍ɛ̍i̍ kɔ̄ndɔ̄fi̍li̍ na̍a̍ ŋ̄ chā , o̍ ko̍ŋ kɔ̍ɔ̍lī , mī ŋ̄ dɔ̄ū tīīnda᷄ŋndo̍ o̍ nūm ni̍ŋ nde̍ . To̍sa̍ wɔ̍ mī ŋ̄ chē  .
43006031	Bōōndi̍i̍ fi̍nyāā nāā ma̍māa̍ ā wa̍ o̍ po̍llo̍ ni᷄ŋ nde̍ , ma̍nɛ̄i̍yo̍ nda̍ a̍a̍ di̍ā ni̍ . Ī chō ī dīmīa̍ŋ o̍ Yāu̍ Mɛ̄lɛ̄ka̍a̍ ni᷄ŋ le̍nde̍ āā , ‘ Mbo̍ kē nda̍ bēe̍dīi̍yo̍ chɔ̄nɔ᷄ŋndo̍ ɛ̄chɛ̍nɛ̄ le̍ mā dē . ’ ”
43006032	Mi̍ Chi̍i̍sū lo᷅ o̍ ko̍ŋ mbo̍ dīmūl nda̍ āā , “ Mī di̍mu̍l nya̍ tōnya̍a̍ wa̍la̍ŋ , ō ve̍ Mūu̍sē le̍ yɔ̍ŋgu̍ nya̍ bēe̍dīi̍ chɛ̍ŋ o̍ fo̍nda᷄ŋ Mɛ̄lɛ̄ka̍a̍ wo̍ le̍ . Fi̍nyā nūu̍ , ndu̍ ke᷅ nya̍ bēe̍dīi̍ kpe̍e̍kpe̍i̍ cha᷅ŋ ɛ̄chɛ̍nɛ̄ mbo̍ tūāl lo̍ ni̍  .
43006033	Kāni̍ , bēe̍dīi̍ Mɛ̄lɛ̄ka̍ yɔ̄ŋgu̍ wo̍ , ndu̍ cho̍ wāna̍ chɛ̍ŋ ɛ̄chɛ̍nɛ̄ mbo̍ tūāl lo̍ ni̍ . Ndu̍yɛ̍ , wānā ko̍ŋ , ndu̍ yɔ̍ŋgū ŋ̍wa᷅ŋndā chīe̍e̍ yo̍o̍mū kpe̍e̍kpe̍i̍yo̍ ni̍ . ”
43006034	Ma̍ dīmūl Chi̍i̍sū āā , “ Mɛ̄ɛ̍ wa̍ na̍a̍ bēe̍dīi̍yo̍ ho̍ō kīo̍o̍ lɔ̍ɔ̍ lɔ̍ɔ̍ wa᷅ , Fāllo̍ . ”
43006035	Mi̍ Chi̍i̍sū di̍mūl nda̍ āā , “ Ya̍ cho̍ bēe̍dīi̍ to̍sā mī wāŋnda̍ ā wa̍ yōōmū kpe̍e̍kpe̍i̍yo̍ ni̍ . Wāna̍ to᷅l la̍ kɔ̄ɔ̄lī pɛ̍ , yīmā nɛ̍ī lɛ̍ ndu̍ le̍ . Ndu̍yɛ̍ , wāna̍ dɔ̍ū tīīnda᷄ŋ ndɔ̄ɔ̍ o̍ ya̍ ni̍ŋ pɛ̍ , bo̍lōlā ve̍sā lɛ̍ ndu̍ le̍  .
43006036	Kɛ̍ , mi̍ I̍ di̍mūl nya̍ māā lā chē ya̍ , kɛ̍ ndu̍yɛ̍ , lā do̍ū ti̍i̍nda᷄ŋ nyāa̍ o̍ ya̍ ni̍ŋ te̍  .
43006037	Ndu̍yɛ̍ , wānāā Fi̍nyā nūu̍ ō chu̍a̍ chɔ̍ mbo̍ kē ya̍ wa̍ , nda̍ kpo̍u̍ ā chō ya̍ tōlɔ̄ɔ̄ kɔ̄ɔ̄lī . Ndu̍yɛ̍ , wānā o̍ wāna̍ hi᷅ŋ nāa̍ ya̍ chu̍a̍ pɛ̍ , I̍ tu̍ū ndu̍ le̍  .
43006038	Kāni̍ fo̍ndōle̍ , Mɛ̄lɛ̄ka̍ o̍ ve᷅m ya̍ wo̍ , le̍ nyɛ̄ o̍ hɛ̍na̍ŋ ndo̍ tōsāa̍ ya̍ I̍ chɛ̍ŋ ɛ̄chɛ̍nɛ̄ mi̍ hu᷅ŋ ni̍ . I̍ hi̍ŋ le̍ hɛ̄na᷄ŋ ni̍ ya̍ pi̍la̍ to̍sā le̍  .
43006039	Mɛ̄lɛ̄ka̍ o̍ ve᷅m ya̍ wo̍ , nyɛ̄ o̍ hɛ̍na̍ŋ mī I̍ to̍sa̍ wo̍ , ndu̍ cho̍ ho̍ō ni̍ māā wānāā o̍ ke̍ ya̍ wa̍ ki̍nɛ̍i̍ ō pīlɛ̍ bɛ̍ɛ̍ ō la̍a̍sīa̍ŋ te̍ . Ndu̍yɛ̍ o̍ ko̍ŋ kɔ̍ɔ̍lī , māā nda̍ kpo̍u̍ mī I̍ hu̍ŋ mi̍ŋgī nda̍ yōōmū o̍ pāa̍le̍ mɛ̍ɛ̍lāāle̍ŋ chōo̍  .
43006040	Kāni̍ , nyɛ̄ ndu̍ Fi̍nyā nūu̍ hɛ̄na̍ŋ ndo̍ , ndu̍ cho̍ ni̍ māā wānāa̍ tu̍āl Po̍ Mɛ̄lɛ̄ka̍a̍ kɔ̄ɔ̄lī wa̍ , ndu̍yɛ̍ , mā dɔ̄ū tīīnda᷄ŋndo̍ o̍ ndu̍ ni̍ŋ nda̍ , māā ā nɔ̄ mā sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ . Ndu̍yɛ̍ o̍ ko̍ŋ kɔ̍ɔ̍lī , I̍ cho̍ wānāā kāŋ mīŋgī yōōmū o̍ pāa̍le̍ mɛ̍ɛ̍lāā le̍ŋ chōo̍ . ”
43006041	O̍ ko̍ŋ kɔ̍ɔ̍lī , mi̍ Chu̍ūwa̍ kāndū ŋɔ̄ɔ̄chīa̍ŋnda̍ŋ a̍ Chi̍i̍sū , kāni̍ fo̍ndōle̍ , māā ō dīmi̍ māā ndu̍ cho̍ bēe̍dīi̍yo̍ chɛ̍ŋ ɛ̄chɛ̍nɛ̄ mbo̍ tūāl lo̍ ni̍  .
43006042	Ma̍ hīāū lāchī a̍ ŋɔ̄ɔ̄chīa̍ŋnda̍ŋ āā , “ Chi̍i̍su̍ cho̍ ho̍ō ni̍ , Chōo̍sɛ̍ po̍ ndɔ̄ɔ̍ . Fi̍nyā ndɔ̄ ni̍ , kāla̍ ndɔ̄ ni̍ , ŋ̄ sīnā nda̍ . Kɛ̍ , vɛ᷅ ni᷅ŋ mbo̍ dīmī māā ɛ̄chɛ̍nɛ̄ o̍ chɛ̍ŋ ni̍ mbo̍ tūāl ? ”
43006043	Mi̍ Chi̍i̍sū mu̍lī nda̍ dīōm , mbo̍ dīmī āā , “ Lā pɛ̄ŋgi̍ ŋɔ̍ɔ̍chīa̍ŋnda̍ŋ nya̍ pi̍la̍ tɛ̄ɛ̄ŋ  .
43006044	Wānā o̍ wānā nɔ̍lā mbō tōl la̍ kɔ̄ɔ̄lī le̍ , mɛ̄ɛ̍ mī Mɛ̄lɛ̄ka̍ Fi̍nyāa̍ tōsa̍ a̍ sa̍bū mālāŋ o̍ tu̍āl la̍ kɔ̄ɔ̄lī . O̍ ko̍ŋ , I̍ nɔ̍lā mī mi̍ŋgi̍ ndu̍ yōōmū o̍ pāa̍le̍ mɛ̍ɛ̍lāāle̍ŋ chōo̍ . ”
43006045	Mi̍ Chi̍i̍sū hi̍a̍ū lāchī a̍ sūɛ̍i̍ nāa̍ nda̍ chūā āā , “ Ī chō ī pōōnyīāā o̍ yāu̍ wānāa̍ su̍a̍ā le̍ Mɛ̄lɛ̄ka̍ wa̍ ō pīlɛ̍ ni᷄ŋ āā , ‘ Mɛ̄lɛ̄ka̍ chō wāŋnda̍ kpo̍u̍ pɛ̍ɛ̍kū . ’ Wānā o̍ wāna̍ ya̍ŋ Mɛ̄lɛ̄ka̍ Fi̍nyāa̍ lānī , ndu̍yɛ̍ o̍ ko̍ŋ kɔ̍ɔ̍lī , mbō sɔ̄la̍ pɛ̄ɛ̄kōo̍ ndu̍ o̍ bā bɛ̄ŋgu̍ pɛ̍ , tōlɔ̄ɔ̍ wānā ko̍ŋ ō tūāl lā kɔ̄ɔ̄lī ni̍  .
43006046	Kɛ̍ ndu̍yɛ̍ , ke̍ŋ chɔ᷅m ma̍chɔ̍māā māā wāŋndo̍ ō pīlɛ̍ bɛ̍ɛ̍ ō chē ni᷅ŋ Mɛ̄lɛ̄ka̍ Fi̍nyāa̍ lē pīlɛ̍ le̍ , mɛ̄ɛ̍ wāna̍ chɛ̍ŋ ɛ̄chɛ̍nɛ̄ wo̍ . Ndu̍ ko̍ni̍ che᷅ wɔ̄ Mɛ̄lɛ̄ka̍ Fi̍nyāa̍ ni̍  .
43006047	Mī di̍mu̍l nya̍ tōnya̍a̍ wa̍la̍ŋ , wāna̍ du̍a̍ū ti̍i̍nda᷄ŋ ndɔ̄ɔ̍ o̍ ya̍ ni̍ŋ ndo̍ , ō sɔ̄la̍ ni᷅ŋ bɛ̍ɛ̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍  .
43006048	Ya̍ cho̍ bēe̍dīi̍ to̍sā mī wāŋnda̍ ā wa̍ yo̍o̍mū kpe̍e̍kpe̍i̍yo̍ ni̍  .
43006049	Mi̍ fi̍nyāā nyāa̍ dīā ma̍nɛ̄i̍yo̍ o̍ po̍llo̍ ni᷄ŋ . Kɛ̍ ndu̍yɛ̍ , o̍ ko̍ŋ ni̍ŋ fa̍ū , ma̍ wū  .
43006050	Kɛ̍ , bēe̍dīi̍ chɛ̍ŋ ɛ̄chɛ̍nɛ̄ wo̍ ndu̍ ndu̍ wānā o̍ wāna̍ de᷅ ndu̍ pɛ̍ , ō vi᷅ le̍  .
43006051	Ya̍ cho̍ bēe̍dīi̍ ke᷅ wa᷅ŋnda̍ yōōmū kpe̍e̍kpe̍i̍yo̍ o̍ chɛ̍ŋ ɛ̄chɛ̍nɛ̄ mbo̍ tūāl lo̍ ni̍ . Wānā o̍ wāna̍ de᷅ bēe̍dīi̍yo̍ ho̍ō pɛ̍ , wānā ko̍ŋ chō wā yōōmū le̍ fɛ̍ɛ̍ŋ a̍ fɛ̍ɛ̍ŋ . Bēe̍dīi̍ ya̍ I̍ ke᷅ ko̍ŋ wa᷅ŋnda̍ wo̍ , ndu̍ cho̍ dīāllūŋ nu᷄ŋ ni̍ . Mu̍ŋ ya̍ I̍ yɔ̍ŋgu̍ le̍ mī wāŋndā chīe̍e̍ya̍ ā sɔ̄la̍ yōōmū kpe̍e̍kpe̍i̍yo̍ ni̍ . ”
43006052	O̍ ko̍ŋ kɔ̍ɔ̍lī , mi̍ Chu̍ūwa̍ ā tūūlū kɔ̄l a̍ Chi̍i̍sū . Ma̍ kāndū dīōmnda̍ŋ hīŋa᷅ŋndo̍ nda̍ pi̍la̍ tɛ̄ɛ̄ŋ mā dīmī āā , “ Mī vɛ̄ɛ̍nɛ̍ po̍o̍ ho̍ō ō lōōku̍ yɛ̄ na̍a̍ dīāllūŋ ndɔ̄ɔ̍ŋ kē mī ŋ̄ dē mu̍ŋ ? ”
43006053	Mi̍ Chi̍i̍sū di̍mūl nda̍ āā , “ Mī di̍mu̍l nya̍ tōnya̍a̍ wa̍la̍ŋ , tē lā di̍ di̍a̍llūŋ wāna̍ nda̍ vēēlū āā Po̍ Wānā Pɔ̍nɔ̍ɔ̍ wo̍ŋ , ndu̍yɛ̍ , mī lā ko᷄l kōo̍ma̍ ndūa̍ŋ te̍ , lā ve᷅ yo̍o̍mū kpe̍e̍kpe̍i̍ le̍  .
43006054	Ndu̍yɛ̍ , wāna̍ di̍ā dīāllūŋ nu᷄ŋ , ndu̍yɛ̍ , mbō ko᷄l kōo̍ma̍ nīa̍ŋ ndo̍ , ō sɔ̄la̍ ni᷅ŋ bɛ̍ɛ̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ . O̍ ko̍ŋ kɔ̍ɔ̍lī , I̍ cho̍ wānā ko̍ŋ mīŋgī yōōmū o̍ pāa̍le̍ mɛ̍ɛ̍lāāle̍ŋ chōo̍  .
43006055	Dīāllūŋ nu᷄ŋ mu̍ŋ cho̍ nyɛ̄ dīāā kpe̍e̍kpe̍i̍yo̍ ni̍ . Ndu̍yɛ̍ , kōo̍ma̍ nīa̍ŋ ma̍ŋ ma̍ cho̍ nyɛ̄ kōlāā kpe̍e̍kpe̍i̍yo̍ ni̍  .
43006056	Wāna̍ di̍ā dīāllūŋ nu᷄ŋ , ndu̍yɛ̍ , mbō ko᷄l kōo̍ma̍ nīa̍ŋ ndo̍ , wānā ko̍ŋ mɛ̄ɛ̍ ō chō o̍ dīōm pīlɛ̍ ni᷄ŋ a̍ ya̍ , ndu̍yɛ̍ , mi̍ ya̍ I̍ wa᷅ o̍ dīōm pīlɛ̍ ni᷄ŋ a̍ ndu̍  .
43006057	Mɛ̄lɛ̄ka̍ Fi̍nyāa̍ o̍ to̍sā mī wāŋnda̍ ā wa̍ yōōmū wo̍ , ndu̍ ve᷅m ya̍ ni̍ . Ndu̍yɛ̍ , ō tōsa̍ mi̍ I̍ wa᷅ yōōmū . Le̍nde̍ ko̍ni̍ , wānā o̍ wāna̍ de᷅ dīāllūŋ nu᷄ŋ pɛ̍ , I̍ to̍sa̍ wānā ko̍ŋ ō wa̍ yōōmū  .
43006058	Le̍la̍ŋ , bēe̍dīi̍ chɛ̍ŋ o̍ fo̍nda᷄ŋ Mɛ̄lɛ̄ka̍a̍ wo̍ , ndu̍ cho̍ ho̍ō ni̍ . Ndu̍ cho̍ māā bēe̍dīi̍ fi̍nyāā nyāā ma̍māa̍ ā dē wo̍ le̍ . Bēe̍dīi̍ nda̍ dē ko̍ŋ ndo̍ , ndu̍ to̍sa̍ mā wa̍ yōōmū le̍ fɛ̍ɛ̍ŋ a̍ fɛ̍ɛ̍ŋ te̍ . Kɛ̍ , bēe̍dīi̍ chɛ̍ŋ o̍ fo̍nda᷄ŋ Mɛ̄lɛ̄ka̍a̍ wo̍ , ndu̍ ndu̍ wānā de᷅ ndu̍ pɛ̍ , a̍ wa̍ yōōmū le̍ fɛ̍ɛ̍ŋ a̍ fɛ̍ɛ̍ŋ . ”
43006059	Bōōndi̍i̍ Chi̍i̍sū wa̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ Kēpa̍a̍nīɔ̄m chi̍e̍e̍ ve̍ , o̍ ko̍ŋ o̍ di̍mi̍ dīōmnda̍ŋ nda᷅ŋ ni̍  .
43006060	Mi̍ bu̍ɛ̍i̍yāa̍ Chi̍i̍sūa̍a̍ ā ka̍ ka̍ , a̍ tu̍ɛ̍ī nyɛ̄ Chi̍i̍sū di̍mi̍ wo̍ . O̍ ko̍ŋ , ma̍ dīmī āā , “ Pɛ̄ɛ̄kū o̍ pɛ̍ɛ̍ku̍ ho̍ō wo̍ , ō kēndū bɔ̄ɔ̍ . Ō nɛ̄ɛ̍nɛ̍ nɔ̍lā yɛ̍ mbō chɛ̄la᷅ŋ a̍ ndu̍ a̍ pɛ̄ɛ̄kū ndɔ̄ɔ̍ ho̍ō ? ”
43006061	Wānā o̍ wānā bɛ̍ɛ̍ o̍ di̍mu̍l Chi̍i̍sū a̍ nyɛ̄ bu̍ɛ̍īya̍ ā dīmi̍ wo̍ o̍kɔ̄ɔ̄ le̍ . Kɛ̍ ndu̍yɛ̍ , mbo̍ sīnā māā ŋɔ̄ɔ̄chīa̍ŋnda̍ŋ nda̍ wa̍ a̍ nyɛ̄ o̍ di̍mi̍ wo̍ o̍kɔ̄ɔ̄ ni̍ . Mi̍ Chi̍i̍sū nyu̍nā nda̍ āā , “ Bāā mī dīōmndā ya̍ I̍ di̍mi̍ la᷅ŋ nda̍ŋ lā tɛ̄ɛ̄mbu̍u̍ nya̍ lākɔ᷄l ?
43006062	Tē ō wa̍ yɛ̄ mī lā chē wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ mbō mīīŋgu̍ nāa̍ o̍ chɛ̍ŋ nda̍ ? ”
43006063	Mi̍ Chi̍i̍sū di̍mī āā , “ Nyi̍na̍ Mɛ̄lɛ̄ka̍a̍ , ndu̍ ke᷅ wa̍nā yo̍o̍mū kpe̍e̍kpe̍i̍yo̍ ni̍ . Wāna̍ chi̍e̍e̍ nɔ̍lā mbō sɔ̄la̍ yōōmōo̍ ho̍ō o̍ kpāāya̍ ndɔ̍ ndu̍ pi̍la̍ ni̍ŋ te̍ . Dīōmnda̍ ya̍ I̍ so̍ō la᷅ŋ nāa̍ nya̍ chūā la̍ŋ , la̍ŋ la̍ to̍sā ni̍ mī Nyi̍na̍ Mɛ̄lɛ̄ka̍a̍ ō tōl nya̍ kɔ̄ɔ̄lī . Ndu̍yɛ̍ , la̍ŋ la̍ to̍sā ni̍ mī lā sɔ̄la̍ yōōmū kpe̍e̍kpe̍i̍yo̍  .
43006064	Kɛ̍ ndu̍yɛ̍ , nya̍ pūm nda̍ lā dōu̍ ti̍i̍nda᷄ŋ o̍ ya̍ ni̍ŋ te̍ . ” Chɔ̍ŋ o̍ kāndɔ᷄ŋndo̍ di̍ Chi̍i̍sū ndu̍ o̍o̍ si̍nā wa̍nāa̍ nda̍ a̍a̍ dɔ̍ū tīīnda᷄ŋndo̍ o̍ ndu̍ ni̍ŋ nda̍ . Ndu̍yɛ̍ , ndu̍ o̍o̍ si̍nā wa᷅na̍ wa̍ ndu̍ hūnɔ̄ɔ̄ pīsī wo̍  .
43006065	Mi̍ Chi̍i̍sū di̍mī vɛ̄lɛ̄ āā , “ Le̍ sa̍bōo̍ ho̍ō ya̍ I̍ di̍mu̍l nya̍ ni̍ māā wānā o̍ wānā nɔ̍lā mbō tōl la̍ kɔ̄ɔ̄lī le̍ mɛ̄ɛ̍ mī Mɛ̄lɛ̄ka̍ Fi̍nyāa̍ tōsa̍ a̍ sa̍bū mālāŋ o̍ tu̍āl la̍ kɔ̄ɔ̄lī . ”
43006066	Chɔ̍ŋ a̍ bōōndi̍i̍ ke̍ŋ , mi̍ wānāa̍ wa̍ ndu̍ kɔ̄ɔ̄lī wa̍ cha̍po̍ ma̍ māl ndu̍ . Ā ve̍ lɛ̍ ndu̍ bālɔ̄ɔ̄ kɔ̄ɔ̄lī le̍  .
43006067	Le̍ he̍ī , mi̍ Chi̍i̍sū nyu̍nā bu̍ɛ̍i̍yāā ndūāā tɔ̍ a̍ ā ŋīɔ̍ɔ̍ŋnda̍ āā , “ Nya̍ yɛ̄ , lā yēēma̍ mī lā ma᷄l la̍ mī lā kūɛ̄nu᷄ŋ ? ”
43006068	Mi̍ Sa̍i̍mɔ̄ŋ Pītɛ̍ lo᷅ lo̍ŋ mbo̍ mūlī āā , “ Māsānɔ̄ɔ̍ , tē ŋ̄ ma᷄l nu̍m pɛ̍ , mī nɛ̄ɛ̍nɛ̍ na̍a̍ ŋ̄ tōl lɛ̄ kɔ̄ɔ̄lī ? Dīōmndā nūmnda̍ŋ , la̍ŋ la̍ to̍sā ni̍ mī wāŋnda̍ sɔ̄la̍ yōōmū kpe̍e̍kpe̍i̍yo̍ , o̍ nɔ̍ la̍mɛ̍ɛ̍lu̍ le̍ wo̍  .
43006069	Ŋ̄ dɔ̄ū tīīnda᷄ŋndo̍ o̍ nūm ni̍ŋ . Ndu̍yɛ̍ vɛ̍lɛ̄ , ŋ̄ sīnā māā nu᷄m cho̍ wāna̍ cho̍ le̍ Mɛ̄lɛ̄ka̍ wo̍ ni̍ . ”
43006070	Mi̍ Chi̍i̍sū nyu̍nā nda̍ āā vɛ̄ɛ̄ , “ Ya̍ le̍ hɛ̍li̍ nya̍ ŋ̄ wāŋ tɔ̍ a̍ wānāā ŋīɔ̍ɔ̍ŋnda̍ ha̍ā le̍ ? Kɛ̍ ndu̍yɛ̍ , wānā pi᷅lɛ̍ chō nya̍ tɛ̄ɛ̄ŋ , nyi̍nā wɔ̄ɔ̍ŋndo̍ o̍ cho̍ ni̍ . ”
43006071	A̍ Chu̍da̍sī po̍ Sa̍i̍mɔ̄ŋ Īsīka̍a̍līɔ̄ɔ̄ wo̍ o̍kɔ̄ɔ̄ o̍ wa̍ sūɛ̍i̍ he̍ī ni̍ . Kāni̍ , mi̍ chē bɛ̍ɛ̍ mi̍ Chu̍da̍sī wa᷅ bu̍ɛ̍īyo̍ ō pīlɛ̍ bu̍ɛ̍i̍yāā tɔ̍ a̍ ā ŋīɔ̍ɔ̍ŋāa̍ Chi̍i̍sūa̍a̍ tɛ̄ɛ̄ŋ ni̍ , kɛ̍ ndu̍yɛ̍ , ndu̍ wa̍ ndu̍ hūnɔ̄ɔ̄ pīsī ni̍  .
43007001	O̍ ko̍ŋ kɔ̍ɔ̍lī , Mi̍ Chi̍i̍sū ba̍lū wāŋnda̍ chōo̍ o̍ būŋgɛ̄ī Kāli̍līve̍ ni᷄ŋ . Kɛ̍ , ndu̍ o̍o̍ ku̍ē o̍ būŋgɛ̄ī Chūdi̍a̍āve̍ ni᷄ŋ te̍ . Kāni̍ fo̍ndōle̍ , wānāā bɛ̄ndūāā Chu̍ūwa̍ ā wa̍ nɛ̄īla̍ŋ nūūvīa̍a̍ le̍ ndu̍ dīyɔ̄ɔ̍  .
43007002	A̍ bōōndi̍i̍ ke̍ŋ , bɔ̄ŋa᷅ŋ lābāfɛ̄i̍yo̍ wa̍ ni᷅ŋ le̍ fūūlūūwo̍  .
43007003	Le̍ he̍ī , mi̍ Chi̍i̍sū pɔ̄mbūāā ndūa̍a̍ dīmūl ndu̍ āā , “ Ma̍l na̍nu᷄ŋ mā kūɛ̄ Chūdi̍a̍ā , le̍ mī bu̍ɛ̍i̍yāā nūmnda̍ lo̍ŋ a̍ che᷅ ka̍a̍ma̍ālā ŋ̄ chō tōsāa̍ la̍ŋ  .
43007004	Kāni̍ , wānā o̍ wānā tē a̍ hɛ̍na̍ŋ mā he̍l tɔ̍ɔ̍ pɛ̍ , a̍ to̍sā i̍sɔ̍ɔ̍ o̍ īsɔ̄ɔ̍ o̍ vīōŋnɔ᷄ŋ ni̍ŋ te̍ . Le̍la̍ŋ , tē a̍ wa̍ ka̍a̍ma̍āla̍ŋ nda᷅ŋ tōsāa̍ pɛ̍ , to̍sa̍ mī wāŋnda̍ kpo̍u̍ a̍ che᷅ nu̍m o̍ la̍ŋ tōsāa̍ . ”
43007005	Kɛ̍ ndu̍yɛ̍ , pɔ̄mbūāā ndūāā kālāa̍ bɛ̍ɛ̍ , nda̍ a̍a̍ do̍u̍ ti̍i̍nda᷄ŋ o̍ ndu̍ ni̍ŋ te̍  .
43007006	Mi̍ Chi̍i̍sū di̍mūl pɔ̄mbūāā ndūa̍a̍ āā , “ Bōōndi̍i̍ nīi̍ ī fūūlu̍u̍ wɔ̍ le̍ he̍ī tōsā le̍ . Le̍ nya̍ nya̍ , te̍le̍ŋ o̍ te̍le̍ŋ wa᷅ o̍ bɛ̍ndāā  .
43007007	Ya̍ I̍ cho̍ wāŋnda̍ dīmūllo̍ māā ka̍ālā ndāla̍ŋ lā ni᷄ŋ te̍ . Le̍ he̍ī ya̍ nda̍ tūl le̍yɛ̍ ni̍ . Nya̍ nya̍ sa̍bū o̍ sa̍bū cho̍ mā tu᷄l nya̍ lēyɛ̄ le̍ ndu̍ le̍  .
43007008	Nya̍ kɔ̍ . Ya̍ I̍ cho̍ la̍kɔ̍ o̍ bɔ̄ŋa᷅ŋndo̍ ho̍ō le̍ , kāni̍ , te̍le̍ŋ nī kpe̍e̍kpe̍i̍yo̍ ō fūūlu̍u̍ wɔ̍ le̍ . ”
43007009	Mɛ̄ɛ̍ o̍ so̍ō dīōmnda̍ŋ nda᷅ŋ , mbo̍ lōnu᷄ŋ Kāli̍lī  .
43007010	Mɛ̄ɛ̍ pɔ̄mbūa̍a̍ Chi̍i̍sūa̍a̍ kūɛ̄ Chūlu̍sɛ̄lɛ̄m le̍ bɔ̄ŋa᷅ŋ lābāfɛ̄i̍yo̍ , o̍ ko̍ŋ kɔ̍ɔ̍lī , mi̍ Chi̍i̍sū bɛ̍ɛ̍ cha̍ŋ mbo̍ kūā lo̍ŋ . Kɛ̍ , ō ku̍e̍ kpe̍nde̍ke̍le̍ le̍ . Mbo̍ kūā sɔ̍ɔ̍ sɔ̍ɔ̍ yɔ̍ŋi̍ wāŋnda̍ nda̍ a̍a̍ si̍na̍  .
43007011	Wānāā bɛ̄ndūāā Chu̍ūwa̍ ā wa̍ ndu̍ nūūvīa̍a̍ o̍ bɔ̄ŋa᷅ŋ kōŋ ni᷄ŋ . Ma̍ sa̍āŋ nyu̍u̍nīa̍a̍ āā , “ Ɔ̍ɔ̄ lāŋu̍nɔ̄ɔ̍ ho̍ō ? ”
43007012	Wāŋnda̍ ka̍ ka̍ , ā wa̍ sɔ̄ɔ̍ŋ to̍o̍lo᷄ŋ a̍ Chi̍i̍sū o̍kɔ̄ɔ̄ . Mi̍ ā pūm ā wā dīmīo̍o̍ āā , “ Wānā kɛ̍ndɔ̄ɔ̍ po̍ ko̍ŋ chō ni̍ . ” Kɛ̍ , mi̍ ā pūm ā dīmī āā , “ Hūīyo̍ o̍ cho̍ wāŋnda̍ ni̍ . ”
43007013	Kɛ̍ , wānā o̍ wānā ndu̍ o̍o̍ su̍ū kpe̍nde̍ke̍le̍ a̍ Chi̍i̍sū o̍kɔ̄ɔ̄ le̍ . Kāni̍ , ā wa̍ wānāā bɛ̄ndūāā Chu̍ūwa̍ wōo̍  .
43007014	Pālɛ̍i̍ bɔ̄ŋa᷅ŋnde̍ ndi̍ i̍i̍ pi̍ɔ̍u̍ ni᷅ŋ tɛ̄ɛ̄ŋ . O̍ ko̍ŋ , mi̍ Chi̍i̍sū ku̍ā o̍ chīɛ̍i̍ Mɛ̄lɛ̄ka̍a̍ mbo̍ kāndū wāŋnda̍ pɛ̄ɛ̄kōo̍  .
43007015	Mi̍ kɔ̄ndɔ̄fi̍llo̍ bīī wānāā bɛ̄ndūāā Chu̍ūwa̍ a̍ mɛ̄ɛ̍ o̍ pɛ̍ɛ̍ku̍ yɛ̍ . Ma̍ dīmī āā , “ Vɛ̄ɛ̍nɛ̍ po̍o̍ ho̍ō lōōku̍ yɛ̄ dɛ̍nɛ̍ si̍nāa̍ ho̍ō sɔ̄lā , ō ku̍e̍ yɛ̍ o̍ pɛ̄ɛ̄kū bɛ̄ŋgu̍ ti̍chɛ̄i̍ya̍a̍ nāa̍ o̍ bā bɛ̄ŋgu̍ le̍ ? ”
43007016	Mi̍ Chi̍i̍sū mu̍lī āā , “ Mɛ̄lɛ̄ka̍ o̍ ve᷅m ya̍ wo̍ , o̍ ndu̍ lo̍ pɛ̄ɛ̄kū ya̍ I̍ pɛ̍ɛ̍kū wa᷅ŋnda̍ wo̍ ō chɛ᷄ŋ ni̍ . Ō cho̍ pɛ̍ɛ̍kū ni̍ ya̍ pi̍la̍ le̍  .
43007017	Wānā o̍ wāna̍ nɔ̍ yēēmɛ̍i̍ le̍ nyɛ̄ Mɛ̄lɛ̄ka̍ hɛ̄na̍ŋ ndo̍ tōsāa̍ pɛ̍ , ō nɔ̄lā mbō sīna̍ tē o̍ Mɛ̄lɛ̄ka̍ lo̍ pɛ̄ɛ̄kū ya̍ I̍ pɛ̍ɛ̍kū wa᷅ŋnda̍ wo̍ chɛ᷄ŋ ni̍ , ɔ̄ɔ̄ tē kɛ̄ɛ̄sīāā ni̍ ya̍ pi̍la̍a̍ ko̍ni̍  .
43007018	Wāna̍ hu᷅ŋ ho̍ō mbō pɛ̄ɛ̄ku̍ wāŋnda̍ nyɛ̄ ndu̍ pi̍la̍ o̍ kɛ̍ɛ̍si̍a̍a̍ wo̍ wo̍ , mɛ̄ɛ̍ wānā ko̍ŋ , ndu̍ pi̍la̍ le̍ tɔ̍ɔ̍ ndɔ̄ kɛ̍ndɔ̄ɔ̍ o̍ wa᷅ ki̍ndīo̍o̍ ni̍ . Kɛ̍ , wāna̍ ki̍ndī ho̍ō le̍ mī wāna̍ ve᷅m ndu̍ wo̍ ō sɔ̄la̍ tɔ̍ɔ̍ kɛ̍ndɔ̄ɔ̍ wo̍ , mɛ̄ɛ̍ ndu̍ cho̍ wāna̍ di̍mī to᷅nya̍a̍ wo̍ ni̍ . Ndu̍yɛ̍ , wānā ko̍ŋ cho̍ wa᷅na̍ lāchōōwā le̍  .
43007019	Lā sīnā māā Mūu̍sē ndu̍ chɔ̍m nya̍ sāwāla̍ŋ le̍ mī lā chu̍a̍ ni̍ . Kɛ̍ ndu̍yɛ̍ , nya̍ fa̍ū wānā pi᷅lɛ̍ bɛ̍ɛ̍ chɛ᷅l le̍ sāwāla̍ la̍ŋ chūa̍a̍ le̍ . Vɛ᷅ ni᷅ŋ mi̍ lā wā kīndīo̍o̍ le̍ ya̍ dīyɔ̄ɔ̍ ? ”
43007020	Mi̍ wāŋnda̍ o̍ fāŋgā ko̍ŋ tɛ̄ɛ̄ŋ a̍ mu̍lūl Chi̍i̍sū āā , “ Mbɔ̄ nyi̍nā wɔ̄ɔ̍ŋndo̍ cho̍ nu̍m kɔ̄ɔ̄lī ni̍ . Nɛ̄ɛ̍ni̍a̍ā cho̍ yɛ̄ kīndīo̍o̍ le̍ nu̍m dīyɔ̄ɔ̍ ? ”
43007021	Mi̍ Chi̍i̍sū di̍mī āā , “ Wa̍li̍ ka̍a̍ma̍a̍ ō pīlɛ̍ ko̍ni̍ ya̍ to̍sa̍ ni̍ , mi̍ kɔ̄ndɔ̄fi̍llo̍ bīī nya̍  .
43007022	Ō ve̍ Mūu̍sē le̍ wa̍ wāna̍ tāse̍ le̍ nya̍ dīmūllo̍ le̍ chūāā nyāa̍ hīvīo̍o̍ o̍ chīɛ̄ī kɔ̄ɔ̄lī le̍ . Fi̍nyāā nyāā ma̍māa̍ fɛ̍lɛ̍ŋ di̍mu̍l nya̍ le̍nde̍ . Kɛ̍ ndu̍yɛ̍ , le̍ sāwa̍ Mūu̍sē do̍u̍ nya̍ ko̍ŋ ndo̍ , lā hīvī māhīvīāā wāŋndo̍ o̍ pāa̍le̍ nāāle̍ pɛ̍ŋgīāāle̍ŋ chōo̍  .
43007023	Tē ō wa̍ pɛ̍ mī lā hīvi̍ wāŋndo̍ o̍ pāa̍le̍ŋ nde᷅ŋ chōo̍ , yɔ̄ŋi̍ nya̍ tɛ̄ɛ̄mbu̍u̍ sa᷅wa̍ Mūu̍sē do̍u̍ nya̍ ko̍ŋ ndo̍ pɛ̍ , mɛ̄ɛ̍ vɛ᷅ ni᷅ŋ tē I̍ si̍ŋgi̍ wāna̍ dīālīī nāa̍ lēchōo̍ pɛ̍ , lā dɔ̄ɔ̄nu᷄ŋ tu̍mbe̍ ?
43007024	Lā pɛ̄ŋgi̍ wa᷅ŋnda̍ yāma̍ŋ kīlūllo̍ le̍ kīōlɔ̄ɔ̍ le̍ŋ . Lā wa̍ wāŋndo̍ yāmɛ̍i̍ kīlūllo̍ pɛ̍ , lā tōsa̍ ndi̍ o̍ nɛ̄ī sa̍kpo̍ . ”
43007025	Mi̍ wāŋnda̍ Chūlu̍sɛ̄lɛ̄m ā pūm ā nyūnā āā , “ Ō cho̍ po̍o̍ ho̍ō le̍ nda̍ chō kīndīo̍o̍ le̍ dīyɔ̄ɔ̍ le̍ ? ”
43007026	Ma̍ dīmī āā , “ Mi̍ lā che᷄ŋ ndu̍ sūɛ̍i̍ kpe̍nde̍ke̍le̍ , ā ku̍u̍nā bɛ̍ɛ̍ ndu̍ le̍ . Bāā mbō wa̍ sīnāa̍ nda̍ sīna̍ kpe̍e̍kpe̍i̍ ni̍ māā ndu̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ ?
43007027	Kɛ̍ ndu̍yɛ̍ , pōo̍ ho̍ō ndu̍ ndu̍ na̍a̍ kpo̍u̍ ŋ̄ sīnā chi̍e̍e̍ ndɔ̄ɔ̍ . Ki̍li̍tī , ō Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ wo̍ , ndu̍ ndu̍ āā , tē ō hīŋ pɛ̍ , wānā si̍nā ni̍ŋ na̍a̍ o̍ fu̍lā ni̍ŋ nda̍ le̍ . ”
43007028	O̍ ko̍ŋ , mɛ̄ɛ̍ Chi̍i̍sū wa̍ wāŋnda̍ pɛ̄ɛ̄kōo̍ o̍ chīɛ̍i̍ Mɛ̄lɛ̄ka̍a̍ ni᷄ŋ , mbo̍ nyūnā chōo̍ cho̍o̍ āā , “ Lē kɛ̍ndɛ̄ , lā sīnā ya̍ a̍ nāa̍ ya̍ I̍ fu̍la̍ wa̍ ? I̍ hi̍ŋ o̍ kpāāya̍ ni̍ ya̍ pi̍la̍ ni̍ŋ te̍ . Wāna̍ ve᷅m ya̍ wo̍ , ndu̍ cho̍ sa̍kpō . Ndu̍yɛ̍ , lā si̍nā ndu̍ le̍  .
43007029	Kɛ̍ , ya̍ ya̍ I̍ si̍nā ndu̍ . Kāni̍ fu̍u̍le̍ , nāa̍ ndu̍ chu̍a̍ ya̍ I̍ chɛ̍ŋ ni̍ . Ndu̍ ve᷅m ya̍ ni̍ . ”
43007030	O̍ ko̍ŋ kɔ̍ɔ̍lī , ma̍ kīndī le̍ ndu̍ bīyɔ̄ɔ̍ . Kɛ̍ ndu̍yɛ̍ , ā nɔ̄la̍ mā bīī ndu̍ le̍ , kāni̍ , bōōnde̍i̍ ndi̍ i̍i̍ fu̍u̍lu̍u̍ wɔ̍ le̍  .
43007031	Kɛ̍ o̍ ko̍ŋ ni̍ŋ kpo̍u̍ , mi̍ wānāā fāŋgā ā dūāū tīīnda᷄ŋ ndāa̍ o̍ ndu̍ ni̍ŋ . Ma̍ dīmī āā , “ Tē Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō hīŋ pɛ̍ , ō tōsā ni̍ŋ pa̍ wa̍lta̍ ka̍a̍ma̍ālā chēle̍ŋ mī lā hīōū lā pōo̍ ho̍ō tōsa̍ la̍ŋ ? ”
43007032	O̍ ko̍ŋ kɔ̍ɔ̍lī , mi̍ sɔ̄ɔ̍ŋ to̍o̍lōŋ wāŋnda̍ ā wa̍ dīmīo̍o̍ a̍ Chi̍i̍sū o̍kɔ̄ɔ̄ wo̍ŋ , ŋ̄ dēl ku̍ndā Fālīsi̍īya̍ o̍ lānī . Nda̍ ni̍ , a̍ wānāā bɛ̄ndūāā sōlīāā lāsa̍lāa̍ , ma̍ chāl nāa̍ pi᷅lɛ̍ ma̍ vīām pōli̍sīi̍yāa̍ ma̍ndā chīɛ̍i̍ Mɛ̄lɛ̄ka̍a̍ wa̍ , le̍ ndu̍ bīyɔ̄ɔ̍  .
43007033	O̍ ko̍ŋ , mi̍ Chi̍i̍sū di̍mī āā , “ I̍ cho̍ wɔ̍ wā lātūlu̍ a̍ nya̍ le̍ te̍le̍ŋ ti̍ŋ . O̍ ko̍ŋ kɔ̍ɔ̍lī , mī mi̍i̍ŋgu̍ nāa̍ wāna̍ ve᷅m ya̍ wo̍ chūā  .
43007034	Lā nūūvīāā ni̍ŋ ya̍ , kɛ̍ ndu̍yɛ̍ , lā se̍e̍lūŋ ni̍ŋ ya̍ le̍ . Kāni̍ fu̍u̍le̍ , nāa̍ ya̍ I̍ cho̍ wā wa̍ lā nɔ̍lā mī lā kūɛ̄ lo̍ŋ te̍ . ”
43007035	O̍ ko̍ŋ kɔ̍ɔ̍lī , mi̍ wānāā bɛ̄ndūāā Chu̍ūwa̍ ha̍ā , ā sa̍āŋ nyu̍ūni̍āŋndo̍ āā , “ Kūɛ̍ɛ̍nɛ̍ pōo̍ ho̍ō ō chō yɛ̄ dīmīo̍o̍ le̍ kɔ̄la̍ŋ wānā nɔ̍lā mā sa̍a̍lu̍ŋ ndu̍ le̍ nɛ̍ ? Bāā mbō wa̍ o̍ chi̍e̍e̍ŋ Kīli̍kīi̍ya̍ nāa̍ Chu̍ūwa̍ ā chō wa̍ , lo̍ŋ o̍ cho̍ kɔ̄la̍ŋ ni̍ le̍ mbō kɔ̍ pɛ̍ɛ̍kū Kīli̍kīi̍ya̍ ?
43007036	Ō dīmi̍ māā ŋ̄ chō ndu̍ nūūvīāā , kɛ̍ ŋ̄ se̍e̍lūŋ ni̍ŋ ndu̍ le̍ . Ndu̍yɛ̍ , māā ŋ̄ nɔ̍lā mī ŋ̄ kūɛ̄ nāa̍ o̍ cho̍ wā wa̍ le̍ . Yɛ̄ɛ̍nɛ̍ o̍ di̍mi̍ yɛ̄ ko̍ŋ ? ”
43007037	Mi̍ pāa̍le̍ bɔ̄ŋa᷅ŋ lābāfɛ̄i̍yo̍ lē mɛ̄ɛ̄lū le̍ŋ lē fūūlūū . Ndu̍yɛ̍ , le̍ŋ le̍ wa̍ pāa̍le̍ bɛ̍ndūlē kpe̍e̍kpe̍i̍le̍ŋ le̍ bɔ̄ŋa᷅ŋndo̍ ho̍ō ni̍ . O̍ pāa̍le̍ mɛ̍ɛ̍lāālē lēŋ chōo̍ , mi̍ Chi̍i̍sū si᷅m mbo̍ dīmī chōo̍ cho̍o̍ āā , “ Wānā o̍ wāna̍ kōlɔ̄ɔ̍ chō ō bīyāā , lā hu᷄ŋ nāa̍ ya̍ chu̍a̍ mī lā ko᷄l  .
43007038	Le̍nde̍ i̍ cho̍ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ ni̍ māā wānā o̍ wāna̍ dɔ̍ū tīīnda᷄ŋ ndɔ̄ɔ̍ o̍ ya̍ ni̍ŋ pɛ̍ , wānā ko̍ŋ , pēēla̍ mɛ̄ŋma̍ ke᷅ wa̍nā yo̍o̍mū kpe̍e̍kpe̍i̍yo̍ la̍ŋ , lā wā ni̍ŋ chɔ̍nɔ᷄ŋndo̍ o̍ ndu̍ ni̍ŋ mī lā hīāū wo᷅lu̍ wo᷅lu̍ . ”
43007039	Chi̍i̍sū wa̍ māwāā dīōmnda̍ŋ nda᷅ŋ dīmīo̍o̍ a̍ Nyi̍na̍ Mɛ̄lɛ̄ka̍a̍ o̍kɔ̄ɔ̄ ō ndu̍ o̍o̍ nɔ̍ le̍ hūnɔ̄ɔ̄ wānāa̍ du̍a̍ū ti̍i̍nda᷄ŋ ndāa̍ o̍ ndu̍ Chi̍i̍sū ni̍ŋ nda̍ tōlɔ̄ɔ̄ kɔ̄ɔ̄lī wo̍ . Bōōndi̍i̍ ke̍ŋ , Mɛ̄lɛ̄ka̍ ndu̍ o̍o̍ to̍sa̍ wɔ̍ mī Nyi̍nā ndɔ̄ɔ̍ ndu̍ o̍o̍ to᷅l wāŋnda̍ kɔ̄ɔ̄lī le̍ , kāni̍ fo̍ndōle̍ , ndu̍ o̍o̍ to̍sa̍ wɔ̍ mī Chi̍i̍sū lu̍ɛ̍ī o̍ nāŋɔ̄ɔ̄ ndɔ̄ɔ̍ ni᷄ŋ te̍  .
43007040	Mi̍ wānāā fāŋgā a̍ wa̍ o̍ fāŋgāa̍ ho̍ō tɛ̄ɛ̄ŋ nda̍ ā tūɛ̄ī dīōmndā Chi̍i̍sū di̍mi̍ la᷅ŋ nda̍ŋ . Ma̍ dīmu̍la᷅ŋ āā , “ Wāna̍ su̍a̍ā le̍ Mɛ̄lɛ̄ka̍ wo̍ ō na̍a̍ ŋ̄ chō lēhɔ̄l o̍ nɛ̄ī le̍ ndu̍ wo̍ ndu̍ kpe̍e̍kpe̍i̍ cho̍ pōo̍ ho̍ō ni̍ . ”
43007041	Mi̍ wāŋnda̍ ā pīli̍a̍ā dīmī āā , “ Ndu̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ . ” Kɛ̍ ndu̍yɛ̍ , mi̍ ā pūm ā dīmī āā , “ Ō cho̍ Kāli̍lī le̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , ō nɔ̄ le̍ fūlāa̍ le̍  .
43007042	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ , māā o̍ pūlāle̍ Māsāa̍ Dēēve̍le̍ŋ chōo̍ o̍ nɔ̍ le̍ fūlāa̍ ni̍ , ndu̍yɛ̍ , māā Bɛ̍ti̍lɛ̍hɛ̄m chi̍e̍e̍ nāa̍ Māsāa̍ Dēēve̍ wa̍ īchāli̍ , wa̍ lo̍ŋ o̍ nɔ̍ ni̍ mbō vēlu᷄ŋ . ”
43007043	Le̍ he̍ī , mi̍ wāŋnda̍ ā pīɔ̄ūva᷅ŋ tɛ̍ɛ̄ŋ o̍ Chi̍i̍sū cho̍o̍  .
43007044	Wāŋnda̍ ā pūm nda̍ a̍a̍ hɛ̍na̍ŋ mī nda̍ a̍a̍ bi̍ī ndu̍ . Kɛ̍ ndu̍yɛ̍ , ā nɔ̄la̍ le̍  .
43007045	O̍ ko̍ŋ kɔ̍ɔ̍lī , mi̍ pōli̍sīi̍yāā nda̍ vēm le̍ mī nda̍ a̍a̍ kɔ̍ bi̍ī Chi̍i̍sū wa̍ , ā mīīŋgū . Mɛ̄ɛ̍ nda̍ mīīŋgu̍ , mi̍ wānāā bɛ̄ndūāā sōlīāā lāsa̍lāa̍ , a̍ ku̍ndā Fālīsi̍īya̍ ā nyūnā nda̍ āā , “ Vɛ᷅ lā hi᷄ŋ a̍ ndu̍ le̍ ? ”
43007046	Mi̍ pōli̍si̍i̍ya̍ mūlī āā , “ Dīōmnda̍ fu̍lā po̍ ko̍ŋ o̍ sōndō la̍ŋ , kāni̍ bɛ̍ɛ̍ ŋ̄ tūi̍i̍ yɔ̍ la̍ŋ wānā o̍ wānā che᷅le̍ŋ o̍ sōndō le̍ . ”
43007047	Mi̍ ku̍ndā Fālīsi̍īya̍ lō o̍ ko̍ŋ ma̍ nyūnā pōli̍si̍i̍ya̍ āā , “ Nya̍ bɛ̍ɛ̍ , pōo̍ ho̍ō ō nɔ̄la̍ nya̍ bōlle̍ hi᷄ŋ ?
43007048	Lā chē ni᷅ŋ wānāā bɛ̄ndūa̍a̍ ni̍ a̍ na̍a̍ ku̍ndā Fālīsi̍īya̍ mī ō pīlɛ̍ bɛ̍ɛ̍ o̍ dɔ̍ū tīīnda᷄ŋndo̍ o̍ ndu̍ ni̍ŋ ?
43007049	Wānāā kāŋ nda̍ nda̍ ā si̍nā nyɛ᷅ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ lā dīmi̍ wo̍ le̍ . Le̍ he̍ī , Mɛ̄lɛ̄ka̍ chō nda̍ hūnɔ̄ɔ̄ nyɛ̄ pālāa̍ tūsī chōo̍ . ”
43007050	Nīkōdi̍mɔ̄ɔ̄ , ō ndu̍ o̍o̍ ku̍ɛ̄ nāa̍ Chi̍i̍sū chu̍a̍ te̍le̍ŋ pi᷅lɛ̍ wo̍ , nda̍ wa̍ Fālīsi̍īya̍ ni̍ . Mbo̍ lō o̍ ko̍ŋ mbo̍ dīmūl nda̍ āā  ,
43007051	 “  Sāwā na̍a̍ dīmi̍ māā wānā ki̍lūl wa᷅ŋndo̍ yāmɛ̍i̍ ndu̍ yōndō kɔ̄ɔ̄lī le̍ , mɛ̄ɛ̍ mī lā tōsa̍ mbō kɔ̄ɔ̄sa̍ mī lā sīna̍ nyɛ̄ o̍ to̍sa̍ wo̍ . ”
43007052	Mɛ̄ɛ̍ Nīkōdi̍mɔ̄ɔ̄ so̍ō le̍nde̍ , ma̍ nyūnā ndu̍ āā , “ Nya̍ fa̍u̍ fu̍la̍ Kāli̍lī ni̍ ? ” Ma̍ dīmī āā , “ Mɛ̍ɛ̍ndi̍a̍ŋ bɛ̍ɛ̍ o̍ Yāu̍ Mɛ̄lɛ̄ka̍a̍ ni᷄ŋ fa̍ū , a̍ se̍e̍lūŋ na̍a̍ i̍ cho̍ ī pōōnyīāā māā wānāa̍ su̍a̍ā le̍ Mɛ̄lɛ̄ka̍ wa̍ , ō pīlɛ̍ bɛ̍ɛ̍ nɔ̍ mbō fūla̍ o̍ lɛ̄ŋndē Kāli̍līle̍ŋ ni᷄ŋ te̍ . ” [
43007053	O̍ ko̍ŋ kɔ̍ɔ̍lī , mi̍ wāŋnda̍ kpo̍u̍ a̍ ku̍a̍nu᷄ŋ o̍ chīɛ̄īlā ndāla̍ŋ  .
43008001	O̍ ko̍ŋ kɔ̍ɔ̍lī , mi̍ Chi̍i̍sū ndu̍ cha̍ŋ mbo̍ kūānu᷄ŋ o̍ Pēmbīī Yɔ̄mīī Ɔ̄li̍fīi̍ve̍ chōo̍  .
43008002	Mɛ̄ɛ̍ pāa̍le̍ŋ lē sɛ̄ īdīi̍yo̍ , mbo̍ mīīŋgū o̍ chīɛ̍i̍ Mɛ̄lɛ̄ka̍a̍ ni᷄ŋ . Mɛ̄ɛ̍ o̍ mi̍i̍ŋgu̍ , mi̍ wāŋnda̍ kpo̍u̍ a̍ chu̍ūŋgi̍āŋ fa̍ŋgā bɛ̍ndōo̍ ma̍ bālū ndu̍ si̍lɔ̍ . Mbo̍ chāl . Mbo̍ kāndū nda̍ pɛ̄ɛ̄kōo̍  .
43008003	O̍ ko̍ŋ , mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , a̍ ku̍ndā Fālīsi̍īya̍ ā hūŋ a̍ chūā pīlɛ̍ . Nda̍ a̍a̍ bi̍ī chūa̍a̍ ho̍ō o̍ sūūndāa̍ . Hūnɔ̄ɔ̍ a̍ ndu̍ , ma̍ sīmī ndu̍ wāŋnda̍ kpo̍u̍ la̍chī  .
43008004	Ma̍ dīmūl Chi̍i̍su̍ āā , “ Ŋ̄ bīī chūa̍a̍ ho̍ō tɔ̍ɔ̍sɛ̍ɛ̍ o̍ sūūndāa̍  .
43008005	Ndu̍yɛ̍ , sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ , lā dīmi̍ māā ŋ̄ nɔ̄ mī ŋ̄ lo̍ wānā wa̍ā nu̍a̍ā vīī vīīyo̍ a̍ pōūta̍ŋ mbō vī . Le̍la̍ŋ , ō fūūlu̍u̍ o̍ nūmndo̍ . ”
43008006	Ndu̍yɛ̍ , yāŋɔ̄ɔ̄le̍ŋ wāŋnda̍ ha̍ā nda̍ a̍a̍ ye̍ŋ Chi̍i̍su̍ ni̍ , le̍ nɛ̄i̍ nda̍ hōl ndu̍ sūɛ̍i̍ yo̍ . Kɛ̍ , mi̍ Chi̍i̍sū tu̍ndu᷄ŋ mbo̍ sāā pōōnyīa̍a̍ lɛ̄ŋ a̍ īsū  .
43008007	Mi̍ wāŋnda̍ ha̍ā nda̍ nda̍ wā hīōūwɔ̄ɔ̍ lāchī a̍ ndu̍ nyūūnīāā . O̍ ko̍ŋ kɔ̍ɔ̍lī , mbo̍ cha᷄ŋ mbo̍ sīm . Mbo̍ dīmūl nda̍ āā , “ Bālā tīɔ̍ɔ̍ŋ . Kɛ̍ ndu̍yɛ̍ , wāna̍ cho̍ na̍nu᷄ŋ ō tōsa̍ wɔ̍ yɔ᷅ŋ wɔ̄ɔ̍ŋ lēpīlɛ̍ bɛ̍ɛ̍ le̍ wo̍ , ndu̍ wa᷅ wa᷅na̍ tāso̍o̍ le̍ pōūwo̍ chūa̍a̍ mbō vɛ̄ ndu̍ ni̍ . ”
43008008	Mi̍ Chi̍i̍sū tu̍ndu᷄ŋ vɛ̍lɛ̄ mbo̍ sāā pōōnyīa̍a̍ lɛ̄ŋ  .
43008009	Mɛ̄ɛ̍ wāŋnda̍ ha̍ā tūēī nyɛ̄ Chi̍i̍sū di̍mi̍ wo̍ , ma̍ kāndū kɔ᷄ŋnda̍ŋ ā pīlɛ̍ŋ pi̍lɛ̍ŋnda̍ . Wāŋ bānāa̍ fɛ̍lɛ̍ŋ a̍ ku̍ɛ̍nu᷄ŋ . Ma̍ kūānu᷄ŋ ma̍ mɛ̄ī Chi̍i̍sū ndu̍ pīlɛ̍ kpe̍ . Chūa̍a̍ ndu̍ wa̍ īsīsi̍  .
43008010	Mi̍ Chi̍i̍sū cha̍ŋ i̍si̍si̍ mbo̍ nyūnā ndu̍ āā , “ Chūa̍a̍ , wāŋnda̍ ha̍ā yɛ̍ ? Nda̍ ki̍nɛ̍i̍ wānā pi᷅lɛ̍ bɛ̍ɛ̍ cho̍ lɛ̍ mbō tūsi̍ nu̍m nyɛ̄ pālāa̍ chōo̍ le̍ yɔ̄ŋ nūm wɔ̍ɔ̍ŋndo̍ le̍ ? ”
43008011	Mi̍ chūa̍a̍ mūlī āā , “ Wānā bɛ̍ɛ̍ , fāllo̍ . ” Mi̍ Chi̍i̍sū di̍mūl ndu̍ āā , “ Mɛ̄ɛ̍ kɔ̍nu̍ŋ . Ya̍ bɛ̍ɛ̍ I̍ cho̍ nu̍m nyɛ̄ pālāā tūsī chōo̍ le̍ yɔ̄ŋ nūm wɔ̍ɔ̍ŋndo̍ le̍ . Kɛ̍ ndu̍yɛ̍ , kɔ̍ hi̍o̍ū lɛ̄ lāchī a̍ nīīlū yɔ̄ŋ wɔ̄ɔ̍ŋ ŋ̄ wa̍ lēni᷄ŋ ndo̍ le̍ . ” ]
43008012	Mi̍ Chi̍i̍sū di̍mūl vɛ̄lɛ̄ wāŋnda̍ āā , “ Ya̍ cho̍ nyɛ̄ wa̍wo̍ŋndo̍ le̍ ŋ̄wāŋnda̍ chīe̍e̍ ni̍ . Wānā o̍ wāna̍ si̍mnu᷄ŋ bu̍ɛ̍ī nī pɛ̍ , ō sɔ̄la̍ nyɛ̄ wa̍wo̍ŋ ke᷅ wa᷅ŋnda̍ yōōmū kpe̍e̍kpe̍i̍yo̍ wo̍ . Ndu̍yɛ̍ , wānā ko̍ŋ ō ke̍lā lɛ̍ o̍ mānyūm ni᷄ŋ te̍ . ”
43008013	Mi̍ ku̍ndā Fālīsi̍īya̍ dīmūl ndu̍ āā , “ Ŋ̄ nɔ̍lā mī ŋ̄ chu̍a̍ nyɛ̄ ŋ̄ chō ho̍ō dīmīo̍o̍ a̍ nūm pi̍la̍ o̍kɔ̄ɔ̄ wo̍ , māā ō chō tōnya̍ le̍ . Le̍ yɛ̄ɛ̍nɛ̍ , ko̍na̍ nūm pi̍la̍a̍ cho̍ ho̍ō ni̍ , se̍ī chēle̍ŋ cho̍ o̍ to̍sā mī ŋ̄ lāāla̍ŋ a̍ nyɛ̄ ŋ̄ dīmi̍ wo̍ le̍ . ”
43008014	Mi̍ Chi̍i̍sū di̍mī āā , “ Ā yɔ᷄ŋ bɛ̍ɛ̍ mī I̍ chɔ̍m a̍ ya̍ pi̍la̍ o̍kɔ̄ɔ̄ , tōnya̍a̍ nyɛ̄ ya̍ I̍ di̍mī wo̍ ō wā ni̍ . Kāni̍ fu̍u̍le̍ , ya̍ pi̍la̍ I̍ si̍nā nāa̍ ya̍ I̍ chɛ̍ŋ nda̍ . Ndu̍yɛ̍ , I̍ si̍nā na̍a̍ ya̍ I̍ cho̍ kɔ̄la̍ŋ nda̍ . Nya̍ si̍nā na̍a̍ ya̍ I̍ chɛ̍ŋ nda̍ le̍ , ndu̍yɛ̍ , lā si̍nā na̍a̍ ya̍ I̍ cho̍ kɔ̄la̍ŋ nda̍ le̍  .
43008015	Nya̍ nya̍ o̍ nɛ̄i̍ īwāna̍ chi̍e̍e̍ya̍a̍ ni᷄ŋ ko̍ni̍ , nya̍ kīlūl wa᷅ŋnda̍ yāma̍ŋ ni̍ . Kɛ̍ , ya̍ I̍ cho̍ wa̍nā i̍ya᷅ma̍ kīlūl te̍  .
43008016	Kɛ̍ , ā yɔ᷄ŋ bɛ̍ɛ̍ mī ya̍ i̍i̍ ki̍lu̍l wānā i̍ya᷅ma̍ , tōnya̍a̍ ko̍ni̍ yāmɛ̍ī ya̍ I̍ ki̍a̍lū ve̍ ī wā ni̍ . Kāni̍ fo̍ndōle̍ , ō cho̍ ya̍ pīlɛ̍ le̍ ki̍a̍lū ndi̍ le̍ . Fi̍nyā nūu̍ o̍ ve᷅m ya̍ wo̍ na̍a̍ ndu̍ dīōm pīlɛ̍ na̍a̍ ŋ̄ wā o̍ ndi̍ kīōlɔ̄ɔ̍ ni᷄ŋ ni̍  .
43008017	Dīōmnda̍ŋ lā chō lā pōōnyīāā o̍ yāu̍la̍ nyāla̍ lāsāwāla̍ŋ ni᷄ŋ māā tē wāŋnda̍ ā ŋīɔ̍ɔ̍ŋ ā chɔ᷄m a̍ īsɔ̄ɔ̍ o̍ īsɔ̄ɔ̍ o̍kɔ̄ɔ̄ pɛ̍ , ndu̍yɛ̍ , mī nyɛ̄ nda̍ dīmi̍ wo̍ ō wa̍ nyɛ̄ pīlɛ̍ kpe̍ pɛ̍ , mɛ̄ɛ̍ tōnya̍a̍ sūɛ̍i̍ ke̍ŋ ī wā ni̍  .
43008018	I̍ chɔ̍m a̍ ya̍ pi̍la̍ o̍kɔ̄ɔ̄ . O̍ ko̍ŋ kɔ̍ɔ̍lī , mi̍ Fi̍nyā nūu̍ o̍ ve᷅m ya̍ wo̍ , ndu̍ bɛ̍ɛ̍ mbo̍ chɔ̄m nyɛ̄ pīlɔ̍ɔ̍ kpe̍ a̍ ya̍ o̍kɔ̄ɔ̄ . ”
43008019	Ma̍ nyūnā ndu̍ āā , “ Kūɛ̍ɛ̍nɛ̍ Fi̍nyā nūm o̍ cho̍ yɛ̄ ? ” Mi̍ Chi̍i̍sū mu̍lī āā , “ Lā si̍nā wa᷅na̍ ya̍ I̍ cho̍ kpe̍e̍kpe̍i̍ yo̍ le̍ . Ndu̍yɛ̍ , lā si̍nā Fi̍nyā nūu̍ le̍ . Tē nya̍ a̍a̍ si̍nā kpe̍e̍kpe̍i̍ wa᷅na̍ ya̍ I̍ cho̍ wo̍ pɛ̍ , Fi̍nyā nūu̍ bɛ̍ɛ̍ lā wa̍ sīnā wāna̍ o̍ cho̍ wo̍ . ”
43008020	Bōōndi̍i̍ Chi̍i̍sū wa̍ wāŋnda̍ pɛ̄ɛ̄kōo̍ o̍ chīɛ̍i̍ Mɛ̄lɛ̄ka̍a̍ ni᷄ŋ nde̍ o̍ so̍ō dīōmnda̍ŋ nda᷅ŋ ni̍ . Ō wa̍ o̍ fo̍ndāŋ nda̍ kɛ̄si̍ kɔ̍fūlā nda̍ dūāū ka̍ni̍ŋ wāŋnda̍ kē Mɛ̍lɛ̄ka̍ wo̍ŋ ndo̍ . Ndu̍yɛ̍ , wānā o̍ wānā bi̍i̍ ndu̍ le̍ . Kāni̍ fo̍ndōle̍ , bōōnde̍i̍ ndi̍ i̍i̍ fu̍u̍lu̍u̍ wɔ̍ le̍  .
43008021	Mi̍ Chi̍i̍sū di̍mūl nda̍ vɛ̄lɛ̄ āā , “ I̍ cho̍ lākɔ̄nɔ᷄ŋ . O̍ ko̍ŋ , lā chō ya̍ nūūvīāā , ndu̍yɛ̍ o̍ ko̍ŋ kɔ̍ɔ̍lī , lā chō lō o̍ yɔ̄ŋndā nyāla̍ wɔ̍ɔ̍ŋnda̍ŋ ni᷄ŋ mī lā vī . Lā nɔ̍lā mī lā kūɛ̄ nāa̍ ya̍ I̍ cho̍ kɔ̄la̍ŋ nda̍ le̍ . ”
43008022	O̍ ko̍ŋ , mi̍ wānāā bɛ̄ndūāā Chu̍ūwa̍ dīmī āā , “ Ō dīmi̍ māā ŋ̄ nɔ̍lā mī ŋ̄ kūɛ̄ nāa̍ o̍ cho̍ kɔ̄la̍ŋ nda̍ le̍ . Bāā ō hɛ̄na̍ŋ ma̍hɛ̍na᷄ŋ mbō dīīnu᷄ŋ ? ”
43008023	Mi̍ Chi̍i̍sū mu̍lūl nda̍ āā , “ Chi̍e̍ēŋ na̍nu᷄ŋ nya̍ nya̍ fūla̍ ni̍ . Kɛ̍ , ya̍ yā , Ɛ̄chɛ̍nɛ̄ ya̍ I̍ fu̍la̍ ni̍ . Wānāā wāā chi̍e̍ēŋ na̍nu᷄ŋ nya̍ nya̍ chō ni̍ . Kɛ̍ , ya̍ ya̍ wānā wa̍ā Ɛ̄chɛ̍nɛ̄ I̍ cho̍ ni̍  .
43008024	Le̍la̍ŋ ya̍ I̍ di̍mu̍l nya̍ ni̍ māā , lā chō lō o̍ yɔ̄ŋndā nyāla̍ wɔ̍ɔ̍ŋnda̍ŋ ni᷄ŋ mī lā vī . Tē lā lāāla̍ŋ māā ya̍ le̍ cho̍ wāna̍ cho̍ kāni̍ ma̍si̍ndɛ̄ wo̍ le̍ , mɛ̄ɛ̍ lā chō lō o̍ yɔ̄ŋndā nyāla̍ wɔ̍ɔ̍ŋnda̍ŋ ni᷄ŋ mī lā vī pɛ̍ . ”
43008025	Ma̍ nyūnā ndu̍ āā , “ Wāna̍ māā vɛ̄ɛ̍nɛ̍ ŋ̄ chō yɛ̄ nɛ̍ ? ” Mi̍ Chi̍i̍sū mu̍lī āā , “ Chɔ̍ŋ o̍ kāndɔ᷄ŋndo̍ pe̍kēkē wāna̍ ya̍ I̍ di̍mu̍l nya̍ māā ndu̍ ya̍ I̍ cho̍ ni̍ wo̍ , wānā ko̍ŋ , ndu̍ kpe̍e̍kpe̍i̍ ya̍ I̍ cho̍ ni̍  .
43008026	Sɔ̄ɔ̍ŋ ka̍ ka̍ ŋ̍ cho̍ , ŋ̄ ya̍ I̍ nɔ̍lā mī di̍mi̍ mu̍ŋ a̍ nya̍ o̍kɔ̄ɔ̄ , ndu̍yɛ̍ , mī I̍ kɔ̍ɔ̍sa̍ a̍ nya̍ a̍ mu̍ŋ ndo̍ŋ . Kɛ̍ , Fi̍nyā nūu̍ o̍ ve᷅m ya̍ wo̍ ō chō wānā sa̍na̍a̍ . Ndu̍yɛ̍ , nyɛ̄ o̍ chɔ᷅m ya̍ wo̍ , ndu̍ ko̍ni̍ ya̍ I̍ di̍mūl wa᷅ŋnda̍ o̍ chi̍e̍ēŋndo̍ ni᷄ŋ ni̍ . ”
43008027	Kɛ̍ , ā sīna̍ pɛ̍ŋgu̍ māā a̍ Mɛ̄lɛ̄ka̍ Fi̍nyāa̍ o̍kɔ̄ɔ̄ le̍ o̍ wa̍ sūɛ̍i̍ nāa̍ nda̍ chūā le̍  .
43008028	Le̍ he̍ī , mi̍ Chi̍i̍sū di̍mūl nda̍ āā , “ Tē lā hēēlu̍ wāna̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ o̍ yɔ̄m sīŋgāfīlāa̍ chōo̍ pɛ̍ , lā chō sīnā māā ya̍ cho̍ wāna̍ cho̍ kāni̍ ma̍si̍ndɛ̄ wo̍ ni̍ . O̍ ko̍ŋ , lā chō sīnā māā I̍ to̍sā nyɛ᷅ o̍ nyɛ̄ o̍ kpāāya̍ ni̍ ya̍ pi̍la̍ ni̍ŋ te̍ . Kɛ̍ o̍ ko̍ŋ kɔ̍ɔ̍lī , lā chō sīnā māā nyɛ̄ Mɛ̄lɛ̄ka̍ Fi̍nyāa̍ ō pɛ̄ɛ̄ku̍ ya̍ wo̍ , māā ndu̍ ko̍ni̍ ya̍ I̍ di̍mi̍ ni̍  .
43008029	Ndu̍yɛ̍ , Mɛ̄lɛ̄ka̍ Fi̍nyāa̍ o̍ ve᷅m ya̍ wo̍ , ō chō lātūlu̍ a̍ ya̍ lɔ̍ɔ̍ lɔ̍ɔ̍ . Ō me᷅l la̍ mī wa̍ ya̍ pīlɛ̍ kpe̍ le̍ . Kāni̍ fo̍ndōle̍ , nyɛ̄ o̍ hɛ̍na̍ŋ ndo̍ , ndu̍ ya̍ I̍ to̍sā lɔ̍ɔ̍ lɔ̍ɔ̍ ni̍ . ”
43008030	Ndu̍yɛ̍ , mi̍ wāŋnda̍ ta̍u̍ a̍ tu̍e̍ī dīōmndā Chi̍i̍sū di̍mi̍ la᷅ŋ nda̍ŋ nda̍ , ā dūāū tīīnda᷄ŋ ndāa̍ o̍ ndu̍ ni̍ŋ  .
43008031	Mi̍ Chi̍i̍sū di̍mūl Chu̍ūwa̍ a̍ dɔ̍ū tīīnda᷄ŋndo̍ o̍ ndu̍ ni̍ŋ nda̍ āā , “ Tē lā hīōū lāchī a̍ nyɛ̄ ya̍ I̍ pɛ̍ɛ̍ku̍ nya̍ wo̍ tōsāa̍ pɛ̍ , mɛ̄ɛ̍ bu̍ɛ̍i̍yāā nīa̍a̍ nya̍ chō lēkɛ̍ndɛ̍ī ni̍  .
43008032	Lā chō tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ sīnā , ndu̍yɛ̍ , mī tōnya̍ ko̍ŋ ō bāŋa̍ nya̍ . ”
43008033	Ma̍ mūlī āā , “ O̍ pūlāle̍ E̍bīlāha᷅mnde̍ŋ chōo̍ na̍a̍ ŋ̄ fūla̍ ni̍ . Ndu̍yɛ̍ , lēpīlɛ̍ bɛ̍ɛ̍ ŋ̄ ve̍ wɔ̍ o̍ lēchɛ̄ ni᷄ŋ wa̍nā o̍ bā bɛ̄ŋgu̍ le̍ . Dīmī yɛ̄ɛ̍nɛ̍ ŋ̄ dīmi̍ yɛ̄ ni᷅ŋ māā ŋ̄ chō bāŋa᷄ŋndo̍ sɔ̄lā ? ”
43008034	Mi̍ Chi̍i̍sū di̍mūl nda̍ āā , “ Mī di̍mu̍l nya̍ tōnya̍a̍ wa̍la̍ŋ , wānā o̍ wāna̍ to̍sa̍ yɔ̄ŋ wɔ̄ɔ̍ŋndo̍ pɛ̍ , mɛ̄ɛ̍ chīɔ̍ɔ̍ o̍ cho̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ ni̍  .
43008035	Chīɔ̍ɔ̍ ndu̍ cho̍ wa̍nā wa̍ā o̍ yu̍ŋgo̍o̍ chōo̍ le̍ lɔ̍ɔ̍ lɔ̍ɔ̍ le̍ . Kɛ̍ , po̍ ve̍lu᷄ŋ yɛ̍ ho̍ō o̍ yu̍ŋgu̍ wāŋndo̍ chōo̍ wo̍ , ndu̍ ndu̍ cho̍ o̍ yu̍ŋgu̍ fi̍nyā ndɔ̄ɔ̍ chōo̍ le̍ lɔ̍ɔ̍ lɔ̍ɔ̍  .
43008036	Le̍la̍ŋ , tē Po̍ Mɛ̄lɛ̄ka̍a̍ bāŋa̍ nu̍m pɛ̍ , mɛ̄ɛ̍ a̍ sɔ̍la̍ bāŋa᷄ŋndo̍ lēkɛ̍ndɛ̍ī  .
43008037	I̍ si̍nā māā o̍ pūlāle̍ E̍bīlāha᷅mnde̍ŋ chōo̍ nya̍ fūla̍ ni̍ . Kɛ̍ ndu̍yɛ̍ , mi̍ lā wā kīndīo̍o̍ le̍ ya̍ dīyɔ̄ɔ̍ , kāni̍ fo̍ndōle̍ , lā chu̍ē nyɛ᷅ ya̍ I̍ pɛ̍ɛ̍kū nya̍ wo̍ le̍  .
43008038	Ya̍ ya̍ , nyɛ̄ ya̍ I̍ che᷅ a̍ Fi̍nyā nūu̍ o̍kɔ̄ɔ̄ wo̍ , a̍ ndu̍ o̍kɔ̄ɔ̄ ya̍ I̍ di̍mī ni̍ . Nya̍ bɛ̍ɛ̍ nyɛ̄ fi̍nyā nyā di̍mūl nya̍ wo̍ , ndu̍ nya̍ tōsā ni̍ . ”
43008039	Ma̍ mūlī āā , “ E̍bīlāha᷅m , ndu̍ cho̍ fi̍nyā nāā ma̍māa̍ ni̍ . ” Mi̍ Chi̍i̍sū di̍mī āā , “ Tē nya̍ a̍a̍ wa̍ chūāūwāā māmāa̍ E̍bīlāha᷅mnda̍ lēkɛ̍ndɛ̍ī pɛ̍ , lā wa̍ nyɛ̄ E̍bīlāha᷅m to̍sa̍ wo̍ tōsā  .
43008040	E̍bīlāha᷅m ndu̍ to̍sa̍ mɛ̄ɛ̍ nya̍ chō nu̍a̍ā tōsāa̍ yɛ̍ le̍ . Kāni̍ , sɔ̄ɔ̍ŋ tōnya᷅ŋ Fi̍nyā nūu̍ chɔ᷄m ya̍ wo̍ŋ , mu̍ŋ ko̍ni̍ ya̍ I̍ cho̍ nya̍ dīmūllo̍ ni̍ . Kɛ̍ ndu̍yɛ̍ , o̍ ko̍ŋ ni̍ŋ kpo̍u̍ , mi̍ lā wā kīndīo̍o̍ le̍ ya̍ dīyɔ̄ɔ̍ . E̍bīlāha᷅m ndu̍ to̍sa̍ le̍nde̍ le̍  .
43008041	Nyɛ̄ fi̍nyā nyā o̍ to̍sā wo̍ , ndu̍ ko̍ni̍ nya̍ chō tōsāa̍ ni̍ . ” Ma̍ dīmī āā , “ Na̍a̍ na̍a̍ ŋ̄ cho̍ chu̍a̍u̍wāā sa̍ma̍ le̍ . Mɛ̄lɛ̄ka̍ pi̍la̍ , ndu̍ ko̍ni̍ cho̍ fi̍nyā nāa̍ ni̍ . ”
43008042	Mi̍ Chi̍i̍sū di̍mūl nda̍ āā , “ Tē Mɛ̄lɛ̄ka̍ ndu̍ o̍o̍ wa̍ fi̍nyā nyā pɛ̍ , lā wa̍ hɛ̄na᷄ŋ a̍ sūɛ̍i̍ nīi̍ . Kāni̍ , o̍ Mɛ̄lɛ̄ka̍ lo̍ ya̍ I̍ chɛ̍ŋ ni̍ . Lo̍ŋ ya̍ chɛ̍ŋ ni̍ mi̍ hu᷅ŋ na̍nu᷄ŋ . Ō cho̍ o̍ kpāāya̍ ni̍ ya̍ pi̍la̍ ni̍ŋ te̍ ya̍ I̍ hi᷅ŋ na̍nu᷄ŋ te̍ . Ndu̍ ve᷅m ya̍ ni̍  .
43008043	Lā sīnā pa̍ le̍ sa̍bū nya̍ si̍nā nyɛ᷅ ya̍ I̍ di̍mūl nya̍ wo̍ pɛ̄ŋgu̍ le̍ wo̍ ? Ō cho̍ fo̍ndōle̍ , lā tu̍i̍ī nyɛ᷅ ya̍ I̍ di̍mī wo̍ le̍  .
43008044	Māsa̍ nyi̍nāā wɔ̄ɔ̍ŋnda̍ , ndu̍ cho̍ fi̍nyā nyā ni̍ . Ndu̍yɛ̍ , sɔ̄ɔ̍ŋ hi̍nī fi̍nyā nya̍ kɔ̄llo̍ wo̍ŋ , mu̍ŋ nya̍ hɛ̍na̍ŋ to̍sāa̍ ni̍ . O̍ kāndɔ᷄ŋndo̍ bɛ̍ɛ̍ ō wa̍ wānā di̍u̍wāā ŋ̄wāŋndā chīe̍e̍ . Ō cho̍ wa᷅na̍ si̍m o̍ tōnya̍ chōo̍ le̍ , kāni̍ fo̍ndōle̍ , tōnya̍ o̍ tōnya̍ cho̍ o̍ ndu̍ ni̍ŋ te̍ . Ō dīmi̍ bɛ̍ɛ̍ cho̍ōla̍ŋ ō bāāla̍ŋ te̍ . Kāni̍ fu̍u̍le̍ , wāna̍ lāchōōwāa̍ o̍ cho̍ ni̍ . Ndu̍yɛ̍ , ndu̍ vi̍ām wa᷅ŋnda̍ chōōla̍ŋ dīmīo̍o̍ ni̍  .
43008045	Kɛ̍ , ya̍ ya̍ , tōnya̍a̍ ya̍ I̍ di̍mūl nya̍ ni̍ . Le̍ sa̍bōo̍ ho̍ō nya̍ lāāla̍ŋ a̍ ya̍ le̍ ni̍  .
43008046	Nya̍ ki̍nɛ̍i̍ , wānā pi᷅lɛ̍ bɛ̍ɛ̍ cho̍ o̍ chɔ᷅m māā I̍ to̍sa̍ ni᷅ŋ yɔ̄ŋ wɔ̄ɔ̍ŋndo̍ lēpīlɛ̍ bɛ̍ɛ̍ wo̍ ? Wānā bɛ̍ɛ̍ . Kɛ̍ , o̍ ko̍ŋ kɔ̍ɔ̍lī , tē ō wa̍ tōnya̍a̍ pɛ̍ ya̍ I̍ cho̍ nya̍ dīmūllo̍ ni̍ , mɛ̄ɛ̍ vɛ᷅ ni᷅ŋ lā la̍a̍lāŋ a̍ ya̍ le̍ ?
43008047	Wānā o̍ wāna̍ cho̍ chu̍a̍ Mɛ̄lɛ̄ka̍ pɛ̍ , yāŋɔ̄ɔ̍ o̍ ya᷅ŋ ni᷅la̍ŋ o̍ dīōmnda̍ Mɛ̄lɛ̄ka̍la̍ŋ ni̍ . Ndu̍yɛ̍ , sa̍bū nya̍ ye᷅ŋ dīōmnda̍ Mɛ̄lɛ̄ka̍la̍ŋ lānī lē wo̍ cho̍ ni̍ māā lā cho̍ chu̍a̍u̍wāā ndɔ̄ le̍ . ”
43008048	Mi̍ Chu̍ūwa̍ mūlūl Chi̍i̍sū āā , “ Nyɛ̄ na̍a̍ ŋ̄ dīmi̍ māā Sāme̍e̍līāānɔ̄ɔ̍ ŋ̄ chō ni̍ wo̍ , ndu̍yɛ̍ , māā nyi̍nā wɔ̄ɔ̍ŋndo̍ ndu̍ cho̍ nu̍m kɔ̄ɔ̄lī ni̍ wo̍ , tōnya̍ kpe̍e̍kpe̍i̍ na̍a̍ ŋ̄ dīmi̍ ni̍ . ”
43008049	Mi̍ Chi̍i̍sū mu̍lī āā , “ Nyi̍nā wɔ̄ɔ̍ŋ o̍ nyi̍nā wɔ̄ɔ̍ŋ ō cho̍ ya̍ kɔ̄ɔ̄lī le̍ . Fi̍nyā nūu̍ , ndu̍ ya̍ ya̍ I̍ cho̍ bɛ̄ɛ̄le̍ŋ kīo̍o̍ ni̍ . Kɛ̍ , mi̍ nya̍ nya̍ wā ya̍ lābɛ̄ɛ̄ tɛ̍ɛ̍mbūū  .
43008050	Ndu̍yɛ̍ , I̍ cho̍ sa̍ŋgālā nūūvīāā ŋ̄wāŋndā chīe̍e̍ o̍ bā le̍ . Wānā cho̍ , o̍ cho̍ kīndīo̍o̍ māā I̍ sɔ̍la̍ sa̍ŋgālāa̍ wo̍ . Ndu̍ su̍a̍ā le̍ ya̍ ni̍  .
43008051	Mī di̍mu̍l nya̍ tōnya̍a̍ wa̍la̍ŋ , wānā o̍ wāna̍ chu̍a̍ nyɛ̄ ya̍ I̍ di̍mi̍ wo̍ pɛ̍ , ō vi᷅ lɛ̍ le̍ . ”
43008052	O̍ ko̍ŋ , mi̍ Chu̍ūwa̍ dīmī āā , “ Ŋ̄ sīna̍ ni᷅ŋ lēkɛ̍ndɛ̍ī māā nyi̍nā wɔ̄ɔ̍ŋndo̍ cho̍ nu̍m kɔ̄ɔ̄lī ni̍ . E̍bīlāha᷅m vi᷅ . Wānāa̍ su̍a̍ā le̍ Mɛ̄lɛ̄ka̍ wa̍ bɛ̍ɛ̍ ā vī . Ndu̍ ŋ̄ dīmī ni̍ māā wānā o̍ wāna̍ chu̍a̍ nyɛ̄ ŋ̄ dīmi̍ wo̍ pɛ̍ , ō vi᷅ le̍ ?
43008053	Nāa̍ fi̍nyā nāā ma̍māa̍ E̍bīlāha᷅m ndu̍ vi᷅ wɔ̄ , bāā dīmīo̍o̍ ŋ̄ chō ni̍ māā nu᷄m hi̍o̍ū a̍ E̍bīlāha᷅m ? Wānāa̍ su̍a̍ā le̍ Mɛ̄lɛ̄ka̍ wa̍ nda̍ vī . A̍ la̍a̍la̍ŋ , wāna̍ māāvɛ̄ɛ̍nɛ̍ ŋ̄ chō yɛ̄ ? ”
43008054	Mi̍ Chi̍i̍sū mu̍lī nda̍ dīōm āā , “ Tē ndu̍ o̍o̍ wa̍ pɛ̍ ya̍ pi̍la̍ cho̍ sāŋgāla᷄ŋndo̍ ni̍ , sāŋgālā kōŋ ndu̍ o̍o̍ ve᷅ nyɛ᷅ o̍ nyɛ̄ le̍ . Wāna̍ sa̍ŋgālā ya̍ wo̍ , ndu̍ cho̍ Fi̍nyā nūu̍ ni̍ , Mɛ̄lɛ̄ka̍ nya̍ dīmi̍ māā ndu̍ nya̍ chō pīɛ̄īyo̍ ni̍ wo̍ , ndu̍ kpe̍e̍kpe̍i̍  .
43008055	Nya̍ nya̍ si̍nā ndu̍ le̍ . Kɛ̍ , ya̍ ya̍ I̍ si̍nā ndu̍ . Tē I̍ di̍mi̍ pɛ̍ māā I̍ si̍nā ndu̍ le̍ , mɛ̄ɛ̍ I̍ si̍mnu᷄ŋ wa᷅na̍ lāchōōwā mɛ̄ɛ̍ nya̍ chō yɛ̍ . Kɛ̍ ndu̍yɛ̍ , I̍ si̍nā ndu̍ . Ndu̍yɛ̍ , I̍ chu̍ā nyɛ᷅ o̍ di̍mī wo̍  .
43008056	Mi̍ E̍bīlāha᷅m fi̍nyā nyā ma̍mā o̍ na᷅ŋ kɔ̄l , kāni̍ fo̍ndōle̍ , ndu̍ o̍o̍ nɔ̍ le̍ te̍le̍ŋ nī hu̍nāa̍ chɔ̄ɔ̍ . Ndu̍yɛ̍ , mbo̍ chā te̍le̍ŋ nī hu̍nāa̍ mbo̍ nāŋ kɔ̄l . ”
43008057	Mi̍ Chu̍ūwa̍ dīmūl ndu̍ āā , “ A̍ cho̍ wɔ̍ bɛ̍ɛ̍ wɔ̍sīlā be̍le̍-ŋu̍ɛ̍ɛ̍nu̍ le̍ , vɛ̄ɛ̍nɛ̍ ŋ̄ lōōku̍ yɛ̄ E̍bīlāha᷅m chɔ̄ ? ”
43008058	Mi̍ Chi̍i̍sū mu̍lī āā , “ Mī di̍mu̍l nya̍ tōnya̍a̍ wa̍la̍ŋ , lɔ̍ɔ̍pa̍ E̍bīlāha᷅m vi̍a̍lūŋ , I̍ wa̍ ni᷅ŋ . ”
43008059	Mɛ̄ɛ̍ Chi̍i̍sū so̍ō le̍nde̍ , ma̍ chɔ̄ɔ̄vīāā pōūta̍ŋ le̍ ndu̍ vīī vīīyo̍ . Kɛ̍ , mi̍ Chi̍i̍sū vi̍a̍ŋnu᷄ŋ mbo̍ māl chīɛ̍i̍ Mɛ̄lɛ̄ka̍a̍ mbo̍ kūānu᷄ŋ  .
43009001	Bōōndi̍i̍ pi᷅lɛ̍ mɛ̄ɛ̍ Chi̍i̍sū wa̍ hīōūwɔ̄ɔ̍ , mbo̍ chā wānā su̍mɛ̍i̍yo̍ . Pōo̍ ho̍ō yɛ̍ , ō sūmɛ̍i̍ nda̍ a̍a̍ ve̍lū ndu̍ ni̍  .
43009002	Mi̍ Chi̍i̍sū bu̍ɛ̍i̍yāā ndūa̍a̍ nyūnā ndu̍ āā , “ Ti̍chā , yɔ̄ŋ wɔ̄ɔ̍ŋ nɛ̄ɛ̍nɛ̍ to̍sa̍ yɛ̄ ma̍ vīālū pōo̍ ho̍ō ō sūmɛ̍i̍ ? Yɔ̄ŋ wɔ̄ɔ̍ŋ ndu̍ pi̍la̍a̍ ni̍ , ɔ̄ɔ̄ yɔ̄ŋ wɔ̄ɔ̍ŋ wānāa̍ ve̍lū ndu̍ wa̍ ? ”
43009003	Mi̍ Chi̍i̍sū mu̍lī āā , “ Ō cho̍ le̍ yɔ̄ŋ wɔ̄ɔ̍ŋ ndɔ̄ le̍ , ɔ̄ɔ̄ le̍ yɔ̄ŋ wɔ̄ɔ̍ŋ wānāa̍ ve̍lū ndu̍ wa̍ le̍ . Ō sɔ̄la̍ sūmāa̍ ho̍ō le̍ mī Mɛ̄lɛ̄ka̍ chɔ᷄m kpāāya̍ ndɔ̄ɔ̍ o̍ yōōmū pōo̍ ho̍ō ni᷄ŋ mī wāŋnda̍ chē  .
43009004	Ŋ̄ nɔ̄ mī ŋ̄ tōsa̍ wa̍li̍ wāna̍ ve᷅m ya̍ wo̍ bōōndi̍i̍ pāa̍le̍ŋ lē chō ve̍ . Nyūmnda̍ŋ mā chō tōlɔ̄ɔ̄ . O̍ ko̍ŋ , wānā to̍sā lɛ̍ wa̍li̍ le̍  .
43009005	Bōōndi̍i̍ ya̍ I̍ cho̍ he̍ī o̍ chi̍e̍ēŋndo̍ ni᷄ŋ nde̍ , ya̍ cho̍ nyɛ̄ wa̍wo̍ŋndo̍ le̍ chi̍e̍ēŋndo̍ ni̍ . ”
43009006	Mɛ̄ɛ̍ Chi̍i̍sū di̍mi̍ dīōmnda̍ŋ nda᷅ŋ , mbo̍ tūfū lɔ̄lūa̍ŋ lɛ̄ŋ . Mbo̍ līndā pūūlōo̍ a̍ ma̍ŋ . Mbo̍ sūū pōo̍ ho̍ō o̍ lāhɔ̄l  .
43009007	Mbo̍ dīmūl ndu̍ āā , “ Kɔ̍ mā kɔ̍ pu̍lū hɔ̄lla̍ o̍ Pīo̍o̍ Sa̍i̍lo̍wām . ” Sa̍i̍lo̍wām tɛ̄ɛ̄sīāā ndɔ̄ɔ̍ cho̍ ni̍ āā , vīōmɔ̄ɔ̍ . Mi̍ pōo̍ ho̍ō kūā mbo̍ kɔ̍ pu̍lū hɔ̄lla̍ . O̍ ko̍ŋ kɔ̍ɔ̍lī , mbo̍ mīīŋgū . Ndu̍yɛ̍ , ō wa̍ ni᷅ŋ chɔ̄ɔ̍  .
43009008	Mɛ̄ɛ̍ wānāā nda̍ chīɛ̄ɛ̄li̍āŋ nda̍ , a̍ wānāā nda̍ a̍a̍ cha᷅ ndu̍ pāāndū pīɛ̄īle̍ŋ nda̍ chē ndu̍ , ma̍ kāndū nyūūni̍āŋndo̍ . Ma̍ dīmī āā , “ Ō cho̍ po̍o̍ ho̍ō le̍ ndu̍ o̍o̍ nɔ̍ pāāndū cha᷄lle̍ pīɛ̄īle̍ŋ te̍ ? ”
43009009	Mi̍ ā pūm dīmī āā , “ Ndu̍ ni̍ . ” Kɛ̍ , mi̍ ha̍ā dīmī āā , “ Ō cho̍ ndu̍ le̍ . Vēla᷅ŋndo̍ ko̍ni̍ nda̍ vēla᷅ŋ ni̍ . ” O̍ ko̍ŋ , mi̍ pōo̍ pi̍la̍ di̍mī āā , “ Ya̍ ni̍ . ”
43009010	Ma̍ nyūnā ndu̍ āā , “ Vɛ̄ɛ̍nɛ̍ ŋ̄ lōōku̍ yɛ̄ chɔ̄ ? ”
43009011	Mi̍ pōo̍ mūlī āā , “ Po̍ nda̍ vēēlū āā , Chi̍i̍sū wo̍ , ndu̍ li̍nda̍ pūūlōo̍ ni̍ mbo̍ sūū ya̍ o̍ lāhɔ̄l . Mbo̍ dīmūl la̍ āā , ‘ Kɔ̍ mā kɔ̍ pu̍lū hɔ̄lla̍ o̍ Pīo̍o̍ Sa̍i̍lo̍wām . ’ Mi̍ ku̍ā mi̍ kɔ̍ pu̍lū hɔ̄lla̍ . Mɛ̄ɛ̍ ya̍ pu̍lū , mi̍ cha᷅ . ”
43009012	Ma̍ nyūnā āā , “ Kūɛ̍ɛ̍nɛ̍ po̍ ka̍lāa̍ cho̍ yɛ̄ ? ” Mbo̍ mūlī āā , “ I̍ si̍nā bā o̍ cho̍ le̍ . ”
43009013	Ma̍ hūŋ a̍ po̍ ndu̍ o̍o̍ wa̍ ko̍ŋ o̍ su̍mɛ̍i̍ yo̍ , nāa̍ ku̍ndā Fālīsi̍īya̍ chūā  .
43009014	Ndu̍yɛ̍ , o̍ pāa̍le̍ pɛ̍ŋgīāālē Chu̍ūwa̍ chōo̍ Chi̍i̍sū ndu̍ o̍o̍ li̍nda̍ pūūlōo̍ ni̍ mbo̍ tōsā mi̍ pōo̍ chā  .
43009015	Ku̍ndā Fālīsi̍īya̍ bɛ̍ɛ̍ ma̍ nyūnā pōo̍ a̍ mɛ̄ɛ̍ o̍ lo̍o̍ku̍ chɔ̄ yɛ̍ . Mbo̍ dīmūl nda̍ āā , “ Mɛ̄ɛ̍ o̍ su̍u̍ pūūlōo̍ ya̍ o̍ lāhɔ̄l , mi̍ kɔ̍ pu̍lū hɔ̄lla̍ mi̍ wa᷅ ni᷅ŋ chɔ̄ɔ̍ . ”
43009016	Mi̍ ku̍ndā Fālīsi̍īya̍ ā pūm ā dīmī āā , “ Wāna̍ to̍sa̍ ke̍ŋ ndo̍ , ō ve᷅ ni̍ŋ Mɛ̍lɛ̄ka̍ le̍ ve᷅m ndu̍ le̍ . Kāni̍ fo̍ndōle̍ , ō tɛ̄ɛ̄mbu̍u̍ sāwa̍ pāa̍le̍ na̍a̍ lē pɛ̄ŋgīāā le̍ŋ . ” Kɛ̍ , mi̍ Fālīsi̍īya̍ ā pīli̍a̍ā dīmī āā , “ Tē wānā ko̍ŋ ndu̍ o̍o̍ wa̍ wāna̍ yɔ̄ŋ wɔ̄ɔ̍ŋ pɛ̍ , vɛ̄ɛ̍nɛ̍ ndu̍ o̍o̍ nɔ̍lā yɛ̍ sɔ̄ɔ̍ŋ kɔ̄ndɔ̄fi̍li̍ ŋ̄ wāā nu̍a̍ā tōsā ? ” O̍ ko̍ŋ , mi̍ pīɔ̄ūwa᷅ŋndo̍ dēl nda̍ tɛ̍ɛ̄ŋ  .
43009017	Ma̍ hīāū lāchī a̍ po̍ ndu̍ o̍o̍ wa̍ ko̍ŋ o̍ su̍mɛ̍i̍ yo̍ nyūūnīa̍a̍ . Ma̍ dīmī āā , “ A̍ di̍mi̍ māā po̍ ko̍ŋ to̍sa̍ ni̍ ma̍ chā . Vɛ̄ɛ̍nɛ̍ nu̍m yīya̍ŋ yɛ̍ a̍ ndu̍ o̍kɔ̄ɔ̄ ? ” Mbo̍ mūlī āā , “ Wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ . ”
43009018	Kɛ̍ , wānāā bɛ̄ndūāā Chu̍ūwa̍ ā lāāla̍ŋ ndi̍ māā pōo̍ ho̍ō ō wa̍ pāāndū ō sūmɛ̍i̍ , kɛ̍ mbo̍ wā ni᷅ŋ chɔ̄ɔ̍ le̍ , mɛ̄ɛ̍ ma̍ vēēlū fi̍nyā ndɔ̍ a̍ kāla̍ ndɔ̄  .
43009019	Vēēlōo̍ nda̍ ma̍ nyūnā nda̍ āā , “ Po̍ nyāa̍ cho̍ ho̍ō ni̍ ? Ō sūmɛ̍i̍ nya̍ vēlū ndu̍ lē kɛ̍ndɛ̍ī ni̍ ? Mɛ̄ɛ̍ vɛ̄ɛ̍nɛ̍ o̍ lo̍o̍ku̍ yɛ̄ ni᷅ŋ chɔ̄ pɛ̄ŋgo̍o̍ ho̍ō ? ”
43009020	Mi̍ fi̍nyā ndɔ̄ a̍ kāla̍ ndɔ̄ a̍ mu̍lī āā , “ Ŋ̄ sīnā māā po̍ nāa̍ cho̍ ho̍ō ni̍ . Ndu̍yɛ̍ , ŋ̄ sīnā māā ō sūmɛ̍i̍yo̍ na̍a̍ ŋ̄ vēlū ndu̍ ni̍  .
43009021	Kɛ̍ , ŋ̄ si̍nā mɛ̄ɛ̍ o̍ lo̍o̍ku̍ chɔ̄ yɛ̍ le̍ . Ndu̍yɛ̍ , ŋ̄ si̍nā wa᷅na̍ to̍sa̍ mbo̍ chā wo̍ le̍ . Wāŋndo̍ chō ni᷅ŋ lāŋu̍nɔ̄ ka̍lā . Lā nyūna̍ ndu̍ mī ndu̍ pi̍la̍ chɔ̍m nya̍ . ”
43009022	Wānāa̍ ve̍lū pōo̍ ho̍ō wa̍ ā dīmi̍ fo̍ndō le̍nde̍ le̍ . Ā wa̍ wānāā bɛ̄ndūāā Chu̍ūwa̍ wōo̍ . Kāni̍ , wānāā bɛ̄ndūa̍a̍ ha̍ā , nda̍ a̍a̍ chɛ̍la᷅ŋ ni᷅ŋ māā wānā o̍ wāna̍ nda̍ bīī pɛ̍ o̍ dīmīo̍o̍ māā Chi̍i̍sū ndu̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ , ā sōli̍ ndu̍ o̍ chīɛ̄ī nda̍ pīɛ̄ī Mɛ̍lɛ̄ka̍ wo̍ ni᷄ŋ  .
43009023	Le̍ sa̍bū kōŋ , fi̍nyāa̍ pōo̍ ho̍ō a̍ kālāa̍ ā dīmi̍ ni̍ āā , “ Wāŋndo̍ chō ni᷅ŋ lāŋu̍nɔ̄ kālā . Nya̍ pi̍la̍ lā nyūna̍ ndu̍ . ”
43009024	O̍ ko̍ŋ , ma̍ vēēlū vɛ̄lɛ̄ po̍ nda̍ a̍a̍ ve̍lū ko̍ŋ o̍ su̍mɛ̍i̍ yo̍ dīi̍ŋ ndɔ̄ɔ̍ . Ma̍ dīmūl ndu̍ āā , “ Ŋ̄ sīnā māā wāna̍ to̍sa̍ ko̍ŋ ma̍ chā wo̍ , wāna̍ yɔ̄ŋ wɔ̄ɔ̍ŋndo̍ o̍ cho̍ ni̍ . Le̍la̍ŋ , di̍mu̍l lɔ̍ na̍a̍ tōnya̍a̍ le̍ Mɛ̄lɛ̄ka̍ . ”
43009025	Mi̍ pōo̍ dīmī āā , “ Ō wa̍ wa᷅na̍ yɔ̄ŋ wɔ̄ɔ̍ŋ , ō wa᷅ wāna̍ yɔ̄ŋ wɔ̄ɔ̍ŋ te̍ , ya̍ ya̍ I̍ si̍nā ke̍ŋ te̍ . Ō ya̍ I̍ si̍nā wo̍ ko̍ni̍ cho̍ ni̍ , I̍ wa̍ pāāndū ō sūmɛ̍i̍ . Kɛ̍ , I̍ cho̍ ni᷅ŋ chɔ̄ɔ̍ . ”
43009026	Ma̍ nyūnā ndu̍ āā , “ Ō yɛ̄ɛ̄ o̍ to̍sa̍ yɛ̄ a̍ nūm ? Vɛ̄ɛ̍nɛ̍ o̍ lo̍o̍ku̍ yɛ̄ tōsā ma̍ chā ? ”
43009027	Mbo̍ mūlūl nda̍ āā , “ I̍ chɔ̍m nya̍ ni᷅ŋ . Bāā lā tūi̍i̍ le̍ ? Ɔ̍ɔ̄ le̍ sa̍bū nya̍ hɛ̄na̍ŋ vɛ̍lɛ̄ le̍ ndi̍ tūēīyɔ̄ɔ̍ wo̍ ? Bāā nya̍ bɛ̍ɛ̍ lā hɛ̄na̍ŋ mī lā sīmnu᷄ŋ bu̍ɛ̍i̍yāā ndɔ̄ nɛ̄ɛ̍ ? ”
43009028	Ma̍ yēī ndu̍ . Mā dīmī āā , “ Nu᷄m cho̍ bu̍ɛ̍ī ndɔ̄ɔ̍ ni̍ . Na̍a̍ na̍a̍ bu̍ɛ̍i̍yāa̍ Mūu̍sē wa̍ na̍a̍ ŋ̄ chō ni̍  .
43009029	Ŋ̄ sīnā kpe̍e̍kpe̍i̍ māā Mūu̍sē ndu̍ ndu̍ mi̍ Mɛ̄lɛ̄ka̍ sūāā nāa̍ ndu̍ chu̍a̍ . Kɛ̍ , lāŋu̍nɔ̄ kōŋ ndu̍ , ŋ̄ lōōnu̍ŋ māā Mɛ̄lɛ̄ka̍ le̍ ve᷅m ndu̍ le̍ . ”
43009030	Mi̍ pōo̍ dīmī āā , “ Kpa̍ , mɛ̄ɛ̍ he̍ī chō sūɛ̍i̍ bi̍ī wānā kɔ̄ndɔ̄fi̍li̍ . Pōo̍ ho̍ō tōsa̍ mi̍ cha᷅ . Vɛ̄ɛ̍nɛ̍ nya̍ lōōkū yɛ̍ dīmī māā ō cho̍ Mɛ̍lɛ̄ka̍ le̍ ve᷅m ndu̍ le̍ ?
43009031	Ŋ̄ sīnā kpe̍e̍kpe̍i̍ māā wānāa̍ to̍sā yɔ᷅ŋ wɔ̄ɔ̍ŋndo̍ wa̍ , Mɛ̄lɛ̄ka̍ mu̍lī pi̍ɛ̍īlē ndāle̍ŋ te̍ . Wānāa̍ pi̍ɛ̍ī ndu̍ , o̍ ko̍ŋ kɔ̍ɔ̍lī , mā tōsā nyɛ᷅ ndu̍ Mɛ̄lɛ̄ka̍ ō hɛ̄na̍ŋ ndo̍ wa̍ , nda̍ o̍ mu̍lī pi̍ɛ̍īlē ndāle̍ŋ ni̍  .
43009032	Kāni̍ mi̍ chi̍e̍ēŋndo̍ kāndu᷄ŋ , wānā tu̍i̍i̍ yɔ̍ nu̍a̍ā māā wāŋndo̍ tōsa̍ ni᷅ŋ mi̍ wāna̍ nda̍ vēlū ō sūmɛ̍i̍ yo̍ ō chā le̍  .
43009033	Tē ndu̍ o̍o̍ ve̍ Mɛ̍lɛ̄ka̍ le̍ ve᷅m lāŋu̍nɔ̄ɔ̍ ho̍ō le̍ , ndu̍ o̍o̍ nɔ̍lā mī ndu̍ o̍o̍ to̍sa̍ sūɛ̍i̍ wa̍ā nu̍a̍ā le̍ . ”
43009034	Mɛ̄ɛ̍ pōo̍ sōō le̍nde̍ , ma̍ dīmūl ndu̍ āā , “ Nu᷄m cho̍ ho̍ō chɔ̍ŋ a̍ vīōlɔ᷄ŋ nu̍mndo̍ o̍ yɔ̄ŋ wɔ̄ɔ̍ŋndo̍ ni᷄ŋ ko̍ni̍ ŋ̄ chō ni̍ , nu᷄m pɛ̍ɛ̍kū na̍a̍ ni̍ ? ” Ma̍ sōlī ndu̍ o̍ chīɛ̄ī nda̍ pīɛ̄ī Mɛ̍lɛ̄ka̍ wo̍ ni᷄ŋ , māā ō pi̍ɛ̍ī lɛ̄ Mɛ̄lɛ̄ka̍ lo̍ŋ te̍  .
43009035	Mi̍ Chi̍i̍sū tu̍ɛ̍ī māā ā sōli̍ pōo̍ ho̍ō o̍ chīɛ̄ī nda̍ pīɛ̄ī Mɛ̍lɛ̄ka̍ wo̍ ni᷄ŋ . O̍ ko̍ŋ , mi̍ Chi̍i̍sū nu̍u̍vīāā ndu̍ . Mɛ̄ɛ̍ o̍ sa̍a̍lu̍ŋ ndu̍ , mbo̍ nyūnā ndu̍ āā , “ Ā nɔ̄ pa̍ ti̍i̍nda᷄ŋndo̍ o̍ wa᷅na̍ nda̍ vēēlū āā , Po̍ Wānā Pɔ̍nɔ̍ɔ̍ wo̍ ni᷄ŋ ? ”
43009036	Mi̍ pōo̍ mūlī āā , “ Fāllo̍ , chɔ̍m ya̍ wāna̍ nda̍ vēēlū ko̍ŋ āā , Po̍ Wānā Pɔ̍nɔ̍ɔ̍ wo̍ le̍ mī dɔ̍ū tīīnda᷄ŋndo̍ o̍ ndu̍ ni̍ŋ . ”
43009037	Mi̍ Chi̍i̍sū di̍mūl ndu̍ āā , “ Ā chē ni᷅ŋ ndu̍ . Ya̍ cho̍ ho̍ō sūūki̍āŋndo̍ a̍ nūm ndo̍ , ya̍ cho̍ wānā ko̍ŋ ni̍ . ”
43009038	Mi̍ pōo̍ dīmī āā , “ I̍ dɔ̍ū tīīnda᷄ŋ nūu̍ o̍ nūm ni̍ŋ , Māsānɔ̄ɔ̍ . ” O̍ ko̍ŋ , mbo̍ bēŋ Chi̍i̍su̍ wūla̍ŋ  .
43009039	Mi̍ Chi̍i̍sū di̍mī āā , “ Le̍ wāŋnda̍ yāmɛ̍i̍ kīlūllo̍ , o̍ ko̍ŋ kɔ̍ɔ̍lī , mī I̍ tu̍si̍ nda̍ nyɛ̄ pālāa̍ chōo̍ , le̍la̍ŋ , ya̍ I̍ hi᷅ŋ o̍ chi̍e̍ēŋndo̍ ho̍ō ni᷄ŋ ni̍ . O̍ ko̍ŋ , wānāa̍ cho̍ ā sūmɛ̍i̍ya̍ cho̍ chɔ̄ , ndu̍yɛ̍ , mī wānāa̍ chō chɔ̄ɔ̍ wa̍ ā sīmnu᷄ŋ a̍ su̍mɛ̍i̍ . ”
43009040	Mi̍ ku̍ndā Fālīsi̍īya̍ ā pūm , a̍ wa̍ lo̍ŋ nda̍ ā tūɛ̄ī dīōmnda̍ŋ nda᷅ŋ . Ma̍ nyūnā Chi̍i̍sū āā , “ Bāā dīmīo̍o̍ ŋ̄ chō ni̍ māā na̍a̍ bɛ̍ɛ̍ ŋ̄ chō ā sūmɛ̍i̍ ? ”
43009041	Mi̍ Chi̍i̍sū mu̍lī āā , “ Tē nya̍ a̍a̍ sɔ̍lɔ̍la̍ŋ pɛ̍ māā lā chō ā sūmɛ̍i̍ , lā ve̍ wa᷅ o̍ pɛ̄ɛ̄sā bɛ̄ŋgu̍ le̍ yɔ̄ŋndā nyāla̍ wɔ̄ɔ̍ŋnda̍ŋ te̍ . Kɛ̍ , lā dīmi̍ māā lā chō chɔ̄ɔ̍ . Le̍ he̍ī , lā chō o̍ pɛ̄ɛ̄sāa̍ bɛ̄ŋgu̍ le̍ yɔ̄ŋndā nyāla̍ wɔ̍ɔ̍ŋnda̍ŋ . ”
43010001	Mi̍ Chi̍i̍sū di̍mī āā , “ Mī di̍mu̍l nya̍ tōnya̍a̍ wa̍la̍ŋ , wāna̍ mɛ̍i̍ pɛ̍ dīo̍o̍ le̍ lūɛ̄īyɔ̄ɔ̍ o̍ fo̍ndāŋ māndāā lāsāa̍ , ndu̍yɛ̍ , mbō kēēku̍ nāa̍ che᷅le̍ŋ pɛ̍ , wānā ko̍ŋ , vīīnɔ̄ɔ̍ o̍ cho̍ ni̍  .
43010002	Wāna̍ ke̍e̍kū ho̍ō o̍ dīo̍o̍ mbō lūɛ̄ī yo̍ , ndu̍ cho̍ wāna̍ cho̍ sāa̍ māndāa̍ wo̍ ni̍  .
43010003	Ndu̍yɛ̍ , kūmbūllo̍ wāna̍ ma̍ndā di̍o̍o̍ wo̍ ō kūmbūl ndu̍ dīo̍o̍ ni̍ . Wāna̍ cho̍ sāa̍ māndāa̍ wo̍ , sāa̍ ndūa̍a̍ sīnā di̍ōm ndɔ̄ɔ̍ . Vēēlōo̍ nda̍ dīōla̍ŋ ā pīlɛ̍ŋ pi̍lɛ̍ŋnda̍ , mbō fūla̍ a̍ nda̍  .
43010004	Tē ō sōli̍ a̍ ndūa̍a̍ pɛ̍ kpo̍u̍ , ō si᷄m nda̍ lāchī , ndu̍yɛ̍ , mā tōl ndu̍ kɔ̄ɔ̄lī . Fo̍ndōle̍ , ā sīnā di̍ōm ndɔ̄ɔ̍  .
43010005	Ā tu᷅l wa̍nā che᷅le̍ŋ kɔ̄ɔ̄lī le̍ . Nyāānɔ᷄ŋndo̍ nda̍ nyāānūŋ ndu̍ ni̍ , kāni̍ fo̍ndōle̍ , ā si̍nā di̍ōm wānā ko̍ŋ te̍ . ”
43010006	Tāle̍ Chi̍i̍sū di̍mu̍l nda̍ wo̍ , ndu̍ cho̍ ho̍ō ni̍ . Kɛ̍ , ā sīna̍ nyɛ᷅ kpe̍e̍kpe̍i̍ o̍ wa̍ nda̍ chɔ̄mndo̍ wo̍ le̍  .
43010007	O̍ ko̍ŋ , mi̍ Chi̍i̍sū di̍mī vɛ̄lɛ̄ āā , “ Mī di̍mu̍l nya̍ tōnya̍a̍ wa̍la̍ŋ , ya̍ I̍ cho̍ māchūāā mɛ̄ɛ̍ dīō sāa̍ kēēkū wo̍ chō nu̍a̍ā yɛ̍  .
43010008	Wānāa̍ hi᷅ŋ pāāndū ya̍ tāse̍ wa̍ kpo̍u̍ , vīīya̍ nda̍ chō ni̍ . Kɛ̍ , sāa̍ ā ye᷄ŋ nda̍ lānī le̍  .
43010009	Ya̍ I̍ cho̍ māchūāā māā dīo̍o̍ . Ndu̍yɛ̍ , wānā o̍ wāna̍ ke̍e̍ku̍ o̍ ya̍ ni̍ŋ pɛ̍ , ō sɔ̄la̍ pīōŋɔ̄ɔ̍ . O̍ ko̍ŋ kɔ̍ɔ̍lī , ō nɔ̄lā mbō lūɛ̄ī mbō fūla̍ , mbō sāālu̍ŋ nyɛ̍ dīāā o̍ nɔ̍ le̍ sɔ̄lāa̍ wo̍  .
43010010	Vīīnɔ̄ɔ̍ ndu̍ ndu̍ , le̍ chīīmbūūwo̍ a̍ dīyɔ̄ɔ̍ a̍ tɛ̄ɛ̄mbūūwo̍ ko̍ni̍ o̍ hu᷅ŋ ni̍ . Kɛ̍ , ya̍ ya̍ I̍ hi᷅ŋ māhūnāā le̍ mī wāŋnda̍ sɔ̄la̍ yōōmū kpe̍e̍kpe̍i̍yo̍ , ndu̍yɛ̍ , mā sɔ̄la̍ nyɛ̄ o̍ nyɛ̍ nda̍ nɔ̄ le̍ sɔ̄lāa̍ le̍ wāa̍ yōōmū kpe̍e̍kpe̍i̍  .
43010011	 “  Ya̍ cho̍ wānā ma̍ndāā lāsāa̍ o̍ dɔ̍ū kɔ̄llo̍ kpo̍u̍ o̍ sāa̍ ndūa̍a̍ lo̍ wo̍ ni̍ . Wānā ma̍ndāā lāsāa̍ o̍ dɔ̍ū kɔ̄llo̍ kpo̍u̍ o̍ sāa̍ ndūa̍a̍ lo̍ wo̍ , ndu̍ cho̍ ō chɛ̄lāā le̍ wūo̍o̍ le̍ sāa̍ , hāli̍ kpe̍ŋ ā yɔ̄nu᷄ŋ nyɛ̍ le̍  .
43010012	Wāna̍ nda̍ chūā ho̍ō le̍ sāa̍ wāa̍ lēhɔ̄l lo̍ , ndu̍ ndu̍ cho̍ wa̍nā ma̍ndāā lāsāā le̍ . Ndu̍yɛ̍ , ō cho̍ ndu̍ le̍ nɔ̍ sāa̍ le̍ . Tē wānā wa̍ā le̍ndo̍o̍ ō chē vīsī bīyāa̍ pɛ̍ , nyāānɔ᷄ŋndo̍ o̍ nya̍a̍nūŋ ni̍ mbō mɛ̄i̍ sāa̍ lo̍ŋ . O̍ ko̍ŋ , mī vīsī bīyāa̍ de᷄l ō pīlɛ̍ chōo̍ mbō pūūsi̍a̍a̍ vɛ̄lɛ̄ ā tūāā  .
43010013	Le̍ sa̍bū o̍ nya̍a̍nūŋ ndo̍ cho̍ ni̍ māā chūa̍a̍ ko̍ni̍ nda̍ chu̍a̍ ndu̍ le̍ wāa̍ sāa̍ lēhɔ̄l ni̍ . Le̍ he̍ī , ō būūla̍ŋ a̍ nda̍ le̍  .
43010014	Ya̍ cho̍ wānā ma̍ndāā lāsāa̍ o̍ dɔ̍ū kɔ̄llo̍ o̍ sāa̍ ndūa̍a̍ lo̍ wo̍ ni̍ . Mɛ̄ɛ̍ Fi̍nyā nūu̍ sīnā ya̍ , ndu̍yɛ̍ , mi̍ si̍nā Fi̍nyā nūu̍ yɛ̍ , le̍nde̍ ko̍ni̍ ya̍ I̍ si̍nā sa̍a̍ nīa̍a̍ , ndu̍yɛ̍ , mi̍ nda̍ si̍nā ya̍ ni̍ . Ndu̍yɛ̍ , I̍ cho̍ ō chɛ̄lāā mī vi᷅ hāli̍ kpe̍ŋ māā ā yɔ̄nu᷄ŋ nyɛ̍ le̍ . Ya̍ cho̍ wānā ma̍ndāā lāsāa̍ o̍ dɔ̍ū kɔ̄llo̍ o̍ sāa̍ ndūa̍a̍ lo̍ wo̍ ni̍ . Mɛ̄ɛ̍ Fi̍nyā nūu̍ sīnā ya̍ , ndu̍yɛ̍ , mi̍ si̍nā Fi̍nyā nūu̍ yɛ̍ , le̍nde̍ ko̍ni̍ ya̍ I̍ si̍nā sa̍a̍ nīa̍a̍ , ndu̍yɛ̍ , mi̍ nda̍ si̍nā ya̍ ni̍ . Ndu̍yɛ̍ , I̍ cho̍ ō chɛ̄lāā mī vi᷅ hāli̍ kpe̍ŋ māā ā yɔ̄nu᷄ŋ nyɛ̍ le̍ .
43010015	
43010016	I̍ nɔ̍ sāā che᷅le̍ŋ a̍ cho̍ o̍ ku̍ndāa̍ ho̍ō chōo̍ le̍ wa̍ . Nda̍ bɛ̍ɛ̍ , I̍ nɔ̍ mī hi᷅ŋ a̍ nda̍ . Ā chō ya̍ dīōm tūēīyɔ̄ɔ̄ . Ndu̍yɛ̍ , ā chō sīmnɔ᷄ŋ ku̍ndāa̍ ō pīlɛ̍ mī wānā māndāa̍ ō pīlɛ̍ mānda̍ nda̍  .
43010017	 “  Fi̍nyā nūu̍ kāāla̍ ya̍ , kāni̍ fo̍ndōle̍ , le̍ mɛ̄ɛ̍ ya̍ I̍ chɛ̍l le̍ mī I̍ vi᷅ mī mi̍i̍ŋgu̍ vɛ̄lɛ̄ yōōmū yɛ̍  .
43010018	Wānā o̍ wānā nɔ̍lā mbō dīī ya̍ le̍ , mɛ̄ɛ̍ mī ya̍ pi̍la̍ I̍ chɛ̍l mālāŋ wānā di̍ī ya̍ . Ya̍ pi̍la̍ chɛ᷅l ni̍ mā dīī ya̍ . I̍ nɔ̍ di̍ mī chɛ̍l mā dīī ya̍ . Ndu̍yɛ̍ , I̍ nɔ̍ di̍ mī mi̍ŋgi̍ ya̍ pi̍la̍ yōōmū . Nyɛ̄ Fi̍nyā nūu̍ dīmu̍l la̍ māā ya̍ I̍ to̍sa̍ wo̍ , ndu̍ cho̍ ko̍ŋ ni̍ . ”
43010019	Mi̍ dīōmndā Chi̍i̍sū di̍mi̍ la̍ŋ nda̍ŋ lā tōsā mi̍ pīɔ̄ūwa᷅ŋndo̍ dēl vɛ̄lɛ̄ wāŋnda̍ tɛ̄ɛ̄ŋ  .
43010020	Mi̍ wāŋnda̍ ta̍u̍ a̍ lo᷅ o̍ ko̍ŋ ma̍ dīmī āā , “ Nyi̍nā wɔ̄ɔ̍ŋndo̍ chō ndu̍ kɔ̄ɔ̄lī . Le̍ he̍ī , ō hīŋa᷄ŋ le̍bo̍l o̍ cho̍ nu̍a̍ā ni̍ . Lā ya᷅ŋ ndu̍ lānī le̍ . ”
43010021	Kɛ̍ , mi̍ wāŋnda̍ ā pīli̍a̍ā dīmī āā , “ Wāna̍ nyi̍nā wɔ̄ɔ̍ŋndo̍ chō kɔ̄ɔ̄lī wo̍ , ō su̍ū nu̍a̍ā le̍ . Mī nyi̍nā wɔ̄ɔ̍ŋndo̍ ndu̍ to̍sa̍ mī wānāā sūmɛ̍i̍ya̍ chē ? ”
43010022	Mi̍ bōōndi̍i̍ nda̍ bīī bɔ᷅ŋa᷅ŋndo̍ Chūlu̍sɛ̄lɛ̄m chi̍e̍e̍ ve̍ ī fūūlūū . Bōōndi̍i̍ ke̍ŋ nda̍ a̍a̍ lo̍o̍nūŋ a̍ pāa̍le̍ nda̍ a̍a̍ ma̍l chīɛ̍i̍ Mɛ̄lɛ̄ka̍a̍ ndu̍ Mɛ̍lɛ̄ka̍ o̍ bā ve̍ ni̍ . Ndu̍yɛ̍ , a̍ te̍le̍ŋ wɔ̄ɔ̄lē pɔ̄mbɔ̄le̍ŋ  .
43010023	A̍ bōōndi̍i̍ ke̍ŋ , Chi̍i̍sū wa̍ bālɔ̄ɔ̍ o̍ chīɛ̍i̍ Mɛ̄lɛ̄ka̍a̍ ni᷄ŋ o̍ fo̍ndāŋ nda̍ vēēlū āā , Tōŋgo̍ Sɔ̍lɔ̍mɔ̄ŋndo̍ wo̍  .
43010024	O̍ ko̍ŋ , mi̍ Chu̍ūwa̍ ā pūm ā hūŋ ma̍ chūūŋgi̍āŋ na̍a̍ o̍ wa̍ wa̍ ma̍ bālū ndu̍ si̍lɔ̍ . Ma̍ dīmūl ndu̍ āā , “ Mɛ̍i̍ na̍a̍ kūɛ̍i̍ yɛ̄īyo̍ . Tē nu᷄m cho̍ Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ , mɛ̄ɛ̍ di̍mu̍l na̍a̍ kpe̍nde̍ke̍le̍ . ”
43010025	Mi̍ Chi̍i̍sū mu̍lī āā , “ I̍ di̍mu̍l nya̍ . Kɛ̍ , lā lāāla̍ŋ a̍ ya̍ le̍ . Wa̍lta̍ ya̍ I̍ to̍sa̍ o̍ kpāāya̍ fi̍nyā nūu̍ ni᷄ŋ nda̍ŋ lā chō se̍īle̍ŋ le̍ ya̍  .
43010026	Kɛ̍ , lā lāāla̍ŋ a̍ ya̍ le̍ . Kāni̍ fo̍ndōle̍ , lā cho̍ sa̍a̍ nī le̍  .
43010027	Sāa̍ nīa̍a̍ nda̍ nda̍ , dīōmndo̍ nda̍ tūɛ̄ī ya̍ ni̍ . I̍ si̍nā nda̍ . Ndu̍yɛ̍ , tōlɔ̄ɔ̍ nda̍ tūāl la̍ kɔ̄ɔ̄lī ni̍  .
43010028	O̍ ko̍ŋ kɔ̍ɔ̍lī , yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ , ndu̍ ya̍ I̍ ke᷅ nda̍ ni̍ . Le̍ fɛ̍ɛ̍ŋ a̍ fɛ̍ɛ̍ŋ ā vi᷅ le̍ . Ndu̍yɛ̍ , wānā o̍ wāna̍ nɔ̍lā mbō pūu̍ nda̍ ya̍ o̍ bā le̍  .
43010029	Fi̍nyā nūu̍ o̍ ke̍ ya̍ nda̍ wo̍ , ndu̍ hi̍o̍ū a̍ nyɛ̄ o̍ nyɛ̄ fe̍e̍ . Ndu̍yɛ̍ , wānā o̍ wānā nɔ̍lā mbō pūu̍ nda̍ Fi̍nyā nūu̍ o̍ bā le̍  .
43010030	Ya̍ ni̍ , Fi̍nyā nūu̍ ni̍ , nyɔ̄ɔ̍ ō pīlɛ̍ kpe̍ na̍a̍ ŋ̄ chō ni̍ . ”
43010031	O̍ ko̍ŋ kɔ̍ɔ̍lī , mi̍ wāŋnda̍ ha̍ā ā chɔ̄ɔ̄vīāā pōūta̍ŋ le̍ mā vīī vi̍i̍ ndu̍  .
43010032	Mi̍ Chi̍i̍sū di̍mūl nda̍ āā , “ I̍ to̍sa̍ wa̍lta̍ kɛ̍ndɛ̄lā ka̍ ka̍ lā Fi̍nyā nūu̍ ō chɔ᷄m ya̍ la̍ŋ , mi̍ lā chā . Wa̍lta̍ ya̍ I̍ to̍sa̍ la̍ŋ ki̍nɛ̍i̍ la̍ŋ , le̍ o̍ kūɛ̍ɛ̍nɛ̍ nya̍ hɛ̄na̍ŋ yɛ̍ mī lā vīī vīi̍ ya̍ a̍ pōūta̍ŋ ? ”
43010033	Mi̍ Chu̍ūwa̍ mūlī āā , “ Ō cho̍ le̍ wa̍lta̍ kɛ̍ndɛ̄ le̍ na̍a̍ ŋ̄ chō nu̍m vīī le̍ . Nūm wāna̍ chi̍o̍o̍ , tē a̍ di̍mi̍ pɛ̍ māā Mɛ̄lɛ̄ka̍ ŋ̄ chō ni̍ , mɛ̄ɛ̍ dīōla̍ Mɛ̄lɛ̄ka̍la̍ŋ ŋ̄ chō la̍ŋ tɛ̍ɛ̍mbūūwo̍ ni̍ . Le̍la̍ŋ , na̍a̍ ŋ̄ hɛ̄na̍ŋ ni̍ mī ŋ̄ vi̍i̍ vi̍i̍ nu̍m a̍ pōūta̍ŋ mā vī . ”
43010034	Mi̍ Chi̍i̍sū di̍mī āā , “ Kɛ̍ , ī chō ī pōōnyīāā o̍ yāu̍ nya̍ lāsāwāa̍ ni᷄ŋ māā mi̍ Mɛ̄lɛ̄ka̍ vēēlu̍ wāŋnda̍ mɛ̄lɛ̄ka̍la̍ŋ  .
43010035	Ndu̍yɛ̍ , ŋ̄ sīnā māā nyɛ̄ Yāu̍ Mɛ̄lɛ̄ka̍a̍ dīmi̍ wo̍ chō tōnya̍ le̍ fɛ̍ɛ̍ŋ a̍ fɛ̍ɛ̍ŋ . Nāa̍ Mɛ̄lɛ̄ka̍ vēēlu̍ wɔ̄ wānāā o̍ wa̍ dīōmnda̍ŋ nda᷅ŋ sūɛ̍i̍ nāa̍ nda̍ chūā wa̍ mɛ̄lɛ̄ka̍la̍ŋ  ,
43010036	ya̍ yɛ̍ ? Ya̍ Mɛ̄lɛ̄ka̍ chu̍a̍ māā wāna̍ cho̍ ō yɔ̄ŋga᷄ŋ le̍ ndu̍ mbo̍ vīām ya̍ o̍ chi̍e̍ēŋndo̍ ni᷄ŋ ndo̍ , vɛ᷅ tē I̍ di̍mi̍ pɛ̍ , a̍a̍ , ‘ Po̍ Mɛ̄lɛ̄ka̍a̍ ya̍ I̍ cho̍ ni̍ , ’ lā dīmi̍ māā I̍ tɛ̍ɛ̍mbu̍u̍ dīōla̍ Mɛ̄lɛ̄ka̍la̍ŋ ?
43010037	Tē ō wa̍ pɛ̍ mī I̍ to̍sa̍ wa̍lta̍ Fi̍nyā nūu̍ le̍ , mɛ̄ɛ̍ lā la̍a̍la᷄ŋ a̍ ya̍ le̍  .
43010038	Kɛ̍ ndu̍yɛ̍ , tē wa̍lta̍ Fi̍nyā nūu̍ ya̍ I̍ cho̍ tōsāa̍ ni̍ , mi̍ chē bɛ̍ɛ̍ lā lāāla̍ŋ a̍ ya̍ le̍ ni̍ , kɛ̍ , ō wa̍ bɛ̍ɛ̍ le̍ wa̍lta̍ la̍ŋ lā lāāla̍ŋ . O̍ ko̍ŋ , lā chō sīnā wa̍la̍ŋ māā ya̍ ni̍ , Fi̍nyā nūu̍ ni̍ , māā nyɔ̄ɔ̍ ō pīlɛ̍ na̍a̍ ŋ̄ chō ni̍ . ”
43010039	O̍ ko̍ŋ kɔ̍ɔ̍lī , ma̍ kīndī vɛ̄lɛ̄ le̍ ndu̍ bīyɔ̄ɔ̍ . Kɛ̍ , mbo̍ hīālu᷄ŋ nda̍  .
43010040	Mi̍ Chi̍i̍sū lo᷅ o̍ ko̍ŋ mbo̍ mīīŋgū Chɔ̍ɔ̍dāŋ le̍e̍lōo̍ o̍ fo̍ndāŋ Chɔ᷄ŋ ndu̍ o̍o̍ nɔ̍ wāŋnda̍ pūlɔ̄ɔ̍ Mɛ̄lɛ̄ka̍a̍ wo̍ . Mbo̍ wānu᷄ŋ lo̍ŋ  .
43010041	Mi̍ wāŋnda̍ ta̍u̍ a̍ hu᷅ŋ nāa̍ ndu̍ chu̍a̍ lo̍ŋ . Mi̍ wāŋnda̍ ha̍ā wā dīmu̍la᷅ŋndo̍ āā , “ Chɔ᷄ŋ , ndu̍ to̍sa̍ wa̍lta̍ kɔ̄ndɔ̄fi̍li̍ le̍ . Kɛ̍ ndu̍yɛ̍ , nyɛ̄ o̍ nyɛ̄ o̍ di̍mi̍ a̍ pōo̍ ho̍ō o̍kɔ̄ɔ̄ , tōnya̍ o̍ di̍mi̍ ni̍ . ”
43010042	Mi̍ wāŋnda̍ ta̍u̍ lo̍ŋ a̍ du̍a̍ū tīīnda᷄ŋndo̍ o̍ Chi̍i̍sū ni̍ŋ  .
43011001	Po̍ pi᷅lɛ̍ wa̍ ni̍ dīōla̍ŋ āā , La̍sa̍lɔ̄ɔ̄ . Bɛ̍ta̍nī chi̍e̍e̍ o̍ wa̍ īchāli̍ ni̍ . Pōo̍ ho̍ō ndu̍ o̍o̍ nɔ̍ yēmāa̍ ā ŋīɔ̍ɔ̍ŋ , Mēēle̍ nda̍ Ma̍tā . Nda̍ bɛ̍ɛ̍ Bɛ̍ta̍nī lo̍ŋ nda̍ wa̍ īchāli̍ ni̍ . Mēēle̍ kōŋ , ndu̍ ndu̍ o̍o̍ ta̍la̍ Māsānɔ̄ɔ̍ Chi̍i̍su̍ si̍ɛ̍ndīi̍ma̍ ba̍ā kāla᷄ŋ chōo̍ , mbo̍ wɔ̄ɔ̄sūū ndu̍ pēlo᷄ŋ a̍ yīīŋnde̍ ndu̍ o̍ lēbōl ni̍ . Mi̍ ī yɔ̄nu᷄ŋ mi̍ La̍sa̍lɔ̄ɔ̄ wo̍ ho̍ō de᷅l a̍ nāa̍ . Po̍ pi᷅lɛ̍ wa̍ ni̍ dīōla̍ŋ āā , La̍sa̍lɔ̄ɔ̄ . Bɛ̍ta̍nī chi̍e̍e̍ o̍ wa̍ īchāli̍ ni̍ . Pōo̍ ho̍ō ndu̍ o̍o̍ nɔ̍ yēmāa̍ ā ŋīɔ̍ɔ̍ŋ , Mēēle̍ nda̍ Ma̍tā . Nda̍ bɛ̍ɛ̍ Bɛ̍ta̍nī lo̍ŋ nda̍ wa̍ īchāli̍ ni̍ . Mēēle̍ kōŋ , ndu̍ ndu̍ o̍o̍ ta̍la̍ Māsānɔ̄ɔ̍ Chi̍i̍su̍ si̍ɛ̍ndīi̍ma̍ ba̍ā kāla᷄ŋ chōo̍ , mbo̍ wɔ̄ɔ̄sūū ndu̍ pēlo᷄ŋ a̍ yīīŋnde̍ ndu̍ o̍ lēbōl ni̍ . Mi̍ ī yɔ̄nu᷄ŋ mi̍ La̍sa̍lɔ̄ɔ̄ wo̍ ho̍ō de᷅l a̍ nāa̍ .
43011002	
43011003	Dēlɔ̄ɔ̍ a̍ nāa̍ , mi̍ yēmāa̍ ndūa̍a̍ vīām wānā a̍ yōōŋgōo̍ nāa̍ Chi̍i̍sū chu̍a̍ āā , “ Māsānɔ̄ɔ̍ , ndi̍a̍a̍mɔ̍ɔ̍ nu̍m kāālāa̍ chō a̍ nāa̍ . ”
43011004	Mɛ̄ɛ̍ Chi̍i̍sū tu̍e̍ī yōōŋgōo̍ ho̍ō , mbo̍ dīmī āā , “ Dīālīī nɛ̄i̍ he̍ī , ī chō dīālīī nāa̍ i̍ di̍ī ndu̍ le̍ . Ī yɔ̄nu̍ŋ le̍ mī wāŋnda̍ chē mɛ̄ɛ̍ Mɛ̄lɛ̄ka̍ chō wāna̍ kɔ̄ndɔ̄fi̍li̍ yɛ̍ . Ndu̍yɛ̍ , ī yɔ̄nu̍ŋ le̍ mī Po̍ Mɛ̄lɛ̄ka̍a̍ sɔ̄la̍ sāŋgālāa̍ lēni᷄ŋ . ”
43011005	Chi̍i̍sū ndu̍ o̍o̍ ka̍a̍la̍ Ma̍tā nda̍ Mēēle̍ pɔ̍mbɔ̄ ndɔ̄ a̍ La̍sa̍lɔ̄ɔ̄ ye̍mā nda̍ ta̍u̍  .
43011006	Kɛ̍ ndu̍yɛ̍ , mɛ̄ɛ̍ o̍ tu̍e̍ī yōōŋgōo̍ māā La̍sa̍lɔ̄ɔ̄ cho̍ a̍ nāa̍ , mbo̍ chɔ̄ɔ̄lū pālɛ̍i̍ chūā ī ŋīi̍ŋ o̍ fo̍ndāŋ o̍ wa̍ ko̍ŋ ndo̍  .
43011007	O̍ ko̍ŋ kɔ̍ɔ̍lī , mbo̍ dīmūl bu̍ɛ̍i̍yāā ndūa̍a̍ āā , “ Ŋ̄ mīīŋgu᷅ŋ o̍ lɛ̄ŋndē Chūdi̍a̍āle̍ŋ ni᷄ŋ . ”
43011008	Mi̍ bu̍ɛ̍i̍yāā ndūa̍a̍ nyūnā ndu̍ āā , “ Ti̍chā , nāa̍ Chu̍ūwa̍ ā wa̍ le̍ nu̍m vīī a̍ pōūta̍ŋ pɛ̍i̍ su̍ŋ su̍ŋ nda̍ , lo̍ŋ ŋ̄ chō vɛ̄lɛ̄ kɛ̄ɛ̄sīa̍a̍ le̍ kɔ̄la̍ŋ ni̍ ? ”
43011009	Mi̍ Chi̍i̍sū di̍mūl nda̍ āā , “ Le̍ pāa̍le̍ŋ kāndɔ᷄ŋndo̍ a̍ dēlɔ̄ɔ̍ , ha̍vɛ̄i̍la̍ŋ tɔ̍ a̍ lā tīɔ̍ɔ̍ŋ la̍ cho̍ ni̍ . Le̍la̍ŋ , tē wāŋndo̍ bālu̍ pɛ̍ i̍pa̍la̍ de᷅ŋ , ō de᷅l te̍ . Kāni̍ fo̍ndōle̍ , ō chō nyɛ̄ wa̍wo̍ŋ cho̍ le̍ chi̍e̍ēŋndo̍ ho̍ō wo̍ chɔ̄ɔ̍  .
43011010	Kɛ̍ tē wāŋndo̍ bālu̍ pɛ̍ a̍ nyūmnda̍ŋ , dēlɔ̄ɔ̍ o̍ de᷅l ni̍ . Kāni̍ fo̍ndōle̍ , nyɛ̄ wa̍wo̍ŋ cho̍ mbō chē le̍ . ”
43011011	Mɛ̄ɛ̍ Chi̍i̍sū so̍ō dīōmnda̍ŋ nda᷅ŋ , mbo̍ dīmī vɛ̄lɛ̄ āā , “ Chāa̍ŋ nāa̍ La̍sa̍lɔ̄ɔ̄ cho̍ o̍ mālɔ̄ . Kɛ̍ , I̍ cho̍ lākɔ̄ mī I̍ kɔ̍ ti̍ndī ndu̍ . ”
43011012	Mi̍ bu̍ɛ̍i̍yāā ndūa̍a̍ dīmī āā , “ Māsānɔ̄ɔ̍ , tē ō wa̍ o̍ mālɔ̄ pɛ̍ o̍ cho̍ ni̍ , mɛ̄ɛ̍ ō chō sīōŋgɔ̄ɔ̄ . ”
43011013	Kɛ̍ , nyɛ̍ Chi̍i̍sū wa̍ dīmīo̍o̍ wo̍ cho̍ ni̍ , māā La̍sa̍lɔ̄ɔ̄ vi᷅ . Kɛ̍ , bu̍ɛ̍īya̍ ā wa̍ ko̍ kɔ̍l māā lɔ̄mā yɔ̄ŋa᷄ŋ ma᷅ŋ o̍ wa̍ dīmīo̍o̍ ni̍  .
43011014	O̍ ko̍ŋ , mi̍ Chi̍i̍sū di̍mūl nda̍ kpe̍nde̍ke̍le̍ āā , “ La̍sa̍lɔ̄ɔ̄ vi᷅  .
43011015	Kɛ̍ , le̍ sa̍bū nyāa̍ I̍ na̍ŋ bɛ̍ɛ̍ kɔ̍l māā I̍ ve̍ lo̍ŋ te̍ . Kāni̍ fo̍ndōle̍ , he̍ī chō tōsā mī lā dɔ̄ū tīīnda᷄ŋ nyāa̍ o̍ ya̍ ni̍ŋ . Lā chɔ᷄ŋ ŋ̄ kɔ̄ŋnu᷅ŋ nāa̍ ndu̍ chu̍a̍ . ”
43011016	O̍ ko̍ŋ , mi̍ Tɔ̄mɔ̍si̍ ō nda̍ vēēlū āā , Pɛ̄ndūnɔ̍ɔ̍ wo̍ dīmūl chāāŋāā ndūāā bu̍ɛ̍īya̍ ā pīli̍a̍a̍ āā , “ Lā ŋ̄ kɔ̄ŋnu᷅ŋ na̍a̍ Ti̍chɛ̄i̍nɔ̍ nāa̍ wa̍ā , mī ŋ̄ kɔ̍ wu̍nūŋ lātūlu̍ . ”
43011017	A̍ bōōndi̍i̍ Chi̍i̍sū fu̍u̍lu̍u̍ Bɛ̍ta̍nī ve̍ , ma̍ dīmūl ndu̍ māā chɔ̍ŋ a̍ pāa̍le̍ nda̍ chɔ̍ La̍sa̍lɔ̄ɔ̄ le̍ŋ mbo̍ fūūlūū a̍ pāa̍le̍ le̍ŋ , ndu̍ o̍o̍ chu̍a̍ ni᷅ŋ pālɛ̍i̍ ī hīɔ̍ɔ̍lu̍  .
43011018	Chɔ̍ŋ Chūlu̍sɛ̄lɛ̄m kɔ̍ Bɛ̍ta̍nī , ō ve̍ ti᷅ŋ vīlɛ̄ī le̍ . Ndu̍ o̍o̍ su᷅l bɛ̍ɛ̍ mɛ̍ɛ̍līi̍la̍ ti̍ɔ̍ɔ̍ŋ te̍  .
43011019	Mi̍ Chu̍ūwa̍ ta̍u̍ a̍ cha̍ŋ lo̍ŋ ma̍ hūŋ nāa̍ Ma̍tā chu̍a̍ nda̍ Mēēle̍ , le̍ nda̍ kɔ̄lta̍ŋ dɛ̄ɛ̄nīa̍a̍ ni᷄ŋ le̍ pīɔ̍m yēmā nda̍a̍  .
43011020	Mɛ̄ɛ̍ Ma̍tā tu̍e̍ī māā Chi̍i̍sū cho̍ hūnɔ̄ɔ̍ , mbo̍ kūā ndu̍ lāchī . Kɛ̍ , Mēēle̍ ndu̍ wa̍ chīɛ̄ī ni̍ŋ  .
43011021	Mi̍ Ma̍tā di̍mūl Chi̍i̍sū āā , “ Māsānɔ̄ɔ̍ , tē nūm o̍o̍ wa̍ na̍nu᷄ŋ pɛ̍ , yēma̍ nūu̍ ō ve̍ wu̍ le̍  .
43011022	Kɛ̍ , pɛ̄ŋgo̍o̍ ho̍ō bɛ̍ɛ̍ , I̍ si̍nā māā te̍ a̍ pi̍ɛ̍i̍ Mɛ̍lɛ̄ka̍ pɛ̍ , ō nɔ̄lā mbō tōsa̍ nyɛ̄ ŋ̄ nyūna̍ ndu̍ dīōm ndo̍ . ”
43011023	Mi̍ Chi̍i̍sū di̍mūl ndu̍ āā , “ Yēmā nu̍m chō mīīŋgū yōōmū . ”
43011024	Mi̍ Ma̍tā di̍mūl ndu̍ āā , “ I̍ si̍nā māā ō chō mīīŋgū yōōmū o̍ pāa̍le̍ mɛ̍ɛ̍lāāle̍ŋ chōo̍ , pāa̍le̍ Mɛ̄lɛ̄ka̍ mīŋgī ni̍ŋ wa᷅ŋnda̍ yōōmū le̍ŋ . ”
43011025	Mi̍ Chi̍i̍sū di̍mūl ndu̍ āā , “ Ya̍ cho̍ wāna̍ mi̍ŋgī wa᷅ŋnda̍ yōōmū wo̍ ni̍ . Ndu̍yɛ̍ , ya̍ to̍sā ni̍ mī wāŋnda̍ ā wa̍ yōōmū kpe̍e̍kpe̍i̍ . Wānā o̍ wāna̍ dɔ̍ū tīīnda᷄ŋ ndɔ̄ɔ̍ o̍ ya̍ ni̍ŋ pɛ̍ , ā yɔ᷄ŋ bɛ̍ɛ̍ mbō vī ō chō wā yōōmū  .
43011026	Ndu̍yɛ̍ , wānā o̍ wāna̍ wa̍ yōōmū kpe̍e̍kpe̍i̍ pɛ̍ , ndu̍yɛ̍ , mbō dɔ̄ū tīīnda᷄ŋ ndɔ̄ɔ̍ o̍ ya̍ ni̍ŋ pɛ̍ , ō vi᷅ le̍ . A̍ la̍a̍la̍ŋ te̍ ? ”
43011027	Mi̍ Ma̍tā di̍mī āā , “ Māsānɔ̄ɔ̍ , I̍ la̍a̍la̍ŋ māā nu᷄m cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . Nu᷄m cho̍ Po̍ Mɛ̄lɛ̄ka̍a̍ ni̍ ō Mɛ̄lɛ̄ka̍ dīmi̍ māā ō chō hūnɔ̄ɔ̄ o̍ chi̍e̍ēŋndo̍ ni᷄ŋ ndo̍ . ”
43011028	Mɛ̄ɛ̍ Ma̍tā chi̍i̍ dīōmnda̍ŋ nda᷅ŋ dīmī , mbo̍ mīīŋgū . Mbo̍ kɔ̍ di̍mūl Mēēle̍ pɔ̍mbɔ̄ ndɔ̍ nda̍ nda̍ ŋi̍ɔ̍ɔ̍ŋ āā , “ Ti̍chɛ̄i̍nɔ̍ nāa̍ hīŋ . Ō chō nu̍m vēēlū . ”
43011029	Mɛ̄ɛ̍ Mēēle̍ tu̍e̍ī nyɛ̄ o̍ di̍mi̍ wo̍ , mbo̍ cha᷄ŋ nya̍ mbo̍ kūā Chi̍i̍su̍ lāchī  .
43011030	Ndu̍yɛ̍ , Chi̍i̍sū ndu̍ o̍o̍ he̍l lɔ̍ chi̍e̍e̍ le̍ . Ō wa̍ wɔ̄ o̍ fo̍ndāŋ Ma̍tā ko̍ma̍l ndu̍ wo̍  .
43011031	Mɛ̄ɛ̍ Chu̍ūwa̍ a̍ wa̍ Mēēle̍ īkɛ̄i̍ chi̍ɛ̍ī ni̍ŋ le̍ ndu̍ nyɔ̄ɔ̄lōo̍ wa̍ chē mi̍ Mēēle̍ cha̍ŋ nya̍ mbo̍ fūlā ma̍ tūāl ndu̍ kɔ̄ɔ̄lī . Ā wa̍ ko̍ kɔ̍l māā kɔ̄la̍ŋ o̍ wa̍ o̍ sɛ̄īyo̍ le̍ kɔ̄la̍ŋ cha᷄ŋndo̍ lo̍ŋ ni̍  .
43011032	Mɛ̄ɛ̍ Mēēle̍ fu̍u̍lu̍u̍ nāa̍ Chi̍i̍sū wa̍ wa̍ , mbo̍ chā Chi̍i̍su̍ mbo̍ dēl lɛ̄ŋ ndu̍ o̍ lābɛ̄ŋgu̍ ni̍ŋ . Mbo̍ dīmūl ndu̍ āā , “ Māsānɔ̄ɔ̍ , tē nūm o̍o̍ wa̍ na̍nu᷄ŋ pɛ̍ , yēma̍ nūu̍ ō ve̍ wu̍ le̍ . ”
43011033	Mɛ̄ɛ̍ Chi̍i̍sū che᷅ Mēēle̍ ni̍ a̍ Chu̍ūwa̍ a̍ to᷅l ndu̍ kɔ̄ɔ̄lī wa̍ nda̍ kpo̍u̍ ā chō cha᷄ŋnda̍ŋ , mi̍ mɔ̍nɛ̍i̍ bīī ndu̍ , ndu̍yɛ̍ , mbo̍ tāmbū kɔ̄l  .
43011034	Mbo̍ nyūnā nda̍ āā , “ Kūɛ̍ɛ̍nɛ̍ nya̍ chɔ̍ yɛ̄ ndu̍ ? ” Ma̍ dīmī āā , “ Hu̍ŋ mā hu̍ŋ to̍fā , Māsānɔ̄ɔ̍ . ”
43011035	Mi̍ mɛ̍mi̍a̍ŋ mā tūāl Chi̍i̍sū kpa̍sū kpāsū  .
43011036	O̍ ko̍ŋ , mi̍ Chu̍ūwa̍ dīmu̍la᷅ŋ āā , “ Lā tōfa̍ wɔ̍ ka̍a̍lā bɛ̄ndū o̍ ka̍a̍la̍ ndu̍ wo̍ . ”
43011037	Kɛ̍ , mi̍ ā pūm ā wā dīmu̍la᷅ŋndo̍ āā , “ Nāa̍ o̍ to̍sa̍ wɔ̄ mi̍ wānāā sūmɛ̍i̍ya̍ chā , ndu̍ o̍o̍ nɔ̍lā mī ndu̍ o̍o̍ to̍sa̍ La̍sa̍lɔ̄ɔ̄ ndu̍ o̍o̍ vi᷅ le̍ . ”
43011038	Mi̍ mɔ̍nɛ̍i̍ bīī vɛ̄lɛ̄ Chi̍i̍sū . Mbo̍ kūā o̍ sɛ̄īyo̍ , ndu̍yɛ̍ , sɛ̄i̍ būūlōo̍ . Pōūwo̍ wa̍ ō hāndāā o̍ sōndōo̍  .
43011039	Mi̍ Chi̍i̍sū di̍mī āā , “ Lā fāŋa̍ po̍ūwo̍ . ” Mi̍ po̍ vi᷅ wo̍ yēma̍ ndɔ̄ Ma̍tā mbo̍ dīmī āā , “ Māsānɔ̄ɔ̍ , chɔ̍ŋ a̍ bōōndi̍i̍ o̍ chɔ̍nu̍ŋ nde̍ ō chō ni᷅ŋ pālɛ̍i̍ ī hīɔ̍ɔ̍lu̍ . Tē wānā fa̍ŋa̍ pɛ̍ po̍ūwo̍ , chūŋndo̍ tīu̍ si̍lɔ̍ . ”
43011040	Mi̍ Chi̍i̍sū di̍mūl ndu̍ āā , “ I̍ di̍mu̍l nu̍m nu̍a̍ā māā tē a̍ la̍a̍la̍ŋ pɛ̍ , ā chā ni̍ŋ mɛ̄ɛ̍ Mɛ̄lɛ̄ka̍ chō wāna̍ kɔ̄ndɔ̄fi̍li̍ yɛ̍ le̍ ? ”
43011041	O̍ ko̍ŋ , ma̍ fāŋā pōūwo̍ . Mi̍ Chi̍i̍sū to̍fā chōo̍ . Mbo̍ dīmī āā , “ Kɛ̄kɛ̍ , I̍ me̍l nu̍m ba̍li̍ka̍ le̍ mɛ̄ɛ̍ ŋ̄ mūli̍ ya̍ dīōm yɛ̍  .
43011042	I̍ si̍nā māā ā mūlī ya̍ dīōm lɔ̍ɔ̍ lɔ̍ɔ̍ . Kɛ̍ , le̍ wānāa̍ si̍m ha̍ā wa̍ , ya̍ cho̍ he̍ī dīmīo̍o̍ ni̍ le̍ mā lāāla̍ŋ māā nu᷄m ve᷅m ya̍ ni̍ . ”
43011043	Mɛ̄ɛ̍ o̍ di̍mi̍ le̍nde̍ , mbo̍ dīmī chōo̍ cho̍o̍ āā , “ La̍sa̍lɔ̄ɔ̄ , fu̍la̍ . ”
43011044	Mi̍ po̍ ndu̍ o̍o̍ vi᷅ wo̍ fūlā . Bāla̍ŋ ni̍ a̍ pēlo᷄ŋ , lā wa̍ ndu̍ lā yīū yīūwāā a̍ nyɛ̄lā nda̍ chɔ̍ ndu̍ la̍ŋ . Kōlāa̍ wa̍ ndu̍ ō yīyāā o̍ hɔ̄l . Mi̍ Chi̍i̍sū di̍mūl nda̍ āā , “ Lā tīīmbu̍u̍ ndu̍ ō kɔ̄nu̍ŋ . ”
43011045	O̍ ko̍ŋ , mɛ̄ɛ̍ Chu̍ūwa̍ a̍ hi᷅ŋ Mēēle̍ yīlɔ̄ɔ̄ wa̍ chē nyɛ̄ Chi̍i̍sū to̍sa̍ wo̍ , mi̍ ā ka̍ ka̍ du̍a̍ū tīīnda᷄ŋndo̍ o̍ ndu̍ ni̍ŋ  .
43011046	Kɛ̍ , mi̍ ā ti᷄ŋ ā mīīŋgū o̍ ku̍ndā Fālīsi̍īya̍ lo̍ ma̍ chɔ̄m nda̍ nyɛ̄ Chi̍i̍sū to̍sa̍ wo̍  .
43011047	O̍ ko̍ŋ kɔ̍ɔ̍lī , mi̍ ku̍ndā Fālīsi̍īya̍ a̍ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālāa̍ ki̍a̍lū ya᷅ma̍ŋnda̍ ā bīī bɔ̄ŋa᷅ŋndo̍ . Ma̍ dīmī āā , “ Ō yɛ̄ɛ̍nɛ̍ na̍a̍ ŋ̄ yɔ᷄ŋ yɛ̍ ? Ā chē wa̍lta̍ kɔ̄ndɔ̄fi̍ltā fāŋgā pōo̍ ho̍ō chō tōsāa̍ la̍ŋ  .
43011048	Tē ŋ̄ ma᷄l ndu̍ mbō hīōū lāchī nu̍a̍ā pɛ̍ , wāŋnda̍ kpo̍u̍ ā chō tīīnda᷄ŋndo̍ dɔ̄wɔ̄ɔ̄ o̍ ndu̍ ni̍ŋ . Ndu̍yɛ̍ , tē ī yɔ̄nu̍ŋ le̍nde̍ pɛ̍ , wānāā bɛ̄ndūāā Lu̍o̍ma᷅ŋnda̍ ā chō hūnɔ̄ɔ̄ chīɛ̍i̍ Mɛ̄lɛ̄ka̍a̍ ho̍ō tɛ̄ɛ̄mbūū , ndu̍yɛ̍ , mā sōli̍ na̍a̍ o̍ lɛ̄ŋndē nāāle̍ŋ ni᷄ŋ . ”
43011049	Wānā pi᷅lɛ̍ wa̍ nda̍ tɛ̄ɛ̄ŋ dīōla̍ŋ āā , Ka̍ya̍fāā . Ndu̍ wa̍ māsa̍ wānāā so̍līāā lāsa̍lāa̍ wɔ̄sī kōŋ ni̍ . Mbo̍ dīmī āā , “ Lā si̍nā bɛ̍ɛ̍ nyɛ᷅ o̍ nyɛ̄ a̍ sūɛ̍i̍ he̍ī o̍kɔ̄ɔ̄ le̍  .
43011050	Lā si̍nā nu̍a̍ā , māā ō bɛ̄nda̍ mī wāŋndo̍ ō pīlɛ̍ vī le̍ wāŋnda̍ mbo̍ hīāū a̍ na̍a̍ sōlīo̍o̍ o̍ lɛ̄ŋndē nāāle̍ŋ ni᷄ŋ te̍ ? ”
43011051	Kɛ̍ , dīōmndā Ka̍ya̍fāā o̍ di̍mi̍ la̍ŋ nda̍ŋ , ō ve̍ la̍ŋ dīmī o̍ ndu̍ pi̍la̍ ni̍ŋ te̍ . Mɛ̄ɛ̍ o̍ wa̍ yɛ̄ māsa̍ wānāā sōlīāā lāsa̍lāa̍ wɔ̄sī kōŋ yɛ̍ , ō wa̍ māwāā sūɛ̍i̍ wa̍ā lāchī dīmīo̍o̍ a̍ Chi̍i̍sū o̍kɔ̄ɔ̄ . Ō wa̍ dīmīo̍o̍ a̍ mɛ̄ɛ̍ Chi̍i̍sū wa̍ hūnɔ̄ɔ̄ pīɔ̍mndo̍ sɔ̄lā le̍ Chu̍ūwa̍ yɛ̍  .
43011052	Ndu̍yɛ̍ , ō cho̍ ko̍ le̍ nda̍ le̍ , kɛ̍ , le̍ chūāūwāa̍ Mɛ̄lɛ̄ka̍a̍ a̍ cho̍ bā o̍ bā fe̍e̍ wa̍ , le̍ tōsāa̍ mā wa̍ dīōmndo̍ ō pīlɛ̍ ku̍ndā  .
43011053	Chɔ̍ŋ a̍ pāa̍le̍ le̍ŋ , mi̍ wānāā bɛ̄ndūāā Chu̍ūwa̍ ā kɛ̄ɛ̄sīāā le̍ Chi̍i̍su̍ dīyɔ̄ɔ̍  .
43011054	Le̍ he̍ī , Chi̍i̍sū ndu̍ o̍o̍ be̍lū lɛ̍ kpe̍nde̍ke̍le̍ Chu̍ūwa̍ tɛ̄ɛ̄ŋ te̍ . O̍ ko̍ŋ , mbo̍ māl mbo̍ kūā o̍ būŋgɛ̄i̍ cho̍ o̍ po̍llo̍ īkɛ̄i̍ ye̍ , o̍ chi̍o̍o̍ dīōla̍ŋ āā , E̍fi̍lūēm . Mbo̍ wānu᷄ŋ lo̍ŋ nda̍ bu̍ɛ̍i̍yāā ndūa̍a̍  .
43011055	Bōōndi̍i̍ Chu̍ūwa̍ bīī bɔ᷅ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ ve̍ ī wa̍ ni᷅ŋ kpɛ̍ɛ̍lūŋ . Le̍ he̍ī , mi̍ wāŋnda̍ cha᷄ŋ o̍ tāndāla̍ŋ ni᷄ŋ ta̍u̍ . Ma̍ kūā Chūlu̍sɛ̄lɛ̄m chi̍e̍e̍ le̍ dīōndɔ̄ɔ̍ sɔ̄lāa̍ Mɛ̄lɛ̄ka̍ o̍ hɔ̄l , lɔ̍ɔ̍pa̍ bɔ̄ŋa᷅ŋndo̍ fūūlūū  .
43011056	Ndu̍yɛ̍ , ā wa̍ Chi̍i̍su̍ nūūvīa̍a̍ kpe̍e̍kpe̍i̍ . Mɛ̄ɛ̍ nda̍ chu̍ūŋgi̍āŋ o̍ chīɛ̍i̍ Mɛ̄lɛ̄ka̍a̍ ni᷄ŋ , ma̍ sa̍āŋ nyu̍ūni̍āŋndo̍ āā , “ Lā yīya̍ŋ māā ō chō hūnɔ̄ɔ̄ o̍ bɔ̄ŋa᷅ŋndo̍ ho̍ō ? ” Āā , “ Mbɔ̄ ō hi᷅ŋ ni̍ŋ te̍ . ”
43011057	Ndu̍yɛ̍ , wānāā bɛ̄ndūāā sōlīāā lāsa̍lāa̍ , a̍ ku̍ndā Fālīsi̍īya̍ nda̍ a̍a̍ di̍mu̍l ni᷅ŋ wāŋnda̍ māā wānā o̍ wāna̍ si̍na̍ bā Chi̍i̍sū cho̍ wo̍ pɛ̍ , māā ō hu᷄ŋ mbō hu᷄ŋ di̍mūl nda̍ le̍ mā bīī ndu̍  .
43012001	Ndu̍ o̍o̍ lo̍ ni᷅ŋ pālɛ̍i̍ ī ŋɔ᷄mpu᷅m , le̍ mī bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ wo̍ o̍kɔ̄ɔ̄ ndu̍ o̍o̍ fu̍u̍lu̍u̍ . Mi̍ Chi̍i̍sū cha̍ŋ mbo̍ kūā Bɛ̍ta̍nī chi̍e̍e̍ . La̍sa̍lɔ̄ɔ̄ ō Chi̍i̍sū mi̍ŋgi̍ yōōmū wo̍ , lo̍ŋ o̍ wa̍ īchāli̍ ni̍  .
43012002	Ma̍ tōōsīāl Chi̍i̍su̍ nyɛ̄ dīa̍a̍ . Ma̍tā wa̍ nda̍ nyɛ̄ dīa̍a̍ pīɔ̄ūwo̍ ni̍ . Ndu̍yɛ̍ , La̍sa̍lɔ̄ɔ̄ wa̍ā nda̍ wa̍ īchāli̍ nyɛ̍ dīa̍a̍ ho̍ō dīo̍o̍ nda̍ Chi̍i̍sū wa̍ā ni̍  .
43012003	O̍ ko̍ŋ , mi̍ Mēēle̍ chu̍ā sānīo̍o̍ a̍ si̍ɛ̍ndīi̍ma̍ ba̍ā kālā mā pūm lēni᷄ŋ . Tɔ̄lɔ̄ɔ̍ ō pūm dīōla̍ŋ āā , na̍ād , a̍ ndu̍ nda̍ a̍a̍ to̍o̍si̍a̍a̍ si̍ɛ̍ndīi̍ya̍ŋ ma᷅ŋ ni̍ . Mā kɛ̄ndɛ̄ wa̍la̍ŋ . Mɛ̄ɛ̍ o̍ chu̍a̍ ma̍ŋ , mbo̍ tālā ma̍ŋ Chi̍i̍sū o̍ ŋ̄pēlū wu̍ū . Mbo̍ mūli᷄ŋ mbo̍ wɔ̄ɔ̄sūū ndu̍ pēlo᷄ŋ a̍ yīīŋnde̍ ndu̍ o̍ lēbōl . Mi̍ chūŋ kɛ̄ndɔ̄ɔ̍ tīū chīɛ̄ī ni̍ŋ si̍lɔ̍  .
43012004	Mi̍ bu̍ɛ̍i̍yāa̍ Chi̍i̍sūa̍a̍ ō pīlɔ̍ɔ̄ dīōla̍ŋ āā , Chu̍da̍sī Īsīka̍a̍līɔ̄ɔ̄ , o̍ wa̍ Chi̍i̍su̍ hūnɔ̄ɔ̄ pīsī wāŋnda̍ o̍ bā wo̍ , mbo̍ lō o̍ ko̍ŋ mbo̍ dīmī āā  ,
43012005	 “  Si̍ɛ̍ndīi̍ya̍ŋ ma᷅ŋ ma̍ a̍a̍ pi̍sīŋ le̍ nyɛ̄ sɔ̄lāā ba̍nā ba̍na̍ mī wānā ndu̍ o̍o̍ ke̍ wānāā tāmbɛ̍i̍ya̍ ka̍ni̍ŋ mu̍ŋ . ”
43012006	Kɛ̍ ndu̍yɛ̍ , nyɛ̄ Chu̍da̍sī di̍mi̍ ko̍ŋ ndo̍ ō dīmi̍ ndu̍ le̍ būūla᷄ŋ wānāā tāmbɛ̍i̍ le̍ . Vīīnɔ̄ɔ̍ o̍ wa̍ ni̍ . Ndu̍yɛ̍ , ndu̍ wa̍ wānā kɛ̍sīāā ŋ̄ka̍ni̍o̍o̍ ni̍ . Pɛ̄ŋgu̍ o̍ pɛ̍ŋgu̍ ō wa̍ nyɛ̄ sɔ̄lāa̍ ho̍ō dīo̍o̍ lēchōo̍ . Si̍ɛ̍ndīi̍ya̍ŋ ma᷅ŋ ba̍ā ndɔ̄ɔ̍ , ndu̍ o̍o̍ wa᷅ le̍ pāāwā wa̍li̍ wɔ̄sī pīlɛ̍ kpu̍lu̍ku̍u̍ mɛ̄ɛ̍ wa̍li̍ īchīɔ̍ɔ̍ cho̍ nu̍a̍ā yɛ̍  .
43012007	Kɛ̍ , mi̍ Chi̍i̍sū di̍mī āā , “ Lā pa̍lā chūa̍a̍ ho̍ō le̍ . Ō kɛ̄si̍ mākɛ̄sīāā si̍ɛ̍ndīi̍ma̍ ma̍ŋ le̍ pāa̍le̍ nda̍ chɔ̄ ni̍ŋ ya̍ le̍ŋ  .
43012008	Wānāā tāmbɛ̍i̍ya̍ , nda̍ nda̍ chō nya̍ tɛ̄ɛ̄ŋ te̍le̍ŋ o̍ te̍le̍ŋ . Kɛ̍ , ya̍ ya̍ I̍ ve᷅ ni̍ŋ la̍tu̍lu̍ a̍ nya̍ le̍ te̍le̍ŋ o̍ te̍le̍ŋ te̍ . ”
43012009	Mi̍ Chu̍ūwa̍ fāŋga̍ bɛ̍ndōo̍ ā tūɛ̄ī māā Chi̍i̍sū cho̍ Bɛ̍ta̍nī . Tūēīyɔ̄ɔ̍ le̍nde̍ , ma̍ kūā lo̍ŋ . Kɛ̍ , ō ve̍ ko̍ le̍ Chi̍i̍sū le̍ nda̍ kūɛ̄ lo̍ŋ te̍ . Nda̍ a̍a̍ ku̍ɛ̄ vɛ̄lɛ̄ le̍ mī nda̍ a̍a̍ che᷅ La̍sa̍lɔ̄ɔ̄ ō Chi̍i̍sū mi̍ŋgi̍ yōōmū wo̍  .
43012010	O̍ ko̍ŋ , mi̍ wānāā bɛ̄ndūāā sōlīāā lāsa̍lāa̍ ā kɛ̄ɛ̄sīāā le̍ mī nda̍ a̍a̍ di̍ī La̍sa̍lɔ̄ɔ̄ bɛ̍ɛ̍  .
43012011	Le̍ sa̍bū nda̍ a̍a̍ kɛ̍ɛ̍si̍a̍a̍ he̍ī yo̍ cho̍ ni̍ , māā sūɛ̍i̍ yɔ̍nu̍ŋ a̍ La̍sa̍lɔ̄ɔ̄ ve̍ , māā ke̍ŋ to̍sa̍ ni̍ mi̍ Chu̍ūwa̍ ta̍u̍ a̍ wa᷅ nda̍ mālɔ̄ɔ̍ ma̍ wā tīīnda᷄ŋndo̍ dɔ̄wɔ̄ɔ̍ o̍ Chi̍i̍sū ni̍ŋ  .
43012012	Dīi̍mā ndɔ̄ɔ̍ , mi̍ fāŋgā bɛ̍ndu̍ hi᷅ŋ o̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ wo̍ o̍kɔ̄ɔ̄ wo̍ tūɛ̄ī māā Chi̍i̍sū cho̍ hūnɔ̄ɔ̍ Chūlu̍sɛ̄lɛ̄m  .
43012013	Tūēīyɔ̄ɔ̍ le̍nde̍ , ma̍ bīī sīɔ̍ɔ̍la̍ wāūla̍ŋ o̍ lābā ma̍ kūā ndu̍ dēmūl . Ā wa̍ dēŋīo̍o̍ mā dīmī āā , “ Lā ŋ̄ sāŋga̍la᷅ŋ Mɛ̄lɛ̄ka̍ . Wāna̍ hi᷅ŋ ho̍ō sɔ̍ŋgɔ̍ Māsānɔ̄ɔ̍ Mɛ̄lɛ̄ka̍a̍ wo̍ , o̍ cho̍ ho̍ō māsā bɛ̍ndōo̍ le̍ I̍sɔ̄lūɛ̄ī yo̍ , Mɛ̄lɛ̄ka̍ dɔ̄ū ndu̍ sa̍lā bɔ̄ɔ̍ . ”
43012014	Mi̍ Chi̍i̍sū sɔ̍lā sōfɛ̍lɛ̍ fɔ̍ŋndɔ̍ɔ̍ mbo̍ chāl lēchōo̍ . O̍ he̍ī ni᷄ŋ , mi̍ ī yɔ̄nu᷄ŋ mɛ̄ɛ̍ Yāu̍ Mɛ̄lɛ̄ka̍a̍ ō dīmi̍ yɛ̍  .
43012015	Kāni̍ , Yāu̍ Mɛ̄lɛ̄ka̍ dīmī āā ,  “ Lā wo᷅ nyɛ̄ o̍ nyɛ̄ le̍ , wāŋnda̍ Sa̍a̍yɔ̄ŋ chi̍e̍e̍ . Lā tōfa̍ wɔ̍ , māsa̍ nyāa̍ chō hūnɔ̄ɔ̍ . Ō chō hūnɔ̄ɔ̍ o̍ sōfɛ̍lɛ̍ fɔ̍ŋndɔ̍ɔ̍ chōo̍ . ”
43012016	Bōōndi̍i̍ sɔ̄ɔ̍ŋ mu᷅ŋ ŋ̄ yɔ̄nu̍ŋ nde̍ , bu̍ɛ̍i̍yāa̍ Chi̍i̍sūa̍a̍ ā sīna̍ mu̍ŋ pɛ̄ŋgu̍ le̍ . Kɛ̍ , mɛ̄ɛ̍ Mɛ̄lɛ̄ka̍ tōsa̍ mi̍ Chi̍i̍sū lu̍ɛ̍ī o̍ nāŋɔ̄ɔ̄ ndɔ̍ kɔ̄ndɔ̄fi̍llo̍ ni᷄ŋ , ma̍ lōōnu᷄ŋ māā Yāu̍ Mɛ̄lɛ̄ka̍a̍ dīmi̍ sɔ̄ɔ̍ŋ mu᷅ŋ a̍ ndu̍ o̍kɔ̄ɔ̄ , ndu̍yɛ̍ , māā mi̍ wāŋnda̍ tōsā le̍nde̍ a̍ ndu̍  .
43012017	Bōōndi̍i̍ Chi̍i̍sū ve̍e̍lu̍ La̍sa̍lɔ̄ɔ̄ le̍ mbō fūla̍ o̍ sɛ̄īyo̍ ni᷄ŋ nde̍ , ndu̍yɛ̍ , mbo̍ mīŋgī ndu̍ yōōmū ve̍ , mi̍ wānāa̍ wa̍ o̍ hɔ̄lndɔ̄ ma̍ chā wa̍ ā kɔ̍ di̍mūl wāŋnda̍ a̍ ndi̍ o̍kɔ̄ɔ̄  .
43012018	Mɛ̄ɛ̍ tūēīyɔ̄ɔ̄ nda̍ tūēī ko̍ŋ a̍ kɔ̄ndɔ̄fi̍li̍ o̍ to̍sa̍ ho̍ō wo̍ o̍kɔ̄ɔ̄ wo̍ , o̍ ko̍ŋ , fāŋgā bɛ̍ndōo̍ kūɛ̄ ndu̍ dēmūl ni̍  .
43012019	O̍ ko̍ŋ , mi̍ ku̍ndā Fālīsi̍īya̍ dīmu̍la᷅ŋ āā , “ Nyɛ̄ o̍ nyɛ̄ fe̍e̍ na̍a̍ ŋ̄ kɛ̄ɛ̄si̍a̍a̍ ŋ̄ būmba̍ . Chi̍e̍ēŋndo̍ kpo̍u̍ ā chō ndu̍ tōlɔ̄ɔ̍ kɔ̄ɔ̄lī . ”
43012020	Bōōndi̍i̍ wāŋnda̍ kūɛ̄ Chūlu̍sɛ̄lɛ̄m o̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ wo̍ o̍kɔ̄ɔ̄ le̍ Mɛ̄lɛ̄ka̍ pīɛ̄īyo̍ ve̍ , Kīli̍kīi̍ya̍ ā pūm bɛ̍ɛ̍ ā wa̍ nda̍ tɛ̄ɛ̄ŋ  .
43012021	Mi̍ Kīli̍kīi̍ya̍ ha̍ā kūā nāa̍ po̍ pi᷅lɛ̍ chūā dīōla̍ŋ āā , Fi̍li̍pī , wānā wa̍ā Bɛ̄tīsa̍i̍dā chi̍e̍e̍ o̍ lɛ̄ŋndē Kāli̍līle̍ŋ ni᷄ŋ . Ma̍ kɔ̍ dīmūl ndu̍ āā , “ Fāllo̍ , ŋ̄ hɛ̄na̍ŋ mī ŋ̄ chē Chi̍i̍sū . ”
43012022	Mi̍ Fi̍li̍pī ku̍ā mbo̍ kɔ̍ di̍mūl A̍ndūlū . O̍ ko̍ŋ kɔ̍ɔ̍lī , ma̍ kūā nda̍ ŋi̍ɔ̍ɔ̍ŋ ma̍ kɔ̍ di̍mūl Chi̍i̍sū  .
43012023	Mi̍ Chi̍i̍sū lo᷅ o̍ ko̍ŋ mbo̍ mūlūl nda̍ āā , “ Te̍le̍ŋndo̍ ō fūūlu̍u̍ le̍ mī Mɛ̄lɛ̄ka̍ chɔ᷄m mɛ̄ɛ̍ wāna̍ nda̍ vēēlū āā , Po̍ Wa̍nā Pɔ̍nɔ̍ɔ̍ wo̍ chō wāna̍ kɔ̄ndɔ̄fi̍li̍ yɛ̍  .
43012024	Mī di̍mu̍l nya̍ tōnya̍a̍ wa̍la̍ŋ , tē ō ve̍ mā wōu̍ ku̍lo̍o̍ o̍ pūūlōo̍ bɛ̄ŋgu̍ , o̍ ko̍ŋ kɔ̍ɔ̍lī mbō vī le̍ , mɛ̄ɛ̍ ndu̍ pīlɛ̍ o̍ wa᷅ ni̍ . Kɛ̍ , tē ō vī pɛ̍ , ō chō wūlɔ̄ɔ̄ mbō hu᷄ŋ to̍sā ku̍lu̍la̍ŋ ta̍u̍  .
43012025	Wānā o̍ wāna̍ ka̍a̍la̍ yōōmū ndɔ̄ɔ̍ pɛ̍ , mɛ̄ɛ̍ ō chō yōōmū kpe̍e̍kpe̍i̍yo̍ fūlā . Ndu̍yɛ̍ , wānā o̍ wāna̍ tu̍l yōōmū ndɔ̄ɔ̍ ho̍ō chi̍e̍ēŋ na̍nu᷄ŋ le̍yɛ̍ pɛ̍ , mɛ̄ɛ̍ wānā ko̍ŋ chō hūnɔ̄ɔ̄ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sɔ̄lā  .
43012026	Wānā o̍ wāna̍ hɛ̄na̍ŋ mbō tōsa̍ wa̍llo̍ le̍ ya̍ pɛ̍ , mɛ̄ɛ̍ mbō tōl la̍ kɔ̄ɔ̄lī . Nāa̍ ya̍ I̍ chō wā wa̍ , lo̍ŋ bu̍ɛ̍i̍yāā nīa̍a̍ bɛ̍ɛ̍ a̍ cho̍ wā ni̍ . Ndu̍yɛ̍ , wānā o̍ wāna̍ to̍sa̍ wa̍llo̍ le̍ ya̍ pɛ̍ , fi̍nyā nūu̍ chō wānā ko̍ŋ bɛ̄ɛ̄le̍ŋ kē . ”
43012027	Mi̍ Chi̍i̍sū di̍mī āā , “ Mɔ̍nɛ̍i̍ chō o̍ kɔ̄l nūu̍ ni᷄ŋ pɛ̍ŋgo̍o̍ ho̍ō . I̍ si̍nā bɛ̍ɛ̍ nyɛ᷅ ya̍ I̍ di̍mī le̍ . Bāā I̍ di̍mi̍ nu̍a̍ā āā , ‘ Kɛ̄kɛ̍ , chɛ᷅l mī I̍ ke̍e̍ku̍ o̍ nyɛ̄ pālāa̍ ho̍ō ni᷄ŋ te̍ ? ’ Kɛ̍ ndu̍yɛ̍ , le̍ sa̍bōo̍ ho̍ō ya̍ I̍ hi᷅ŋ o̍ chi̍e̍ēŋndo̍ chōo̍ ni̍ , le̍ mī I̍ ke̍e̍ku̍ o̍ nyɛ̄ pālāa̍ ho̍ō ni᷄ŋ  .
43012028	Kɛ̄kɛ̍ , chɔ̍m wa᷅ŋnda̍ a̍ mɛ̄ɛ̍ ŋ̄ chō wāna̍ kɔ̄ndɔ̄fi̍li̍ yɛ̍ . ” O̍ ko̍ŋ , mi̍ dīōmndo̍ sūāā ɛ̄chɛ̍nɛ̄ . Mbo̍ dīmī āā , “ I̍ chɔ̍m mɛ̄ɛ̍ ya̍ I̍ cho̍ wāna̍ kɔ̄ndɔ̄fi̍li̍ yɛ̍ . Ndu̍yɛ̍ , I̍ cho̍ vɛ̄lɛ̄ chɔ̄ɔ̄lū chɔ̄m . ”
43012029	Mi̍ fāŋga̍ wa̍ īsīsi̍ lo̍ŋ ndo̍ tūɛ̄ī dīōm kōŋ . Ma̍ dīmī āā , “ Ta᷅ŋnda̍ŋ ma̍ dēŋī ni̍ . ” Mi̍ ā pūm ā dīmī āā , “ Ki̍i̍la̍nɔ̍ Mɛ̄lɛ̄ka̍a̍ so̍ō nāa̍ ndu̍ chu̍a̍ ni̍ . ”
43012030	Kɛ̍ , mi̍ Chi̍i̍sū di̍mūl nda̍ āā , “ Ō cho̍ le̍ ya̍ le̍ dīōmnda̍ŋ nda᷅ŋ lā sōōnu᷄ŋ te̍ . Le̍ mālā nyāa̍ la̍ so̍o̍nu᷄ŋ ni̍  .
43012031	Bōōnde̍i̍ he̍ī Mɛ̄lɛ̄ka̍ chō kɔ̍ɔ̍sɔ̍ a̍ chi̍e̍ēŋndo̍ ni̍ . Ndu̍yɛ̍ , bōōnde̍i̍ he̍ī wāna̍ cho̍ māsāa̍ le̍ chi̍e̍ēŋndo̍ ho̍ō wo̍ chō pīɔ̄lɔ̄ɔ̍ sɔ̄lā o̍ lēmāsā ni̍  .
43012032	Tē ā ba᷄ŋ ya̍ pɛ̍ o̍ yɔ̄mndo̍ chōo̍ , mī I̍ fa̍ŋa̍ŋ o̍ chi̍e̍ēŋndo̍ chōo̍ pɛ̍ , I̍ cho̍ tōsā wāŋnda̍ kpo̍u̍ mā hīŋ nāa̍ ya̍ chu̍a̍ . ”
43012033	Chi̍i̍sū wa̍ māwāā dīōmnda̍ŋ nda᷅ŋ dīmīo̍o̍ a̍ mɛ̄ɛ̍ ndu̍ o̍o̍ wa̍ hūnɔ̄ɔ̄ pīɔ̍mndo̍ sɔ̄lā yɛ̍  .
43012034	Mi̍ fāŋgāa̍ dīmī āā , “ Yāu̍ Mɛ̄lɛ̄ka̍a̍ dīmi̍ māā Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ chō wā yōōmū le̍ fɛ̍ɛ̍ŋ a̍ fɛ̍ɛ̍ŋ . Kɛ̍ , vɛ᷅ ni᷅ŋ ma̍ dīmī māā mɛ̄ɛ̍ mā ba᷄ŋ wāna̍ nda̍ vēēlū āā , Po̍ Wa̍nā Pɔ̍nɔ̍ɔ̍ wo̍ o̍ yɔ̄mndo̍ chōo̍ ? Nɛ̄ɛ̍nɛ̍ cho̍ yɛ̄ Po̍ Wa̍nā Pɔ̍nɔ̍ɔ̍ ho̍ō ? ”
43012035	Mi̍ Chi̍i̍sū mu̍lī āā , “ Nyɛ̄ wa̍wo̍ŋndo̍ chō chɔ̄ɔ̄lū wā nya̍ tɛ̄ɛ̄ŋ le̍ te̍le̍ŋ ti̍ŋ . Lā hīo̍u̍ la̍chi̍ a̍ kɔ̄la̍ŋ lɔ̍ɔ̍ nyɛ̄ wa̍wo̍ŋndo̍ chō nya̍ tɛ̄ɛ̄ŋ ndo̍ , yɔ̄ŋi̍ nyūmnda̍ŋ mā bīi̍ nya̍ . Kāni̍ fo̍ndōle̍ , wāna̍ ku̍ā ho̍ō o̍ nyūmnda̍ŋ ni᷄ŋ ndo̍ , ō si̍nā na̍a̍ o̍ wa᷅ kɔ᷅la̍ŋ nda̍ le̍  .
43012036	Lā dɔ̄u̍ ti̍i̍nda᷄ŋ nyāa̍ o̍ nyɛ̄ wa̍wo̍ŋndo̍ ni᷄ŋ bōōndi̍i̍ o̍ cho̍ nya̍ tɛ̄ɛ̄ŋ nde̍ , le̍ mī lā sīmnu᷄ŋ wa̍nāā wāā o̍ nyɛ̄ wa̍wo̍ŋ ni̍ŋ . ” Mɛ̄ɛ̍ Chi̍i̍sū so̍ō dīōmnda̍ŋ nda᷅ŋ , mbo̍ fa̍ŋa᷄ŋ lo̍ŋ mbo̍ kɔ̍ vi̍o̍ŋnu᷄ŋ  .
43012037	Mi̍ chē bɛ̍ɛ̍ mbo̍ tōsā wa̍lta̍ kɔ̄ndɔ̄fi̍lta̍ŋ nda᷅ŋ kpo̍u̍ nda̍ o̍ hɔ̄l kpe̍nde̍ke̍le̍ ni̍ , kɛ̍ , ā chɛ᷄l mā dɔ̄ū tīīnda᷄ŋndo̍ o̍ ndu̍ ni̍ŋ te̍  .
43012038	He̍ī yɔ̄nu̍ŋ le̍ mī nyɛ̄ wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā o̍ di̍mi̍ wo̍ ō yɔ̄nu̍ŋ . Mbo̍ dīmī āā ,  “ Māsānɔ̄ɔ̍ Mɛ̄lɛ̄ka̍ , ō nɛ̄ɛ̍nɛ̍ la̍a̍lāŋ yɛ̍ ni̍ŋ yo̍o̍ŋgū na̍a̍ ŋ̄ dīmi̍ wo̍ ? Ō nɛ̄ɛ̍nɛ̍ Māsānɔ̄ɔ̍ Mɛ̄lɛ̄ka̍ ō chɔ᷄m yɛ̄ kpāāya̍ ndɔ̄ɔ̍ ? ”
43012039	Mi̍ Āīsa̍yā di̍mī vɛ̄lɛ̄ āā , “ Mɛ̄lɛ̄ka̍ sūūmi̍a̍a̍ nda̍ yɔ̄ŋi̍ nda̍ chɔ̍ . Ndu̍yɛ̍ , ō kīnda̍ nda̍ hūlla̍ŋ yɔ̍ŋi̍ nda̍ sīna̍ pɛ̍ŋgu̍ . Mi̍ Mɛ̄lɛ̄ka̍ dīmī āā , ‘ I̍ to̍sa̍ he̍ī yɔ̄ŋi̍ nda̍ hu᷄ŋ nāa̍ ya̍ chu̍a̍ le̍ mī si̍ŋgi̍ nda̍ . ’ ” Le̍ sa̍bōo̍ ho̍ō nda̍ nɔ̄la̍ mā lāāla̍ŋ te̍ ni̍ . Mi̍ Āīsa̍yā di̍mī vɛ̄lɛ̄ āā , “ Mɛ̄lɛ̄ka̍ sūūmi̍a̍a̍ nda̍ yɔ̄ŋi̍ nda̍ chɔ̍ . Ndu̍yɛ̍ , ō kīnda̍ nda̍ hūlla̍ŋ yɔ̍ŋi̍ nda̍ sīna̍ pɛ̍ŋgu̍ . Mi̍ Mɛ̄lɛ̄ka̍ dīmī āā , ‘ I̍ to̍sa̍ he̍ī yɔ̄ŋi̍ nda̍ hu᷄ŋ nāa̍ ya̍ chu̍a̍ le̍ mī si̍ŋgi̍ nda̍ . ’ ” Le̍ sa̍bōo̍ ho̍ō nda̍ nɔ̄la̍ mā lāāla̍ŋ te̍ ni̍ .
43012040	
43012041	A̍ Chi̍i̍sū o̍kɔ̄ɔ̄ Āīsa̍yā so̍ō dīōmnda̍ŋ nda᷅ŋ ni̍ . Kāni̍ fu̍u̍le̍ , chɔ̄ɔ̍ ndu̍ o̍o̍ che᷅ Chi̍i̍sū o̍ nāŋɔ̄ɔ̄ ndɔ̍ kɔ̄ndɔ̄fi̍llo̍ ni᷄ŋ ni̍  .
43012042	O̍ sa̍na̍a̍ īsɔ̄ɔ̍ ni᷄ŋ , wānāā bɛ̄ndūāā Chu̍ūwa̍ ta̍u̍ nda̍ a̍a̍ dɔ̍ū tīīnda᷄ŋndo̍ o̍ Chi̍i̍sū ni̍ŋ . Kɛ̍ , nda̍ a̍a̍ sɔ̍lɔ̄lāŋ wa᷅ŋnda̍ o̍ hɔ̄l le̍nde̍ le̍ , kāni̍ fo̍ndōle̍ , ā wa̍ wōo̍ yɔ̄ŋi̍ ku̍ndā Fālīsi̍īya̍ sōli̍ nda̍ o̍ chīɛ̄ī nda̍ pīɛ̄ī Mɛ̍lɛ̄ka̍ wo̍ ni᷄ŋ  .
43012043	Chāndɔ̄ɔ̄ wāŋnda̍ chīe̍e̍ya̍ nda̍ hīōū hɛ̄na᷄ŋ a̍ Mɛ̄lɛ̄ka̍ ndu̍ ndu̍ cha̍ndɔ̄ɔ̍ nda̍  .
43012044	Mi̍ Chi̍i̍sū di̍mī chōo̍ cho̍o̍ āā , “ Wānā o̍ wāna̍ dɔ̍ū tīīnda᷄ŋndo̍ o̍ ya̍ ni̍ŋ pɛ̍ , mɛ̄ɛ̍ ō cho̍ ko̍ ya̍ le̍ o̍ dɔ̍ū tīīnda᷄ŋndo̍ o̍ ya̍ ni̍ŋ te̍ . Mɛ̄ɛ̍ wāna̍ ve᷅m ya̍ wo̍ , o̍ ndu̍ ni̍ŋ o̍ dɔ̍ū tīīnda᷄ŋndo̍ ni̍  .
43012045	Wānā o̍ wāna̍ che᷅ ya̍ pɛ̍ , mɛ̄ɛ̍ ō chīi̍ wāna̍ ve᷅m ya̍ wo̍ chɔ̄  .
43012046	I̍ hi᷅ŋ māhūnāā o̍ chi̍e̍ēŋndo̍ chōo̍ māā nyɛ̄ wa̍wo̍ŋ māā wānā o̍ wāna̍ dɔ̍ū tīīnda᷄ŋndo̍ o̍ ya̍ ni̍ŋ pɛ̍ , ō lo᷅ lɛ̍ o̍ mānyūm ni᷄ŋ te̍  .
43012047	Wānā o̍ wāna̍ tu̍e̍ī pɛ̍ di̍ōmndā ya̍ I̍ di̍mī la̍ŋ , kɛ̍ , mbō tōsa̍ nyɛ᷅ la̍ di̍mi̍ wo̍ le̍ , mɛ̄ɛ̍ ō cho̍ ya̍ le̍ cho̍ ndu̍ īyāma̍ kīlūl te̍ . Kāni̍ fu̍u̍le̍ , ya̍ I̍ hi᷅ŋ māhūnāā le̍ mī wāŋnda̍ sɔ̄la̍ pīōŋɔ̄ɔ̍ . I̍ hi̍ŋ le̍ mī I̍ ki̍lu̍l wāŋnda̍ o̍ chi̍e̍ēŋndo̍ ni᷄ŋ i̍ya᷅ma̍ le̍  .
43012048	Wānā o̍ wānā kɛ̍ɛ̍ ya̍ pɛ̍ , ndu̍yɛ̍ , mbō kɛ̄ɛ̍ le̍ nyɛ̄ ya̍ di̍mi̍ wo̍ chūa̍a̍ pɛ̍ , nyɛ̄ chō o̍ cho̍ ndu̍ yāmɛ̍i̍ kīlūl lo̍ . Dīōmndā ya̍ di̍mi̍ la̍ŋ , la̍ŋ la̍ cho̍ ndu̍ yāmɛ̍i̍ kīlūl o̍ pāa̍le̍ mɛ̍ɛ̍lāāle̍ŋ chōo̍ ni̍  .
43012049	Kāni̍ fu̍u̍le̍ , dīōmndā ya̍ I̍ di̍mi̍ la̍ŋ , ō cho̍ di̍ōmndā nīla̍ ya̍ pi̍la̍ kɛ̍ɛ̍si̍a̍a̍ le̍ . Fi̍nyā nūu̍ o̍ ve᷅m ya̍ wo̍ , ndu̍ chɔ̍m ya̍ nyɛ̄ ya̍ I̍ nɔ̍ le̍ dīmīo̍o̍ wo̍ ni̍ . Ndu̍yɛ̍ , ndu̍ ve᷅m ya̍ ndu̍ dīmī ni̍  .
43012050	I̍ si̍nā māā nyɛ̄ o̍ ve᷅m ya̍ ko̍ŋ le̍ dīmīo̍o̍ wo̍ , ndu̍ chu̍ū wa᷅ŋnda̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wō ni̍ . Le̍la̍ŋ , dīōmndā Fi̍nyā nūu̍ vīām ya̍ le̍ dīmīo̍o̍ la̍ŋ , la̍ŋ ko̍ ya̍ di̍mī ni̍ . ”
43013001	Pāa̍le̍ wāŋnda̍ bīī bɔ᷅ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ wo̍ o̍kɔ̄ɔ̄ le̍ŋ , lē wa̍ māā sīɔ̄dīi̍ . Ndu̍yɛ̍ , mi̍ Chi̍i̍sū si̍nā ndi̍ pɛ̄ŋgu̍ māā te̍le̍ŋndo̍ chō ni᷅ŋ kpɛ̍ɛ̍lūŋ le̍ mbō fāŋa̍ŋ o̍ chi̍e̍ēŋndo̍ ho̍ō chōo̍ , le̍ mbō kūɛ̄ nāa̍ Fi̍nyā ndɔ̄ chu̍a̍ . Chi̍i̍sū ndu̍ o̍o̍ ka̍a̍la̍ wānāā ndūa̍a̍ a̍ cho̍ o̍ chi̍e̍ēŋndo̍ ni᷄ŋ nda̍ le̍ te̍le̍ŋ o̍ te̍le̍ŋ . Ndu̍yɛ̍ , mbo̍ chɔ̄m nda̍ o̍ bōōndi̍i̍ ke̍ŋ ni᷄ŋ mɛ̄ɛ̍ kpɛ̍ o̍ ka̍a̍la̍ nda̍ yɛ̍  .
43013002	Mi̍ ī yɔ̄nu᷄ŋ , Chi̍i̍sū nda̍ bu̍ɛ̍i̍yāā ndūa̍a̍ ā wa̍ nyɛ̄ dīāā īchɔ̄llo̍ dīo̍o̍ . Ndu̍yɛ̍ , māsa̍ nyi̍nāā wɔ̄ɔ̍ŋnda̍ Sēta̍nā , ndu̍ o̍o̍ chi̍i̍ ni᷅ŋ Chu̍da̍sī po̍ Sa̍i̍mɔ̄ŋ Īsīka̍a̍līɔ̄ɔ̄ wo̍ dɔ̄wɔ̄ɔ̄ o̍ kɔ̄l le̍ Chi̍i̍su̍ pīsīo̍o̍  .
43013003	Ndu̍yɛ̍ , Chi̍i̍sū ndu̍ o̍o̍ si̍nā māā Fi̍nyā ndɔ̄ o̍ ke̍ ndu̍ kpāāyāa̍ nyɛ̄ o̍ nyɛ̄ fe̍e̍ cho̍o̍ . Ndu̍ o̍o̍ si̍nā māā Mɛ̄lɛ̄ka̍ ve᷅m ndu̍ ni̍ , ndu̍yɛ̍ , māā nāa̍ Mɛ̄lɛ̄ka̍ chūā o̍ cho̍ vɛ̄lɛ̄ mīīŋgū ni̍  .
43013004	Mɛ̄ɛ̍ nda̍ wa̍ nyɛ̄ dīa̍a̍ dīo̍o̍ , mi̍ Chi̍i̍sū cha̍ŋ mbo̍ sōlī dōmā le̍cho̍o̍ wa̍ ndu̍ lēkɔ̄ɔ̍ wo̍ . Mbo̍ chūā kōlāa̍ mbo̍ yīīnu᷄ŋ o̍ chāŋ  .
43013005	Mbo̍ dūāū mɛ̄ŋnda̍ŋ o̍ hɛ̄ŋgɔ̍ɔ̍ ni᷄ŋ mbo̍ sāā bu̍ɛ̍i̍yāā ndūa̍a̍ pēlo᷄ŋ pūlɔ̄ɔ̍ . Bu̍ɛ̍ī o̍ pu̍lū ko̍ pe̍lo᷄ŋ ō wɔ̄ɔ̄sūū mu̍ŋ a̍ kōla̍ wa̍ ko̍ŋ ndu̍ o̍ chāŋ ndo̍  .
43013006	Kɛ̍ , mɛ̄ɛ̍ o̍ fu̍u̍lu̍u̍ o̍ Sa̍i̍mɔ̄ŋ Pītɛ̍ lo̍ , mi̍ Pītɛ̍ di̍mūl ndu̍ āā , “ Māsānɔ̄ɔ̍ , ya̍ ŋ̄ pūlū pe̍lo᷄ŋ ni̍ ? ”
43013007	Mi̍ Chi̍i̍sū mu̍lī āā , “ A̍ si̍nā wɔ̍ nyɛ̄ ya̍ I̍ cho̍ ho̍ō tōsāa̍ wo̍ pɛ̄ŋgu̍ le̍ . Kɛ̍ ndu̍yɛ̍ , ā chō hūnɔ̄ɔ̄ ndu̍ pɛ̄ŋgu̍ si̍nā . ”
43013008	Mi̍ Pītɛ̍ di̍mī āā , “ I̍ cho̍ chɛ̍lɔ̄ɔ̄ mā pūlū ya̍ pēlo᷄ŋ kpo̍so̍ŋ te̍ . ” Mi̍ Chi̍i̍sū di̍mī āā , “ Tē I̍ pu̍lu̍ nu̍m pēlo᷄ŋ te̍ , na̍a̍ nūm ŋ̄ ve᷅ o̍ dīōm pīlɛ̍ ni᷄ŋ te̍ . ”
43013009	Mɛ̄ɛ̍ Chi̍i̍sū di̍mi̍ le̍nde̍ , mi̍ Sa̍i̍mɔ̄ŋ Pītɛ̍ di̍mūl ndu̍ āā , “ Māsānɔ̄ɔ̍ , mɛ̄ɛ̍ ō wa᷅ pēlo᷄ŋ ko̍ le̍ ŋ̄ pūlu̍ ya̍ le̍ . Pu̍lu̍ ya̍ bāla̍ŋ a̍ bōlle̍ŋ kpo̍u̍ . ”
43013010	Mi̍ Chi̍i̍sū lo᷅ lo̍ŋ mbo̍ dīmī āā , “ Wāna̍ pu̍lu᷄ŋ ni᷅ŋ ndo̍ , ndu̍ ndu̍ cho̍ ni᷅ŋ ō dīāndāā pa̍ku̍ . Pēlo᷄ŋ ko̍ o̍ nɔ᷅ ni᷅ŋ ni̍ mbō pūlū . Nya̍ kpo̍u̍ lā chō ā dīāndāā , mɛ̄ɛ̍ wānā pi᷅lɛ̍ ō cho̍ o̍ di̍a̍ndāā le̍ . ”
43013011	Chi̍i̍sū ndu̍ o̍o̍ si̍nā ni᷅ŋ wāna̍ wa̍ ndu̍ hūnɔ̄ɔ̄ pīsī wo̍ . Le̍ sa̍bū kōŋ o̍ di̍mi̍ ni̍ āā , “ Nya̍ kpo̍u̍ lā chō mɛ̄ɛ̍ wānā pi᷅lɛ̍ ō cho̍ o̍ di̍a̍ndāā le̍ . ”
43013012	Mɛ̄ɛ̍ Chi̍i̍sū chi̍i̍ nda̍ pēlo᷄ŋ pūlɔ̄ɔ̄ , mbō mīŋgī dōma̍ ndɔ̄ le̍cho̍o̍wo̍ wōūnɔ᷄ŋ mbo̍ mīīŋgū o̍ fo̍ndāŋ ndɔ̄ɔ̍ , mbo̍ chāl . Mbo̍ nyūnā nda̍ āā vɛ̄ɛ̄ , “ Lā sīnā pa̍ nyɛ᷅ ya̍ I̍ to̍sa̍ ho̍ō a̍ nya̍ wo̍ pɛ̄ŋgu̍ ?
43013013	Lā chō ya̍ vēēlōo̍ āā , Ti̍chɛ̄i̍nɔ̍ nāa̍ , mī lā vēēlū vɛ̍lɛ̄ ya̍ āā , Māsānɔ̄ɔ̍ . Ī chō tōnya̍ mī lā vēēlu̍ ya̍ le̍nde̍ . Kāni̍ fu̍u̍le̍ , wānā wa̍ā le̍nde̍ ya̍ I̍ cho̍ ni̍  .
43013014	Ya̍ cho̍ Ma̍sānɔ̄ nyāa̍ , ndu̍yɛ̍ , mi̍ wa᷅ Ti̍chɛ̄i̍nɔ̍ nyā wo̍ , nāa̍ ya̍ ya̍ I̍ pu̍lū wɔ̄ nya̍ pēlo᷄ŋ , mɛ̄ɛ̍ nya̍ bɛ̍ɛ̍ lā pūla᷅ŋ pe̍lo᷄ŋ vēllāa̍ vēllē le̍nde̍  .
43013015	Tāāmāsi̍o̍o̍ ya̍ I̍ chɔ̍m nya̍ ho̍ō ni̍ . Lā tōsa̍ mɛ̄ɛ̍ ya̍ I̍ to̍sa̍ a̍ nya̍ yɛ̍  .
43013016	Mī di̍mu̍l nya̍ tōnya̍a̍ wa̍la̍ŋ , chɛ̄ o̍ chɛ̄ bɛ̍ɛ̍ cho̍ mbō hīōū wāna̍ ō cho̍ o̍ bā wo̍ le̍ . Ndu̍yɛ̍ , wāna̍ nda̍ vīām ki̍i̍la̍le̍ŋ ndo̍ , ō hi̍ū wa᷅na̍ vi̍ām ndu̍ wo̍ le̍  .
43013017	Mɛ̄ɛ̍ nya̍ sīna̍ ni᷅ŋ sɔ̄ɔ̍ŋ mu᷅ŋ nu̍a̍ā yɛ̍ , tē ō wa̍ pɛ̍ mī lā tōsa̍ mu̍ŋ , mɛ̄ɛ̍ lā pɛ̄l tɔ̄nɔ̄ɔ̍  .
43013018	 “  Ō cho̍ le̍ nya̍ kpo̍u̍ le̍ ya̍ I̍ cho̍ he̍ī dīmīo̍o̍ le̍ . Kāni̍ , nya̍ ya̍ I̍ hɛ̍li̍ wa̍ ki̍nɛ̍i̍ , I̍ si̍nā a̍ nya̍ o̍kɔ̄ɔ̄ . Ndu̍yɛ̍ , mɛ̄ɛ̍ mī nyɛ̄ Yāu̍ Mɛ̄lɛ̄ka̍a̍ dīmi̍ ho̍ō wo̍ ō yɔ̄nu̍ŋ . Mbo̍ dīmī āā , ‘ Wāna̍ na̍a̍ ŋ̄ chō nyɛ̄ dīa̍a̍ dīo̍o̍ lātūlu̍ na̍a̍ ndu̍ wo̍ , ō sīmu̍l la̍ . ’
43013019	I̍ cho̍ nya̍ sɔ̄ɔ̍ŋ mu᷅ŋ pɔ̄ɔ̄ dīmūllo̍ pɛ̄ŋgo̍o̍ ho̍ō , ko̍ŋ to̍sā ni̍ , tē sɔ̄ɔ̍ŋ ka̍la᷄ŋ ŋ̄ hu᷄ŋ yɔ̄nu᷄ŋ pɛ̍ , lā lāāla̍ŋ māā ya̍ cho̍ wāna̍ cho̍ kāni̍ ma̍si̍ndɛ̄ wo̍ ni̍  .
43013020	Mī di̍mu̍l nya̍ tōnya̍a̍ wa̍la̍ŋ , wāna̍ chɛ̍l wāna̍ ya̍ I̍ vi̍ām ndo̍ pɛ̍ , mɛ̄ɛ̍ ya̍ o̍ chɛ̍l ko̍ŋ ni̍ . Ndu̍yɛ̍ , wāna̍ chɛ̍l la̍ pɛ̍ , mɛ̄ɛ̍ wāna̍ ve᷅m ya̍ wo̍ , ndu̍ o̍ chɛ̍l ko̍ŋ ni̍ . ”
43013021	Mɛ̄ɛ̍ Chi̍i̍sū chi̍i̍ dīōmnda̍ŋ nda᷅ŋ dīmī , mi̍ mɔ̍nɛ̍i̍ pīā o̍ kɔ̄l ndɔ̄ɔ̍ ni᷄ŋ ta̍u̍ . Mbo̍ dīmī kpe̍nde̍ke̍le̍ āā , “ Mī di̍mu̍l nya̍ tōnya̍a̍ wa̍la̍ŋ , wānā pi᷅lɛ̍ chō nya̍ tɛ̄ɛ̄ŋ ō chō ya̍ hūnɔ̄ɔ̄ pīsī . ”
43013022	Mi̍ bu̍ɛ̍i̍yāā ndūa̍a̍ sāā nūāna᷅ŋndo̍ . Mi̍ sūɛ̍i̍ he̍ī ī bīī nda̍ kɔ̄ndɔ̄fi̍li̍ , le̍ wāna̍ Chi̍i̍sū wa̍ ho̍ō dīmīo̍o̍ māā ō chō ndu̍ pīsī wo̍  .
43013023	Bu̍ɛ̍ī Chi̍i̍sū ndu̍ o̍o̍ ka̍a̍la̍ kāālā bɛ̄ndōo̍ wo̍ ō wa̍ ndu̍ īchāli̍ i̍kɛ̍i̍  .
43013024	Mi̍ Sa̍i̍mɔ̄ŋ Pītɛ̍ tu̍u̍līāl bu̍ɛ̍ī kōŋ a̍ lābā mbo̍ dīmūl ndu̍ āā , “ Nyu̍na̍ wɔ̍ ndu̍ le̍ wāna̍ o̍ cho̍ ho̍ō sūɛ̍i̍ a̍ ndu̍ o̍kɔ̄ɔ̄ wo̍ . ”
43013025	Mi̍ bu̍ɛ̍ī Chi̍i̍sū ka̍a̍la̍ ko̍ŋ ndo̍ nāŋnu᷄ŋ Chi̍i̍su̍ īkɛ̄i̍ mbo̍ nyūnā ndu̍ āā , “ Māsānɔ̄ɔ̍ , ō nɛ̄ɛ̍nɛ̍ cho̍ yɛ̄ nu̍m hūnɔ̄ɔ̄ pīsī ? ”
43013026	Mi̍ Chi̍i̍sū lo᷅ o̍ ko̍ŋ mbo̍ mūlī āā , “ Wāna̍ ya̍ I̍ cho̍ bēe̍dīi̍yo̍ yīŋɔ̄ɔ̄ o̍ lāmndo̍ ni᷄ŋ mī I̍ ke̍ ndu̍ wo̍ , mɛ̄ɛ̍ ndu̍ ni̍ . ” Mbo̍ chūā bēe̍dīi̍yo̍ . Mɛ̄ɛ̍ o̍ yi᷅ŋ o̍ lāmndo̍ ni᷄ŋ , mbo̍ kē Chu̍da̍sī , po̍ Sa̍i̍mɔ̄ŋ Īsīka̍a̍līɔ̄ɔ̄ wo̍  .
43013027	Mɛ̄ɛ̍ Chu̍da̍sī bi̍ī dɔ̍ɔ̍ bēe̍dīi̍ ko̍ŋ mbo̍ dīā , mi̍ Sēta̍nā māsa̍ nyi̍nāā wɔ̄ɔ̍ŋnda̍ tūāl bɛ̍ɛ̍ ndu̍ kɔ̄ɔ̄lī . Mi̍ Chi̍i̍sū di̍mūl ndu̍ āā , “ Nyɛ̄ ŋ̄ nɔ̄ le̍ tōsāa̍ wo̍ , sē kɔ̍ ni̍ko̍ chɔ̍ chɔ̍ mā kɔ̍ to̍sā ndu̍ . ”
43013028	Bu̍ɛ̍īya̍ ā tūa̍a̍ kpo̍u̍ , ā nda̍ wa̍ īchāli̍ nyɛ̍ dīa̍a̍ dīo̍o̍ wa̍ , ā sīna̍ le̍ sa̍bū Chi̍i̍sū di̍mu̍l Chu̍da̍sī dīōmnda̍ŋ nda᷅ŋ ndo̍ le̍  .
43013029	Chu̍da̍sī wa̍ wānā kɛ̍sīāā ŋ̄ka̍ni̍o̍o̍ ni̍ . Le̍ he̍ī , mɛ̄ɛ̍ Chi̍i̍sū di̍mu̍l Chu̍da̍sī le̍nde̍ , mi̍ bu̍ɛ̍īya̍ ā pūm ā yīya᷄ŋ māā vīōmɔ̄ɔ̍ Chi̍i̍sū wa̍ ndu̍ le̍ mbō kɔ̍ pi̍i̍ndūū nyɔ̄ɔ̍ŋ le̍ bɔ̄ŋa᷅ŋndo̍ ni̍ , ɔ̄ɔ̄ , māā vīōmɔ̄ɔ̍ o̍ wa̍ ndu̍ ni̍ le̍ mbō kɔ̍ ke᷅ wānāā tāmbɛ̍i̍ya̍ nyɛ̄ sɔ̄lāā pɔ̄mbɔ̄  .
43013030	Mɛ̄ɛ̍ Chu̍da̍sī de᷅ dɔ̍ɔ̍ bēe̍dīi̍ Chi̍i̍sū ke̍ ndu̍ ko̍ŋ ndo̍ , mbo̍ cha᷄ŋ le̍pi᷅lɛ̍ kpe̍ mbo̍ fūlā . Ndu̍yɛ̍ , nyūmnda̍ŋ mā wa̍ ni᷅ŋ mā tūālāā  .
43013031	Mɛ̄ɛ̍ Chu̍da̍sī fu̍la̍ , mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Te̍le̍ŋndo̍ fūūlu̍u̍ le̍ mī Mɛ̄lɛ̄ka̍ chɔ᷄m mɛ̄ɛ̍ wāna̍ nda̍ vēēlū āā , Po̍ Wa̍nā Pɔ̍nɔ̍ɔ̍ wo̍ ō chō wāna̍ kɔ̄ndɔ̄fi̍li̍ yɛ̍ . Ndu̍yɛ̍ te̍le̍ŋndo̍ ho̍ō , ndu̍ Po̍ Wa̍nā Pɔ̍nɔ̍ɔ̍ chō chɔ̄m mɛ̄ɛ̍ Mɛ̄lɛ̄ka̍ chō wāna̍ kɔ̄ndɔ̄fi̍li̍ yɛ̍ ni̍  .
43013032	Ndu̍yɛ̍ , tē ō chɔ᷄m mɛ̄ɛ̍ Mɛ̄lɛ̄ka̍ chō wāna̍ kɔ̄ndɔ̄fi̍li̍ yɛ̍ pɛ̍ , Mɛ̄lɛ̄ka̍ pi̍la̍ o̍ cho̍ chɔ̄m mɛ̄ɛ̍ ndu̍ Po̍ Wa̍nā Pɔ̍nɔ̍ɔ̍ chō wāna̍ kɔ̄ndɔ̄fi̍li̍ yɛ̍ . Ndu̍yɛ̍ , ō chō ke̍ŋ to̍sā su̍ŋ su̍ŋ  .
43013033	Nya̍ chāāŋāā nīāā ka̍a̍lāa̍ , le̍ te̍le̍ŋ bi̍ŋgī ko̍ni̍ ya̍ I̍ cho̍ ni᷅ŋ lātūlu̍ a̍ nya̍ ni̍ . Lā chō ya̍ hūnɔ̄ɔ̄ nūūvīāā . Ndu̍yɛ̍ , nyɛ̄ ya̍ I̍ di̍mu̍l Chu̍ūwa̍ wo̍ , ndu̍ ko̍ni̍ ya̍ I̍ cho̍ nya̍ dīmūl ni̍ . Ndu̍ yɔ̍nūŋ ni̍ māā , lā nɔ̍lā mī lā kūɛ̄ nāa̍ ya̍ I̍ cho̍ kɔ̄la̍ŋ nda̍ le̍  .
43013034	Ndu̍yɛ̍ , I̍ cho̍ nya̍ sāwā sɛ̍nɛ̄ī dōū , ndu̍ yɔ̍nūŋ ho̍ō ni̍ māā , lā kāāli̍āŋ ve᷅llāa̍ vēllē . Mɛ̄ɛ̍ ya̍ I̍ ka̍a̍la̍ nya̍ yɛ̍ , le̍nde̍ nya̍ kāāli̍āŋ ve᷅llāa̍ vēllē ni̍  .
43013035	Tē lā kāāli̍āŋ ve᷅llāa̍ vēllē pɛ̍ , o̍ ko̍ŋ , wānā o̍ wānā si̍na̍ dɔ̍ɔ̍ māā bu̍ɛ̍i̍yāā nīa̍a̍ nya̍ chō ni̍ . ”
43013036	O̍ ko̍ŋ kɔ̍ɔ̍lī , mi̍ Sa̍i̍mɔ̄ŋ Pītɛ̍ nyu̍nā āā , “ Māsānɔ̄ɔ̍ , kūɛ̍ɛ̍nɛ̍ ŋ̄ chō yɛ̄ kɔ̄la̍ŋ ? ” Mi̍ Chi̍i̍sū lo᷅ o̍ ko̍ŋ mbo̍ mūlī āā , “ A̍ nɔ̍lā pɛ̍ŋgo̍o̍ ho̍ō mā tōl la̍ kɔ̄ɔ̄lī nāa̍ ya̍ I̍ cho̍ kɔ̄la̍ŋ nda̍ le̍ . Kɛ̍ ndu̍yɛ̍ , tē bōōndi̍i̍ ti̍ŋ Ī hīōū pɛ̍ , ā tūāl ni̍ŋ ya̍ kɔ̄ɔ̄lī . ”
43013037	Mi̍ Pītɛ̍ lo᷅ o̍ ko̍ŋ mbo̍ nyūnā Chi̍i̍su̍ āā , “ Māsānɔ̄ɔ̍ , ɔ̍ɔ̄ le̍ sa̍bū ya̍ I̍ nɔ̍lā nu̍m tōlɔ̄ɔ̄ kɔ̄ɔ̄lī pɛ̄ŋgo̍o̍ ho̍ō le̍ wo̍ ? I̍ cho̍ ō bɛ̄ɛ̄ndīa̍ŋ mī I̍ vi᷅ le̍ nūm . ”
43013038	Mɛ̄ɛ̍ Pītɛ̍ so̍ō le̍nde̍ , mi̍ Chi̍i̍sū lo᷅ o̍ ko̍ŋ mbo̍ nyūnā ndu̍ āā , “ Lēkɛ̍ndɛ̍ī ā chō ō bɛ̄ɛ̄ndīa̍ŋ mā vī le̍ ya̍ ? ” Āā , “ Mī di̍mu̍l nu̍m tōnya̍a̍ wa̍la̍ŋ , sɔ̄ɔ̍ cho̍ ko̍o̍wā le̍ mā vi̍i̍nu̍ŋ le̍ ya̍a̍ māā a̍ si̍nā ya̍ le̍ . ”
43014001	Mi̍ Chi̍i̍sū di̍mūl bu̍ɛ̍i̍yāā ndūa̍a̍ āā , “ Lā wa᷅ a̍ kɔ̄ltā tāmbɛ̍i̍ le̍ . Lā dɔ̄u̍ ti̍i̍nda᷄ŋ nyāa̍ o̍ Mɛ̄lɛ̄ka̍ ni᷄ŋ , ndu̍yɛ̍ , mī lā dɔ̄ū vɛ̄lɛ̄ tīīnda᷄ŋ nyāa̍ o̍ ya̍ ni̍ŋ  .
43014002	Chīɛ̍i̍ Fi̍nyā nūu̍ nɔ̄ yīya̍la̍ŋ ta̍u̍ . Ndu̍yɛ̍ , I̍ cho̍ lākɔ̄ yīya̍la̍ŋ bɛ̄ɛ̄ndīāā le̍ nya̍ . Tē ndi̍ i̍i̍ ve̍ le̍nde̍ le̍ , ya̍ i̍i̍ di̍mūl nya̍ le̍nde̍ le̍  .
43014003	Ndu̍yɛ̍ , tē I̍ kɔ̍ chi̍ī yīya̍la̍ŋ bɛ̄ɛ̄ndīāā pɛ̍ , I̍ cho̍ mīīŋgū mī I̍ hu̍ŋ kɔ᷅ a̍ nya̍ le̍ mī ŋ̄ wa̍ na̍a̍ nya̍ā nāa̍ ya̍ I̍ wa᷅ ni̍ŋ nda̍  .
43014004	Lā sīnā nɛ̍īyo̍ le̍ kɔ̄la̍ŋ o̍ fo̍ndāŋ ya̍ I̍ cho̍ kɔ̄la̍ŋ ndo̍ . ”
43014005	O̍ ko̍ŋ kɔ̍ɔ̍lī , mi̍ Tɔ̄mɔ̍si̍ di̍mūl Chi̍i̍sū āā , “ Māsānɔ̄ɔ̍ , ŋ̄ si̍nā na̍a̍ ŋ̄ chō kɔ̄la̍ŋ nda̍ le̍ . Mī vɛ̄ɛ̄ na̍a̍ ŋ̄ lōōku̍ yɛ̄ nɛ̄īyo̍ sīnā le̍ kɔ̄la̍ŋ lo̍ŋ ? ”
43014006	Mi̍ Chi̍i̍sū lo᷅ lo̍ŋ mbo̍ dīmūl ndu̍ āā , “ Ya̍ cho̍ nɛ̄īyo̍ ni̍ , a̍ tōnya̍a̍ , a̍ yōōmōo̍ . Wānā o̍ wānā nɔ̍lā mbō fu̍u̍lu̍u̍ nāa̍ Mɛ̄lɛ̄ka̍ Fi̍nyāa̍ chūā le̍ mɛ̄ɛ̍ o̍ sa̍bū nūu̍ ni᷄ŋ  .
43014007	Mɛ̄ɛ̍ nya̍ sīna̍ ni᷅ŋ nu̍a̍ā wāna̍ ya̍ I̍ cho̍ wo̍ yɛ̍ , lā chō wāna̍ Fi̍nyā nūu̍ bɛ̍ɛ̍ o̍ cho̍ wo̍ si̍nā . Ndu̍yɛ̍ , chɔ̍ŋ ni᷅ŋ a̍ bōōnde̍i̍ he̍ī , lā sīnā ni᷅ŋ ndu̍ , ndu̍yɛ̍ , lā chē ni᷅ŋ ndu̍ . ”
43014008	O̍ ko̍ŋ kɔ̍ɔ̍lī , mi̍ Fi̍li̍pī di̍mūl Chi̍i̍su̍ āā , “ Māsānɔ̄ɔ̍ , to̍sa̍ mī ŋ̄ chē Mɛ̄lɛ̄ka̍ Fi̍nyāa̍ . Ko̍ŋ wa᷅ le̍tu̍u̍ . ”
43014009	Mi̍ Chi̍i̍sū mu̍lī āā , “ Fi̍li̍pī , le̍ te̍le̍ŋ vi̍lɛ̄ī ni᷅ŋ na̍a̍ nya̍ā ŋ̄ chō hɔ̄lāā tūlu̍ . Bāā ho̍ō kpo̍u̍ a̍ si̍na̍ wɔ̍ wa᷅na̍ ya̍ I̍ cho̍ wo̍ le̍ ? ” Mbo̍ dīmī āā , “ Wānā o̍ wāna̍ che᷅ ya̍ pɛ̍ , mɛ̄ɛ̍ ō chīi̍ Fi̍nyā nūu̍ chɔ̄ . Ɔ̍ɔ̄ le̍ sa̍bū ŋ̄ dīmī vɛ̍lɛ̄ māā , Chɔ̍m na̍a̍ Mɛ̄lɛ̄ka̍ Fi̍nyāa̍ wo̍ ?
43014010	Fi̍li̍pī , bāā a̍ la̍a̍la̍ŋ māā ya̍ ni̍ , fi̍nyā nūu̍ ni̍ , māā nyɔ̄ɔ̍ ō pīlɛ̍ le̍ na̍a̍ ŋ̄ chō le̍ ? Dīōmndā ya̍ I̍ di̍mu̍l nya̍ la᷅ŋ nda̍ŋ , I̍ di̍mi̍ la̍ŋ o̍ kpāāya̍ ni̍ ya̍ pi̍la̍ ni̍ŋ te̍ . Mɛ̄lɛ̄ka̍ Fi̍nyāa̍ o̍ cho̍ ya̍ kɔ̄ɔ̄lī wo̍ , ndu̍ pi̍la̍ cho̍ wa̍li̍ ndɔ̄ɔ̍ tōsāa̍ ni̍  .
43014011	Tē I̍ di̍mu̍l nya̍ pɛ̍ māā ya̍ ni̍ , Fi̍nyā nūu̍ ni̍ , māā nyɔ̄ɔ̍ ō pīlɛ̍ na̍a̍ ŋ̄ chō ni̍ , lā lāāla̍ŋ a̍ ya̍ . Kɛ̍ ndu̍yɛ̍ , ā yɔ᷄ŋ bɛ̍ɛ̍ mī dīōmndā ya̍ I̍ di̍mu̍l nya̍ la̍ŋ mī la̍ŋ la̍ to̍sa̍ mī lā lāāla̍ŋ a̍ ya̍ le̍ , ō wa̍ bɛ̍ɛ̍ le̍ wa̍lta̍ kɔ̄ndɔ̄fi̍ltā ya̍ I̍ to̍sa̍ la̍ŋ su̍e̍e̍ , lā lāāla̍ŋ  .
43014012	Mī di̍mu̍l nya̍ tōnya̍a̍ wa̍la̍ŋ , wānā o̍ wāna̍ dɔ̍ū tīīnda᷄ŋndo̍ o̍ ya̍ ni̍ŋ pɛ̍ , wa̍lta̍ kɔ̄ndɔ̄fi̍ltā ya̍ I̍ to̍sā la̍ŋ , wānā ko̍ŋ chō la̍ŋ tōsā . Wānā ko̍ŋ chō wa̍lta̍ bɛ̍ndū tōsā mbō hīōū bɛ̍ɛ̍ la᷅ŋ , kāni̍ fo̍ndōle̍ , ya̍ ya̍ I̍ cho̍ lākɔ̄nɔ᷄ŋ nāa̍ Fi̍nyā nūu̍ chūā  .
43014013	Ndu̍yɛ̍ , o̍ ko̍ŋ kɔ̍ɔ̍lī , nyɛ̄ o̍ nyɛ̄ nya̍ nyūna̍ le̍ ndu̍ a̍ dīōlā nīla̍ŋ pɛ̍ , tōsāa̍ ya̍ I̍ to̍sāl nya̍ ni̍ . Kāni̍ fu̍u̍le̍ , le̍ mī Po̍ Mɛ̄lɛ̄ka̍a̍ tōsa̍ mī wāŋnda̍ chē mɛ̄ɛ̍ Mɛ̄lɛ̄ka̍ chō wāna̍ kɔ̄ndɔ̄fi̍li̍ yɛ̍  .
43014014	Nyɛ̄ o̍ nyɛ̄ lā nyūna̍ le̍ ndu̍ a̍ dīōlā nīla̍ŋ pɛ̍ , tōsāa̍ ya̍ I̍ to̍sā ni̍ . ”
43014015	Mi̍ Chi̍i̍sū di̍mī āā , “ Tē lā kāāla̍ ya̍ pɛ̍ , mɛ̄ɛ̍ lā chō sāwāla̍ nīla̍ŋ chūā  .
43014016	Ndu̍yɛ̍ o̍ ko̍ŋ kɔ̍ɔ̍lī , I̍ nɔ̍lā mī di̍mu̍l Fi̍nyā nūu̍ mbō ke̍ nya̍ Wānā Ma̍lāā chēle̍ŋ mbō wa̍ a̍ nya̍ la̍tu̍lu̍ le̍ fɛ̍ɛ̍ŋ a̍ fɛ̍ɛ̍ŋ  .
43014017	Ndu̍ Nyi̍na̍ Mɛ̄lɛ̄ka̍a̍ , ndu̍ chɔ᷅m wa᷅ŋnda̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ ni̍ . Kɛ̍ ndu̍yɛ̍ , wānāa̍ do̍ū ti̍i̍nda᷄ŋ ndāa̍ o̍ Mɛ̄lɛ̄ka̍ ni᷄ŋ te̍ wa̍ , ō tu᷅l nda̍ kɔ̄ɔ̄lī le̍ . Kāni̍ fu̍u̍le̍ , ā chi᷅ ndu̍ le̍ , ndu̍yɛ̍ , ā si̍nā ndu̍ le̍ . Kɛ̍ ndu̍yɛ̍ , nya̍ nya̍ sīnā ndu̍ ni᷅ŋ , kāni̍ fo̍ndōle̍ , ō chō a̍ nya̍ la̍tu̍lu̍ . Ndu̍yɛ̍ , ō chō wā nya̍ kɔ̄ɔ̄lī  .
43014018	 “  Kɔ̄lā ya̍ I̍ cho̍ la̍ŋ , I̍ cho̍ nya̍ mɛ̄ī nya̍ kpe̍e̍le̍ le̍ . I̍ cho̍ hūnɔ̄ɔ̄ nāa̍ nya̍ chūā  .
43014019	Te̍le̍ŋndo̍ ō bīŋgī ko̍ni̍ lo̍ ni᷅ŋ ni̍ , o̍ ko̍ŋ , wānāa̍ do̍u̍ ti̍i̍nda᷄ŋ ndāa̍ o̍ Mɛ̄lɛ̄ka̍ ni᷄ŋ te̍ wa̍ , ā chi᷅ lɛ̍ ni̍ŋ ya̍ le̍ . Kɛ̍ , nya̍ nya̍ lā chō vɛ̄lɛ̄ ya̍ chɔ̄ . Ndu̍yɛ̍ , mɛ̄ɛ̍ ya̍ I̍ cho̍ yōōmū yɛ̍ , nya̍ bɛ̍ɛ̍ lā chō wā yōōmū  .
43014020	Ndu̍yɛ̍ , tē pāa̍le̍ le̍ŋ lē fūūlu̍u̍ pɛ̍ , lā chō hūnɔ̄ɔ̄ sīnā māā ya̍ ni̍ , Fi̍nyā nūu̍ ni̍ , māā nyɛ̄ pīlɛ̍ na̍a̍ ŋ̄ chō ni̍ . Ndu̍yɛ̍ o̍ ko̍ŋ kɔ̍ɔ̍lī , mī lā sīna̍ māā ya̍ ni̍ , nya̍ ni̍ , māā nyɛ̄ pīlɛ̍ na̍a̍ ŋ̄ chō ni̍  .
43014021	 “  Wānā o̍ wāna̍ chu̍a̍ sāwāla̍ nīla̍ŋ pɛ̍ , mɛ̄ɛ̍ ndu̍ ka̍a̍la̍ ya̍ ni̍ . Ndu̍yɛ̍ , wānā o̍ wāna̍ ka̍a̍la̍ ya̍ pɛ̍ , kāālāa̍ Fi̍nyā nūu̍ ō kāālā wa̍nā ko̍ŋ ni̍ . Ya̍ bɛ̍ɛ̍ I̍ cho̍ wānā ko̍ŋ kāālā , ndu̍yɛ̍ , mī I̍ chɔ̍mnu̍ŋ ndu̍ . ”
43014022	O̍ ko̍ŋ kɔ̍ɔ̍lī , mi̍ Chu̍da̍sī nyu̍nā , kɛ̍ , ō cho̍ Chu̍da̍sī Īsīka̍a̍līɔ̄ɔ̄ le̍ . Mbo̍ nyūnā āā , “ Māsānɔ̄ɔ̍ , vɛ̄ɛ̍nɛ̍ ŋ̄ chɔ̍mnu̍ŋ yɛ̍ ni̍ŋ na̍a̍ , kɛ̍ , a̍ chɔ̍mnūŋ wa̍nāa̍ do̍u̍ ti̍i̍nda᷄ŋndo̍ o̍ Mɛ̄lɛ̄ka̍ ni᷄ŋ te̍ wa̍ le̍ nɛ̍ ? ”
43014023	Mi̍ Chi̍i̍sū mu̍lī āā , “ Wānā o̍ wāna̍ ka̍a̍la̍ ya̍ pɛ̍ , chūa̍a̍ o̍ chu̍ā pɛ̍ɛ̍kūlā nīla̍ŋ ni̍ . Ndu̍yɛ̍ , wānā ko̍ŋ , Fi̍nyā nūu̍ chō ndu̍ kāālā . O̍ ko̍ŋ kɔ̍ɔ̍lī , ya̍ ni̍ , Fi̍nyā nūu̍ ni̍ , ŋ̄ nɔ̄lā mī ŋ̄ hīŋ nāa̍ ndu̍ chu̍a̍ mī ŋ̄ wa̍ lātūlu̍ na̍a̍ nda̍ā  .
43014024	Wānā o̍ wāna̍ ka̍a̍la̍ ya̍ le̍ , ō chu̍ē pɛ̍ɛ̍kūlā nīla̍ŋ te̍ . Mɛ̄lɛ̄ka̍ Fi̍nyāa̍ o̍ ve᷅m ya̍ wo̍ , ndu̍ ve᷅m ya̍ la̍ŋ dīmī ni̍  .
43014025	 “  Dīōmndā ya̍ I̍ di̍mu̍l nya̍ la᷅ŋ nda̍ŋ , I̍ di̍mu̍l nya̍ la̍ŋ pɔ̄ɔ̄ bōōndi̍i̍ ya̍ I̍ cho̍ wɔ̄ he̍ī a̍ nya̍ la̍tu̍lu̍ ve̍  .
43014026	Mɛ̄lɛ̄ka̍ Fi̍nyāa̍ chō nya̍ Wānā Ma̍lāa̍ vīm , ndu̍ yɔ̍nūŋ māā Nyi̍na̍ ndɔ̄ɔ̍ ni̍ . Ō chō ndu̍ vīōmɔ̄ɔ̄ a̍ dīōlā nīla̍ŋ . Ō hīŋ pɛ̍ , nyɛ̄ o̍ nyɛ̄ nya̍ nɔ̄ le̍ sīnāa̍ , ō chō nya̍ mu̍ŋ pɛ̄ɛ̄kū kpo̍u̍ . Ndu̍yɛ̍ , nyɛ̄ o̍ nyɛ̄ ya̍ I̍ di̍mu̍l nya̍ , ō chō nya̍ yīyāla᷄ŋ  .
43014027	 “  Kɔ̄l nyūlōo̍ ya̍ I̍ cho̍ nya̍ mēl ni̍ . Kɔ̄l nyūlū ya̍ I̍ nɔ̍ wo̍ , ndu̍ ya̍ I̍ cho̍ nya̍ kē ni̍ . Kɔ̄l nyūlū kōŋ , chi̍e̍ēŋndo̍ ō nɔ̍lā mbō ke̍ nya̍ ndu̍ le̍ . Lā wa᷅ a̍ kɔ̄ltā tāmbɛ̍i̍ le̍ . Ndu̍yɛ̍ , lā yɔ᷅ŋ īsīōōŋ tē  .
43014028	Lā tūēī mi̍ I̍ di̍mūl nya̍ māā I̍ cho̍ lākɔ̄nɔ᷄ŋ . Kɛ̍ ndu̍yɛ̍ , I̍ cho̍ vɛ̄lɛ̄ mīīŋgū nya̍ o̍ ībūŋ . Ndu̍yɛ̍ , tē nya̍ a̍a̍ ka̍a̍la̍ ya̍ lēkɛ̍ndɛ̍ī pɛ̍ , mɛ̄ɛ̍ lā wa̍ wā a̍ kɔ̄l kɛ̄ndɛ̄ le̍ tūēīyɔ̄ɔ̍ māā I̍ cho̍ kɔ̄la̍ŋ nāa̍ Fi̍nyā nūu̍ chūā . Kāni̍ fo̍ndōle̍ , Fi̍nyā nūu̍ ndu̍ hi̍o̍ū a̍ ya̍  .
43014029	I̍ di̍mu̍l pɔ̄ɔ̄ nya̍ sɔ̄ɔ̍ŋ mu᷅ŋ pɛ̄ŋgo̍o̍ ho̍ō lɔ̍ɔ̍ ŋ̍ yɔ̍nu̍ŋ ndɔ̍ le̍ wo̍ŋ . O̍ ko̍ŋ , tē ŋ̄ yɔ̄nu̍ŋ pɛ̍ , lā lāāla̍ŋ māā nyɛ̄ ya̍ I̍ di̍mi̍ wo̍ chō tōnya̍  .
43014030	I̍ nɔ̍ lɛ̍ te̍le̍ŋ bɔ̍ɔ̍ le̍ hīōūwɔ̄ɔ̍ lāchī a̍ sūūki̍āŋndo̍ na̍a̍ nya̍ le̍ . Kāni̍ fo̍ndōle̍ , wāna̍ cho̍ māsāa̍ le̍ chi̍e̍ēŋndo̍ ho̍ō wo̍ chō hūnɔ̄ɔ̍ . Kɛ̍ ō nɔ̍lā ya̍ nyɛ̄ o̍ nyɛ̄ yɔ̄ŋ te̍  .
43014031	Sɔ̄ɔ̍ŋ mu᷅ŋ ŋ̄ nɔ̄ le̍ yɔ̄nɔ᷄ŋndo̍ . O̍ ko̍ŋ , mī chi̍e̍ēŋndo̍ sīna̍ māā I̍ ka̍a̍la̍ Fi̍nyā nūu̍ , ndu̍yɛ̍ , māā nyɛ̄ o̍ di̍mu̍l la̍ le̍ tōsāa̍ wo̍ māā ndu̍ ki̍nɛ̍i̍ ko̍ni̍ ya̍ I̍ to̍sa̍ ni̍ .  “ Lā chɔ᷄ŋ ŋ̄ fāŋa̍ŋ o̍ fo̍ndāa̍ ho̍ō . ”
43015001	Mi̍ Chi̍i̍sū di̍mu̍l vɛ̄lɛ̄ bu̍ɛ̍i̍yāā ndūa̍a̍ , āā , “ I̍ cho̍ māchūāā mɛ̄ɛ̍ tɔ̄lɔ̄ɔ̄ kpe̍e̍kpe̍i̍yo̍ chō nu̍a̍ā yɛ̍ . Fi̍nyā nūu̍ ndu̍ cho̍ māchūāā māā wāna̍ ma̍ndā tɔ̍lɔ̄ɔ̍ wo̍  .
43015002	Lɛ̄vīi̍ wa̍ o̍ ya̍ mī ī kɛ̄ɛ̍ le̍ kōmɔ̄ɔ̍ pɛ̍ , Fi̍nyā nūu̍ fāŋa̍ ndi̍ . Lɛ̄vīi̍ ku̍ām ko̍mɔ̄ɔ̄ kɛ̄ndɔ̄ɔ̍ ve̍ , ndi̍ ndi̍ mbō kēlū ndi̍ ī ti᷄ŋ lēchōo̍ mbō bɛ̄ɛ̄ndi̍a̍a̍ ndi̍ nyɛ̄ kɛ̄ndɛ̍ī le̍ mī ī chɔ̄ɔ̄lu̍ kōmɔ̄ɔ̄  .
43015003	Dīōmndā ya̍ I̍ so̍ō nāa̍ nya̍ chūā lāŋ , lā bɛ̄ɛ̄ndi̍a̍a̍ ni᷅ŋ nya̍ nyɛ̄ kɛ̄ndɛ̍ī  .
43015004	Tē lā hīōū lāchī a̍ wāa̍ ā mɔ̄ɔ̄sa᷅ŋ a̍ ya̍ pɛ̍ , ya̍ bɛ̍ɛ̍ I̍ hi̍o̍ū lāchī a̍ wāa̍ ō mɔ̍ɔ̄sa᷅ŋ a̍ nya̍ . Tē lɛ̄vīī tɔ̄lɔ̄ɔ̍ ī ve̍ i̍ mɔ̍ɔ̄sa᷅ŋ a̍ tɔ̄lɔ̄ɔ̄ bɛ̄ŋgo̍o̍ le̍ , lɛ̄vīī kēŋ ī ku᷅m te̍ . Le̍ mī lɛ̄vīī tɔ̄lɔ̄ɔ̍ ī kōm , mɛ̄ɛ̍ mī ī hīōū lāchī a̍ wāa̍ ī mɔ̄ɔ̄sa᷅ŋ a̍ tɔ̄lɔ̄ɔ̄ bɛ̄ŋgo̍o̍ . Le̍nde̍ ko̍ni̍ nya̍ bɛ̍ɛ̍ nya̍ chō ni̍ . Le̍ mī lā yɔ̄ŋgu̍ kōmɔ̄ɔ̍ mɛ̄ɛ̍ mī lā hīōū lāchī a̍ wāa̍ ā mɔ̄ɔ̄sa᷅ŋ a̍ ya̍  .
43015005	 “  Ya̍ I̍ cho̍ māchūāā mɛ̄ɛ̍ tɔ̄lɔ̄ɔ̍ chō nu̍a̍ā yɛ̍ . Nya̍ nya̍ chō māchūāā mɛ̄ɛ̍ lɛ̄ūwo̍ŋ ŋ̄ chō yɛ̍ . Tē wāŋndo̍ hīōū lāchī a̍ wāa̍ ō mɔ̄ɔ̄sa᷅ŋ a̍ ya̍ pɛ̍ , ndu̍yɛ̍ , mī ya̍ I̍ hi̍o̍ū lāchī a̍ wāa̍ ō mɔ̄ɔ̄sa᷅ŋ a̍ ndu̍ pɛ̍ , ō nɔ̄lā mbō yɔ̄ŋgu̍ kōmɔ̄ɔ̄ kɛ̄ndɔ̄ɔ̍ ta̍u̍ . Kāni̍ , tē ō cho̍ ya̍ le̍ , lā nɔ̍lā mī lā tōsa̍ nyɛ̄ o̍ nyɛ̄ le̍  .
43015006	Ndu̍yɛ̍ , ī chō yɔ̄nɔ᷄ŋ mɛ̄ɛ̍ nda̍ kīālū nu̍a̍ā lɛ̄vīī tɔ̄lɔ̄ɔ̍ , mā vīōū ndi̍ , mī ī vēsa̍ yɛ̍ . Tē lɛ̄ūwūŋ wāā le̍ndo̍ŋ ŋ̄ vēsa̍ yɛ̄ pɛ̍ , wāŋnda̍ hu᷄ŋ chɔ̍ɔ̍vīāā ā kɔ̍ dɔ̍ū o̍ yīŋ , ŋ̄ ŋūɛ̄ . Le̍nde̍ i̍ cho̍ yɔ̄nɔ᷄ŋ a̍ wānāa̍ hi̍ū la̍chi̍ a̍ wāa̍ ā mɔ̄ɔ̄sa᷅ŋ a̍ ya̍ le̍ wa̍ ni̍  .
43015007	Tē lā hīōū lāchī a̍ wāa̍ ā mɔ̄ɔ̄sa᷅ŋ a̍ ya̍ pɛ̍ , mī dīōmndā nīla̍ŋ lā hīōū lāchī a̍ wāa̍ o̍ nya̍ ni̍ŋ pɛ̍ , lā nɔ̄lā mī lā nyūna̍ Fi̍nyā nūu̍ le̍ nyɛ̄ o̍ nyɛ̄ nya̍ yēēma̍ , ndu̍yɛ̍ , kīo̍o̍ o̍ ke᷅ nya̍ ni̍  .
43015008	Tē lā yɔ̄ŋgu̍ kōmɔ̄ɔ̄ kɛ̄ndɔ̄ɔ̍ pɛ̍ ta̍u̍ , mɛ̄ɛ̍ o̍ nɛ̄īyo̍ ho̍ō ni᷄ŋ lā chɔ᷄m wāŋnda̍ māā bu̍ɛ̍i̍yāā nīa̍a̍ nya̍ chō ni̍ . Ndu̍yɛ̍ , o̍ he̍ī ni᷄ŋ ko̍ni̍ nya̍ tōsā ni̍ mī wāŋnda̍ chē mɛ̄ɛ̍ Fi̍nyā nūu̍ chō wāna̍ kɔ̄ndɔ̄fi̍li̍ yɛ̍  .
43015009	Mɛ̄ɛ̍ Mɛ̄lɛ̄ka̍ Fi̍nyā nūu̍ kāāla̍ ya̍ yɛ̍ , le̍nde̍ ko̍ni̍ ya̍ I̍ ka̍a̍la̍ nya̍ ni̍ . Lā hīo̍u̍ la̍chi̍ a̍ wāa̍ o̍ kāālā nūu̍ bɛ̄ŋgu̍  .
43015010	Tē lā chu̍a̍ sāwāla̍ nīla̍ŋ pɛ̍ , mɛ̄ɛ̍ lā chō hīōūwɔ̄ɔ̄ lāchī a̍ wāa̍ o̍ kāālā nūu̍ bɛ̄ŋgu̍ . Mɛ̄ɛ̍ ya̍ I̍ chu̍a̍ sāwāla̍ Fi̍nyā nūu̍ , mi̍ I̍ wa᷅ hīōūwɔ̄ɔ̍ lāchī a̍ wāa̍ o̍ kāālā ndɔ̄ɔ̍ bɛ̄ŋgu̍ yɛ̍  .
43015011	 “  Dīōmndā ya̍ I̍ di̍mu̍l nya̍ la᷅ŋ nda̍ŋ , I̍ di̍mu̍l nya̍ la̍ŋ kpo̍u̍ le̍ mī lā sɔ̄la̍ kɔ̄l kɛ̄ndɛ̍ cho̍ ya̍ ni᷄ŋ ndo̍ , ndu̍yɛ̍ mī kɔ̄l nyā kɛ̍ndɔ̄ɔ̍ fūūlu̍u̍ mɛ̍ɛ̄  .
43015012	Lā kāāli̍āŋ ve᷅llāa̍ vēllē mɛ̄ɛ̍ ya̍ I̍ ka̍a̍la̍ nya̍ yɛ̍ . Sāwa̍ nūu̍ cho̍ ho̍ō le̍ nya̍ ni̍  .
43015013	Kāālā o̍ kāālā hīu̍ lɛ̍ ho̍ō le̍ , ō wāŋndo̍ kāālā ndi̍a̍a̍mɔ̍ɔ̍wa̍a̍ ndūa̍a̍ , o̍ ko̍ŋ kɔ̍ɔ̍lī mbō sɔ̄la̍ pīɔ̍mndo̍ le̍ nda̍ wo̍  .
43015014	Tē lā tōsa̍ nyɛ̄ ya̍ I̍ di̍mu̍l nya̍ wo̍ pɛ̍ , mɛ̄ɛ̍ ndi̍a̍a̍mɔ̍ɔ̍wa̍a̍ nīa̍a̍ nya̍ chō ni̍  .
43015015	I̍ cho̍ lɛ̍ nya̍ vēēlū āā bu̍ɛ̍i̍yāā nī le̍ . Kāni̍ fu̍u̍le̍ , bu̍ɛ̍īyo̍ ō chi̍ī nyɛ᷅ ma̍sānɔ̄ ndɔ̄ɔ̍ kɛ̄ɛ̄sīāā le̍ tōsāa̍ wo̍ sīnā le̍ . I̍ ve̍e̍lū ni᷅ŋ ma̍ve̍e̍lāā nya̍ āā ndi̍a̍a̍mɔ̍ɔ̍wa̍a̍ nīa̍a̍ . Kāni̍ fu̍u̍le̍ , I̍ bi̍ī mi̍ chɔ᷅m nya̍ nyɛ̄ o̍ nyɛ̄ Fi̍nyā nūu̍ ō dīmu̍l la̍  .
43015016	Ō cho̍ nya̍ le̍ hɛ̍li̍ ya̍ le̍ . Ya̍ hɛ̍li̍ nya̍ ni̍ , mi̍ ke᷅ nya̍ wa̍li̍ kpe̍e̍kpe̍i̍ le̍ tōsāa̍ . Ndu̍ yɔ̍nu̍ŋ ni̍ māā , mī lā yɔ̍ŋgu̍ kōmɔ̄ɔ̍ o̍ cho̍ le̍ fɛ̍ɛ̍ŋ a̍ fɛ̍ɛ̍ŋ ndo̍ . O̍ ko̍ŋ , nyɛ̄ o̍ nyɛ̄ tē lā nyūna̍ Fi̍nyā nūu̍ le̍ ndu̍ a̍ dīōlā nīla̍ŋ pɛ̍ , kīo̍o̍ o̍ ke᷅ nya̍ ni̍  .
43015017	Le̍la̍ŋ , sāwa̍ ya̍ I̍ cho̍ nya̍ dōū wo̍ , ndu̍ cho̍ ho̍ō ni̍ , māā lā kāāli̍āŋ ve᷅llāa̍ vēllē . ”
43015018	 “  Wānāa̍ cho̍ le̍ chi̍e̍ēŋndo̍ wa̍ ā chō nya̍ yɛ̄le̍ŋ tūl . Kɛ̍ ndu̍yɛ̍ , tē ā tu᷄l nya̍ lēyɛ̄ pɛ̍ , lā lōōnu̍ŋ māā ya̍ fɛ̍lɛ̍ŋ nda̍ tu᷄l lēyɛ̄  .
43015019	Tē nya̍ a̍a̍ wa̍ le̍ chi̍e̍ēŋndo̍ pɛ̍ , wānāa̍ cho̍ le̍ chi̍e̍ēŋndo̍ wa̍ , ā wa̍ nya̍ kāālā māā wānāā ndā . Kɛ̍ ndu̍yɛ̍ , I̍ hɛ̍li̍ nya̍ le̍ mī lā sōli̍ bāla̍ŋ o̍ sɔ̄ɔ̍ŋ chi̍e̍ēŋndo̍ŋ ni᷄ŋ . Le̍ he̍ī lā cho̍ lɛ̍ le̍ chi̍e̍ēŋndo̍ le̍ . Le̍ sa̍bōo̍ ho̍ō nda̍ tu᷄l nya̍ lēyɛ̄ ni̍  .
43015020	Lā lōōnu̍ŋ a̍ dīōm ya̍ I̍ di̍mu̍l nya̍ wo̍ . Mi̍ di̍mūl nya̍ māā chīɔ̍ɔ̍ ō cho̍ o̍ bɛ̍ndū mbō hīōū wāna̍ o̍ cho̍ o̍ bā wo̍ le̍ . Mɛ̄ɛ̍ nda̍ tūsi̍ ya̍ nyɛ̄ pālāa̍ chōo̍ yɛ̍ , le̍nde̍ ko̍ni̍ nda̍ chō nya̍ nyɛ̄ pālāa̍ tūsī chōo̍ ni̍ . Mɛ̄ɛ̍ nda̍ chu̍a̍ pɛ̄ɛ̄kūlā nīla̍ŋ yɛ̍ , le̍nde̍ ko̍ni̍ nda̍ chō pɛ̄ɛ̄kūlā nyāla̍ŋ chūā ni̍  .
43015021	Ā chō mu᷅ŋ ki̍nɛ̍i̍ to̍sā a̍ nya̍ le̍ mɛ̄ɛ̍ nya̍ chō bu̍ɛ̍i̍yāā nīa̍a̍ yɛ̍ , ndu̍yɛ̍ vɛ̄lɛ̄ , le̍ mɛ̄ɛ̍ nda̍ si̍nā wa᷅na̍ ve᷅m ya̍ wo̍ le̍ yɛ̍  .
43015022	Tē ya̍ i̍i̍ hi̍ŋ kpo̍so̍ŋ mi̍ hu̍ŋ so̍ō nāa̍ nda̍ chūā le̍ , mɛ̄ɛ̍ tɔ̍ɔ̍ya̍ŋ ve̍ wa᷅ nda̍ chōo̍ le̍ yɔ̄ŋndā ndāla̍ wɔ̍ɔ̍ŋnda̍ŋ te̍ . Kɛ̍ ndu̍yɛ̍ , I̍ hi᷅ŋ mi̍ hu̍ŋ so̍ō nāa̍ nda̍ chūā . Le̍la̍ŋ , ā nɔ̍lā lɛ̍ mā dīmi̍ māā ā sīna̍ pɛ̍ŋgu̍ māā yɔ̄ŋ wɔ̄ɔ̍ŋ te̍ le̍ nda̍ tōsa̍ le̍  .
43015023	Wānā o̍ wāna̍ tu̍l la̍ lēyɛ̄ pɛ̍ , mɛ̄ɛ̍ ō cho̍ ko̍ ya̍ le̍ o̍ tu̍l lēyɛ̄ le̍ , mɛ̄ɛ̍ ō tu᷄l Fi̍nyā nūu̍ bɛ̍ɛ̍ le̍yɛ̍  .
43015024	I̍ hi᷅ŋ mi̍ to̍sā sɔ̄ɔ̍ŋ kɔ̄ndɔ̄fi̍llo̍ŋ mu᷅ŋ nda̍ o̍ hɔ̄l ŋ̄ wānā o̍ wānā che᷅le̍ŋ to̍sa̍ wɔ̍ le̍ wo̍ŋ . Tē ya̍ i̍i̍ to̍sa̍ le̍nde̍ le̍ , tɔ̍ɔ̍ya̍ŋ yɔ̄ŋndā ndāla̍ wɔ̍ɔ̍ŋnda̍ŋ ō ve̍ wa᷅ nda̍ chōo̍ le̍ . Ā chē sɔ̄ɔ̍ŋ kɔ̄ndɔ̄fi̍li̍ŋ ya̍ I̍ to̍sa̍ wo̍ŋ . Kɛ̍ o̍ ko̍ŋ ni̍ŋ kpo̍u̍ , ma̍ tūl la̍ lēyɛ̄ na̍a̍ Fi̍nyā nūu̍  .
43015025	Kɛ̍ ndu̍yɛ̍ , mɛ̄ɛ̍ mī ī yɔ̄nu̍ŋ le̍nde̍ le̍ mī nyɛ̍ cho̍ ō pōōnyīāā o̍ yāu̍ nda̍ lāsāwāa̍ ni᷄ŋ ndo̍ ō yɔ̄nu̍ŋ . Ī chō ī pōōnyīāā āā , ‘ Fo̍ndō fu̍u̍ nda̍ tu᷄l la̍ lēyɛ̄ ni̍ . ’
43015026	 “  I̍ cho̍ nya̍ wānā ma̍lāa̍ yɔ̄ŋ , chɔ̄nɔ᷄ŋndo̍ nāa̍ Fi̍nyā nūu̍ chūā . Nyi̍na̍ chɔ᷅m ko̍ŋ wa᷅ŋnda̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ wo̍ , o̍ cho̍ chɔ̄nɔ᷄ŋndo̍ o̍ Mɛ̄lɛ̄ka̍ Fi̍nyāa̍ lo̍ wo̍ , tē ō hīŋ pɛ̍ , ndu̍ cho̍ hūnɔ̄ɔ̄ wāŋnda̍ dīmūl a̍ ya̍ o̍kɔ̄ɔ̄ ni̍  .
43015027	Ndu̍yɛ̍ , nya̍ bɛ̍ɛ̍ lā dīmūl ni̍ŋ wa᷅ŋnda̍ a̍ ya̍ o̍kɔ̄ɔ̄ . Kāni̍ fu̍u̍le̍ , lā wa̍ hɔ̄lāā tūlu̍ a̍ ya̍ chɔ̍ŋ o̍ kāndɔ᷄ŋndo̍ di̍  .
43016001	 “  Dīōmndā ya̍ I̍ di̍mu̍l nya̍ la᷅ŋ nda̍ŋ , I̍ di̍mi̍ la̍ŋ yɔ̄ŋi̍ nya̍ hu᷄ŋ ma᷅l lāāla᷄ŋ nya̍ nɔ̄ o̍ ya̍ ni̍ŋ ndo̍  .
43016002	Ā chō hūnɔ̄ɔ̄ nya̍ sōlī o̍ chīɛ̄īlā ndāla̍ nda̍ pīɛ̄ī Mɛ̍lɛ̄ka̍ la̍ŋ ni᷄ŋ . Ndu̍yɛ̍ , te̍le̍ŋ fu̍u̍lūū ni̍ŋ mā dīī nya̍ , kɛ̍ ndu̍yɛ̍ , mī wānāa̍ di̍ī nya̍ ka̍ŋ nda̍ ā yīya̍ŋ māā tē ā tōsa̍ le̍nde̍ pɛ̍ , mɛ̄ɛ̍ wa̍li̍ Mɛ̄lɛ̄ka̍a̍ nda̍ chō ko̍ŋ to̍sāa̍ ni̍  .
43016003	Wāŋnda̍ tōsā ni̍ŋ sɔ̍ɔ̍ŋ mu᷅ŋ a̍ nya̍ , kāni̍ fo̍ndōle̍ , pāāndu̍ bɛ̍ɛ̍ ā sīna̍ wa᷅na̍ Fi̍nyā nūu̍ ō chō wo̍ le̍ , ndu̍yɛ̍ , ā si̍nā wa᷅na̍ ya̍ I̍ cho̍ wo̍ le̍  .
43016004	Le̍ sa̍bū ya̍ I̍ cho̍ nya̍ pɔ̄ɔ̄ he̍ī dīmūl lo̍ cho̍ ni̍ māā tē bōōndi̍i̍ nda̍ chō sɔ̄ɔ̍ŋ mu᷅ŋ tōsā a̍ nya̍ ve̍ ī fūūlu̍u̍ pɛ̍ , lā kɛ̄si̍ŋ dɔ̍ɔ̍ o̍ kɔ̄l māā I̍ di̍mu̍l nya̍ a̍ ndi̍ o̍kɔ̄ɔ̄ .  “ Sɔ̄ɔ̍ŋ ya̍ I̍ cho̍ mu᷅ŋ nya̍ dīmūllo̍ wo̍ŋ , I̍ di̍mu̍l nya̍ mu̍ŋ o̍ pāāndōo̍ ni᷄ŋ te̍ , kāni̍ fu̍u̍le̍ , I̍ wa̍ wɔ̄ hɔ̄lāā tūlu̍ a̍ nya̍  .
43016005	Kɛ̍ pɛ̄ŋgo̍o̍ ho̍ō ni᷅ŋ , I̍ cho̍ mīīŋgōo̍ nāa̍ Fi̍nyā nūu̍ o̍ ve᷅m ya̍ wo̍ chūā . Kɛ̍ ndu̍yɛ̍ , nya̍ ki̍nɛ̍i̍ wānā pi᷅lɛ̍ bɛ̍ɛ̍ o̍ nyu̍na̍ ya̍ bɛ̍ɛ̍ le̍ nāa̍ ya̍ I̍ cho̍ kɔ̄la̍ŋ nda̍ le̍  .
43016006	Kɛ̍ ndu̍yɛ̍ , mɛ̄ɛ̍ ya̍ I̍ di̍mu̍l nya̍ māā I̍ cho̍ lākɔ̄nɔ᷄ŋ mi̍ kɔ̄lta̍ŋ lā tāmbū nya̍  .
43016007	Kɛ̍ ndu̍yɛ̍ , mī di̍mu̍l nya̍ tōnya̍a̍ , sūɛ̍i̍ kɛ̍ndɛ̄i̍ i̍ wa᷅ le̍ nya̍ ni̍ tē ō wa̍ pɛ̍ mī ma̍l mī ku̍ɛ̄ . Kāni̍ fu̍u̍le̍ , tē ō ve̍ mī I̍ ku̍ɛ̄ le̍ , Wānā Ma̍lāa̍ ō hi᷅ŋ mbō hu᷄ŋ wa᷅ lātūlu̍ a̍ nya̍ le̍ . Kɛ̍ , tē ō wa̍ pɛ̍ mī I̍ ku̍ɛ̄ , I̍ cho̍ ndu̍ yɔ̄ŋ nāa̍ nya̍ chūā  .
43016008	Tē ō hīŋ pɛ̍ , ō chō hūnɔ̄ɔ̄ wāŋndā chīe̍e̍ya̍ chɔ̄m o̍ chi̍e̍ēŋndo̍ ni᷄ŋ māā ā bēndū nɛ̄īyo̍ a̍ nyɛ̍ kpe̍e̍kpe̍i̍ yɔ̄ŋ wɔ̄ɔ̍ŋndo̍ ō chō wo̍ , ndu̍yɛ̍ , mbō chɔ᷄m nda̍ māā ā bēndū nɛ̄īyo̍ le̍ yīya᷄ŋ nda̍ yīya̍ŋ māā I̍ cho̍ wa̍nā sa̍kpō Mɛ̄lɛ̄ka̍ o̍ hɔ̄l te̍ wo̍ , ndu̍yɛ̍ , ō chɔ̄m ni̍ŋ nda̍ vɛ̄lɛ̄ māā ā bēndū nɛ̄īyo̍ a̍ kɔ̍ɔ̍sɔ̍ Mɛ̄lɛ̄ka̍a̍ o̍kɔ̄ɔ̄  .
43016009	Nāa̍ nda̍ bēndū nɛ̄īyo̍ a̍ nyɛ̄ kpe̍e̍kpe̍i̍ cho̍ yɔ̄ŋ wɔ̄ɔ̍ŋndo̍ wo̍ , ndu̍ cho̍ ni̍ māā wānā ma̍lāa̍ chō hūnɔ̄ɔ̄ tōsā mā sīna̍ māā tē wāŋndo̍ dōu̍ ti̍i̍nda᷄ŋndo̍ o̍ ya̍ ni̍ŋ te̍ , mɛ̄ɛ̍ yɔ̄ŋ wɔ̄ɔ̍ŋndo̍ i̍ cho̍ ni̍  .
43016010	O̍ ko̍ŋ kɔ̍ɔ̍lī , nāa̍ nda̍ bēndū nɛ̄īyo̍ le̍ yīya᷄ŋ nda̍ yīya̍ŋ māā I̍ cho̍ wa̍nā sa̍kpō Mɛ̄lɛ̄ka̍ o̍ hɔ̄l te̍ wo̍ , ndu̍ cho̍ ni̍ māā , ō chō tōsā mā sīna̍ māā wānā sa̍kpōo̍ ya̍ I̍ cho̍ Mɛ̄lɛ̄ka̍ o̍ hɔ̄l ni̍ , kāni̍ fu̍u̍le̍ le̍ kɔ̄lā ya̍ I̍ cho̍ o̍ Fi̍nyā nūu̍ lo̍ lā chi᷅ lɛ̍ ya̍ le̍ wo̍  .
43016011	Ndu̍yɛ̍ , nāa̍ nda̍ bēndū nɛ̄īyo̍ a̍ kɔ̍ɔ̍sɔ̍ Mɛ̄lɛ̄ka̍a̍ o̍kɔ̄ɔ̄ wa̍ , ndu̍ cho̍ ni̍ māā ō chō tōsā mā sīna̍ māā Mɛ̄lɛ̄ka̍ chīi̍ yāmɛ̍i̍ kīōlɔ̄ɔ̄ , kāni̍ fu̍u̍le̍ , ō chīi̍ wāna̍ cho̍ māsāa̍ le̍ chi̍e̍ēŋndo̍ ho̍ō wo̍ yāmɛ̍i̍ kīlūl  .
43016012	 “  Sɔ̄ɔ̍ŋ ka̍ ka̍ ŋ̍ cho̍ I̍ nɔ̍ mī I̍ di̍mu̍l nya̍ mu̍ŋ . Kɛ̍ ndu̍yɛ̍ , tē I̍ chi̍i̍ nya̍ mu̍ŋ dīmūl pɛ̄ŋgo̍o̍ ho̍ō pɛ̍ , ŋ̄ wā nya̍ ŋ̄ hīāūwāā māyōōmū  .
43016013	Tē ō lo̍ pɛ̍ o̍ ko̍ŋ mī nyi̍na̍ chɔ᷅m wa᷅ŋnda̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ ō hīŋ , ndu̍ cho̍ tōsā ni̍ mī lā sīna̍ īsɔ̄ɔ̍ o̍ īsɔ̄ɔ̍ to᷅nya̍ . Ō cho̍ di̍ōmndā ndɔ̄la̍ ndu̍ pi̍la̍ le̍ ō su̍a̍ā ni̍ŋ te̍ . Nyɛ̄ o̍ tu̍ɛ̍ī Mɛ̍lɛ̄ka̍ o̍ sōndō wo̍ , ndu̍ o̍ su̍a̍ā ni̍ŋ ni̍ . Ndu̍yɛ̍ , ō dīmūl ni̍ŋ nya̍ a̍ sɔ̄ɔ̍ŋ nɔ̍ le̍ hūnɔ̄ɔ̄ yɔ̄nɔ᷄ŋ ndo̍ wo̍ŋ o̍kɔ̄ɔ̄  .
43016014	Ndu̍ Nyi̍nā kōŋ ō chō tōsā mī wāŋnda̍ chē mɛ̄ɛ̍ ya̍ I̍ cho̍ wāna̍ kɔ̄ndɔ̄fi̍li̍ yɛ̍ . Kāni̍ fo̍ndōle̍ , tē ō tūēī sɔ̄ɔ̍ŋ mu᷅ŋ ya̍ o̍ sōndō pɛ̍ , ō chu̍a̍ mu̍ŋ , o̍ ko̍ŋ kɔ̍ɔ̍lī , ō dīmu̍l nya̍ mu̍ŋ  .
43016015	Nyɛ̄ o̍ nyɛ̄ kpo̍u̍ Fi̍nyā nūu̍ nɔ̄ , ya̍ nɔ̍ ni̍ . Le̍ sa̍bōo̍ ho̍ō ya̍ I̍ di̍mi̍ ni̍ māā , tē Nyi̍na̍ Mɛ̄lɛ̄ka̍a̍ tūēī sɔ̄ɔ̍ŋ mu᷅ŋ ya̍ o̍ sōndō pɛ̍ , ō chu̍a̍ mu̍ŋ , o̍ ko̍ŋ kɔ̍ɔ̍lī , ō dīmu̍l nya̍ mu̍ŋ . ”
43016016	Mi̍ Chi̍i̍sū di̍mūl vɛ̄lɛ̄ bu̍ɛ̍i̍yāā ndūa̍a̍ āā , “ Te̍le̍ŋ bi̍ŋgī ko̍ni̍ o̍ lo̍ ni̍ , lā chi᷅ lɛ̍ ni̍ŋ ya̍ le̍ . Kɛ̍ ndu̍yɛ̍ , tē te̍le̍ŋ bi̍ŋgī ō hīōū vɛ̄lɛ̄ pɛ̍ , lā chē vɛ̄lɛ̄ ya̍ . ”
43016017	O̍ ko̍ŋ kɔ̍ɔ̍lī , mi̍ bu̍ɛ̍i̍yāā ndūa̍a̍ ā pūm ā kāndū nyūūni̍āŋndo̍ āā , “ Ō yɛ̄ɛ̍nɛ̍ o̍ di̍mi̍ yɛ̄ ko̍ŋ ? Vɛ᷅ mbo̍ dīmī māā , te̍le̍ŋ bi̍ŋgī ko̍ni̍ o̍ lo̍ ni̍ ŋ̄ chi᷅ lɛ̍ ni̍ŋ ndu̍ le̍ , māā kɛ̍ ndu̍yɛ̍ , tē te̍le̍ŋ bi̍ŋgī ō hīōū vɛ̄lɛ̄ pɛ̍ , ŋ̄ chē vɛ̄lɛ̄ ndu̍ ? Ō dīmi̍ vɛ̄lɛ̄ māā ŋ̄ chi᷅ ndu̍ le̍ , māā , fo̍ndōle̍ , ō chō la̍ŋ o̍ Fi̍nyā ndɔ̄ lo̍  .
43016018	Yɛ̄ɛ̍nɛ̍ o̍ di̍mi̍ yɛ̄ ko̍ŋ māā te̍le̍ŋ bi̍ŋgī ko̍ni̍ o̍ lo̍ ni̍ ? Ŋ̄ si̍nā nyɛ᷅ o̍ di̍mi̍ ko̍ŋ ndo̍ pɛ̄ŋgu̍ le̍ . ”
43016019	Mi̍ Chi̍i̍sū si̍nā māā ā hɛ̄na̍ŋ mā nyūna̍ ndu̍ a̍ sɔ̄ɔ̍ŋ o̍ di̍mi̍ wo̍ŋ o̍kɔ̄ɔ̄ . O̍ ko̍ŋ , mbo̍ dīmūl nda̍ , āā , “ Ya̍ di̍mu̍l nya̍ ni̍ māā te̍le̍ŋ bi̍ŋgī ko̍ni̍ o̍ lo̍ ni̍ , lā chi᷅ lɛ̍ ni̍ŋ ya̍ le̍ . Kɛ̍ ndu̍yɛ̍ , māā tē te̍le̍ŋ bi̍ŋgī ō hīōū vɛ̄lɛ̄ pɛ̍ , lā chē vɛ̄lɛ̄ ya̍ . Dīōmnda̍ŋ nda᷅ŋ te̍ nya̍ chō nyūūni̍āŋndo̍ le̍ nyɛ̄ la̍ si̍m ndo̍ le̍ ?
43016020	Mī I̍ di̍mu̍l nya̍ tōnya̍a̍ wa̍la̍ŋ , lā chō hūnɔ̄ɔ̄ cha᷄ŋ cha̍ŋ īmɔ̍nɔ̍ɔ̍ . Kɛ̍ , wāŋnda̍ o̍ chi̍e̍ēŋndo̍ ni᷄ŋ , nda̍ nda̍ chō wā a̍ kɔ̄l kɛ̄ndɛ̄ . Lā chō hūnɔ̄ɔ̄ kɔ̄l tāmbu̍ . Kɛ̍ ndu̍yɛ̍ o̍ ko̍ŋ kɔ̍ɔ̍lī , kɔ̄l tāmbɛ̍i̍ ka̍lāa̍ sīmnūŋ ni̍ŋ kɔ᷅l kɛ̄ndɔ̄ɔ̍  .
43016021	Tē bōōndi̍i̍ wānā la̍nɔ̍ɔ̍ ō nɔ̄ le̍ vīōlɔ̄ɔ̍ ve̍ ī fūūlu̍u̍ pɛ̍ , nyɛ̄ nɛ̄īyāa̍ pi̍la̍ wa᷅ ndu̍ chōo̍ ni̍ . Kāni̍ fu̍u̍le̍ , bōōndi̍i̍ nyɛ̄ nɛ̄īyāa̍ ō kōmāl ndu̍ ve̍ ī fūūlu̍u̍ . Kɛ̍ , tē ō vēlū ni᷅ŋ pɛ̍ , ō pu̍ɛ̍ɛ̍ŋ dɔ̍ɔ̍ nyɛ̄ nɛ̄īyāā o̍ wa̍ lēni᷄ŋ ndo̍ . Kāni̍ fu̍u̍le̍ , ō wā ni᷅ŋ a̍ kɔ̄l kɛ̄ndɛ̄ le̍ mɛ̄ɛ̍ o̍ ve̍lū chɛ̄lɛ̄kpɛ̍ sɛ̍nɛ̄īyo̍ yɛ̍  .
43016022	Le̍nde̍ i̍ wa᷅ ni̍ŋ a̍ nya̍ ni̍ . Lā chō a̍ kɔ̄ltā tāmbɛ̍i̍la̍ŋ bōōnde̍i̍ he̍ī . Kɛ̍ , bōōndi̍i̍ cho̍ hūnɔ̄ɔ̄ fūūlūū , na̍a̍ nya̍ā mī ŋ̄ chāna᷅ŋ vɛ̍lɛ̄ . O̍ ko̍ŋ , lā wā ni̍ŋ a̍ kɔ̄l kɛ̄ndɛ̄ ta̍u̍ . Ndu̍yɛ̍ , wānā o̍ wānā nɔ̍lā ni̍ŋ mbō tɛ̄ɛ̄mbu̍u̍ kɔ̄l nyā kɛ̍ndɛ̄ kōŋ te̍  .
43016023	 “  Tē pāa̍le̍ le̍ŋ lē fūūlu̍u̍ pɛ̍ , lā nyu̍u̍nīāā lɛ̍ ni̍ŋ ya̍ nyūūnīāālā chēle̍ŋ te̍ . Mī di̍mu̍l nya̍ tōnya̍a̍ wa̍la̍ŋ , nyɛ̄ o̍ nyɛ̄ nya̍ nyūna̍ Fi̍nyā nūu̍ dīōm le̍ ndu̍ a̍ dīōlā nīla̍ŋ pɛ̍ , kīo̍o̍ o̍ ke᷅ nya̍ ni̍  .
43016024	Chɔ̍ŋ ha̍a̍a̍ mbo̍ fūūlūū a̍ bōōnde̍i̍ he̍ī , lā nyūna̍ wɔ̍ Fi̍nyā nūu̍ dīōm le̍ nyɛ̄ a̍ dīōlā nīla̍ŋ te̍ . Lā nyūna̍ ndu̍ dīōm le̍ nyɛ̄ nya̍ hāu̍ bā wo̍ . Ō nɔ̄lā mbō ke̍ nya̍ le̍ mī lā wa̍ a̍ kɔ̄l kɛ̄ndɛ̄ mī kɔ̄l nyā kɛ̍ndɔ̄ɔ̍ fūūlu̍u̍ mɛ̍ɛ̄ . ”
43016025	 “  O̍ tāle̍la̍ŋ ni᷄ŋ ya̍ i̍i̍ nɔ̍ nya̍ sɔ̄ɔ̍ŋ dīmūllo̍ ni̍ . Kɛ̍ , bōōndi̍i̍ chō fūūlūū , tē ī fūūlu̍u̍ pɛ̍ , I̍ su̍ū lɛ̍ ni̍ŋ na̍a̍ nya̍ chūā o̍ lātāle̍ ni᷄ŋ te̍ . I̍ cho̍ hūnɔ̄ɔ̄ nya̍ sɔ̄ɔ̍ŋ chɔ̄m kpe̍nde̍ke̍le̍ a̍ Fi̍nyā nūu̍ o̍kɔ̄ɔ̄  .
43016026	Pāa̍le̍ le̍ŋ lā chō Fi̍nyā nūu̍ dīōm nyūnā le̍ nyɛ̄ nya̍ hāu̍ bā wo̍ a̍ dīōlā nīla̍ŋ . O̍ ko̍ŋ , mī I̍ nyu̍na̍ lɛ̍ bɛ̍ɛ̍ Mɛ̍lɛ̄ka̍ dīōm le̍ mbō ke̍ nya̍ nyɛ̄m mu᷅ŋ tē  .
43016027	Kāni̍ fu̍u̍le̍ , Fi̍nyā nūu̍ pi̍la̍ ō kāāla̍ nya̍ le̍ mɛ̄ɛ̍ nya̍ kāāla̍ ya̍ , ndu̍yɛ̍ , mi̍ lā lāāla᷄ŋ māā nāa̍ ndu̍ Mɛ̍lɛ̄ka̍ chūā ya̍ I̍ chɛ̍ŋ ni̍ yɛ̍  .
43016028	Ī chō tōnya̍ māā nāa̍ ndu̍ chu̍a̍ ya̍ I̍ chɛ̍ŋ ni̍ , mi̍ hu᷅ŋ o̍ chi̍e̍ēŋndo̍ chōo̍ . Ndu̍yɛ̍ , I̍ cho̍ hūnɔ̄ɔ̄ su̍ŋ chi̍e̍ēŋndo̍ ho̍ō mālɔ̄ɔ̄ mī I̍ mi̍i̍ŋgu̍ nāa̍ ndu̍ Fi̍nyā nūu̍ chūā . ”
43016029	Mi̍ bu̍ɛ̍i̍yāā ndūa̍a̍ dīmūl ndu̍ āā , “ Ɛ̄ɛ̄ hɛ̍ɛ̄ , ā chō ni᷅ŋ sūɛ̍i̍ nyɛ̄ kɛ̄ndɛ̄ wa̍la̍ŋ . A̍ cho̍ lɛ̍ īsɔ̄ɔ̍ o̍ lātāle̍ ni᷄ŋ te̍  .
43016030	Ŋ̄ sīna̍ ni᷅ŋ wa̍la̍ŋ māā nūm ā sīnā i̍sɔ̍ɔ̍ o̍ īsɔ̄ɔ̍ fe̍e̍ . Nyūna̍ wa᷅ wa᷅ŋndo̍ o̍ kɔ̄l lo̍ , mī wānā chɔ̍m nu̍m bɛ̍ɛ̍ le̍ , ā sīnā . He̍ī to̍sa̍ ni̍ mi̍ ŋ̄ lāāla̍ŋ māā nāa̍ Mɛ̄lɛ̄ka̍ chūā ŋ̄ chɛ᷄ŋ ni̍ . ”
43016031	Mi̍ Chi̍i̍sū nyu̍nā nda̍ āā , “ Lēkɛ̍ndɛ̄ , lā lāāla̍ŋ ni᷅ŋ ?
43016032	Bōōndi̍i̍ cho̍ fūūlūū , ndu̍yɛ̍ , ī fūūlāā bɛ̍ɛ̍ i̍ cho̍ ni᷅ŋ ni̍ , lā chō sāŋnɔ᷄ŋ . Nya̍ pi̍lɛ̍ŋ pi̍lɛ̍ŋ nda̍ fa̍ū lā chō lākɔ̄nɔ᷄ŋ o̍ lā nya̍ lo̍ , mī lā mɛ̄i̍ ya̍ ya̍ pīlɛ̍ kpe̍ . Kɛ̍ ndu̍yɛ̍ vɛ̍lɛ̄ , I̍ ve᷅ ni̍ŋ ya̍ pīlɛ̍ le̍ , kāni̍ , Fi̍nyā nūu̍ chō hɔ̄lāā tūlu̍ a̍ ya̍  .
43016033	I̍ di̍mu̍l nya̍ he̍ī le̍ mī lā sɔ̄la̍ kɔ̄l nyūlōo̍ le̍ chō nya̍ chō dīōm pīlɛ̍ a̍ ya̍ wo̍ . Lā sɔ̄lā ni̍ŋ nyɛ᷅ pālāa̍ o̍ chi̍e̍ēŋndo̍ ho̍ō ni᷄ŋ , kɛ̍ ndu̍yɛ̍ , lā bīi̍ kɔ᷅ltā nyāla̍ŋ . I̍ chi̍i̍ chi̍e̍ēŋndo̍ ho̍ō yōmɔ̄ɔ̄ . ”
43017001	Mɛ̄ɛ̍ Chi̍i̍sū chi̍i̍ dīōmnda̍ŋ nda᷅ŋ īsɔ̄ɔ̍ , mbo̍ kāndū Mɛ̄lɛ̄ka̍ pīɛ̄īyo̍ . Mbo̍ tōfā chōo̍ cho̍o̍ ɛ̄chɛ̍nɛ̄ . Mbo̍ dīmī āā , “ Kɛ̄kɛ̍ , te̍le̍ŋndo̍ fūūlu̍u̍ . To̍sa̍ ni̍ko̍ mī wāŋnda̍ chē mɛ̄ɛ̍ Po̍ nu̍mndo̍ chō wāna̍ kɔ̄ndɔ̄fi̍li̍ yɛ̍ , mī Po̍ nu̍mndo̍ ō tōsa̍ mī wāŋnda̍ chē mɛ̄ɛ̍ ŋ̄ chō wāna̍ kɔ̄ndɔ̄fi̍li̍ yɛ̍  .
43017002	Ā bīī ma̍ kē ndu̍ kpāāyāa̍ ŋ̄wāŋndā chīe̍e̍ cho̍o̍ kpo̍u̍ . Mbō tōsa̍ wānāā ŋ̄ ke̍ ndu̍ wa̍ kpo̍u̍ , mā sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ le̍ wo̍  .
43017003	Yōōmū kpe̍e̍kpe̍i̍yo̍ ho̍ō ndu̍ cho̍ yɛ̄ ni̍ , wāŋndo̍ sīnāa̍ māā nu᷄m pīlɛ̍ kpe̍ cho̍ Mɛ̄lɛ̄ka̍ ni̍ , ndu̍yɛ̍ , mbō sīna̍ vɛ̄lɛ̄ Chi̍i̍sū Ki̍li̍tī , wa᷅na̍ ŋ̄ vēm ndo̍  .
43017004	Bōōndi̍i̍ ya̍ I̍ wa̍ o̍ chi̍e̍ēŋndo̍ chōo̍ ve̍ , mi̍ I̍ chɔ᷅m wāŋnda̍ mɛ̄ɛ̍ ŋ̄ chō wāna̍ kɔ̄ndɔ̄fi̍li̍ yɛ̍ , sa̍na̍a̍ a̍ chīī ya̍ I̍ chi̍i̍ wa̍li̍ ŋ̄ ke̍ ya̍ le̍ tōsāa̍ wo̍ wo̍  .
43017005	Le̍la̍ŋ , Kɛ̄kɛ̍ nūu̍ , to̍sa̍ mī I̍ wa̍ o̍ nāŋɔ̄ɔ̍ ni᷄ŋ nāa̍ ŋ̄ chō wa̍ , nāŋɔ̄ɔ̄ na̍a̍ ŋ̄ wa̍ lēni᷄ŋ na̍a̍ nūm lɔ̍ɔ̍pa̍ bɛ̍ɛ̍ chi̍e̍ēŋndo̍ ō kāndūŋ ndo̍  .
43017006	 “  I̍ to̍sa̍ mi̍ wānāā ŋ̄ ke̍ ya̍ ha̍ā wa̍ sīnā nu̍m . Ā wa̍ le̍ chi̍e̍ēŋndo̍ , kɛ̍ ndu̍yɛ̍ , ma̍ chūā nda̍ ma̍ kē ya̍ nda̍ . Nu᷄m nɔ̍ nda̍ ni̍ , kɛ̍ , ma̍ kē ya̍ nda̍ . Ndu̍yɛ̍ , ā tūēī nu̍m dīōm  .
43017007	Ā sīna̍ ni᷅ŋ māā nyɛ̄ o̍ nyɛ̄ fe̍e̍ ŋ̄ ke̍ ya̍ māā o̍ nūmndo̍ kpe̍e̍kpe̍i̍ ŋ̄ cho̍ chɔ̄nɔ᷄ŋndo̍ ni̍  .
43017008	I̍ di̍mu̍l nda̍ dīōmndā ŋ̄ dīmu̍l la̍ la̍ŋ ndu̍yɛ̍ , ma̍ chūā la̍ŋ . Ā sīnā wa̍la̍ŋ māā o̍ nūm ndo̍ ya̍ I̍ fu̍la̍ ni̍ . Ndu̍yɛ̍ , ā lāāla̍ŋ māā nu᷄m ve᷅m ya̍ ni̍  .
43017009	 “  Le̍ nda̍ ya̍ I̍ cho̍ nu̍m pīɛ̄īyo̍ ni̍ . Ō cho̍ le̍ wānāa̍ cho̍ le̍ chi̍e̍ēŋndo̍ wa̍ le̍ ya̍ I̍ cho̍ nu̍m pīɛ̄ī le̍ . Wānāā ŋ̄ ke̍ ya̍ wa̍ , le̍ nda̍ ya̍ I̍ cho̍ nu̍m pīɛ̄īyo̍ ni̍ , kāni̍ fo̍ndōle̍ , nu᷄m nɔ̍ nda̍ ni̍  .
43017010	Wānā o̍ wānā ya̍ I̍ nɔ̍ , nu᷄m nɔ̍ ni̍ . Ndu̍yɛ̍ , wānā o̍ wānā ŋ̄ nɔ̄ , ya̍ nɔ̍ ni̍ . Wāŋnda̍ ha̍ā , nda̍ cho̍ tōsāa̍ ni̍ mī wāŋnda̍ ā chā mɛ̄ɛ̍ ya̍ I̍ cho̍ wāna̍ kɔ̄ndɔ̄fi̍li̍ yɛ̍  .
43017011	I̍ cho̍ lɛ̍ wā o̍ chi̍e̍ēŋndo̍ chōo̍ le̍ te̍le̍ŋ vi̍lɛ̄ī le̍ . Kɛ̍ , nda̍ nda̍ chō wā o̍ chi̍e̍ēŋndo̍ chōo̍ . Ya̍ I̍ cho̍ hūnɔ̄ɔ̍ nāa̍ nūm chu̍a̍ . Fi̍nyā nūu̍ , nūm nɔ̍ ho̍ō mā sɔ̍la̍ sāŋgālāa̍ wo̍ , ma̍nda̍ wa̍nāā ŋ̄ ke̍ ya̍ ha̍ā wa̍ a̍ kpāāyā nūmndo̍ , kpāāya̍ ŋ̄ ke̍ ya̍ wo̍ . Ma̍nda̍ nda̍ le̍ mā wa̍ dīōm pīlɛ̍ , mɛ̄ɛ̍ na̍a̍ ŋ̄ chō dīōm pīlɛ̍ na̍a̍ nūm yɛ̍  .
43017012	Bōōndi̍i̍ ya̍ I̍ wa̍ hɔ̄lāā tūlu̍ a̍ nda̍ ve̍ , mi̍ I̍ ma̍ndā nda̍ a̍ kpāāyā nu̍mndo̍ , kpāāya̍ ŋ̄ ke̍ ya̍ wo̍ . Mi̍ I̍ ma̍ndā nda̍ , ndu̍yɛ̍ , ō pīlɛ̍ bɛ̍ɛ̍ o̍ la̍a̍si̍a̍ŋ te̍ , mɛ̄ɛ̍ wāna̍ wa̍ ō yūlāā le̍ lāāsīa̍ŋndo̍ wo̍ le̍ mī nyɛ̄ Yāu̍ Mɛ̄lɛ̄ka̍a̍ ō dīmi̍ wo̍ yɔ̄nu̍ŋ  .
43017013	I̍ cho̍ ni᷅ŋ hūnɔ̄ɔ̍ nāa̍ nūm chu̍a̍ . Ndu̍yɛ̍ , lɔ̍ɔ̍ ya̍ I̍ cho̍ wɔ̄ o̍ chi̍e̍ēŋndo̍ chōo̍ wo̍ , I̍ cho̍ sɔ̄ɔ̍ŋ mu᷅ŋ dīmī le̍ mā sɔ̄la̍ kɔ̄l kɛ̄ndɛ̍ cho̍ ya̍ ni᷅ŋ ndo̍ , ndu̍yɛ̍ , mā sɔ̄la̍ ndu̍ ō fūūlāā mɛ̍ɛ̄  .
43017014	I̍ di̍mu̍l nda̍ dīōmndā nūmnda̍ŋ . Ndu̍yɛ̍ , mi̍ wāŋnda̍ o̍ chi̍e̍ēŋndo̍ ni᷄ŋ a̍ tu᷅l nda̍ lēyɛ̄ le̍ mɛ̄ɛ̍ nda̍ cho̍ wa̍nāā wāā chi̍e̍ēŋ na̍ŋ mɛ̄ɛ̍ ya̍ bɛ̍ɛ̍ ya̍ I̍ cho̍ wa̍nā wa̍ā chi̍e̍ēŋ na̍ŋ te̍ yɛ̍  .
43017015	I̍ cho̍ nu̍m pīɛ̄ī le̍ mā fa̍ŋa̍ nda̍ o̍ chi̍e̍ēŋndo̍ chōo̍ le̍ . I̍ cho̍ māchūāā nu̍m pīɛ̄īyo̍ māā bā nūmndo̍ ō wa̍ nda̍ chōo̍ , yɔ̄ŋi̍ ō nda̍ vēēlū āā , Wāna̍ Dɛ̍nɛ̍ Wɔ̍ɔ̍ŋndo̍ wo̍ ō yɔ᷄ŋ nda̍ nyɛ̄  .
43017016	Nda̍ nda̍ , ā cho̍ le̍ chi̍e̍ēŋndo̍ ho̍ō le̍ , mɛ̄ɛ̍ ya̍ I̍ cho̍ le̍ chi̍e̍ēŋndo̍ ho̍ō le̍ yɛ̍  .
43017017	To̍sa̍ mā wa̍ ā yɔ̄ŋga᷄ŋ o̍ nūm ndo̍ sa̍na̍a̍ a̍ tōnya̍ cho̍ a̍ nūm o̍kɔ̄ɔ̄ wo̍ . Dīōm nūmndo̍ , ndu̍ cho̍ tōnya̍a̍ ni̍  .
43017018	I̍ ve᷅m nda̍ o̍ ŋ̄wāŋndā chīe̍e̍ lo̍ o̍ chi̍e̍ēŋndo̍ ni᷄ŋ mɛ̄ɛ̍ ŋ̄ vēm ya̍ o̍ ŋ̄wāŋndā chīe̍e̍ lo̍ o̍ chi̍e̍ēŋndo̍ ni᷄ŋ yɛ̍  .
43017019	I̍ yɔ̍ŋgu̍ŋ ya̍ pi̍la̍ nāa̍ nūm chu̍a̍ le̍ nda̍ le̍ mī nda̍ bɛ̍ɛ̍ mā yɔ̄ŋgu̍ŋ nda̍ pi̍la̍ nyɛ̄ kɛ̄ndɛ̄ kɛ̍ndɛ̄ nāa̍ nūm chu̍a̍  .
43017020	 “  Ō cho̍ ko̍ le̍ wānāa̍ cho̍ ha̍ā na̍ŋ nda̍ le̍ ya̍ I̍ cho̍ nu̍m pīɛ̄īyo̍ le̍ . I̍ cho̍ vɛ̄lɛ̄ nu̍m pīɛ̄īyo̍ le̍ wānāā nda̍ chō hūnɔ̄ɔ̄ dīōmndā nūmnda̍ŋ dīmūl , o̍ ko̍ŋ kɔ̍ɔ̍lī , mā dɔ̄ū tīīnda᷄ŋ ndāa̍ o̍ ya̍ ni̍ŋ nda̍  .
43017021	I̍ cho̍ nu̍m pīɛ̄ī māā to̍sa̍ mī nda̍ kpo̍u̍ , mā wa̍ dīōmndo̍ ō pīlɛ̍ . Fi̍nyā nūu̍ , to̍sa̍ a̍ sa̍bū mā wa̍ ā mɔ̄ɔ̄sa᷅ŋ a̍ na̍a̍ , mɛ̄ɛ̍ ya̍ I̍ cho̍ ō mɔ̄ɔ̄sa᷅ŋ a̍ nūm , mi̍ nūm bɛ̍ɛ̍ ma̍ wā ō mɔ̄ɔ̄sa᷅ŋ a̍ ya̍ yɛ̍ . Ho̍ō to̍sā ni̍ mī wāŋnda̍ o̍ chi̍e̍ēŋndo̍ ni᷄ŋ a̍ la̍a̍la̍ŋ māā nu᷄m ve᷅m ya̍ ni̍  .
43017022	I̍ ke̍ nda̍ nāŋɔ̄ɔ̄ kɔ̄ndɔ̄fi̍li̍ ŋ̄ ke̍ ya̍ wo̍ . I̍ to̍sa̍ he̍ī le̍ mā wa̍ o̍ dīōm pīlɛ̍ ni᷄ŋ , mɛ̄ɛ̍ na̍a̍ ŋ̄ chō o̍ dīōm pīlɔ̄ɔ̍ ni᷄ŋ na̍a̍ nūm yɛ̍  .
43017023	Ko̍ŋ cho̍ ni̍ na̍a̍ na̍a̍ nda̍ā mī ŋ̄ wa̍ ā mɔ̄ɔ̄sa᷅ŋ mɛ̄ɛ̍ na̍a̍ nūm na̍a̍ ŋ̄ chō ā mɔ̄ɔ̄sa᷅ŋ yɛ̍ . To̍sa̍ mā wa̍ dīōm pīlɛ̍ le̍ mī ŋ̄wāŋndā chīe̍e̍ a̍ sīna̍ māā nu᷄m ve᷅m ya̍ ni̍ . Ndu̍yɛ̍ , mā sīna̍ māā mɛ̄ɛ̍ ŋ̄ kāāla̍ ya̍ yɛ̍ māā nda̍ bɛ̍ɛ̍ le̍nde̍ ko̍ni̍ ŋ̄ kāāla̍ nda̍ ni̍  .
43017024	 “  Kɛ̄kɛ̍ , I̍ hɛ̍na̍ŋ nāa̍ ya̍ I̍ cho̍ wa̍ mī ŋ̄ wa̍ lo̍ŋ na̍a̍ wānāā ŋ̄ ke̍ ya̍ wa̍ le̍ mā chē nāŋɔ̄ɔ̄ nūu̍ , ndu̍ yɔ̍nūŋ māā nāŋɔ̄ɔ̄ ŋ̄ ke̍ ya̍ le̍ kāālā ŋ̄ kāāla̍ ya̍ lɔ̍ɔ̍pa̍ chi̍e̍ēŋndo̍ ō kāndūŋ ndo̍ ni̍  .
43017025	Kɛ̄kɛ̍ , nūm wānā sa̍kpōo̍ , wāŋnda̍ o̍ chi̍e̍ēŋndo̍ ni᷄ŋ ā si̍nā nu̍m te̍ . Kɛ̍ , ya̍ ya̍ , I̍ si̍nā nu̍m . Ha̍ā nda̍ nda̍ sīnā māā nu᷄m ve᷅m ya̍ ni̍  .
43017026	I̍ to̍sa̍ ma̍ sīnā wāna̍ ŋ̄ chō wo̍ . Ndu̍yɛ̍ , I̍ cho̍ hīōūwɔ̄ɔ̄ lāchī a̍ nda̍ chɔ̄mndo̍ wāna̍ ŋ̄ chō wo̍ le̍ mā ka̍a̍la̍ nda̍ mɛ̄ɛ̍ ŋ̄ kāāla̍ ya̍ yɛ̍ , ndu̍yɛ̍ vɛ̍lɛ̄ māā ya̍ bɛ̍ɛ̍ mī I̍ wa̍ ō mɔ̄ɔ̄sa᷅ŋ a̍ nda̍ . ”
43018001	Mɛ̄ɛ̍ Chi̍i̍sū chi̍i̍ Mɛ̄lɛ̄ka̍ pīɛ̄īyo̍ mbo̍ chūā bu̍ɛ̍i̍yāā ndūa̍a̍ , ma̍ kūānu᷄ŋ . Ma̍ tāŋ pēē pɔ̍mbɔ̄ pīlɛ̍ dīōla̍ŋ āā , Ki̍di̍lɔ̄ŋ . Kpe̍le̍ pu̍m wa̍ pēē pɔ̍mbɔ̄ kōŋ lēe̍lōo̍ lo̍ŋ , mi̍ Chi̍i̍sū nda̍ bu̍ɛ̍i̍yāā ndūa̍a̍ ā lūɛ̄ī lēni᷄ŋ  .
43018002	Ndu̍yɛ̍ , Chu̍da̍sī o̍ wa̍ hūnɔ̄ɔ̄ ndu̍ pīsī wo̍ ndu̍ o̍o̍ si̍nā fo̍ndāŋ kōŋ . Kāni̍ fu̍u̍le̍ , lo̍ŋ Chi̍i̍sū nda̍ bu̍ɛ̍i̍yāā ndūa̍a̍ nda̍ a̍a̍ nɔ̍ chūūŋgi̍āŋndo̍ ni̍  .
43018003	O̍ ko̍ŋ kɔ̍ɔ̍lī , mi̍ Chu̍da̍sī hu᷅ŋ a̍ so̍vɛ̄i̍ya̍a̍ māLu̍o̍māŋnda̍ ku̍ndā a̍ pōli̍si̍i̍ya̍a̍ ma̍ndā chi̍ɛ̍ī Chu̍ūwa̍ sōlī sa̍lāa̍ wo̍ wa̍ o̍ kpe̍le̍ ko̍ŋ ni᷄ŋ . Wānāā bɛ̄ndūāā sōlīāā lāsa̍lāa̍ a̍ ku̍ndā Fālīsi̍īya̍ nda̍ nda̍ a̍a̍ ve᷅m nda̍ ni̍ . Ma̍ hūŋ a̍ la̍mbūi̍la̍ŋ o̍ lābā , a̍ tɛ̄ŋgɛ̍la̍ŋ , a̍ nyɛ̄m pīāāndo᷄ŋ  .
43018004	Chi̍i̍sū ndu̍ o̍o̍ si̍nā ni᷅ŋ nyɛ̄ o̍ nyɛ̍ wa̍ ndu̍ hūnɔ̄ɔ̄ yɔ̄nɔ᷄ŋ . Mɛ̄ɛ̍ nda̍ fūūlu̍u̍ lo̍ŋ , mi̍ Chi̍i̍sū fu̍lā mbo̍ nyūnā nda̍ āā , “ Ō nɛ̄ɛ̍nɛ̍ nya̍ chō yɛ̄ nūūvīa̍a̍ ? ”
43018005	Ma̍ dīmī āā , “ Chi̍i̍sū o̍ fu̍la̍ Na̍a̍sa̍lūɛ̄ī chi̍e̍e̍ wo̍ , ndu̍ na̍a̍ ŋ̄ chō nūūvīa̍a̍ ni̍ . ” Mi̍ Chi̍i̍sū mu̍lī āā , “ Mɛ̄ɛ̍ mi̍ che᷄ŋ ya̍ . ” Chu̍da̍sī o̍ pi̍si̍ ndu̍ wo̍ ō wa̍ īsīsi̍ lo̍ŋ nda̍ tɛ̄ɛ̄ŋ  .
43018006	Mɛ̄ɛ̍ Chi̍i̍sū di̍mi̍ dɔ̍ɔ̍ āā , “ Mɛ̄ɛ̍ mi̍ che᷄ŋ ya̍ , ” ma̍ mīīŋgū a̍ mākɔ̄ɔ̄ ma̍ dēlī lɛ̄ŋ lɛ̍ɛ̍si̍ɛ̍ŋ  .
43018007	Mbo̍ nyūnā nda̍ vɛ̄lɛ̄ āā , “ Nɛ̄ɛ̍nɛ̍ nya̍ chō yɛ̄ nūūvīa̍a̍ ? ” Ma̍ dīmī vɛ̄lɛ̄ āā , “ Chi̍i̍sū fu̍la̍ Na̍a̍sa̍lūɛ̄ī yo̍ . ”
43018008	Mi̍ Chi̍i̍sū di̍mī āā , “ I̍ chi̍i̍ nya̍ dīmūl māā ya̍ cho̍ Chi̍i̍sū ni̍ . Tē ō wa̍ ya̍ pɛ̍ nya̍ chō nūūvīa̍a̍ ni̍ , mɛ̄ɛ̍ ha̍ā nda̍ nda̍ kɔ̄nu̍ŋ . ”
43018009	He̍ī yɔ̄nu̍ŋ le̍ mī nyɛ̄ ndu̍ o̍o̍ di̍mi̍ wo̍ ō yɔ̄nu̍ŋ . Kāni̍ , mbo̍ dīmī āā , “ Wānāā ŋ̄ ke̍ ya̍ wa̍ ki̍nɛ̍i̍ , ō pīlɛ̍ bɛ̍ɛ̍ o̍ la̍a̍si̍a̍ŋ te̍ . ”
43018010	O̍ ko̍ŋ kɔ̍ɔ̍lī , Sa̍i̍mɔ̄ŋ Pītɛ̍ ndu̍ o̍o̍ nɔ̍ mūɛ̄ī fāŋnde̍ . Mbo̍ nāŋ ndi̍ ya̍ū , mbo̍ lɔ̄wā po̍ pi᷅lɛ̍ a̍ ndi̍ chu̍ɛ̍i̍ , mbo̍ kīālū ndu̍ nīlē bā kɛ̄ndɛ̄le̍ŋ kpa̍li̍ . Māsa̍ wānāā sōlīāā lāsa̍lāa̍ , chɛ̄ ndɔ̄ɔ̍ pōo̍ ho̍ō wa̍ ni̍ , mā vēēlū po̍ chɛ᷅ kōŋ āā , Ma̍li̍kɔ̄ɔ̄  .
43018011	Mi̍ Chi̍i̍sū di̍mūl Pītɛ̍ āā , “ Mi̍ŋgi̍ mu̍ɛ̍ī nūmnde̍ o̍ bōo̍ ni᷄ŋ . Kāni̍ fu̍u̍le̍ , I̍ nɔ̍ mī I̍ ko̍l o̍ tāāla̍ īmɔ̍nɛ̍ Fi̍nyā nūu̍ ke̍ ya̍ le̍ kōlɔ̄ɔ̍ lēni᷄ŋ ndo̍ . ”
43018012	Mi̍ so̍vɛ̄i̍ya̍a̍ māLu̍o̍māŋnda̍ , a̍ wāna̍ wa̍ nda̍ bōlle̍ŋ ndo̍ , a̍ pūa̍a̍ ma̍ndā chi̍ɛ̍ī Chu̍ūwa̍ sōlī sa̍lāa̍ wo̍ wa̍ , ā bīī Chi̍i̍sū . Bīyɔ̄ɔ̍ ndu̍ , ma̍ yīī ndu̍ po᷅ŋ  .
43018013	Ma̍ kūā fɛ̍ɛ̍ŋ a̍ ndu̍ o̍ A̍na̍sī lo̍ , Ka̍ya̍fāā , o̍ wa̍ māsa̍ wānāā sōlīāā lāsa̍lāa̍ wɔ̄sī kōŋ ndo̍ , lēfū ndɔ̄  .
43018014	Ka̍ya̍fāā ko̍ŋ yɛ̍ , ndu̍ ndu̍ o̍o̍ di̍mu̍l wānāā bɛ̄ndūāā Chu̍ūwa̍ te̍le̍ŋ pi᷅lɛ̍ ni̍ māā ō bɛ̄nda̍ mī wānā pi᷅lɛ̍ vī le̍ wāŋnda̍  .
43018015	Sa̍i̍mɔ̄ŋ Pītɛ̍ ni̍ , a̍ Chi̍i̍sū bu̍ɛ̍ī ndɔ̄ pi᷅lɛ̍ , ma̍ tūāl Chi̍i̍su̍ kɔ̄ɔ̄lī . Māsa̍ wānāā sōlīāā lāsa̍lāa̍ , nda̍ a̍a̍ si᷅na᷅ŋ ta̍u̍ nda̍ nda̍ bu̍ɛ̍ī kōŋ . Mɛ̄ɛ̍ nda̍ fūūlu̍u̍ o̍ bɛ̍ɛ̄ chīɛ̄ī māsa̍ wānā so̍līāā lāsa̍lāa̍ kōŋ , mi̍ bu̍ɛ̍ī kōŋ lūɛ̄ī Chi̍i̍su̍ kɔ̄ɔ̄lī  .
43018016	Mi̍ Pītɛ̍ ndu̍ si᷅m o̍ kpākīo̍o̍ lēkɔ̍ɔ̍lī o̍ dīō . Mi̍ bu̍ɛ̍i̍ nda̍ a̍a̍ si᷅na᷅ŋ ko̍ŋ nda̍ māsa̍ wānā so̍līāā lāsa̍lāa̍ wo̍ o̍ mīīŋgū . Mbo̍ kɔ̍ so̍ō nāa̍ chūāāmbɔ̄ bu̍ɛ̍īyo̍ chūā , o̍ wa̍ o̍ kpākīo̍o̍ sōndōo̍ wo̍ . Mbo̍ tōsā ma̍ lūɛ̄ī nda̍ Pītɛ̍  .
43018017	Mi̍ chūāāmbɔ̄ bu̍ɛ̍i̍ wa̍ ko̍ŋ o̍ dīō wo̍ lō o̍ ko̍ŋ mbo̍ nyūnā Pītɛ̍ āā , “ Nya̍ le̍ cho̍ pōo̍ ho̍ō bu̍ɛ̍i̍yāā ndūa̍a̍ le̍ ? ” Mi̍ Pītɛ̍ vi̍i̍nu᷄ŋ . Mbo̍ dīmī āā , “ Ɛ̄ ɛ̍ , I̍ cho̍ bu̍ɛ̍ī ndɔ̄ le̍  .
43018018	 “  Mi̍ bu̍ɛ̍i̍yāā māsa̍ wānāā sōlīāā lāsa̍lāa̍ a̍ pōli̍sīi̍yāa̍ ma̍ndā chi̍ɛ̍ī Chu̍ūwa̍ sōlī sa̍lāa̍ wo̍ wa̍ ā kīīsūū yīŋnde̍ŋ , kāni̍ , hūēīye̍ ī wa̍ . Mɛ̄ɛ̍ nda̍ kīīsu̍u̍ yīŋnde̍ŋ , ma̍ sīm hāŋgɔ̄ɔ̍ ā bālāā yīŋnde̍ŋ si̍lɔ̍ . Mi̍ Pītɛ̍ bɛ̍ɛ̍ o̍ ku̍ā , mbo̍ sīm hāŋgɔ̄ɔ̍ nda̍ nda̍ā . ”
43018019	Mi̍ māsa̍ wānāā sōlīāā lāsa̍lāa̍ ō nyūnā Chi̍i̍su̍ a̍ bu̍ɛ̍i̍yāa̍ ndūa̍a̍ o̍kɔ̄ɔ̄ . Mbo̍ nyūnā ndu̍ vɛ̄lɛ̄ a̍ pɛ̄ɛ̄kūlā o̍ wa̍ wāŋnda̍ la̍ŋ o̍kɔ̄ɔ̄  .
43018020	Mi̍ Chi̍i̍sū di̍mūl ndu̍ āā , “ Kpe̍nde̍ke̍le̍ ya̍ I̍ wa̍ wāŋnda̍ pɛ̄ɛ̄kōo̍ lɔ̍ɔ̍ lɔ̍ɔ̍ ni̍ . O̍ chīɛ̄īlā Chu̍ūwa̍ pi̍ɛ̍i̍ Mɛ̄lɛ̄ka̍la̍ŋ ni᷄ŋ ni̍ a̍ o̍ chīɛ̍i̍ Mɛ̄lɛ̄ka̍a̍ ni᷄ŋ , nāa̍ wānāā nāa̍ ā chūūŋgi̍āŋ nda̍ , lo̍ŋ ya̍ I̍ wa̍ wāŋnda̍ pɛ̄ɛ̄kōo̍ ni̍ . Nyɛ̄ o̍ nyɛ̄ ya̍ di̍mu̍l nda̍ , I̍ di̍mu̍l nda̍ ndu̍ sɔ̍ɔ̍ sɔ̍ɔ̍ le̍  .
43018021	Le̍ sa̍bū yɛ̄ɛ̍nɛ̍ ŋ̄ chō yɛ̄ ni᷅ŋ ya̍ nyūnāa̍ ? Wānāa̍ tu̍e̍ī dīōmndā ya̍ I̍ di̍mi̍ la̍ŋ nda̍ ŋ̄ nyūnā ni̍ . Nda̍ sīnā nyɛ᷅ ya̍ I̍ di̍mi̍ wo̍ . ”
43018022	Mɛ̄ɛ̍ Chi̍i̍sū di̍mi̍ le̍nde̍ , pōli̍sīi̍yāa̍ ma̍ndā chi̍ɛ̍i̍ Mɛ̄lɛ̄ka̍a̍ wa̍ ō pīlɛ̍ wa̍ īsīsi̍ lo̍ŋ , mbo̍ sōlī bāa̍ mbo̍ lūāā Chi̍i̍su̍ kpa᷅ŋnde̍ . Mbo̍ dīmūl ndu̍ āā , “ Vɛ᷅ mā mu̍li̍ bāli̍o̍o̍ māsa̍ wānāā sōlīāā lāsa̍lāa̍ o̍ sōndō le̍nde̍ ? ”
43018023	Mi̍ Chi̍i̍sū di̍mūl ndu̍ āā , “ Tē ō wa̍ dīōm wɔ̄ɔ̍ŋ pɛ̍ ya̍ I̍ di̍mi̍ pɛ̍ , mɛ̄ɛ̍ chɔ̍m ndɔ̍ di̍ōm wɔ̄ɔ̍ŋ kōŋ . Kɛ̍ , tē I̍ di̍mi̍ di̍ōm wɔ̄ɔ̍ŋ te̍ , mɛ̄ɛ̍ le̍ sa̍bū yɛ̄ɛ̍nɛ̍ ŋ̄ lɔ̄ɔ̄ yɛ̄ ni᷅ŋ ya̍ ? ”
43018024	O̍ ko̍ŋ kɔ̍ɔ̍lī , mi̍ A̍na̍sī yɔ᷅ŋ Chi̍i̍su̍ ō yīyāā le̍nde̍ nāa̍ Ka̍ya̍fāā chu̍a̍ , o̍ wa̍ māsa̍ wānāā sōlīāā lāsa̍lāa̍ wo̍  .
43018025	A̍ bōōndi̍i̍ ke̍ŋ Sa̍i̍mɔ̄ŋ Pītɛ̍ wa̍ wɔ̄ īsīsi̍ ha̍ŋgɔ̄ɔ̍ . Mi̍ wānā pu̍m lō o̍ ko̍ŋ mbo̍ nyūnā ndu̍ āā , “ Nūm bɛ̍ɛ̍ bu̍ɛ̍ī ndɔ̄ɔ̍ ŋ̄ chō ni̍ nɛ̄ɛ̍ ? ” Kɛ̍ , mi̍ Pītɛ̍ vi̍i̍nu᷄ŋ . Mbo̍ dīmī āā , “ Ɛ̄ Ɛ̍ . I̍ cho̍ bu̍ɛ̍ī ndɔ̄ le̍ . ”
43018026	Po̍ Pītɛ̍ lɔ̍wa̍ nīle̍ŋ ndo̍ , wāna̍ ndɔ̄ pi᷅lɛ̍ ō wa̍ vɛ̄lɛ̄ lo̍ŋ , wāna̍ ndɔ̄ ko̍ŋ bɛ̍ɛ̍ , chīɔ̍ɔ̍ o̍ wa̍ māsa̍ wānāā sōlīāā lāsa̍lāa̍ o̍ bā ni̍ . Mbo̍ nyūnā Pītɛ̍ āā , “ Ō cho̍ nu᷅m te̍ ya̍ che᷅ o̍ kpe̍lo̍o̍ ni᷄ŋ nya̍ nda̍ā le̍ ? ”
43018027	Mi̍ Pītɛ̍ vi̍i̍nu᷄ŋ vɛ̍lɛ̄ . Vīīnɔ᷄ŋ ko̍ŋ dɔ̍ɔ̍ mi̍ sɔ̄ɔ̍ kōōwā bɛ̍ɛ̍  .
43018028	Īdīi̍yo̍ pu̍u̍ŋ , ma̍ cha᷄ŋ a̍ Chi̍i̍sū o̍ chīɛ̍i̍ Ka̍ya̍fāāwo̍ , ma̍ kūā a̍ ndu̍ o̍ bɛ̍ɛ̄ lēmāsa̍ Pa̍i̍lē wo̍ nāa̍ Māsāa̍ Pa̍i̍lē chu̍a̍ o̍ wa̍ māsa̍ māLu̍o̍ma᷅ŋndo̍ le̍ būŋgɛ̄ī kēŋ ndo̍ . Mɛ̄ɛ̍ nda̍ fūūlu̍u̍ , Chu̍ūwa̍ nda̍ nda̍ lūe̍i̍ chi̍ɛ̍ī ni̍ŋ te̍ , kāni̍ nda̍ a̍a̍ hɛ̍na̍ŋ mī nda̍ a̍a̍ to̍sa̍ īsɔ̄ɔ̍ o̍ īsɔ̄ɔ̍ i̍ si̍i̍ŋgūū nda̍ wānāā nɔ̄ɔ̄lɛ̍i̍ Mɛ̍lɛ̄ka̍ o̍ hɔ̄l te̍ . Kāni̍ fo̍ndōle̍ , nda̍ a̍a̍ hɛ̍na̍ŋ mī nda̍ a̍a̍ de᷅ nyɛ̄ dīāā bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄  .
43018029	Le̍ sa̍bōo̍ ho̍ō mi̍ Pa̍i̍lē fu̍lā , mbo̍ hūŋ nāa̍ nda̍ chūā . Mbo̍ nyūnā nda̍ āā , “ Sūɛ̍i̍ yɛ̄ɛ̄ po̍o̍ ho̍ō tɛ̄ɛ̄mbu̍u̍ yɛ̄ mi̍ lā hūŋ a̍ ndu̍ ? ”
43018030	Ma̍ dīmī āā , “ Tē ndu̍ o̍o̍ ve̍ wa̍nā wɔ̍ɔ̍ŋ te̍ , ŋ̄ ve̍ hu̍nɔ̄ɔ̄ a̍ ndu̍ nāa̍ nūm chu̍a̍ le̍ . ”
43018031	Mi̍ Pa̍i̍lē di̍mūl nda̍ āā , “ Nya̍ pi̍la̍ lā kɔ̍ , mī lā kɔ̍ kɔ̍ɔ̍sā a̍ ndu̍ mɛ̄ɛ̍ sāwā nya̍a̍ dīmi̍ yɛ̍ . ” Ma̍ dīmī āā , “ Kpāāyā cho̍ na̍a̍ ō kēna᷄ŋ le̍ mī ŋ̄ kēlū īyāma̍ le̍ wāna̍ chi̍e̍e̍ di̍yɔ̄ɔ̄ le̍ . ”
43018032	He̍ī ī yɔ̄nu̍ŋ ma̍yɔ̍ŋna᷄ŋ le̍ mī nyɛ̄ Chi̍i̍sū di̍mu̍l pāāndū wāŋnda̍ a̍ pīɔ̍m ndɔ̄ɔ̍ o̍kɔ̄ɔ̄ wo̍ mbō yɔ̄nu̍ŋ mɛ̄ɛ̍ o̍ di̍mi̍ yɛ̍  .
43018033	Mi̍ Māsāa̍ Pa̍i̍lē mi̍i̍ŋgū mbo̍ lūɛ̄ī o̍ chīɛ̄ī lēmāsāa̍ ni᷄ŋ . Mbo̍ vēēlū vɛ̄lɛ̄ Chi̍i̍sū , mbo̍ nyūnā ndu̍ āā , “ Nu᷄m cho̍ māsā bɛ̍ndū Chu̍ūwa̍ ni̍ ? ”
43018034	Mi̍ Chi̍i̍sū nyu̍nā ndu̍ āā , “ Nyūnā ŋ̄ nyūna̍ ho̍ō wo̍ , bāā nūm pi̍la̍ kɛ̍ɛ̍si̍a̍a̍ ndu̍ ni̍ , bāā dīmūllo̍ nda̍ dīmu̍l nu̍m a̍ ya̍ o̍kɔ̄ɔ̄ ni̍ ? ”
43018035	Mi̍ Pa̍i̍lē mu̍lī āā , “ Bāā Chu̍ūnɔ̄ ya̍ I̍ cho̍ ni̍ ? Wānāā nyāa̍ , a̍ wānāā bɛ̄ndūāā sōlīāā lāsa̍lāa̍ , nda̍ hi᷅ŋ a̍ nūm nāa̍ ya̍ chu̍a̍ ni̍ . Chɔ̍m ya̍ sūɛ̍i̍ ŋ̄ tɛ̄ɛ̄mbu̍u̍ ve̍ . ”
43018036	Mi̍ Chi̍i̍sū mu̍lī āā , “ Māsāle̍ nīle̍ŋ lē cho̍ ma̍sāle̍ wa̍ā chi̍e̍ēŋ na̍ŋ te̍ . Tē le̍ le̍e̍ wa̍ māsāle̍ wa̍ā chi̍e̍ēŋ na̍ŋ pɛ̍ bu̍ɛ̍i̍yāā nīa̍a̍ cho̍ ya̍ kɔ̄ɔ̄lī wa̍ nda̍ a̍a̍ sɔ̍ŋgā yɔ̍ŋi̍ Chu̍ūwa̍ nda̍ a̍a̍ bi̍i̍ ya̍ . Kɛ̍ ndu̍yɛ̍ māsāle̍ nīle̍ŋ lē cho̍ ma̍sāle̍ wa̍ā chi̍e̍ēŋ na̍ŋ kpo̍so̍ŋ te̍ . ”
43018037	Mi̍ Pa̍i̍lē nyu̍nā ndu̍ āā , “ Mɛ̄ɛ̍ māsā bɛ̍ndōo̍ ŋ̄ chō ni̍ ? ” Mi̍ Chi̍i̍sū di̍mī āā , “ A̍ di̍mi̍ māā māsā bɛ̍ndōo̍ ya̍ I̍ cho̍ ni̍ , ndu̍yɛ̍ ī chō tōnya̍ . Le̍ sa̍bū ya̍ I̍ hi̍ŋ mi̍ I̍ vi̍a̍lu᷄ŋ o̍ chi̍e̍ēŋndo̍ ho̍ō chōo̍ wo̍ cho̍ ni̍ māā le̍ mī I̍ chɔ̍m tōnya̍a̍ nāa̍ wāŋnda̍ chūā . Ndu̍yɛ̍ , wānā o̍ wāna̍ wa̍ o̍ kūmbū tōnya̍a̍ chōo̍ pɛ̍ , nīla̍ŋ o̍ ya᷅ŋ o̍ dīōmndā ya̍ I̍ di̍mī la̍ŋ ni̍ . ”
43018038	Mi̍ Pa̍i̍le̍ nyu̍nā ndu̍ āā , “ Yɛ̄ɛ̍nɛ̍ cho̍ yɛ̄ tōnya̍a̍ ? ” O̍ ko̍ŋ kɔ̍ɔ̍lī , mi̍ Pa̍i̍lē cha̍ŋ mbo̍ fūlā vɛ̄lɛ̄ nāa̍ Chu̍ūwa̍ chūā . Mbo̍ dīmūl nda̍ āā , “ I̍ se̍e̍lu̍ŋ nyɛ̄ o̍ nyɛ̄ wɔ̄ɔ̍ŋ pōo̍ ho̍ō tōsa̍ le̍  .
43018039	Kɛ̍ , mɛ̄ɛ̍ nya̍ tōsā pa̍a̍ndū māā tē bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wa̍ pɛ̍ , lā nyūna̍ ya̍ le̍ mī I̍ me̍l nya̍ wānāa̍ cho̍ o̍ chīɛ̄ī mānyūmndo̍ ni᷄ŋ nda̍ ō pīlɛ̍ yɛ̍ , lā hɛ̄nāŋ mī I̍ me̍l nya̍ Māsā Bɛ̍ndū Chu̍ūwa̍ ? ”
43018040	Kɛ̍ , ma̍ dīmī vɛ̄lɛ̄ chōo̍ cho̍o̍ āā , “ Ɛ̄ Ɛ̍ . Ō cho̍ ndu̍ le̍ ŋ̄ māl te̍ . Ba̍lu̍a̍bāā ŋ̄ mēl na̍a̍ ni̍ . ” Ndu̍yɛ̍ , Ba̍lu̍a̍bāā nda̍ wa̍ ko̍ŋ yēēmɛ̍i̍ le̍ nda̍ mēllo̍ wo̍ , vīīnɔ̄ ma᷅ŋto̍ndōnɔ̄ bɛ̄ndōo̍ o̍ wa̍ ni̍  .
43019001	O̍ ko̍ŋ , mi̍ Pa̍i̍lē yɔ̍ŋgū Chi̍i̍sū ma̍ lūāā ndu̍  .
43019002	Mi̍ so̍vɛ̄i̍ya̍ lūā yɔ̄ɔ̍ŋ fi̍ŋɔ̍ɔ̍ ma̍ wōū ndu̍ o̍ lēbōl māā mɔ̍si̍l lēmāsā . Ma̍ chūā dōmā bɛ̍ndū sīāŋāa̍ ō pūm ma̍ wōū ndu̍ māā dōma̍ lēmāsā  .
43019003	Ma̍ kūā nāa̍ ndu̍ chu̍a̍ ma̍ dīmī āā , “ Māsā bɛ̍ndū Chu̍ūwa̍ , vi̍o̍u̍ na̍a̍ chōo̍ kɛ̍ndi̍a̍a̍ . ” Ma̍ mūli᷄ŋ ma̍ lūāā ndu̍  .
43019004	Mi̍ Pa̍i̍lē fu̍lā vɛ̄lɛ̄ nāa̍ Chu̍ūwa̍ chūā . Mbo̍ dīmūl nda̍ āā , “ Lā ya᷄ŋ ndɔ̍ ya̍ nīla̍ŋ , I̍ cho̍ fūlā a̍ pōo̍ ho̍ō nya̍ o̍ hɔ̄l le̍ mī lā sīna̍ māā I̍ se̍e̍lu̍ŋ nyɛ᷅ o̍ nyɛ̄ wɔ̄ɔ̍ŋ o̍ to̍sa̍ le̍ . ”
43019005	Mi̍ Chi̍i̍sū fu̍lā . Fi̍ŋɛ̍ ŋ̄yɔ̄ kōŋ ō wa̍ wɔ̄ ndu̍ ō wōūwāā o̍ lēbōl . Dōmā si̍a̍ŋā kōŋ bɛ̍ɛ̍ , ō wa̍ ndu̍ lēkɔ̄ɔ̍ . Mi̍ Pa̍i̍lē di̍mūl nda̍ āā , “ Lā che᷄ŋ ndu̍ . ”
43019006	Mɛ̄ɛ̍ wānāā bɛ̄ndūāā sōlīāā lāsa̍lāa̍ , a̍ pōli̍si̍i̍ya̍ a̍ ma̍ndā chi̍ɛ̍ī Mɛ̄lɛ̄ka̍a̍ wa̍ ā chē Chi̍i̍sū , ma̍ dīmī chōo̍ cho̍o̍ āā , “ Ba̍ŋ ndu̍ o̍ yɔ̄m sīŋgāfīlāa̍ chōo̍ ō wu̍ . Ba̍ŋ ndu̍ o̍ yɔ̄m sīŋgāfīlāa̍ chōo̍ ō wu̍ . ” Mi̍ Pa̍i̍lē di̍mūl nda̍ āā , “ Nya̍ pi̍la̍ lā kɔ̍ ba᷅ŋ ndu̍ o̍ yɔ̄m sīŋgāfīlāa̍ chōo̍ . Ya̍ ya̍ I̍ se̍e̍lu̍ŋ nyɛ᷅ o̍ nyɛ̄ wɔ̄ɔ̍ŋ o̍ to̍sa̍ le̍ . ”
43019007	Mi̍ Chu̍ūwāā kāŋ dīmī āā , “ Pōo̍ ho̍ō dīmi̍ māā ndu̍ cho̍ Po̍ Mɛ̄lɛ̄ka̍a̍ ni̍ . Mɛ̄ɛ̍ sāwā na̍a̍ dīmi̍ yɛ̍ , tē wāŋndo̍ sōō le̍nde̍ pɛ̍ , ō nɔ̄ mbō sɔ̄la̍ pīɔ̍mndo̍ . Le̍la̍ŋ pīɔ̍mndo̍ o̍ sɔ̍lā ni̍ . ”
43019008	Mɛ̄ɛ̍ nda̍ dīmi̍ le̍nde̍ , mi̍ sīōōŋnde̍ chɔ̄ɔ̄lū Māsāa̍ Pa̍i̍le̍ bīyɔ̄ɔ̄  .
43019009	Mbo̍ mīīŋgū vɛ̄lɛ̄ o̍ chīɛ̄ī lēmāsāa̍ ni᷄ŋ a̍ Chi̍i̍sū . Mbo̍ nyūnā Chi̍i̍su̍ āā , “ Kūɛ̍ɛ̍nɛ̍ ŋ̄ fūla̍ yɛ̄ ? ” Kɛ̍ , Chi̍i̍sū mu̍li̍ le̍  .
43019010	Mi̍ Pa̍i̍lē nyu̍nā ndu̍ āā , “ Vɛ᷅ a̍ mu̍lī ya̍ dīōm te̍ ? A̍ si̍nā nu̍a̍ā māā I̍ nɔ̍ kpāāyāa̍ mī I̍ ma̍l nu̍m mā kūɛ̄nu᷄ŋ , kɛ̄lɛ̄ŋgāā mī I̍ to̍sa̍ mā ba᷄ŋ nu̍m o̍ yɔ̄m sīŋgāfīlāa̍ chōo̍ mā dīī nu̍m te̍ ? ”
43019011	Mi̍ Chi̍i̍sū di̍mūl ndu̍ āā , “ Mɛ̄lɛ̄ka̍ ndu̍ ke̍ nu̍m kpāāyā ko̍ŋ ni̍ . Kɛ̍ tē ō cho̍ ko̍ŋ te̍ , a̍ nɔ᷅ ya̍ kpāāyā o̍ kpāāyā cho̍o̍ le̍ . Le̍ he̍ī , wāna̍ ma̍l la̍ nu̍m o̍ bā wo̍ , ndu̍ hi̍o̍ū yɔ̄ŋ wɔ̄ɔ̍ŋ tōsā . ”
43019012	Mɛ̄ɛ̍ Pa̍i̍lē tu̍e̍ī he̍ī , mbo̍ chīɔ̄ū le̍ Chi̍i̍su̍ ma̍lɔ̄ɔ̍ . Kɛ̍ , mi̍ Chu̍ūwa̍ hīāū lāchī a̍ dēŋīo̍o̍ . Ma̍ dīmī āā , “ Tē a̍ ma̍l ndu̍ pɛ̍ , mɛ̄ɛ̍ māsā bɛ̍ndōo̍ o̍ cho̍ māsāa̍ kpe̍de̍ bo᷅lle̍ŋ o̍ lɛ̄ŋīī Lu̍o̍ma᷅ŋnde̍ ni᷄ŋ ndo̍ , mɛ̄ɛ̍ a̍ cho̍ bɛ̍ɛ̍ ndi̍a̍a̍mɔ̍ɔ̍ ndɔ̄ le̍ . Kāni̍ fo̍ndōle̍ , wānā o̍ wāna̍ di̍mi̍ pɛ̍ māā māsā bɛ̍ndōo̍ o̍ cho̍ ni̍ , mɛ̄ɛ̍ māsā bɛ̍ndu̍ cho̍ māsāa̍ kpe̍de̍ bo᷅lle̍ŋ ndo̍ o̍ si̍mu̍l ni̍ . ”
43019013	Mɛ̄ɛ̍ nda̍ dīmi̍ le̍nde̍ , mi̍ Pa̍i̍lē fu̍lā a̍ Chi̍i̍sū . Mbo̍ kūā mbo̍ kɔ̍ cha᷅l o̍ kpe̍ŋgbe̍i̍ ndɔ̍ lēmāsāa̍ chōo̍ . Ā vēēlu̍ fo̍ndāŋ kōŋ āā , fo̍ndāŋ nda̍ tōōsi̍a̍a̍ a̍ pōūwo̍ wo̍ , ō Hi̍būlūi̍ye̍ ni᷄ŋ āā , Kāba̍tāā  .
43019014	Ndu̍yɛ̍ , pāa̍le̍ lo̍o̍na᷄ŋnde̍ŋ a̍ hīōūwɔ̄ɔ̍ chōo̍ wo̍ o̍kɔ̄ɔ̄ lē wa̍ ni᷅ŋ māā sīɔ̄dīi̍ . Pāa̍le̍ŋ wāa̍ le̍ sīsi̍la̍ŋ o̍ bōlle̍ŋ chōo̍ ki̍nɛ̍i̍ mi̍ Pa̍i̍lē di̍mūl wāŋnda̍ ha̍ā āā , “ Lā che᷄ŋ ma̍sā nya̍ bɛ̄ndōo̍ . ”
43019015	Ma̍ dīmī chōo̍ cho̍o̍ āā , “ Lā kɔ̍ a̍ ndu̍ . Lā kɔ̍ a̍ ndu̍ , lā kɔ̍ di̍ī ndu̍ . Lā kɔ̍ ba᷅ŋ ndu̍ o̍ yɔ̄m sīŋgāfīlāa̍ chōo̍ mī lā dīī ndu̍ . ” Mi̍ Pa̍i̍lē nyu̍nā nda̍ āā , “ Lā hɛ̄na̍ŋ mī I̍ ba̍ŋ māsā nya̍ bɛ̄ndōo̍ o̍ yɔ̄m sīŋgāfīlāa̍ chōo̍ ? ” Mi̍ wānāā bɛ̄ndūāā sōlīāā lāsa̍lāa̍ ā mūlī āā , “ Māsā bɛ̍ndōo̍ ō pīlɛ̍ kpe̍ na̍a̍ ŋ̄ nɔ̄ ni̍ , ndu̍ yɔ̍nūŋ ni̍ māā māsā bɛ̍ndōo̍ o̍ cho̍ māsāa̍ kpe̍de̍ bo᷅lle̍ŋ o̍ lɛ̄ŋīī Lu̍o̍ma᷅ŋnde̍ ni᷄ŋ ndo̍ . ”
43019016	O̍ mɛ̄ɛ̄lu̍la̍ŋ kpɔ̍ŋ Pa̍i̍lē bɛ̍ɛ̍ mbo̍ māl Chi̍i̍su̍ nda̍ o̍ bā le̍ mā kɔ̍ ba᷅ŋ ndu̍ o̍ yɔ̄m sīŋgāfīlāa̍ chōo̍ mā dīī ndu̍ . Mi̍ so̍vɛ̄i̍ya̍ kūā a̍ Chi̍i̍sū  .
43019017	Kɔ̄la̍ŋ a̍ ndu̍ , ma̍ kɔ̍ ha̍ndū ndu̍ yɔ̄m sīŋgāfīlāā nda̍ wa̍ ndu̍ lākɔ̄ bāŋɔ̄ɔ̄ wo̍ o̍ chōŋgu̍ . O̍ ko̍ŋ kɔ̍ɔ̍lī , ma̍ kūā a̍ ndu̍ o̍ fo̍ndāŋ pūm , mā vēēlū ndu̍ āā , fo̍ndāŋ lākpōkpōo̍ , o̍ Hi̍būlūi̍ye̍ ni᷄ŋ āā , Kɔ̍ɔ̍kɔ̍tā  .
43019018	Lo̍ŋ nda̍ kɔ̍ ba᷅ŋ ndu̍ o̍ yɔ̄m sīŋgāfīlāa̍ chōo̍ ni̍ . O̍ ko̍ŋ kɔ̍ɔ̍lī , ma̍ bāŋ vɛ̄lɛ̄ wānāā ŋīɔ̍ɔ̍ŋāā chēle̍ŋ o̍ yɔ̄mīī sīŋgāfīlɛ̄i̍ chōo̍ . Mɛ̄ɛ̍ nda̍ ba᷄ŋ ho̍ō ba̍ā , ma̍ bāŋ ho̍ō ba̍ā , mi̍ Chi̍i̍sū wa᷅ nda̍ tɛ̄ɛ̄ŋ  .
43019019	Mɛ̄ɛ̍ nda̍ wa̍ ndu̍ bāŋɔ̄ɔ̍ , mi̍ Māsāa̍ Pa̍i̍lē to̍sā ma̍ po̍o̍nyīāā dīōmnda̍ŋ ma̍ hōl o̍ yɔ̄m sīŋgāfīlāa̍ Chi̍i̍sōo̍ le̍ mī wāŋnda̍ chē . Dīōmndā nda̍ pōōnyi̍a̍a̍ la̍ŋ la̍ cho̍ la᷅ŋ ni̍ āā , “ Chi̍i̍su̍ fu̍la̍ Na̍a̍sa̍lūɛ̄ī chi̍e̍e̍ wo̍ cho̍ ho̍ō ni̍ , Māsā Bɛ̄ndū Chu̍ūwa̍ . ”
43019020	Dīōmnda̍ŋ nda᷅ŋ lā wa̍ lā pōōnyīāā o̍ Hi̍būlūi̍ye̍ ni᷄ŋ , a̍ La̍tīŋnde̍ , a̍ Kīli̍kīi̍ye̍ . Ndu̍yɛ̍ , fo̍ndāŋ nda̍ ba᷄ŋ ndu̍ ko̍ŋ o̍ yɔ̄mndo̍ chōo̍ wo̍ ō ve̍ le̍vi̍l a̍ Chūlu̍sɛ̄lɛ̄m tē . Lē he̍ī , Chu̍ūwa̍ ā fāŋgā fa̍ŋgā ma̍ chā dīōmndā lāŋ  .
43019021	Mɛ̄ɛ̍ wānāā bɛ̄ndūāā sōlīāā lāsa̍lāa̍ le̍ Chu̍ūwa̍ ā chē nyɛ̄ Māsāa̍ Pa̍i̍lē po̍o̍nyi̍a̍a̍ ko̍ŋ ndo̍ , ma̍ kūā nāa̍ ndu̍ chu̍a̍ . Ma̍ dīmūl ndu̍ āā , “ Ō bɛ̄nda̍ mā po̍o̍nyi̍a̍a̍ āā , ‘ Chu̍ūwa̍ Māsā nda̍ Bɛ̄ndōo̍ ’ le̍ . Po̍o̍nyi̍a̍a̍ āā , ‘ Ō dīmi̍ māā ndu̍ cho̍ Chu̍ūwa̍ Māsā nda̍ Bɛ̄ndōo̍ ni̍ . ’ ”
43019022	Kɛ̍ , mi̍ Pa̍i̍lē di̍mūl nda̍ āā , “ I̍ chi̍i̍ ni᷅ŋ pōōnyīāā , ō fe̍ŋāŋ lɛ̍ lēchōo̍ le̍ . ”
43019023	Mɛ̄ɛ̍ so̍vɛ̄i̍ya̍ ba᷄ŋ Chi̍i̍sū , o̍ ko̍ŋ kɔ̍ɔ̍lī , ma̍ chūā nyɛ̄lā ndɔ̄la̍ŋ ma̍ pīɔ̄ū la̍ŋ sālā hīɔ̍ɔ̍lu̍ . Ma̍ chɔ̄ɔ̄vīāā , wānā pi᷅lɛ̍ ō pīlɛ̍ . Ma̍ chūā vɛ̄lɛ̄ dōma̍ ndɔ̄ɔ̍ ō pīlɔ̍ɔ̄ . Kɛ̍ ndu̍ ndu̍ , a̍ kōla̍ pūli̍i̍ pi᷅lɔ̍ɔ̍ o̍ wa̍ ō sūāndāā ni̍ . Ndu̍ o̍o̍ nɔ̍ na̍a̍ bɔ̄ŋāā le̍ mī nda̍ a̍a̍ ti̍mbi̍ ndu̍ tɛ̄ɛ̄ŋ te̍  .
43019024	Ma̍ dīmu̍la᷅ŋ āā , “ Ŋ̄ tɛ̍ndāŋ ndu̍ le̍ . Lā ŋ̄ wūūnu᷅ŋ kōo̍ŋ le̍ ndu̍ , wāna̍ dē pɛ̍ , ō kūɛ̄nu᷄ŋ a̍ ndu̍ . ” Mɛ̄ɛ̍ i̍ cho̍ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ yɛ̍ , le̍nde̍ ko̍ni̍ so̍vɛ̄i̍ya̍ tōsa̍ ni̍ . Kāni̍ fo̍ndōle̍ , ī chō ī pōōnyīāā āā ,  “ Ma̍ pīɔ̄ūvi̍āŋ nyɛ̍lā nīla̍ŋ nda̍ pi̍la̍ tɛ̄ɛ̄ŋ , ndu̍yɛ̍ , ma̍ wūū kōo̍ŋ le̍ wāna̍ ku̍ā a̍ dōma̍ nūu̍ wo̍ . ”
43019025	Kālāa̍ Chi̍i̍sū ni̍ , a̍ kālāa̍ Chi̍i̍sū pɔ̄mbɔ̄ ndɔ̄ , a̍ la̍nɔ̍ɔ̍ Ki̍lo̍pāā , a̍ Mēēle̍ Māŋgāli᷅ŋ , ā wa̍ īsīsi̍ o̍ yɔ̄m sīŋgāfīlāā nda̍ ba᷄ŋ Chi̍i̍su̍ wo̍ īkɛ̄i̍  .
43019026	O̍ ko̍ŋ , mi̍ Chi̍i̍sū cha᷅ kāla̍ ndɔ̄ . Mbo̍ chā bu̍ɛ̍ī ndu̍ o̍o̍ ka̍a̍la̍ wo̍ . Ndu̍ bɛ̍ɛ̍ , ō wa̍ īsīsi̍ lo̍ŋ ka̍lāa̍ Chi̍i̍su̍ īkɛ̄i̍ . Mi̍ Chi̍i̍sū lo᷅ o̍ ko̍ŋ mbo̍ di̍mūl kāla̍ ndɔ̍ āā , “ Wɛ̄ɛ̄ŋndo̍ , ā chē po̍ nu̍mndo̍ . ”
43019027	Mbo̍ dīmūl bu̍ɛ̍ī kōŋ āā , “ Pōo̍ , ā chē kālā nu̍m . ” Chɔ̍ŋ ni᷅ŋ a̍ bōōndi̍i̍ ke̍ŋ mi̍ bu̍ɛ̍īyo̍ ho̍ō kūā a̍ kālāa̍ Chi̍i̍sū ō chīɛ̄ī ndɔ̄ɔ̍ mbo̍ kɔ̍ wa᷅ lo̍ŋ  .
43019028	O̍ ko̍ŋ kɔ̍ɔ̍lī , mi̍ Chi̍i̍sū si̍nā māā nyɛ̄ o̍ nyɛ̄ ndu̍ o̍o̍ nɔ̍ le̍ tōsāa̍ māā ō chīi̍ tōsā . O̍ ko̍ŋ , mbo̍ dīmī āā , “ Kōlɔ̄ɔ̍ bīī ya̍ fɔ̍ . ” Ndu̍ o̍o̍ di̍mi̍ mādīmīāā dīōmnda̍ŋ nda᷅ŋ le̍ mī ī yɔ̄nu̍ŋ mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍  .
43019029	Mɛ̄ɛ̍ o̍ di̍mi̍ āā , kōlɔ̄ɔ̍ bīī ya̍ , nda̍ a̍a̍ nɔ̍ mūɛ̄īmā wāālɛ̍i̍ma̍ pu̍m o̍ kpɛ̍ɛ̍nɛ̍i̍ ni᷄ŋ lo̍ŋ . Ma̍ chūā nyɛ̄ fɔ̄fɔ̄ū pūm ma̍ māl o̍ mūɛ̄īmā māŋ ni᷄ŋ , ma̍ sɔ̄ɔ̄ŋā o̍ yɔ̄m ha̍sɔ̍pī wo̍ . Ma̍ hēēlū , ma̍ hāndū ndu̍ o̍ sōndō  .
43019030	Mɛ̄ɛ̍ Chi̍i̍sū sɔ̍sa̍ mūɛ̄īmā māŋ , mbo̍ dīmī āā , “ Nyɛ̄ o̍ nyɛ̄ chūū yɔ̄nɔ᷄ŋ . ” Mɛ̄ɛ̍ o̍ di̍mi̍ dīōmndā lāŋ , mbo̍ māl bōlle̍ŋ . Mbo̍ mālnu᷄ŋ kɔ̍l  .
43019031	O̍ Chi̍mɛ̄i̍yo̍ chōo̍ sūɛ̍i̍ he̍ī ī yɔ̄nu̍ŋ ni̍ . Ndu̍yɛ̍ , pāa̍le̍ le̍ŋ nda̍ a̍a̍ bɛ̍ɛ̍ndīāŋ le̍ pāa̍le̍ pɛ̍ŋgīāā lē Chu̍ūwa̍ ni̍ . Chu̍ūwa̍ nda̍ a̍a̍ chɛ᷅l mī wānāā nda̍ bāŋ o̍ yɔ̄m sīŋgāfīlāa̍ chōo̍ wa̍ ā lo̍ lo̍ŋ mī pāa̍le̍ pɛ̍ŋgīāāle̍ŋ lē fūūlu̍u̍ le̍ . Tāāma̍ pāa̍le̍ pɛ̍ŋgīāāle̍ wa̍ le̍ŋ fūūlūūwo̍ le̍ŋ lē wa̍ pāa̍le̍ pɛ̍ŋgīāālē bɛ̄ndū . Le̍ sa̍bōo̍ ho̍ō , mi̍ Chu̍ūwa̍ cha᷄ŋ ma̍ kūā nāa̍ Māsāa̍ Pa̍i̍lē chu̍a̍ . Ma̍ kɔ̍ nyu̍nā ndu̍ dīōm le̍ mbō chɛ᷄l nda̍ mā kɔ̍ yi̍mī wānāā nda̍ ba᷄ŋ o̍ yɔ̄mīī sīŋgāfīlɛ̄i̍ chōo̍ wa̍ pēlo᷄ŋ mā tūsi̍ nda̍  .
43019032	O̍ ko̍ŋ , mi̍ so̍vɛ̄i̍ya̍ kūā ma̍ kɔ̍ yīmī pūa̍a̍ nda̍ ba᷄ŋ nda̍ Chi̍i̍sūa̍a̍ wa̍ pēlo᷄ŋ . Yīmīo̍o̍ ō tāso̍o̍ , ma̍ kɔ̍ yi̍mī vɛ̄lɛ̄ ō pīlɔ̍ɔ̄  .
43019033	Kɛ̍ mɛ̄ɛ̍ nda̍ hīŋ o̍ Chi̍i̍sū lo̍ le̍ ndu̍ pēlo᷄ŋ yīmīo̍o̍ , ma̍ sāālu᷄ŋ māā ō vī ni᷅ŋ . O̍ ko̍ŋ , ā yīmi̍ lɛ̍ ndu̍ pēlo᷄ŋ te̍  .
43019034	Kɛ̍ , mi̍ so̍vɛ̄i̍nɔ̍ɔ̍ ō pīlɔ̍ɔ̄ chūā ba̍l ndɔ̄ɔ̍ mbo̍ chūkū ndu̍ lūŋgbu̍e̍i̍ a̍ ndu̍ . Chūkɔ̄ɔ̍ ndu̍ dɔ̍ɔ̍ , mi̍ kōo̍wa̍ŋ mā tālā a̍ mɛ̄ŋnda̍ŋ lātūlu̍  .
43019035	Wāna̍ che᷅ sɔ̄ɔ̍ŋ mu᷅ŋ o̍ yɔ̄nɔ᷄ŋndo̍ wo̍ , ndu̍ cho̍ nya̍ ho̍ō chɔ̄mndo̍ a̍ nyɛ̍ yɔ̄nu᷄ŋ ndo̍ o̍kɔ̄ɔ̄ ni̍ . Ndu̍yɛ̍ , tōnya̍a̍ kpe̍e̍kpe̍i̍ o̍ cho̍ dīmīo̍o̍ ni̍ . Ō sīnā māā tōnya̍a̍ o̍ cho̍ dīmīo̍o̍ ni̍ . Ndu̍yɛ̍ , le̍ sa̍bū o̍ di̍mi̍ dīōmnda̍ŋ nda᷅ŋ ndo̍ cho̍ ni̍ māā le̍ mī nya̍ bɛ̍ɛ̍ mī lā nɔ̄ lāāla᷄ŋndo̍  .
43019036	Sɔ̄ɔ̍ŋ mu᷅ŋ kpo̍u̍ ŋ̄ yɔ̄nu̍ŋ le̍ mī nyɛ̍ cho̍ ō pōōnyīa̍ŋ o̍ Yāu̍ Mɛ̄lɛ̄ka̍a̍ ni᷄ŋ ndo̍ ō yɔ̄nu̍ŋ . Kāni̍ fo̍ndōle̍ , ī chō ī pōōnyīāā āā , “ Ā yi᷅m ni̍ŋ pa̍ā ndɔ̄ɔ̍ ō pīlɛ̍ bɛ̍ɛ̍ le̍ . ”
43019037	Ī chō vɛ̄lɛ̄ ī pōōnyīāā o̍ fo̍ndāŋ chēle̍ŋ o̍ Yāu̍ Mɛ̄lɛ̄ka̍a̍ ni᷄ŋ āā , “ Wāŋnda̍ chō hūnɔ̄ɔ̄ hɔ̄lla̍ chūā mā tōfa̍ wāna̍ nda̍ chūkū a̍ ba̍llo̍ wo̍ . ”
43019038	Po̍ pi᷅lɛ̍ ō wa̍ dīōla̍ŋ āā , Chōo̍sɛ̍ , wānā wa̍ā Ālīmāti̍a̍ā chi̍e̍e̍ . Ndu̍ bɛ̍ɛ̍ , bu̍ɛ̍i̍ Chi̍i̍sōo̍ o̍ wa̍ ni̍ . Kɛ̍ ndu̍yɛ̍ , ndu̍ o̍o̍ chɔ̍mnūŋ kpe̍nde̍ke̍le̍ māā bu̍ɛ̍i̍ Chi̍i̍sōo̍ le̍ o̍ cho̍ le̍ . Kāni̍ fo̍ndōle̍ , sīōōŋnde̍ ī wa̍ ndu̍ le̍ wānāā bɛ̄ndūa̍a̍ Chu̍ūwa̍ . Mɛ̄ɛ̍ Chi̍i̍sū vi᷅ , mi̍ pōo̍ ho̍ō kūā mbo̍ kɔ̍ di̍mūl Pa̍i̍lē māā Pa̍i̍lē fe̍ŋa̍l ndu̍ bāla̍ŋ mbō kūɛ̄ a̍ dīāllu᷄ŋ Chi̍i̍so᷄ŋ . Mi̍ Pa̍i̍lē chɛ᷅l . O̍ ko̍ŋ kɔ̍ɔ̍lī , mi̍ Chōo̍sɛ̍ ku̍ā , mbo̍ kɔ̍ chu̍ā dīāllu᷄ŋ Chi̍i̍so᷄ŋ . Mbo̍ kūā a̍ mu̍ŋ  .
43019039	Nīkōdi̍mɔ̄ɔ̄ , ō ndu̍ o̍o̍ ku̍ɛ̄ te̍le̍ŋ pi᷅lɛ̍ a̍ nyūmnda̍ŋ nāa̍ Chi̍i̍sū chu̍a̍ wo̍ , ndu̍ bɛ̍ɛ̍ , mbo̍ kūā nda̍ Chōo̍sɛ̍ . Mi̍ Nīkōdi̍mɔ̄ɔ̄ ko̍ŋ chūā nyɛ̄m chūŋ kɛ̄ndɔ᷄ŋ a̍ kōo̍ma̍ pu̍m mbo̍ kūā a̍ ma̍ŋ . Lūsu̍l nyɛ̄m mu᷅ŋ a̍ kōo̍ma̍ ma̍ŋ ndu̍ o̍o̍ wa᷅ pa᷅ŋnda̍ŋ kɛ̄mɛ̄ . Dīōlā nyɛ̄m mu᷄ŋ la̍ cho̍ la᷅ŋ ni̍ , ā vēēlū ho̍ō āā , mɔ̍ɔ̄ , ā vēēlu̍ ō pīlɔ̍ɔ̄ āā , a̍lo̍o̍sī  .
43019040	Mi̍ pūa̍a̍ ŋi̍ɔ̍ɔ̍ŋnda̍ ha̍ā ā chūā dīāllu᷄ŋ Chi̍i̍so᷄ŋ ma̍ kɔ̍ dɔ̍ū mu̍ŋ o̍ kōlāla̍ fe̍ŋgbɛ̍la̍ŋ ni᷄ŋ la̍tu̍lu̍ a̍ nyɛ̄m chūŋ kɛ̄ndɛ̄ŋ mu᷅ŋ a̍ kōo̍ma̍ ma̍ŋ . Le̍nde̍ Chu̍ūwa̍ nda̍ a̍a̍ bɛ̍ɛ̍ndīāā wa̍nā vi̍lɛ̍i̍yo̍ le̍ ndu̍ kɔ̄la̍ŋ kūmbɔ̄ɔ̍ ni̍  .
43019041	Kpe̍lo̍o̍ ō wa̍ o̍ fo̍ndāŋ nda̍ ba᷄ŋ ko̍ŋ Chi̍i̍sū o̍ yɔ̄m sīŋgāfīlāa̍ chōo̍ wo̍ . Sɛ̄īyo̍ wa̍ ō tūāūwāā sɛ̄nɛ̄ī o̍ kpe̍lo̍o̍ ho̍ō ni᷄ŋ , tōūwɔ̄ɔ̍ ndu̍ o̍ pōūwo̍ ni᷄ŋ māā būūlū . Ndu̍yɛ̍ , nda̍ a̍a̍ chɔ̍ wɔ̍ wa̍nā o̍ wānā le̍ni̍ŋ le̍pi᷅lɛ̍ bɛ̍ɛ̍ le̍  .
43019042	Sɛ̄īyo̍ ho̍ō , ō ve̍ le̍vi̍l a̍ fo̍ndāŋ nda̍ ba᷄ŋ Chi̍i̍sū wo̍ le̍ , ndu̍yɛ̍ , pāa̍le̍ bɛ̍ɛ̍ndīa̍ŋnde̍ŋ le̍ pāa̍le̍ pɛ̍ŋgīāālē Chu̍ūwa̍ , le̍ŋ le̍ wa̍ pāa̍le̍ le̍ŋ ni̍ . Le̍ he̍ī , mɛ̄ɛ̍ nda̍ dɔ̄ū dīāllu᷄ŋ Chi̍i̍so᷄ŋ o̍ fe̍ŋgbɔ̍ɔ̍ ni᷄ŋ , ma̍ lūēī mu̍ŋ o̍ sɛ̄ī ko̍ŋ ni᷄ŋ ma̍ yāmbū  .
43020001	Īdīi̍yo̍ pu̍u̍ŋ o̍ pāa̍le̍ Kpu̍yāle̍ŋ chōo̍ , mi̍ Mēēle̍ Māŋgāli᷅ŋ cha̍ŋ mbo̍ kūā o̍ sɛ̄īyo̍ . Nyɔ̄ɔ̍ ndu̍ o̍o̍ te̍ŋga̍ wɔ̍ bɛ̍ɛ̍ le̍ . Mɛ̄ɛ̍ o̍ fu̍u̍lu̍u̍ , mbo̍ sāālu᷄ŋ po̍ū nda̍ a̍a̍ ha̍ndu̍ o̍ sɛ̄īyo̍ sōndōo̍ wo̍ ō fāŋāā , ndu̍yɛ̍ , sɛ̄i̍ būūlōo̍  .
43020002	Sāālɔ᷄ŋndo̍ le̍nde̍ , mbo̍ mīīŋgū a̍ kīlta̍ŋ nāa̍ Sa̍i̍mɔ̄ŋ Pītɛ̍ chu̍a̍ nda̍ bu̍ɛ̍īyo̍ ō pīlɔ̍ɔ̄ , ō Chi̍i̍sū ndu̍ o̍o̍ ka̍a̍la̍ wo̍ . Mbo̍ kɔ̍ di̍mūl nda̍ āā , “ Ā sōli̍ dīāllūŋ Ma̍sānɔ̄ɔ̍ o̍ sɛ̄īyo̍ ni᷄ŋ , ndu̍yɛ̍ , ŋ̄ si̍nā nāa̍ nda̍ hīvi̍ mu̍ŋ nda̍ le̍ . ”
43020003	O̍ ko̍ŋ , mi̍ Pītɛ̍ nda̍ bu̍ɛ̍īyo̍ ō pīlɔ̍ɔ̄ ā cha᷄ŋ kɔ᷅la̍ŋ o̍ sɛ̄īyo̍  .
43020004	Nda̍ ŋi̍ɔ̍ɔ̍ŋ ma̍ kāndū kīlta̍ŋ , kɛ̍ , mi̍ bu̍ɛ̍īyo̍ ō pīlɔ̍ɔ̄ ō mɛ̄ī Pītɛ̍ kɔ̄ɔ̄lī . Mbo̍ fūūlūū o̍ sɛ̄īyo̍ ndu̍ tāse̍  .
43020005	Mɛ̄ɛ̍ o̍ fu̍u̍lu̍u̍ , mbo̍ tūndu᷄ŋ mbo̍ tōfā o̍ sɛ̄īyo̍ ni᷄ŋ . Mbo̍ chā kōlāla̍ fe̍ŋgbɛ̍la̍ dīāllo̍ŋ ŋ̄ wa̍ lēni᷄ŋ nda̍ŋ o̍ sɛ̄īyo̍ ni᷄ŋ . Kɛ̍ , ō lūe̍i̍ le̍ni̍ŋ te̍  .
43020006	O̍ ko̍ŋ , mi̍ Sa̍i̍mɔ̄ŋ Pītɛ̍ o̍ wa̍ kɔ̄ɔ̄lī wo̍ bɛ̍ɛ̍ o̍ fu̍u̍lūū . Mɛ̄ɛ̍ o̍ fu̍u̍lu̍u̍ dɔ̍ɔ̍ , mbo̍ lūɛ̄ī sa̍kpō o̍ sɛ̄i̍ būūlōo̍ ho̍ō ni᷄ŋ . Mbo̍ chā fe̍ŋgbɛ̍la̍ dīāllo̍ŋ ŋ̄ wa̍ lēni᷄ŋ nda̍ŋ o̍ sɛ̄īyo̍ ni᷄ŋ  .
43020007	Mbo̍ chā vɛ̄lɛ̄ kōla̍ nda̍ a̍a̍ pi̍nda̍ pi̍nda̍ ndu̍ o̍ lēbōl lo̍ . Kɛ̍ ndu̍ ndu̍ wa̍ ō tūī tūīyāā , ō kɛ̄sīāā nāa̍ ndɔ̄ te̍ŋge̍le̍ŋ  .
43020008	Mi̍ bu̍ɛ̍īyo̍ ō pīlɔ̍ɔ̄ , o̍ ke̍le̍ŋa̍ fūūlūū wo̍ bɛ̍ɛ̍ o̍ lu̍ɛ̍ī o̍ sɛ̄īyo̍ ni᷄ŋ . Mbo̍ chā wōlɔ̄ɔ̄la̍ŋ nda᷅ŋ . Mbo̍ lāāla᷄ŋ  .
43020009	Nyɛ̄ Yāu̍ Mɛ̄lɛ̄ka̍a̍ dīmi̍ a̍ chi̍i̍sū o̍kɔ̄ɔ̄ māā mɛ̄ɛ̍ mbō mīīŋgū yōōmū wo̍ , nda̍ a̍a̍ si̍na̍ wɔ̍ ndu̍ pɛ̄ŋgu̍ le̍  .
43020010	O̍ ko̍ŋ kɔ̍ɔ̍lī , mi̍ bu̍ɛ̍īya̍ ha̍ā ā mīīŋgu᷄ŋ o̍ chīɛ̄īlā ndāla̍ŋ  .
43020011	Mēēle̍ Māŋgāli᷅ŋ wa̍ īsīsi̍ o̍ sɛ̄īyo̍ kɔ̄ŋgɔ̍ mbo̍ wā cha᷄ŋndo̍ . Ō lo̍ cha᷄ŋndo̍ mbo̍ sɔ̄ɔ̄ŋgūū mbo̍ tōfā o̍ sɛ̄ī būūlōo̍ ho̍ō ni᷄ŋ  .
43020012	Mɛ̄ɛ̍ o̍ mɛ̍ɛ̍nda̍ŋ o̍ sɛ̄īyo̍ ni᷄ŋ , mbo̍ chā ki̍i̍la̍a̍ Mɛ̄lɛ̄ka̍a̍ ā ŋīɔ̍ɔ̍ŋ a̍ nyɛ̄lā hūmbūla̍ŋ nda̍ lēkɔ̄ɔ̍ . Ā wa̍ īchāli̍ nāa̍ dīāllu᷄ŋ Chi̍i̍so᷄ŋ ŋ̄ wa̍ ŋ̄ yāmbāā wa̍ . Ho̍ō wa̍ īchāli̍ nāa̍ nda̍ a̍a̍ mu̍li̍ wānā vi̍lɛ̍i̍yo̍ bōlle̍ŋ nda̍ , mi̍ ō pīlɔ̍ɔ̄ wā īchāli̍ nāa̍ pēlo᷄ŋ ŋ̄ wa̍ wa̍  .
43020013	Mi̍ ki̍i̍la̍a̍ Mɛ̄lɛ̄ka̍a̍ ha̍ā ā nyūnā Mēēle̍ āā , “ Wɛ̄ɛ̄ŋndo̍ cha᷄ŋ yɛ̄ɛ̍nɛ̍ ŋ̄ chō yɛ̄ ? ” Mi̍ Mēēle̍ mu̍lī āā , “ Ma̍sānɔ̄ nūu̍ nda̍ chu̍a̍ ni̍ , ndu̍yɛ̍ , I̍ si̍nā bā nda̍ hīōū a̍ ndu̍ le̍ . ”
43020014	Mɛ̄ɛ̍ o̍ di̍mi̍ le̍nde̍ , mbo̍ mūli᷄ŋ . Mūli᷄ŋ ko̍ŋ , mbo̍ chā Chi̍i̍su̍ īsīsi̍ . Kɛ̍ , ō sīna̍ māā ndu̍ le̍  .
43020015	Mi̍ Chi̍i̍sū nyu̍nā ndu̍ āā , “ Wɛ̄ɛ̄ŋndo̍ , vɛ᷅ cha᷄ŋndo̍ ? Ō nɛ̄ɛ̍nɛ̍ ŋ̄ chō yɛ̄ nūūvīāā ? ” Mēēle̍ wa̍ ko̍ kɔ̍l māā wāna̍ to̍sā wa̍llo̍ o̍ kpe̍le̍ ko̍ŋ ni᷄ŋ ndo̍ ni̍ . O̍ ko̍ŋ , mbo̍ dīmūl ndu̍ āā , “ Fāllo̍ , tē nu᷄m chu̍a̍ dīāllūŋ ndɔ᷄ŋ ni̍ , mɛ̄ɛ̍ chɔ̍m ya̍ nāa̍ ŋ̄ hīvi̍ mu̍ŋ nda̍ . Chɔ̍m ya̍ mī I̍ kɔ᷅ chu̍ā . ”
43020016	O̍ ko̍ŋ , mi̍ Chi̍i̍sū ve̍e̍lū ndu̍ āā , “ Mēēle̍ . ” Mi̍ Mēēle̍ mūli᷄ŋ mbo̍ ve̍e̍lū o̍ Hi̍būlūi̍ye̍ ni᷄ŋ āā , “ Lūābo̍nī , ” ko̍ŋ cho̍ ni̍ , Ti̍chā  .
43020017	Mi̍ Chi̍i̍sū di̍mūl ndu̍ āā , “ Ba̍a̍mba᷄ŋ ndɔ̍ ya̍ le̍ , kāni̍ , I̍ mi̍i̍ŋgu̍ wɔ̍ nāa̍ Mɛ̄lɛ̄ka̍ Fi̍nyāa̍ chūā le̍ . Kɔ̍ nāa̍ bu̍ɛ̍i̍yāā nīa̍a̍ chūā mā kɔ̍ di̍mūl nda̍ māā I̍ cho̍ mīīŋgōo̍ nāa̍ Fi̍nyā nūu̍ chūā , nda̍ bɛ̍ɛ̍ , Fi̍nyā ndā . I̍ cho̍ mīīŋgōo̍ nāa̍ Mɛ̄lɛ̄ka̍ nūu̍ chūā , nda̍ bɛ̍ɛ̍ , Mɛ̄lɛ̄ka̍ ndāa̍ . ”
43020018	O̍ ko̍ŋ kɔ̍ɔ̍lī , mi̍ Mēēle̍ Māŋgāli᷅ŋ ku̍ā , mbo̍ kɔ̍ di̍mūl bu̍ɛ̍i̍yāa̍ Chi̍i̍sūa̍a̍ māā ō chē Māsānɔ̄ɔ̍ . O̍ ko̍ŋ kɔ̍ɔ̍lī , mbo̍ chɔ̄m nda̍ nyɛ̄ Chi̍i̍sū di̍mu̍l ndu̍ wo̍  .
43020019	O̍ pāa̍le̍ Kpu̍yālē lēŋ chōo̍ i̍chɔ᷅llo̍ , mi̍ bu̍ɛ̍īya̍ chūūŋgi̍āŋ na̍a̍ pi᷅lɛ̍ . Kɛ̍ , ā wa̍ sīōōŋnde̍ le̍ wānāā bɛ̄ndūāā Chu̍ūwa̍ . Le̍ he̍ī , ma̍ kīīndīāā dīōla̍ŋ kpa̍ŋ kpa̍ŋ . Kɛ̍ , o̍ lēpīlɛ̍ ni᷄ŋ kpe̍ mɛ̄ɛ̍ ma̍ chā ni᷅ŋ Chi̍i̍su̍ nda̍ tɛ̄ɛ̄ŋ . Mbo̍ yīl nda̍ āā , “ Lā wa̍ a̍ kɔ̄ltā nyūlū . ”
43020020	Mɛ̄ɛ̍ o̍ di̍mi̍ le̍nde̍ , mbo̍ chɔ̄m nda̍ bāla̍ŋ a̍ lūŋgbu̍e̍i̍ . Mɛ̄ɛ̍ bu̍ɛ̍īya̍ chē Māsānɔ̄ɔ̍ , ma̍ nāŋ kɔ̄l ta̍u̍ ta̍u̍  .
43020021	Mi̍ Chi̍i̍sū di̍mūl nda̍ vɛ̄lɛ̄ āā , “ Lā wa̍ a̍ kɔ̄ltā nyūlū . Mɛ̄ɛ̍ Mɛ̄lɛ̄ka̍ vēm ya̍ yɛ̍ , le̍nde̍ ko̍ni̍ ya̍ bɛ̍ɛ̍ ya̍ I̍ cho̍ nya̍ vīōmɔ̄ɔ̍ ni̍ . ”
43020022	Mɛ̄ɛ̍ o̍ di̍mi̍ le̍nde̍ , mbo̍ hūl nda̍ fu̍ū . Mbo̍ dīmūl nda̍ āā , “ Lā chē Nyi̍nā Kāsīo̍o̍  .
43020023	Wānā o̍ wāna̍ nya̍ ma᷄l le̍ yɔ̄ŋndā ndɔ̄la̍ wɔ̍ɔ̍ŋnda̍ŋ pɛ̍ , wānā ko̍ŋ ō sɔ̄la̍ mālɔ̄ɔ̍ . Kɛ̍ , wānā o̍ wāna̍ nya̍ me᷄l te̍ , ō sɔ̍lā ma̍lɔ̄ɔ̄ le̍ . ”
43020024	Bu̍ɛ̍īyāā tɔ̍ a̍ ā ŋīɔ̍ɔ̍ŋnda̍ ō pīlɔ̍ɔ̄ , ndu̍ yɔ̍nūŋ māā Tɔ̄mɔ̍si̍ ni̍ , mā vēēlū vɛ̍lɛ̄ ndu̍ āā , Pɛ̄ndūnɔ̍ɔ̍ , ō ve̍ lo̍ŋ bo̍o̍ndi̍i̍ bu̍ɛ̍īya̍ ā pīli̍a̍ā chē Chi̍i̍sū ve̍ le̍  .
43020025	O̍ ko̍ŋ kɔ̍ɔ̍lī , ma̍ dīmūl ndu̍ māā ma̍ chā Māsānɔ̄ɔ̍ . Kɛ̍ , mi̍ Tɔ̄mɔ̍si̍ lo᷅ lo̍ŋ mbo̍ dīmūl nda̍ āā , “ Tē I̍ chi̍ yɛ̍ ndu̍ tīndīlā ŋ̄lɔ̄ndīmɛ̄i̍la̍ŋ o̍ lābā pɛ̍ɛ̍ŋ , ndu̍yɛ̍ , mī ha̍ndu̍ sūe̍i̍ o̍ tīndīlā lāŋ te̍ , I̍ la̍a̍lāŋ māā ī chō tōnya̍ le̍ . Mɛ̄ɛ̍ mī I̍ ha̍ndu̍ sūe̍i̍ o̍ tīndīlā lāŋ , ndu̍yɛ̍ , mī I̍ wo̍u̍ bāa̍ ndu̍ o̍ lūŋgbu̍e̍i̍ nāa̍ nda̍ chūkū ndu̍ wa̍ . ”
43020026	O̍ ko̍ŋ kɔ̍ɔ̍lī , mɛ̄ɛ̍ lɔ̍ɔ̍ hīōū ō pīlɛ̍ , bu̍ɛ̍īya̍ wa̍ nāa̍ pi᷅lɛ̍ vɛ̄lɛ̄ chīɛ̄ī ni̍ŋ . Tɔ̄mɔ̍si̍ bɛ̍ɛ̍ ō wa̍ lo̍ŋ pa̍a̍le̍ le̍ŋ . Dīōla̍ŋ lā wa̍ lā kīīndīāā . Kɛ̍ , o̍ lēpīlɛ̍ ni᷄ŋ kpe̍ mā chā Chi̍i̍su̍ īsīsi̍ nda̍ tɛ̄ɛ̄ŋ . Mbo̍ yīl nda̍ āā , “ Lā wa̍ a̍ kɔ̄ltā nyūlū . ”
43020027	O̍ ko̍ŋ kɔ̍ɔ̍lī , mbo̍ dīmūl Tɔ̄mɔ̍si̍ āā , “ Tɔ̄mɔ̍si̍ , hu̍ŋ ha̍ndū ya̍ sūe̍i̍ na̍ŋ . O̍ ko̍ŋ kɔ̍ɔ̍lī , mā to̍fa̍ ya̍ bāla̍ŋ . Ndu̍yɛ̍ vɛ̍lɛ̄ , mā si̍ɛ̍ndi̍ bāa̍ mā wo̍u̍ ya̍ o̍ lūŋgbu̍e̍i̍ . Ma̍l ki̍i̍sa᷄ŋndo̍ mā nɔ̄ lāāla᷄ŋndo̍ . ”
43020028	O̍ ko̍ŋ , mi̍ Tɔ̄mɔ̍si̍ di̍mī āā , “ Nu᷄m cho̍ Māsānɔ̍ nūu̍ ni̍ , nu᷄m cho̍ Mɛ̄lɛ̄ka̍ nūu̍ ni̍ . ”
43020029	Mi̍ Chi̍i̍sū di̍mūl ndu̍ āā , “ Le̍ chɔ̄ ŋ̄ chē ya̍ wo̍ ŋ̄ lāāla̍ŋ ni᷅ŋ ni̍ ? Wāna̍ chi̍ wɔ̍ ya̍ le̍ wo̍ , kɛ̍ ndu̍yɛ̍ , mbo̍ lāāla᷄ŋ ndo̍ , wānā ko̍ŋ ō pɛ̄l tɔ̄nɔ̄ɔ̍ . ”
43020030	Mi̍ Chi̍i̍sū to̍sā wa̍lta̍ fa̍ŋgā fa̍ŋgālā chēle̍ŋ bu̍ɛ̍i̍yāā ndūa̍a̍ o̍ hɔ̄l la̍ cho̍ bɛ̍ɛ̍ la̍ po̍o̍nyīāā o̍ yāu̍wo̍ ho̍ō ni᷄ŋ te̍ la̍ŋ  .
43020031	Kɛ̍ ndu̍yɛ̍ , la᷅ŋ lā pōōnyi̍a̍ŋ le̍ mī lā lāāla̍ŋ māā Chi̍i̍sū ndu̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , Mɛ̄lɛ̄ka̍ Po̍ ndɔ̄ɔ̍ . Ndu̍yɛ̍ , o̍ lāāla᷄ŋndo̍ ho̍ō ni᷄ŋ , mi̍ lā sɔ̄la̍ yōōmū kpe̍e̍kpe̍i̍yo̍ o̍ sa̍bū ndɔ̄ɔ̍ ni᷄ŋ  .
43021001	Mɛ̄ɛ̍ pālɛ̍i̍ ti᷄ŋ ī hīōū , mi̍ Chi̍i̍sū chɔ̍mnu᷄ŋ vɛ̍lɛ̄ bu̍ɛ̍i̍yāā ndūa̍a̍ nāa̍ nda̍ wa̍ yɔ̄ɔ̄yāa̍ o̍ mɛ̄ŋmā ībūŋga᷄ŋ Tābi̍līāā wa̍ . Mɛ̄ɛ̍ i̍ yɔ̍nu̍ŋ yɛ̍ cho̍ nu̍a̍ā ni̍  .
43021002	Bōōndi̍i̍ pi᷅lɛ̍ , Sa̍i̍mɔ̄ŋ Pītɛ̍ nda̍ bu̍ɛ̍īya̍ ā pīli̍a̍ā ā wa̍ ku̍ndā . Nda̍ wa̍ lo̍ŋ nda̍ cho̍ ha̍ā ni̍ , Tɔ̄mɔ̍si̍ , ō nda̍ a̍a̍ ve̍e̍lū āā pɛ̄ndūnɔ̍ɔ̍ wo̍ ni̍ , a̍ Nāta̍nīɛ̄l , wānā wa̍ā Ke̍nā chi̍e̍e̍ o̍ lɛ̄ŋndē Kāli̍lī le̍ŋ , a̍ pūa̍a̍ Sɛ̍bɛ̍dīī , a̍ bu̍ɛ̍i̍yāā ŋi̍ɔ̍ɔ̍ŋāā chēle̍ŋ  .
43021003	Mi̍ Pītɛ̍ lo᷅ o̍ ko̍ŋ mbo̍ dīmūl chāāŋāā ndūa̍a̍ āā , “ I̍ cho̍ lākɔ̄ yɔ̄ɔ̄yāa̍ . ” Mi̍ bu̍ɛ̍īya̍ ā pīli̍a̍ā bɛ̍ɛ̍ a̍ di̍mī āā , “ Na̍a̍ bɛ̍ɛ̍ , ŋ̄ chō lākɔ̄ . ” Ma̍ cha᷄ŋ ma̍ kūā . Ma̍ kɔ̍ lu̍ɛ̍ī o̍ dɛ̄ndɔ̄ɔ̍ ni᷄ŋ . Ma̍ lɔ̄ɔ̄lū yɔ̄ɔ̄yāa̍ pi̍i̍ pi̍i̍ , kɛ̍ nyɛ̄ bɛ̍ɛ̍ , ā chu̍e̍ le̍  .
43021004	Mɛ̄ɛ̍ pāa̍le̍ŋ lē sɛ̄ īdīi̍yo̍ , mi̍ Chi̍i̍sū chɔ̍mnu᷄ŋ nda̍ . Ō wa̍ īsīsi̍ o̍ mɛ̄ŋmā ībūŋga᷄ŋ kɔ̄ŋgɔ̍ , kɛ̍ ā sīna̍ māā ndu̍ le̍  .
43021005	Mi̍ Chi̍i̍sū nyu̍nā nda̍ āā , “ Pūa̍a̍ , lā chu̍a̍ pa̍ ? ” Ma̍ mūlī āā , “ Ɛ̄ Ɛ̍ . ”
43021006	Mbo̍ dīmūl nda̍ āā , “ Lā wūu̍ wɔ̍ ya̍lāa̍ o̍ bā nyā kɛ̍ndɔ̄ɔ̍ chōo̍ . Lā chō sūūwa̍ chūā . ” Ma̍ wūū yālāa̍ ō bā kɛ̄ndɔ̄ɔ̍ chōo̍ . Mbɔ̄ kɛ̍ nūm . Sūūwāā pīlɛ̍ kpe̍ nda̍ a̍a̍ lu̍ɛ̍ī lēni᷄ŋ ni̍ . Ma̍ būmbā nda̍ nānɔ̄ɔ̄ o̍ dɛ̄ndɔ̄ɔ̍ ni᷄ŋ  .
43021007	O̍ ko̍ŋ , mi̍ bu̍ɛ̍ī Chi̍i̍sū ka̍a̍la̍ wo̍ dīmūl Pītɛ̍ āā , “ Māsānɔ̄ɔ̍ Chi̍i̍su̍ cho̍ ko̍ŋ ni̍ . ” Mɛ̄ɛ̍ Pītɛ̍ tu̍e̍ī le̍nde̍ māā Māsānɔ̄ɔ̍ ni̍ , mbo̍ chūā dōmāa̍ , mbo̍ wōūnu᷄ŋ . Kāni̍ , yɔ̄ɔ̄yā nda̍ wa̍ wo̍ , mi̍ ndu̍ o̍o̍ so̍o̍lu᷄ŋ . Mɛ̄ɛ̍ o̍ wo̍u̍nu̍ŋ do̍māa̍ , mbo̍ tūāl o̍ mɛ̄ŋnda̍ŋ ni᷄ŋ , mbo̍ tāŋ  .
43021008	Bu̍ɛ̍īya̍ ā pīli̍a̍ā , nda̍ nda̍ wa̍ hūnɔ̄ɔ̍ o̍ dɛ̄ndɔ̄ɔ̍ ni᷄ŋ . Dɛ̄ndɔ̄ɔ̍ wa̍ hūnɔ̄ɔ̍ a̍ yālāa̍ nānɔ̄ɔ̍ a̍ sūūwa̍ lēni᷄ŋ . Ā lo̍ hūnɔ̄ɔ̍ le̍nde̍ ma̍ fūūlūū o̍ kɔ̄ŋgɔ̍ɔ̍ bɛ̄ŋgu̍ . Chɔ̍ŋ o̍ fo̍ndāŋ nda̍ wa̍ ko̍ŋ o̍ mɛ̄ŋnda̍ŋ chōo̍ wo̍ hu̍ŋ o̍ kɔ̄ŋgɔ̍ , ō ve̍ le̍vi̍l te̍ . Ō wa̍ kɔ̄lā wāā o̍ kɔ̄ŋgɔ̍ pɛ̍ , ndu̍ o̍o̍ wa᷅ nɛ̍īyo̍ kɛ̄mɛ̄  .
43021009	Mɛ̄ɛ̍ nda̍ fūūlu̍u̍ o̍ kɔ̄ŋgɔ̍ɔ̍ bɛ̄ŋgu̍ , ma̍ fūlā o̍ dɛ̄ndɔ̄ɔ̍ ni᷄ŋ . Mɛ̄ɛ̍ nda̍ he᷄l o̍ kɔ̄ŋgɔ̍ , ma̍ chā yīŋnde̍ŋ lē kīīsāā a̍ sūɛ̍ɛ̍ŋnde̍ . Ma̍ chā bēe̍dīi̍yo̍ a̍ sūūwo̍ . Sūūwo̍ wa̍ o̍ dɛ̄ŋgūlta̍ŋ chōo̍  .
43021010	Mi̍ Chi̍i̍sū di̍mūl nda̍ āā , “ Lā hu᷄ŋ a̍ sūūwāā nya̍ lāŋga̍ bi̍ī wa̍ ā ti᷄ŋ . ”
43021011	Mi̍ Sa̍i̍mɔ̄ŋ Pītɛ̍ mi̍i̍ŋgū o̍ dɛ̄ndɔ̄ɔ̍ , mbo̍ kɔ̍ ti̍mbī yālāa̍ , mbo̍ hūŋ a̍ ndu̍ nānɔ̄ɔ̍ . Ō wa̍ ō pīāā a̍ sūūwāā bɛ̄ndūa̍a̍ . Sūūwāa̍ wa̍ lēni᷄ŋ nda̍ , ā wa̍ kɛ̄mɛ̄ a̍ sūūwa̍ be̍le̍-ŋu̍ɛ̍ɛ̍nu̍ a̍ ā yāa̍ . Kɛ̍ , a̍ sūūwāā kāāku̍u̍wāa̍ wa̍ ka̍ŋ le̍ni̍ŋ nda̍ fa̍ū , kīōlī bɛ̍ɛ̍ yālāa̍ kīōli̍ le̍  .
43021012	Mi̍ Chi̍i̍sū di̍mūl nda̍ āā , “ Lā hu᷄ŋ di̍ō nyɛ̄ dīa̍a̍ . ” Bu̍ɛ̍īya̍ ha̍ā ki̍nɛ̍i̍ ō pīlɛ̍ bɛ̍ɛ̍ bi̍i̍ kɔ᷅llo̍ mbō nyūna̍ ndu̍ āā , “ Nūm nɛ̄ɛ̍nɛ̍ , ” le̍ , kāni̍ fo̍ndōle̍ , nda̍ a̍a̍ si̍nā māā Māsānɔ̄ɔ̍ ni̍  .
43021013	Mi̍ Chi̍i̍sū cha̍ŋ mbo̍ kɔ̍ chu̍ā bēe̍dīi̍yo̍ mbo̍ kē nda̍ . Sūūwo̍ bɛ̄ɛ̄ le̍nde̍ ko̍ni̍ , mbo̍ chūā mbo̍ kē nda̍  .
43021014	Chɔ̍ŋ a̍ mīīŋgū Chi̍i̍sū mi̍i̍ŋgu̍ yōōmū wo̍ , mɛ̄ɛ̍ yāa̍ ndɔ̄ɔ̍ wa̍ ni᷅ŋ ho̍ō le̍ bu̍ɛ̍i̍yāā ndūa̍a̍ chɔ̄mnɔ᷄ŋndo̍ ni̍  .
43021015	Mɛ̄ɛ̍ nda̍ chīi̍ nyɛ̄ dīa̍a̍ di̍o̍ , mi̍ Chi̍i̍sū nyu̍nā Sa̍i̍mɔ̄ŋ Pītɛ̍ āā , “ Sa̍i̍mɔ̄ŋ , po̍ Chɔ᷄ŋ ndo̍ , a̍ ka̍a̍la̍ ya̍ mbo̍ hīāū mɛ̄ɛ̍ ha̍ā ā kāāla̍ ya̍ yɛ̍ ? ” Mi̍ Pītɛ̍ chɛ᷅l āā , “ E̍ī , Māsānɔ̄ɔ̍ , ā sīnā māā I̍ ka̍a̍la̍ nu̍m . ” Mi̍ Chi̍i̍sū di̍mūl ndu̍ āā , “ Mɛ̄ɛ̍ ke̍ sa̍a̍ nīāā pɔ̍mbūa̍a̍ nyɛ̄ dīa̍a̍ . ”
43021016	Mbo̍ nyūnā ndu̍ vɛ̄lɛ̄ dīi̍ŋ ndɔ̄ɔ̍ āā , “ Sa̍i̍mɔ̄ŋ , po̍ Chɔ᷄ŋ ndo̍ , a̍ ka̍a̍la̍ ya̍ ? ” Mi̍ Pītɛ̍ mu̍lī āā , “ E̍ī , Māsānɔ̄ɔ̍ . Ā sīnā māā I̍ ka̍a̍la̍ nu̍m . ” Mi̍ Chi̍i̍sū di̍mūl ndu̍ vɛ̄lɛ̄ āā , “ Mɛ̄ɛ̍ ma̍nda̍ sa̍a̍ nīa̍a̍ . ”
43021017	O̍ ko̍ŋ kɔ̍ɔ̍lī , mi̍ Chi̍i̍sū nyu̍nā ndu̍ yāa̍ ndɔ̄ɔ̍ āā , “ Sa̍i̍mɔ̄ŋ , po̍ Chɔ᷄ŋ ndo̍ , a̍ ka̍a̍la̍ ya̍ ? ” O̍ ko̍ŋ , mi̍ kɔ̄llo̍ tāmbū Pītɛ̍ , kāni̍ fu̍u̍le̍ le̍ nyūnā kōŋ lēyāa̍ māā tē Pītɛ̍ ka̍a̍la̍ ndu̍ pɛ̍ . Mbo̍ dīmūl Chi̍i̍su̍ āā , “ Māsānɔ̄ɔ̍ , ā sīnā nyɛ᷅ o̍ nyɛ̄ fe̍e̍ . Ā sīnā māā I̍ ka̍a̍la̍ nu̍m . ” Mi̍ Chi̍i̍sū di̍mūl ndu̍ āā , “ Mɛ̄ɛ̍ ke̍ sa̍a̍ nīa̍a̍ nyɛ̄ dīa̍a̍ . ”
43021018	Mi̍ Chi̍i̍sū di̍mūl Pītɛ̍ āā , “ Mī di̍mu̍l nu̍m tōnya̍a̍ wa̍la̍ŋ , te̍le̍ŋ ŋ̄ wa̍ chūā pīāāndū wo̍ , nūm o̍o̍ do̍vi̍ŋ pɛ̍ ā kūɛ̄nu᷄ŋ ba᷅ o̍ bā ŋ̄ yēēma̍ . Kɛ̍ ndu̍yɛ̍ , bōōndi̍i̍ ŋ̄ yūwā ni̍ŋ nde̍ , ā yɔ̄ŋgū ni̍ŋ ba᷅la̍ŋ mī wānā che᷅le̍ŋndo̍ ō sāāli̍a̍a̍ nu̍m la̍ŋ mbō yīi̍ nu̍m po᷅ŋ , mbō kūɛ̄ a̍ nūm nāa̍ ŋ̄ hɛ̍nāŋ bɛ̍ɛ̍ le̍ lākɔ̄ le̍ wa̍ . ”
43021019	Dīōmndā Chi̍i̍sū so̍ō la᷅ŋ nāa̍ Pītɛ̍ chu̍a̍ la̍ŋ ō dīmi̍ mādīmīāā la̍ŋ le̍ chɔ̄mndo̍ mɛ̄ɛ̍ Pītɛ̍ o̍ wa̍ hūnɔ̄ɔ̄ wu̍ le̍ hāli̍ kpe̍ŋ māā mī wāŋnda̍ ā ke̍ Mɛ̄lɛ̄ka̍ bɛ̄ɛ̄le̍ŋ yɛ̍ . Mbo̍ dīmūl Pītɛ̍ āā , “ To̍l la̍ kɔ̄ɔ̄lī . ”
43021020	O̍ ko̍ŋ kɔ̍ɔ̍lī , mi̍ Pītɛ̍ mu̍li᷄ŋ mbo̍ chā bu̍ɛ̍ī Chi̍i̍sū ndu̍ o̍o̍ ka̍a̍la̍ wo̍ , ō wa̍ nda̍ tōlɔ̄ɔ̍ kɔ̄ɔ̄lī . Bōōndi̍i̍ nda̍ a̍a̍ wa̍ nyɛ̄ dīa̍a̍ dīo̍o̍ nda̍ Chi̍i̍sū wa̍ā ve̍ , bu̍ɛ̍īyo̍ ho̍ō , ndu̍ ndu̍ o̍o̍ sɔ̍ɔ̍ŋgu̍u̍ Chi̍i̍su̍ īkɛ̄i̍ ni̍ . Ndu̍ ko̍ni̍ ndu̍ o̍o̍ nyu̍na̍ Chi̍i̍sū ni̍ āā , “ Māsānɔ̄ɔ̍ , ō nɛ̄ɛ̍nɛ̍ cho̍ yɛ̄ nu̍m pīsī ? ”
43021021	Mɛ̄ɛ̍ Pītɛ̍ che᷅ mi̍ bu̍ɛ̍ī kōŋ ō wā nda̍ tōlɔ̄ɔ̍ kɔ̄ɔ̄lī , mi̍ Pītɛ̍ nyu̍nā Chi̍i̍sū āā , “ Māsānɔ̄ɔ̍ , pōo̍ ho̍ō , ndu̍ ndu̍ yɛ̍ ? ”
43021022	Mi̍ Chi̍i̍sū lo᷅ o̍ ko̍ŋ mbo̍ dīmūl Pītɛ̍ āā , “ I̍ ye̍e̍ma̍ bɛ̍ɛ̍ māā mbō lo̍ yōōmū ha̍a̍a̍ mbō lo̍ o̍ ko̍ŋ mī I̍ mi̍i̍ŋgu̍ na̍ŋ , ɔ̍ɔ̄ būūla᷄ŋ nu̍mndo̍ o̍ ko̍ŋ ni̍ŋ ? Nūm to̍l la̍ kɔ̄ɔ̄lī su̍e̍e̍ . ”
43021023	O̍ ko̍ŋ , mi̍ tɔ̍ɔ̍ ō tīū wānāā lāāla᷄ŋnda̍ tɛ̄ɛ̄ŋ māā bu̍ɛ̍īyo̍ ho̍ō ndu̍ vi᷅ ni̍ŋ te̍ . Kɛ̍ , ō cho̍ mī Chi̍i̍sū di̍mi̍ māā ō cho̍ wu̍ le̍ le̍ . Ō dīmi̍ mādīmīāā āā , “ I̍ ye̍e̍ma̍ bɛ̍ɛ̍ mbō lo̍ yōōmū ha̍a̍a̍ mbō lo̍ o̍ ko̍ŋ mī I̍ mi̍i̍ŋgu̍ na̍ŋ ɔ̍ɔ̄ būūla᷄ŋ nu̍mndo̍ o̍ ko̍ŋ ni̍ŋ ? ”
43021024	Bu̍ɛ̍īyo̍ ho̍ō , ndu̍ cho̍ nya̍ ho̍ō sɔ̄ɔ̍ŋ mu᷅ŋ chɔ̄mndo̍ ni̍ . Ndu̍ ko̍ po̍o̍nyi̍a̍a̍ vɛ̄lɛ̄ sɔ̄ɔ̍ŋ ka̍la᷄ŋ ni̍ . Ndu̍yɛ̍ , ŋ̄ sīnā māā sɔ̄ɔ̍ŋ o̍ chɔ̍m mu᷅ŋ ndo̍ŋ ŋ̄ chō tōnya̍  .
43021025	Sɔ̄ɔ̍ŋ fa̍ŋgā fa̍ŋgā ŋ̄ chēle̍ŋ chō mi̍ Chi̍i̍sū to̍sā mu̍ŋ . Nyɛ̄ o̍ nyɛ̄ Chi̍i̍sū to̍sa̍ tē ndu̍ o̍o̍ wa̍ nyɛ̍ chu̍ū pōōnyīāā o̍ lāyāu̍ ni̍ŋ pɛ̍ , I̍ nɔ̍ o̍ kɔ̄l māā ō wa̍ bɛ̍ɛ̍ chi̍e̍ēŋndo̍ ho̍ō kpo̍u̍ , yāu̍la̍ la̍ŋ la̍a̍ su᷅l le̍ni̍ŋ te̍  .
44002001	Mɛ̄ɛ̍ pāa̍le̍ Pɛ̍ŋti̍kɔ̍ɔ̍sīle̍ŋ lē fūūlu̍u̍ , mi̍ wānāā lāāla᷄ŋnda̍ lo̍ŋ kpe̍de̍ ma̍ bɔ̄ɔ̄ŋi̍āŋ na̍a̍ pi᷅lɛ̍  .
44002002	Mɛ̄ɛ̍ nda̍ bɔ̄ɔ̄ŋi̍āŋ , ma̍ tūɛ̄ī bɔ̄ɔ̄lūū bɛ̄ndōo̍ o̍ lē pīlɛ̍ ni᷄ŋ kpe̍ , chɔ̄nɔ᷄ŋndo̍ o̍ ha̍la̍a̍ ni᷄ŋ mɛ̄ɛ̍ hūēīyīī bɛ̄ndūe̍i̍ wā hɔ᷅ŋndo̍ nu̍a̍ā yɛ̍ . Mi̍ bɔ̄ɔ̄lūū bɛ̄ndū kōŋ tīū si̍lɔ̍ nāa̍ nda̍ wa̍ īchāli̍ chi̍ɛ̍ī ni̍ŋ nda̍  .
44002003	Ma̍ chā nyɔ̄ɔ̍ŋ māā dīɔ̄ɔ̄mūīī lēyīŋ pīɔ̄ūvi̍āŋndo̍ mi̍ ŋ̄ chāl nda̍ chōo̍ a̍ pi̍lɛ̍ŋ pi̍lɛ̍ŋ nda̍ kpe̍de̍  .
44002004	Nda̍ kpo̍u̍ mi̍ Nyi̍nā Kāsīo̍o̍ tūāl nda̍ kɔ̄ɔ̄lī . Ma̍ kāndū sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋndo̍ŋ ni᷄ŋ , mɛ̄ɛ̍ Nyi̍nā Kāsīo̍o̍ ō ke̍ nda̍ kpāāyāa̍ le̍ mu̍ŋ dīmīo̍o̍ yɛ̍  .
44002005	O̍ bōōndi̍i̍ ke̍ŋ ni᷄ŋ , Chu̍ūwa̍ a̍ pi̍ɛ̍ī Mɛ̍lɛ̄ka̍ wa̍ ā wa̍ Chūlu̍sɛ̄lɛ̄m chi̍e̍e̍ , fūlāa̍ o̍ lɛ̄ŋnde̍ ni᷄ŋ kpo̍u̍ o̍ chi̍e̍ēŋndo̍ chōo̍  .
44002006	Mɛ̄ɛ̍ nda̍ tūēī bɔ̄ɔ̄lūū bɛ̄ndōo̍ ho̍ō , ma̍ hūŋ . Ma̍ chūūŋgi̍āŋ fa̍ŋgā bɛ̍ndōo̍ lo̍ŋ . Mi̍ kɔ̄ndɔ̄fi̍llo̍ bīī wānāā kāa̍la̍ yɛ̍ yɛ̍la̍ wa̍ o̍ fāŋgā ko̍ŋ ni᷄ŋ nda̍ . Kāni̍ fo̍ndōle̍ , ā wa̍ wānāā lāāla᷄ŋnda̍ sūɛ̍i̍ tūēīyɔ̄ɔ̍ o̍ sɔ̄ɔ̍ŋ nda̍ŋ māŋgālāŋ yɛ̍ yɔ̍ŋ ni᷄ŋ  .
44002007	Mi̍ sūɛ̍i̍ he̍ī bīī nda̍ kɔ̄ndɔ̄fi̍li̍ ta̍u̍ ta̍u̍ . Ma̍ kāndū nyūūni̍āŋndo̍ āā , “ Ō cho̍ o̍ lɛ̄ŋndē Kāli̍līle̍ŋ ni᷄ŋ te̍ pūa̍a̍ ha̍ā kpo̍u̍ a̍ fu̍la̍ le̍ ?
44002008	Kɛ̍ vɛ᷅ mi̍ na̍a̍ kpe̍de̍ ŋ̍ wa᷅ nda̍ sɔ̄ɔ̍ŋ na̍a̍ ŋ̄ māŋgālāŋ yɛ̍ yɔ̍ŋ tūēīyɔ̄ɔ̍ o̍ dīmīo̍o̍ ?
44002009	Lɛ̄ŋīī yɛ̍ yɛ̍ na̍a̍ ŋ̄ fūla̍ ve̍ cho̍ he̍ī ni̍ . Pa̍a̍tīāā , a̍ Mi̍dīāā , a̍ Ɛ̍lām , a̍ Mɛ̄sōpōte̍e̍mīāā , a̍ Chūdi̍a̍ā , a̍ Kāpādo̍o̍sīāā , a̍ Po̍ŋtɔ̄ɔ̄ , a̍ E̍e̍sīā  ,
44002010	a̍ Fi̍lu̍a̍chīāā , a̍ Pāmfi̍i̍līāā , a̍ I̍chi̍pī , a̍ lɛ̄ŋndē Li̍bīāāle̍ŋ , Sāīlu̍i̍nī chi̍e̍e̍ i̍kɛ̍i̍ , a̍ mīālāa̍ chɛ̍ŋ Lu̍o̍m chi̍e̍e̍ wa̍  ,
44002011	Chu̍ūwa̍ ni̍ , a̍ wānāa̍ chu̍a̍ lāāla᷄ŋ Chu̍ūwa̍ wā , Kīle̍tāŋnda̍ ni̍ , a̍ Ālu̍e̍e̍bīāā . Na̍a̍ kpo̍u̍ ŋ̄ chō nda̍ sūɛ̍i̍ tūēīyɔ̄ɔ̍ a̍ wa̍lta̍ kɔ̄ndɔ̄fi̍ltā Mɛ̄lɛ̄ka̍ tōsa̍ lāŋ o̍kɔ̄ɔ̄ o̍ sɔ̄ɔ̍ŋ nāāŋ māŋgālāŋ yɛ̍ yɔ̍ŋ ni᷄ŋ . ”
44002012	Mi̍ sūɛ̍i̍ he̍ī bīī nda̍ kɔ̄ndɔ̄fi̍li̍ . Nda̍ a̍a̍ si̍nā nyɛ᷅ nda̍ a̍a̍ to̍sā le̍ . Ma̍ kāndū nyūūni̍āŋndo̍ āā , “ Ī māā vɛ̄ɛ̍nɛ̍ cho̍ yɛ̄ he̍ī ? ”
44002013	Kɛ̍ ndu̍yɛ̍ , mi̍ ā pūm ā kāndū wānāā lāāla᷄ŋnda̍ māmɔ̄ɔ̍ . Ma̍ dīmī āā , “ Mbɔ̄ mūɛ̄īya̍ŋ nda̍ ko᷄l ni̍ . ”
44002014	Pītɛ̍ wa̍ ŋ̄wāŋ tɔ̍ a̍ wānā pīli̍a̍ā Chi̍i̍sū ve᷅m hɔ̄ltē ndɔ̄ wa̍ tɛ̍ɛ̄ŋ . Mbo̍ cha᷄ŋ , mbo̍ kāndū sūɛ̍i̍ nāa̍ fāŋgā bɛ̍ndōo̍ ho̍ō chūā . Mbo̍ dīmī chōo̍ cho̍o̍ āā , “ Chāa̍ŋāā nīāā Chu̍ūwa̍ a̍ wānā o̍ wāna̍ cho̍ Chūlu̍sɛ̄lɛ̄m na̍nu᷄ŋ , lā ya᷄ŋ ya̍ nīla̍ŋ nyɛ̄ kɛ̄ndɛ̍ī mī chɔ̍m nya̍ nyɛ̍ yɔ̍nu̍ŋ ho̍ō wo̍  .
44002015	Ō cho̍ mɛ̄ɛ̍ nya̍ chō yīya᷄ŋndo̍ yɛ̍ le̍ i̍ cho̍ le̍ . Ō cho̍ ma̍mu̍ɛ̍i̍ le̍ wāŋnda̍ ha̍ā ko᷄l te̍ , kāni̍ fu̍u̍le̍ yɛ̄ɛ̄ŋnde̍ŋ lē lāŋga̍ fu̍lā su̍ŋ  .
44002016	Nyɛ̍ yɔ̍nu̍ŋ ndo̍ cho̍ ho̍ō ni̍ māā , wāna̍ su̍a̍ā le̍ Mɛ̄lɛ̄ka̍ wo̍ dīōla̍ŋ āā , Cho̍wɛ̄ɛ̄ , nyɛ̄ o̍ di̍mi̍ wo̍ ndu̍ yɔ̍nu̍ŋ ho̍ō ni̍ . Mi̍ Cho̍wɛ̄ɛ̄ di̍mī sīndɛ̄ māā  ,
44002017	Mɛ̄lɛ̄ka̍ dīmi̍ āā , nyɛ̄ ya̍ Mɛ̍lɛ̄ka̍ chō tōsā o̍ pālɛ̍i̍ mɛ̍ɛ̍lɛ̄ī chōo̍ wo̍ , ndu̍ cho̍ ho̍ō ni̍ . I̍ cho̍ Nyi̍nā nūu̍ yɔ̄ŋ wāŋnda̍ kpe̍de̍ kɔ̍ɔ̍lī . Pūa̍a̍ nyāa̍ , a̍ chūāwāā nyāā la̍a̍ndūa̍a̍ , ā chō yōōŋgu̍ Mɛ̄lɛ̄ka̍a̍ dīmī nāa̍ wāŋnda̍ chūā . Chūāā nyāā pi̍a̍a̍ndūa̍a̍ chō yōōŋgu̍ Mɛ̄lɛ̄ka̍a̍ sɔ̄lā o̍ yi̍lāŋnda̍ŋ ni᷄ŋ , mī wānāā nyāā yu̍vɛ̍i̍ya̍ sɔ̄la̍ yōōŋgu̍ Mɛ̄lɛ̄ka̍a̍ o̍ lɔ̄mā sɔ̄la᷄ŋ ni᷄ŋ  .
44002018	A̍ tōnya̍ , I̍ cho̍ Nyi̍nā nūu̍ yɔ̄ŋ bu̍ɛ̍i̍yāā nīa̍a̍ kɔ̄ɔ̄lī o̍ pālɛ̍i̍ ke̍ŋ ni᷄ŋ , wānā pɔ̍nɔ̍ ni̍ , wānā la̍nɔ̍ ni̍ , ndu̍yɛ̍ , mā dīmi̍ yōōŋgu̍ Mɛ̄lɛ̄ka̍a̍  .
44002019	I̍ cho̍ kɔ̄ndɔ̄fi̍lta̍ŋ chɔ̄m o̍ ha̍la̍a̍ ni᷄ŋ cho̍o̍ cho̍o̍ , mī chɔ̍m ka̍a̍ma̍āla̍ŋ o̍ chi̍e̍ēŋndo̍ chōo̍ . Nyɔ̄ɔ̍ŋ mu᷅ŋ mu̍ŋ wa᷅ ni̍ŋ ni̍ , kōo̍wa̍ŋ , a̍ yīŋnde̍ŋ , a̍ ku᷄mnde̍ ta̍u̍  .
44002020	Pāa̍le̍ŋ lē pɛ̄ŋgī ni̍ŋ fūlāa̍ , mī pāŋge̍i̍ sīmnu᷄ŋ i̍ si̍a̍ŋā māā mākōo̍ . Mu̍ŋ cho̍ yɔ̄nɔ᷄ŋ ni̍ , lɔ̍ɔ̍ pa̍ pāa̍le̍ bɛ̍ndūlē Māsānɔ̄ɔ̍ Mɛ̄lɛ̄ka̍ chō nyɛ̄ tōsā le̍ŋ lē fūūlūū  .
44002021	Ndu̍yɛ̍ , ī chō yɔ̄nɔ᷄ŋ māā wānā o̍ wāna̍ pi̍ɛ̍i̍ Māsānɔ̄ɔ̍ Mɛ̄lɛ̄ka̍ le̍ ndu̍ mālāa̍ pɛ̍ , Mɛ̄lɛ̄ka̍ chō ndu̍ pīŋī . ”
44002022	Mi̍ Pītɛ̍ hi̍a̍ū lāchī a̍ dīmīo̍o̍ āā , “ Chāāŋāā nīāā Chu̍ūwa̍ , lā ya᷄ŋ ni᷅la̍ŋ o̍ sūɛ̍i̍ ya̍ cho̍ nya̍ dīmūllo̍ ve̍ . Mɛ̄lɛ̄ka̍ chɔ᷄m kpe̍nde̍ke̍le̍ māā ndu̍ wa̍ wa̍llo̍ a̍ Chi̍i̍sū o̍ fu̍la̍ Na̍a̍sa̍lūɛ̄ī yo̍ ni̍ . Ō chɔ᷄m he̍ī sa̍na̍a̍ o̍ ka̍a̍ma̍āla̍ŋ ni᷄ŋ , a̍ kɔ̄ndɔ̄fi̍lta̍ŋ , a̍ kpālōla̍ o̍ to̍sa̍ a̍ Chi̍i̍sū la̍ŋ . Nya̍ pi̍la̍ lā sīnā sɔ̍ɔ̍ŋ yɔ̍nu̍ŋ ndo̍ŋ , kāni̍ fo̍ndōle̍ , nya̍ tɛ̄ɛ̄ŋ na̍nu᷄ŋ ŋ̍ yɔ̍nu̍ŋ ni̍  .
44002023	Ndu̍ Mɛ̍lɛ̄ka̍ ndu̍ kɛ̍ɛ̍si̍a̍a̍ le̍ Chi̍i̍su̍ yɔ̄ŋgōo̍ nāa̍ nya̍ chūā ni̍ . Chi̍i̍sū ko̍ŋ ndu̍ nya̍ tōsa̍ ni̍ , mi̍ wānāā yɔ̄ŋ wɔ̄ɔ̍ŋnda̍ bāŋ ndu̍ o̍ yɔ̄m sīŋgāfīlāa̍ chōo̍ . Mi̍ lā dīī ndu̍ . Kɛ̍ ndu̍yɛ̍ , Mɛ̄lɛ̄ka̍ pi̍la̍ kɛ̍ɛ̍si̍a̍a̍ ndi̍ le̍nde̍ ni̍ . Mɛ̄lɛ̄ka̍ sīna̍ ndi̍ fɛ̍lɛ̍ŋ pa̍a̍ndū  .
44002024	Chi̍i̍sū ko̍ŋ ndu̍ Mɛ̄lɛ̄ka̍ mīŋgi̍ yōōmū ni̍ . Ndu̍yɛ̍ , mbo̍ sōlī ndu̍ o̍ nyɛ̄ nɛ̄īyāa̍ ni᷄ŋ , nyɛ̄ nɛ̄īyāa̍ chi̍e̍e̍ pīɔ̍m . Kāni̍ fo̍ndōle̍ , pīɔ̍mndo̍ ndu̍ o̍o̍ nɔ̍ kpa̍a̍yā le̍ ndu̍ kɛ̄sīo̍o̍ chi̍e̍e̍ pīɔ̄m te̍  .
44002025	Mi̍ Dēēve̍ di̍mī a̍ ndu̍ o̍kɔ̄ɔ̄ māā , i̍ sa̍a̍lu̍ŋ māā Māsānɔ̄ɔ̍ Mɛ̄lɛ̄ka̍ chō ya̍ kɔ̄ɔ̄lī lɔ̍ɔ̍ lɔ̍ɔ̍ . Wānā o̍ wānā yɔ᷅ŋ ya̍ nyɛ̄ le̍ . Kāni̍ fo̍ndōle̍ , ō chō ya̍ īkɛ̄i̍ le̍ ya̍ mālāa̍  .
44002026	Le̍la̍ŋ , I̍ cho̍ a̍ kɔ̄l kɛ̄ndɛ̄ . Ndu̍yɛ̍ , I̍ cho̍ wāŋnda̍ dīmūl a̍ kɔ̄l nī kɛ̍ndɔ̄ɔ̍ o̍kɔ̄ɔ̄ . I̍ si̍nā māā I̍ cho̍ wu̍ . Kɛ̍ ō wa̍ bɛ̍ɛ̍ le̍nde̍ ni̍ , I̍ cho̍ lēhɔ̄l o̍ nɛ̄ī le̍ Mɛ̄lɛ̄ka̍ lɔ̍ɔ̍ ya̍ I̍ cho̍ yōōmū wo̍  .
44002027	Kāni̍ fo̍ndōle̍ , nūm Mɛ̄lɛ̄ka̍ a̍ me᷅l la̍ mī wa̍ o̍ sɛ̄īyo̍ ni᷄ŋ te̍ . A̍ me᷅l bu̍ɛ̍ī nūm sa̍kpōo̍ , mbō sɛ̄ le̍  .
44002028	A̍ chɔ̍m ya̍ nɛ̄īla̍ŋ le̍ lūɛ̄īyɔ̄ɔ̍ o̍ yōōmū kpe̍e̍kpe̍i̍yo̍ ni᷄ŋ . Ā chō ya̍ īkɛ̄i̍ . Le̍la̍ŋ , ā chō tōsā mī wa̍ a̍ kɔ̄l kɛ̄ndɛ̄ ta̍u̍ . ”
44002029	Mi̍ Pītɛ̍ di̍mī āā , “ Chāāŋāā nīa̍a̍ , I̍ chɔ᷅m ndɔ̍ nya̍ kpe̍nde̍ke̍le̍ a̍ fi̍nyā nāā ma̍māa̍ Dēēve̍ o̍kɔ̄ɔ̄ . Dēēve̍ vi᷅ ni᷅ŋ , ma̍ chɔ̄ ndu̍ . Ndu̍yɛ̍ , sɛ̄i̍ ndɔ̄ɔ̍ chō na̍nu᷄ŋ mɛ̄ɛ̍ na̍a̍ ŋ̄ sūāā nu̍a̍ā yɛ̍  .
44002030	Wāna̍ su̍a̍ā le̍ Mɛ̄lɛ̄ka̍ wo̍ o̍ wa̍ ni̍ . Ndu̍ o̍o̍ si̍nā bu̍ŋgɛ̄ī Mɛ̄lɛ̄ka̍ chūe̍l ndu̍ ve̍ . Mi̍ Mɛ̄lɛ̄ka̍ chūā būŋgɛ̄i̍ ī kālā ka̍lā māā , ō chō tōsā mī chūāūwāā māmāa̍ Dēēvi̍a̍a̍ ō pīlɛ̍ wa̍ māsā bɛ̍ndōo̍ o̍ fo̍nda᷄ŋ Dēēvi̍o̍o̍  .
44002031	Dīmī Dēēve̍ di̍mi̍ māā Mɛ̄lɛ̄ka̍ me᷅l ndu̍ , mbō wa̍ o̍ sɛ̄īyo̍ ni᷄ŋ te̍ wo̍ , ō wa̍ māwāā sūɛ̍i̍ wa̍ā lāchī dīmīo̍o̍ a̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , mīīŋgū o̍ mi̍i̍ŋgu̍ yōōmū wo̍ o̍kɔ̄ɔ̄ . Ndu̍yɛ̍ , mbo̍ dīmī māā ō me᷅l di̍a̍llūŋ ndɔ̄ŋ , mī ŋ̄ sɛ̄ le̍  .
44002032	Chi̍i̍sū ko̍ŋ ndu̍ Mɛ̄lɛ̄ka̍ mīŋgi̍ yōōmū ni̍ . Na̍a̍ kpe̍de̍ mi̍ ŋ̄ chā ndu̍  .
44002033	O̍ ko̍ŋ kɔ̍ɔ̍lī mi̍ Mɛ̄lɛ̄ka̍ hēl a̍ Chi̍i̍sū . Mbo̍ kē ndu̍ nāa̍ si̍māā bɛ̄ndūa̍a̍ ndu̍ pi̍la̍ īkɛ̄i̍ . Mbo̍ kē ndu̍ Nyi̍nā ndɔ̄ɔ̍ mɛ̄ɛ̍ Mɛ̍lɛ̄ka̍ fi̍nyā ndɔ̄ o̍ chu̍e̍l ndu̍ būŋgɛ̄i̍ yɛ̍ . Nyɛ̄ o̍ nyɛ̄ nya̍ chē , mi̍ lā tūɛ̄ī , ō chō māchūāā chɔ̄nɔ᷄ŋndo̍ o̍ Chi̍i̍sū lo̍  .
44002034	Dēēve̍ he̍l ɛ̄chɛ̍nɛ̄ mɛ̄ɛ̍ Chi̍i̍sū he̍l ɛ̄chɛ̍nɛ̄ yɛ̍ le̍ . Kɛ̍ mi̍ Dēēve̍ di̍mī māā , mi̍ Māsānɔ̄ɔ̍ Mɛ̄lɛ̄ka̍ dīmūl Māsānɔ̍ nūu̍ āā , Cha̍l o̍ bā ni̍ kɛ̍ndɔ̄ɔ̍ chōo̍  ,
44002035	mī to̍sa̍ mā yēm ya̍a̍mɔ̍ɔ̍wa̍a̍ nu̍mnda̍ , mā wa̍ nu̍m o̍ bā bɛ̄ŋgu̍ . ”
44002036	Mi̍ Pītɛ̍ hi̍a̍ū lāchī a̍ sūɛ̍i̍ āā , “ Le̍la̍ŋ , nya̍ Chu̍ūwa̍ kpe̍de̍ , lā sīna̍ kpe̍nde̍ke̍le̍ māā Chi̍i̍su̍ nya̍ ba᷄ŋ ho̍ō o̍ yɔ̄m sīŋgāfīlāa̍ chōo̍ wo̍ , ndu̍ Mɛ̄lɛ̄ka̍ sīīŋgūū Māsānɔ̄ɔ̍ ni̍ . Mbo̍ sīīŋgūū ndu̍ Ki̍li̍tī , wāna̍ o̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ . ”
44002037	Mɛ̄ɛ̍ wāŋnda̍ ha̍ā tūēī nyɛ̄ Pītɛ̍ dīmi̍ wo̍ , mi̍ mɔ̍nɛ̍i̍ bīī nda̍ ta̍u̍ . Ma̍ nyūnā Pītɛ̍ a̍ wānāā Chi̍i̍sū ve᷅m hɔ̄ltē ndɔ̄ wa̍ ā pīli̍a̍ā āā , “ Yɛ̄ɛ̍nɛ̍ na̍a̍ ŋ̄ tōsa̍ yɛ̍ , chāa̍ŋāā nāa̍ ? ”
44002038	Mi̍ Pītɛ̍ lō lo̍ŋ mbo̍ mu̍lī āā , “ Lā ma᷄l yɔ᷅ŋndā nyāla̍ wɔ̍ɔ̍ŋnda̍ŋ , mī lā pɛ̄l dīōla̍ Chi̍i̍sū Ki̍li̍tīla̍ŋ , mā yīŋ nya̍ mɛ̄ɛ̍ nya̍ chō fa̍ū , le̍ mī Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ , ndu̍yɛ̍ , mbō ke̍ nya̍ Nyi̍nā ndɔ̍ Kāsīo̍o̍  .
44002039	Ō chu̍a̍ būŋgɛ̄i̍ he̍ī nāa̍ nya̍ chūā , a̍ chūāūwāā nyāa̍ , a̍ wānāa̍ cho̍ o̍ lɛ̄ŋīī la̍nda̍ŋ nde̍ ni᷄ŋ nda̍ . Būŋgɛ̄i̍ he̍ī chō le̍ na̍a̍ wānā o̍ wāna̍ Māsānɔ̄ɔ̍ Mɛ̄lɛ̄ka̍ nāa̍ ō vēēlu̍ nāa̍ ndu̍ chu̍a̍ . ”
44002040	Mi̍ Pītɛ̍ hi̍a̍ū lāchī a̍ nda̍ to̍kpālā fāŋgā fa̍ŋgā chɔ̄mndo̍ . Mbo̍ sīlā nda̍ ō kālā ka̍lā āā , “ Lā pīŋi̍ nya̍ pi̍la̍ , yɔ̍ŋi̍ nya̍ sɔ̄la̍ nyɛ̍ pālāa̍ mɛ̄ɛ̍ wānāā kɔ̄l vēsɛ̍i̍ya̍ ha̍ā chō nyɛ̄ pālāa̍ sɔ̄la̍ yɛ̍ . ”
44002041	Ma̍ yīŋ wānāa̍ la̍a̍la̍ŋ a̍ dīōmndā Pītɛ̍ di̍mi̍ la᷅ŋ nda̍ŋ . Wānāa̍ de̍l wānāā lāāla᷄ŋnda̍ chōo̍ pa̍a̍le̍ le̍ŋ nda̍ , nda̍ a̍a̍ wa᷅ wāa̍la̍ŋ lā yāa̍  .
44002042	O̍ ko̍ŋ kɔ̍ɔ̍lī , nyɛ̄m wānāā lāāla᷄ŋnda̍ ha̍ā hīōū lāchi̍ a̍ tōsāa̍ wo̍ŋ , mu̍ŋ cho̍ mu᷅ŋ ni̍ , mi̍ wānāā Chi̍i̍sū ve᷅m hɔ̄ltē ndɔ̄ wa̍ pɛ̄ɛ̄kū nda̍ . Ma̍ pīɔ̄ūvi̍āŋ nyɛ᷅m nda̍ nɔ̄ wo̍ŋ . Ma̍ hīāū lāchī a̍ nyɛ̄ dīa̍a̍ dīo̍o̍ lātūlu̍ , a̍ Mɛ̄lɛ̄ka̍ pīɛ̄īyo̍ mɛ̄ɛ̍ ka̍ā ndāa̍ wa̍ yɛ̍  .
44002043	Mi̍ wānāā lāāla᷄ŋnda̍ tōsā ka̍a̍ma̍āla̍ŋ a̍ kɔ̄ndɔ̄fi̍lta̍ŋ ta̍u̍ . Mi̍ kɔ̄ndɔ̄fi̍llo̍ bīī wānā o̍ wānā  .
44002044	Mi̍ wānāā lāāla᷄ŋnda̍ kpo̍u̍ a̍ hi̍a̍ū lāchī a̍ chūūŋgi̍āŋ le̍ndi̍a̍a̍mɔ̍ɔ̍ nāa̍ pi᷅lɛ̍ , a̍ nyɛ̄m nda᷄ŋ pīɔ̄ūvi̍āŋndo̍  .
44002045	O̍ pi̍sī ko̍ nyɛ᷅m ndɔ̄ɔ̍ŋ , ā pīɔ̄ūvi̍āŋ ka̍ni̍ŋ mu̍ŋ nda̍ kpe̍de̍ . Mɛ̄ɛ̍ wāŋndo̍ nɔ̄ ba̍ ha̍vɛ̍i̍yo̍ yɛ̍ , le̍nde̍ ndu̍ o̍o̍ sɔ̍lā ni̍  .
44002046	Lēpāla̍ o̍ lēpāla̍ chūūŋgi̍āŋndo̍ o̍ chīɛ̍i̍ Mɛ̄lɛ̄ka̍a̍ ni᷄ŋ na̍a̍ pi᷅lɛ̍ . Mā hīāū la̍chi̍ a̍ nyɛ̄ dīa̍a̍ dīo̍o̍ lātūlu̍ o̍ chīɛ̄īlā ndāla̍ yɛ̍ yɛ̍la̍ŋ ni᷄ŋ . Mā kēna᷅ŋ nyɛ̍ ndā di̍a̍a̍ a̍ kɔ̄ltā kɛ̄ndɛ̄ , a̍ kɔ̄ltā kūmbīa̍ŋnda̍ŋ  .
44002047	Ā wa̍ Mɛ̄lɛ̄ka̍ sāŋgālāa̍ lɔ̍ɔ̍ lɔ̍ɔ̍ . Wāŋnda̍ kpe̍de̍ nda̍ a̍a̍ nɔ̍ bɛ̄ɛ̄le̍ŋ le̍ wānāā lāāla᷄ŋnda̍ . Lēpāa̍ o̍ lēpāa̍ , Māsānɔ̄ɔ̍ Mɛ̄lɛ̄ka̍ ndu̍ o̍o̍ chɔ̍ɔ̍lū wa̍nāā Mɛ̄lɛ̄ka̍ pīŋi̍ wa̍ o̍ ku̍ndā wānāā lāāla᷄ŋnda̍ chōo̍  .
44003001	Pāa̍le̍ pi᷅lɛ̍ , Pītɛ̍ nda̍ Chɔ᷄ŋ , ā wa̍ kɔ̄la̍ŋ o̍ chīɛ̍i̍ Mɛ̄lɛ̄ka̍a̍ a̍ pāa̍le̍ cha̍lāāle̍ŋ . Ndu̍yɛ̍ , te̍le̍ŋ nda̍ a̍a̍ pi̍ɛ̍ī Mɛ̍lɛ̄ka̍ wo̍ wa̍ ho̍ō ni̍ . Mɛ̄ɛ̍ nda̍ kūɛ̄ , ma̍ kōma̍l po̍ bɛ̍vɛ̍i̍yo̍  .
44003002	Pōo̍ ho̍ō yɛ̍ , chɔ̍ŋ a̍ vīōlɔ᷄ŋ ndɔ̄ɔ̍ , ō wa̍ ō bɛ̄vɛ̍i̍yo̍ . Lēpāa̍ o̍ lēpāa̍ , wāŋnda̍ chūa̍a̍ pōo̍ ho̍ō mā kɛ̄si̍ ndu̍ o̍ chīɛ̍i̍ Mɛ̄lɛ̄ka̍a̍ sōndōo̍ , le̍ wānāa̍ wa᷅ lu̍ɛ̍i̍yɔ̄ɔ̍ wa̍ nyɔ̄ɔ̍ŋ pīɛ̄īyo̍ . Nda̍ a̍a̍ ve̍e̍lū fo̍ndāŋ nda̍ a̍a̍ kɛ̍sī ndu̍ ko̍ŋ ndo̍ āā , Dīō Kɛ̄ndɔ̄ɔ̍  .
44003003	Mɛ̄ɛ̍ po̍ bɛ̍vɛ̍i̍yo̍ ho̍ō chē Pītɛ̍ nda̍ Chɔ᷄ŋ lūɛ̄īyɔ̄ɔ̍ , mbo̍ nyɔ̄ɔ̄lu̍ nda̍ le̍ mā ke̍ ndu̍ nyɛ̄ pɔ̄mbɔ̄  .
44003004	Ma̍ nūā ndu̍ chi̍kɛ̍ŋ . Mi̍ Pītɛ̍ lo᷅ o̍ ko̍ŋ mbo̍ di̍mūl ndu̍ āā , “ To̍fa̍ na̍a̍ . ”
44003005	Mbo̍ tōfa̍ nda̍ . Ndu̍yɛ̍ , ō wa̍ yīya᷄ŋndo̍ māā ā chō ndu̍ nyɛ̄ kē  .
44003006	Mi̍ Pītɛ̍ di̍mūl ndu̍ āā , “ I̍ nɔ̍ i̍ka̍ni̍ o̍ īka̍ni̍ le̍ . Kɛ̍ I̍ cho̍ nu̍m nyɛ̄ ya̍ nɔ̍ wo̍ kē , I̍ cho̍ dīōmndo̍ ho̍ō dīmī o̍ kpāāya̍ cho̍ o̍ dīōla̍ Chi̍i̍sū Ki̍li̍tīla̍ŋ ni᷄ŋ ndo̍ , ho̍ō Na̍a̍sa̍lūɛ̄ī . Chɔ̍ŋ , mā kūɛ̄ . ”
44003007	Dīmīo̍o̍ le̍nde̍ , mbo̍ sāā ndu̍ bā kɛ̄ndɔ̄ɔ̍ mbo̍ sīmī ndu̍ . O̍ lē pīlɛ̍ ni᷄ŋ kpe̍ , mi̍ pēlūŋ ndɔ᷄ŋ a̍ bōōndo̍ŋ o̍ pēlo᷄ŋ ŋ̄ sɔ̄lā kpāāyāa̍  .
44003008	Mbo̍ cha᷄ŋ nya̍ mbo̍ sīm . Mbo̍ kāndū bālɔ᷄ŋndo̍ . Mbo̍ lūɛ̄ī o̍ bɛ̍ɛ̄ chīɛ̍i̍ Mɛ̄lɛ̄ka̍a̍ nda̍ nda̍ā . Ō wa̍ bālɔ̄ɔ̍ , a̍ hūūlōo̍ , a̍ Mɛ̄lɛ̄ka̍ sāŋgālāa̍  .
44003009	Mɛ̄ɛ̍ wāŋnda̍ kpo̍u̍ a̍ che᷅ ndu̍ kɔ̄la̍ŋ a̍ Mɛ̄lɛ̄ka̍ sāŋgālāa̍  ,
44003010	ma̍ lōōnu᷄ŋ ndu̍ māā po̍ ndu̍ o̍o̍ nɔ̍ pāāndū cha᷄lle̍ pīɛ̄īle̍ŋ o̍ chīɛ̍i̍ Mɛ̄lɛ̄ka̍a̍ sōndōo̍ wo̍ ni̍ , ō nda̍ a̍a̍ ve̍e̍lū āā , Dīō Kɛ̄ndɔ̄ɔ̍ wo̍ . Mi̍ kɔ̄ndɔ̄fi̍llo̍ bīī nda̍ . Ma̍ hāndu᷄ŋ ba᷅la̍ŋ o̍ sōndō a̍ nyɛ̍ yɔ̍nu̍ŋ ndu̍ wo̍  .
44003011	Bōōndi̍i̍ po̍ lēpīɛ̄ī yo̍ ho̍ō ō wa̍ Pītɛ̍ nda̍ Chɔ᷄ŋ ō bāāla᷄ŋ nde̍ , mi̍ kɔ̄ndɔ̄fi̍llo̍ bīī wāŋndā kpe̍de̍ . Ma̍ hūŋ a̍ kīlta̍ŋ nda̍ lāchī o̍ tōŋgo̍ chīɛ̍i̍ Mɛ̄lɛ̄ka̍a̍ , ō wāŋnda̍ nda̍ a̍a̍ ve̍e̍lū āā , Tōŋgo̍ Sɔ̍lɔ̍mɔ̄ŋndo̍ wo̍  .
44003012	Mɛ̄ɛ̍ Pītɛ̍ che᷅ nda̍ , mbo̍ dīmūl nda̍ āā , “ Chāāŋāā nīāā Chu̍ūwa̍ , vɛ᷅ mi̍ he̍ī ī bīī nya̍ kɔ̄ndɔ̄fi̍li̍ ? Vɛ᷅ mi̍ lā wā na̍a̍ tōfāa̍ nu̍a̍ā chi̍kɛ̍ŋ ? Lā yīya̍ŋ ma̍yi̍ya᷄ŋ māā kpāāya̍ na̍a̍ pi̍la̍a̍ to̍sa̍ ni̍ , kɛ̄lɛ̄ŋgāā chōo̍ na̍a̍ ŋ̄ chō wānāā kɛ̄ndɛ̄ Mɛ̄lɛ̄ka̍ o̍ hɔ̄l ni̍ , māā le̍la̍ŋ pōo̍ ho̍ō kūɛ̄ o̍ pēlūŋ ndɔ̄ɔ̍ŋ chōo̍ ni̍ ?
44003013	Mɛ̄lɛ̄ka̍ E̍bīlāha᷅m , a̍ Āa̍se̍ , a̍ Che̍kɔ̍pū nda̍ a̍a̍ pi̍ɛ̍ī yo̍ , ndu̍ cho̍ yɛ̄ Mɛ̄lɛ̄ka̍ fi̍nyāā nāā ma̍māa̍ ni̍ , ō ke̍ bu̍ɛ̍ī ndɔ̄ɔ̍ Chi̍i̍su̍ nāŋɔ̄ɔ̄ ndɔ̄ɔ̍ . Chi̍i̍sū ko̍ŋ ndu̍ nya̍ yɔ̄ŋgu̍ le̍ mā dīī ndu̍ ni̍ . Mɛ̄ɛ̍ Pa̍i̍lē di̍mi̍ le̍ ndu̍ mālɔ̄ɔ̍ , mi̍ lā kɛ̄ɛ̄ ndu̍ Pa̍i̍lē o̍ hɔ̄l  .
44003014	Mi̍ lā kɛ̄ɛ̄ wānā sa̍kpōo̍ , o̍ di̍i̍ku̍ŋ ho̍ō Mɛ̄lɛ̄ka̍ ndu̍ pīlɛ̍ kpe̍ wo̍ . Mi̍ lā dīmūl Pa̍i̍lē māā ō me᷄l nya̍ wānā di̍u̍wāa̍  .
44003015	Lā dīī wāna̍ ke᷅ wa᷅ŋnda̍ yōōmū kpe̍e̍kpe̍i̍yo̍ wo̍ . Kɛ̍ ndu̍yɛ̍ , mi̍ Mɛ̄lɛ̄ka̍ mīŋgī ndu̍ yōōmū . Na̍a̍ ŋ̄ chē he̍ī o̍ yɔ̄nɔ᷄ŋndo̍  .
44003016	Kpāāya̍ cho̍ o̍ dīōla̍ Chi̍i̍sūla̍ŋ ni᷄ŋ ndo̍ , ndu̍ ke̍ po̍ nya̍ chō ho̍ō chɔ̄ɔ̍ , ndu̍yɛ̍ mi̍ lā sīnā wa̍la̍ŋ ndo̍ dīāllūŋ kāla᷄ŋ ni̍ . Dīōla̍ Chi̍i̍sūla̍ŋ a̍ lāāla᷄ŋ cho̍ chɔ̄nɔ᷄ŋndo̍ o̍ Chi̍i̍sū ni̍ŋ ndo̍ , ndu̍ si̍ŋgi̍ pōo̍ ho̍ō che̍che̍ŋ ni̍ . Nya̍ pi̍la̍ lā chō ni᷅ŋ chɔ̄ɔ̍  .
44003017	 “  Le̍la̍ŋ chāa̍ŋāā nīa̍a̍ , I̍ si̍nā māā nya̍ ni̍ , a̍ wānāā nyāā ba̍nāa̍ , lā sīna̍ kpe̍e̍kpe̍i̍ sa̍bu̍ cho̍ o̍ nyɛ̄ nya̍ tōsa̍ ho̍ō wo̍ ni᷄ŋ ndo̍ le̍  .
44003018	Mi̍ Mɛ̄lɛ̄ka̍ dīmī sīndɛ̄ sa̍na̍a̍ a̍ wānāa̍ su̍a̍ā le̍ Mɛ̄lɛ̄ka̍ kpe̍de̍ , māā mɛ̄ɛ̍ mī Ki̍li̍tī wāna̍ o̍ chu̍a̍ bu̍ŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ bīī mɔ̍nɛ̍i̍ . Nyɛ̄ nda̍ dīmi̍ ko̍ŋ ndo̍ ndu̍ yɔ̍nu̍ŋ ho̍ō ni̍  .
44003019	Le̍la̍ŋ , lā ma᷄l yɔ᷅ŋndā nyāla̍ wɔ̍ɔ̍ŋnda̍ŋ , mī lā mūli̍ŋ nāa̍ Mɛ̄lɛ̄ka̍ chūā , le̍ mī Mɛ̄lɛ̄ka̍ fāŋa̍ yɔ̄ŋndā nyāla̍ wɔ̍ɔ̍ŋnda̍ŋ nya̍ kɔ̄ɔ̄lī  ,
44003020	o̍ ko̍ŋ kɔ̍ɔ̍lī , mbō ke̍ nya̍ bōōndu̍ŋ pɛ̍ŋgīa̍ŋ o̍ nyi̍nāā nyāa̍ ni᷄ŋ , mbō yɔ᷄ŋ vɛ̄lɛ̄ Ki̍li̍tī wāna̍ Mɛ̄lɛ̄ka̍ chūe̍l nya̍ pāāndū būŋgɛ̄i̍ yo̍  .
44003021	Ō chō wā ɛ̄chɛ̍nɛ̄ ha̍a̍a̍ mī bōōndi̍i̍ Mɛ̄lɛ̄ka̍ mīŋgī ni̍ŋ nyɛ᷅ o̍ nyɛ̄ tōōsīāā ō sɛ̄nɛ̄īye̍ ī fūūlu̍u̍ . Le̍nde̍ o̍ di̍mi̍ sīndɛ̄ o̍ wānāā ndūa̍a̍ su̍a̍ā le̍ ndu̍ wa̍ ni᷄ŋ ni̍  .
44003022	Kāni̍ fo̍ndōle̍ , mi̍ Mūu̍sē di̍mī āā , ‘ Māsānɔ̄ɔ̍ Mɛ̄lɛ̄ka̍ nyāa̍ chō wāna̍ su̍a̍ā le̍ Mɛ̄lɛ̄ka̍ wo̍ yɔ̄ŋ , mɛ̄ɛ̍ o̍ ve᷅m ya̍ yɛ̍ . Ndu̍yɛ̍ nya̍ pi̍la̍ tɛ̄ɛ̄ŋ o̍ cho̍ fūlā ni̍ . Lā tōsa̍ nyɛ᷅ o̍ nyɛ̄ o̍ cho̍ nya̍ dīmūl  .
44003023	Wānā o̍ wāna̍ to̍sa̍ nyɛ᷅ o̍ di̍mī wo̍ le̍ , wānā ko̍ŋ chō sōlīo̍o̍ sɔ̄lā wānāa̍ Mɛ̄lɛ̄ka̍a̍ tɛ̄ɛ̄ŋ , mbō sɔ̄la̍ pīɔ̍mndo̍ . ’ ”
44003024	Mi̍ Pītɛ̍ di̍mī āā , “ Wāna̍ su̍a̍ā le̍ Mɛ̄lɛ̄ka̍ wo̍ Sa̍a̍mi̍ɛ̍ɛ̄ , a̍ wānāa̍ su̍a̍ā le̍ Mɛ̄lɛ̄ka̍ wa̍ a̍ hi᷅ŋ ndu̍ kɔ̄ɔ̄lī wa̍ , ā Mɛ̄lɛ̄ka̍ tōsa̍ ma̍ dīmī sɔ̄ɔ̍ŋ wa̍ā lāchī wa̍ kpo̍u̍ , ā yōnda̍ a̍ pālɛ̍i̍ he̍ī o̍kɔ̄ɔ̄  .
44003025	Le̍ nya̍ Mɛ̄lɛ̄ka̍ chu̍a̍ sīndɛ̄ būŋga᷄ŋ ni̍ , būŋgāŋ wānāa̍ su̍a̍ā le̍ Mɛ̄lɛ̄ka̍ wa̍ ā dīmi̍ a̍ mu̍ŋ o̍kɔ̄ɔ̄ wo̍ŋ . Ndu̍yɛ̍ , le̍ nya̍ Mɛ̄lɛ̄ka̍ yīi̍ sīndɛ̄ kpe̍ma̍a̍ lātūlu̍ a̍ fi̍nyāā nyāā ma̍māa̍ ni̍ . Mi̍ Mɛ̄lɛ̄ka̍ dīmūl E̍bīlāha᷅m āā , ‘ O̍ chūāūwāā nūm a̍ ma̍māa̍ ni᷄ŋ ya̍ I̍ cho̍ wāŋnda̍ kpo̍u̍ o̍ chi̍e̍ēŋndo̍ chōo̍ sa̍lā dɔ̄wɔ̄ɔ̄ ni̍ . ’ ”
44003026	Mi̍ Pītɛ̍ di̍mī āā , “ Le̍la̍ŋ nāa̍ nya̍ chūā fɛ̍lɛ̍ŋ o̍ yɔ̍ŋ bu̍ɛ̍ī ndɔ̍ o̍ hɛ̄li̍ wo̍ le̍ nya̍ sa̍lāa̍ dɔ̄wɔ̄ɔ̍ . Sa̍lā kōŋ ndu̍ cho̍ ho̍ō ni̍ , māā mbō tōsa̍ nya̍ pi̍lɛ̍ŋ pi̍lɛ̍ŋnda̍ fa̍ū mī lā ma᷄l yɔ̄ŋndā nyāla̍ wɔ̍ɔ̍ŋnda̍ŋ . ”
44004001	Pītɛ̍ nda̍ Chɔ᷄ŋ ā lo̍ sūɛ̍i̍ nāa̍ wāŋnda̍ chūā , mi̍ wānāā sōlīāā lāsa̍lāa̍ , a̍ bōllē wānāa̍ ma̍ndā chīɛ̍i̍ Mɛ̄lɛ̄ka̍a̍ wo̍ , a̍ ku̍ndā Sādūsi̍īya̍ , ma̍ hūŋ nāa̍ nda̍ chūā  .
44004002	Kāni̍ fo̍ndōle̍ , sūɛ̍i̍ wa̍ nda̍ nɛ̄īyo̍ le̍ mɛ̄ɛ̍ wānāā Chi̍i̍sū ve᷅m hɔ̄ltē ndɔ̄ wa̍ , ā wa̍ wāŋnda̍ pɛ̄ɛ̄kōo̍ māā Chi̍i̍sū mi̍i̍ŋgu̍ yōōmū yɛ̍ . Ndu̍yɛ̍ nyɛ̍ yɔ̍nu̍ŋ ko̍ŋ Chi̍i̍su̍ wo̍ ndu̍ chɔ̍m ni̍ māā wānāā vīlɛ̍i̍ya̍ ā chō mīīŋgū yōōmū  .
44004003	O̍ ko̍ŋ kɔ̍ɔ̍lī , ma̍ bīī nda̍ . Ma̍ dūāū nda̍ o̍ chīɛ̄ī mānyūmndo̍ ni᷄ŋ le̍ mī pāa̍le̍ŋ lē sɛ̄ , kāni̍ fo̍ndōle̍ , pāa̍le̍ŋ le̍ le̍e̍ de̍l ni᷅ŋ  .
44004004	Kɛ̍ , mi̍ wānāā ka̍ ka̍ a̍ tu̍e̍ī nyɛ̄ Pītɛ̍ nda̍ Chɔ᷄ŋ a̍ di̍mi̍ wo̍ , ma̍ lāāla᷄ŋ . Pāa̍le̍ le̍ŋ , mi̍ pūa̍a̍ ā pīā wāa̍la̍ŋ lā ŋūɛ̍ɛ̍nu̍ a̍ wa̍ o̍ ku̍ndā wānāā lāāla᷄ŋnda̍ chōo̍ wa̍  .
44004005	Dīi̍māndɔ̄ɔ̍ , mi̍ Chu̍ūwa̍ wānāā ndāā bɛ̍ndūa̍a̍ , a̍ lāŋgba̍ā ndāā ka᷅lla̍ , a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ , ā chūūŋgi̍āŋ Chūlu̍sɛ̄lɛ̄m chi̍e̍e̍  .
44004006	Māsa̍ wānāā sōlīāā lāsa̍lāa̍ dīōla̍ŋ āā , A̍na̍sī , ō wa̍ lo̍ŋ , a̍ Ka̍ya̍fāā , a̍ Chɔ᷄ŋ , a̍ Ālɛ̄kīsa̍ndā , a̍ A̍na̍sī wānāā ndūa̍a̍ , ā wa̍ lo̍ŋ  .
44004007	Ma̍ hūŋ a̍ Pītɛ̍ nda̍ Chɔ᷄ŋ nāa̍ nda̍ chūā . O̍ ko̍ŋ kɔ̍ɔ̍lī , ma̍ nyūnā nda̍ āā , “ Vɛ̄ɛ̍nɛ̍ nya̍ lōōku̍ yɛ̄ po̍ bɛ̍vɛ̍i̍yo̍ ho̍ō sīŋgī ? Nɛ̄ɛ̍nɛ̍ ke̍ yɛ̄ nya̍ kpāāyā ko̍ŋ , kɛ̄lɛ̄ŋgāā a̍ dīōla̍ nɛ̄ɛ̍nɛ̍ nya̍ tōsa̍ yɛ̄ ndi̍ ? ”
44004008	O̍ ko̍ŋ , mi̍ Nyi̍nā Kāsīo̍o̍ tūāl Pītɛ̍ kɔ̄ɔ̄lī o̍ lē pīlɛ̍ ni᷄ŋ kpe̍ . Mbo̍ dīmūl nda̍ āā , “ Nya̍ cho̍ Chu̍ūwa̍ bōlle̍ŋ nda̍ , a̍ lāŋgba̍ā kālāa̍  ,
44004009	lā nyūna̍ na̍a̍ hāū le̍ mī ŋ̄ chɔ᷄m nya̍ īsɔ̄ɔ̍ a̍ mɛ̄ɛ̍ na̍a̍ ŋ̄ lōōku̍ po̍ bɛ̍vɛ̍i̍yo̍ ho̍ō mālā yɛ̍ . Ndu̍yɛ̍ , mi̍ lā nyūnā mɛ̄ɛ̍ o̍ lo̍o̍ku̍ sīōŋgɔ̄ɔ̍ sɔ̄la̍ yɛ̍  .
44004010	Nya̍ fa̍ū a̍ wānā o̍ wāna̍ cho̍ I̍sɔ̍lūɛ̄ī , lā sīna̍ pɛ̍ŋgu̍ māā Chi̍i̍su̍ Ki̍li̍ti̍ o̍ fu̍la̍ ho̍ō Na̍a̍sa̍lūɛ̄ī yo̍ , o̍ kpāāya̍ cho̍ o̍ dīōla̍ ndɔ̄la̍ŋ ni᷄ŋ ndo̍ po̍ si̍m ho̍ō wo̍ ō sēŋgū che̍che̍ŋ ni̍ . Chi̍i̍sū ko̍ŋ ndu̍ nya̍ dīī o̍ yɔ̄m sīŋgāfīlāa̍ chōo̍ ni̍ . Kɛ̍ ndu̍yɛ̍ , mi̍ Mɛ̄lɛ̄ka̍ mīŋgī ndu̍ yōōmū  .
44004011	A̍ Chi̍i̍sū o̍kɔ̄ɔ̄ Yāu̍ Mɛ̄lɛ̄ka̍a̍ dīmi̍ ni̍ māā , pōū nya̍ wānāā tāŋgūlāa̍ kɛ̄ɛ̍ māā ō ni᷄ŋ te̍ wo̍ndu̍ si̍mnu᷄ŋ ni᷅ŋ po̍ū kpe̍e̍kpe̍i̍ sa̍a̍ tāŋgūllo̍ wo̍ ni̍ . ”
44004012	Mi̍ Pītɛ̍ hi̍a̍ū lāchī a̍ dīmīo̍o̍ āā , “ Ndu̍ pīlɛ̍ kpe̍ nɔ̍lā mbō pīŋi̍ nya̍ ni̍ . Kāni̍ fo̍ndōle̍ , Mɛ̄lɛ̄ka̍ yɔ̄ŋgu̍ wa᷅ŋndā chīe̍e̍ya̍ dīōlā wānā che᷅le̍ŋ o̍ chi̍e̍ēŋndo̍ chōo̍ kpo̍u̍ le̍ mī ŋ̄ sɔ̄la̍ pīōŋɔ̄ɔ̍ o̍ ndu̍ ni̍ŋ te̍ , mɛ̄ɛ̍ Chi̍i̍sū . ”
44004013	Mɛ̄ɛ̍ wānāa̍ cha̍l o̍ sūɛ̍i̍ he̍ī chōo̍ wa̍ chē mɛ̄ɛ̍ Pītɛ̍ nda̍ Chɔ᷄ŋ a̍ so̍ō kpe̍nde̍ke̍le̍ , sīōōŋīī ve̍ nda̍ le̍ yɛ̍ , mi̍ kɔ̄ndɔ̄fi̍llo̍ bīī nda̍ ta̍u̍ . Kāni̍ fo̍ndōle̍ , ā sīna̍ māā ā ve̍ wa̍nāa̍ pɛ̄lnu᷄ŋ la̍di̍o̍ le̍ . Ndu̍yɛ̍ , ā ve̍ wa̍nāā sīnāā yāu̍ le̍ . Kɛ̄ ndu̍yɛ̍ , ma̍ sīnā māā Pītɛ̍ nda̍ Chɔ᷄ŋ nda̍ a̍a̍ wa̍ hɔ̄lāā tūlu̍ nda̍ Chi̍i̍sū wa̍ā  .
44004014	Kɛ̍ nda̍ a̍a̍ nɔ̍ nyɛ᷅ o̍ nyɛ̄ dīmīāā le̍ . Kāni̍ fo̍ndōle̍ , po̍ sɔ̍la̍ sīōŋgɔ̄ɔ̍ wo̍ ō wa̍ īsīsi̍ Pītɛ̍ a̍ Chɔ᷄ŋ i̍kɛ̍i̍  .
44004015	Le̍la̍ŋ , ma̍ sōlī nda̍ o̍ bɛ̍ɛ̄ . Sōlīo̍o̍ nda̍ , ma̍ kāndū sūɛ̍i̍ he̍ī kɛ̄ɛ̄sīa̍a̍ nda̍ pi̍la̍ tɛ̍ɛ̄ŋ  .
44004016	Ma̍ nyūūni̍āŋ āā , “ Ō yɛ̄ɛ̍nɛ̍ na̍a̍ ŋ̄ tōsa̍ yɛ̍ a̍ pūa̍a̍ ha̍ā ? Wāŋnda̍ kpe̍de̍ Chūlu̍sɛ̄lɛ̄m chi̍e̍e̍ na̍nu᷄ŋ ā sīnā māā pūa̍a̍ ha̍ā ā tōsa̍ kɔ̄ndɔ̄fi̍li̍ bɛ̄ndū . Ŋ̄ nɔ̍lā mī ŋ̄ sɛ̄ɛ̄ŋgi̍a̍a̍ nyɛ̍ yɔ̍nu̍ŋndo̍ le̍  .
44004017	Kɛ̍ ndu̍yɛ̍ , ŋ̄ sīla᷅ŋ nda̍ māā ā di̍mūl lɛ̄ wānā o̍ wānā i̍sɔ̍ɔ̍ a̍ dīōla̍ Chi̍i̍sūla̍ŋ o̍kɔ̄ɔ̄ le̍ . Yɔ̍ŋi̍ wāŋnda̍ kpo̍u̍ a̍ tu̍e̍i̍ a̍ ndi̍ o̍kɔ̄ɔ̄ . ”
44004018	Mɛ̄ɛ̍ nda̍ vēēlu̍ nda̍ , ma̍ dōū nda̍ sāwāa̍ āā , “ Lā su̍a̍ā lɛ̄ nāa̍ wānā o̍ wānā chu̍a̍ a̍ Chi̍i̍sū o̍kɔ̄ɔ̄ le̍ , kɛ̄lɛ̄ŋgāā ni᷅ŋ te̍ , mī lā pɛ̄ɛ̄ku̍ wānā a̍ ndu̍ o̍kɔ̄ɔ̄ . ”
44004019	Mi̍ Pītɛ̍ nda̍ Chɔ᷄ŋ a̍ mu̍lī nda̍ di̍o̍m āā , “ Ɔ̍ɔ̄ nyɛ̍ wa᷅ o̍ kɛ̍ndɛ̄ Mɛ̄lɛ̄ka̍ o̍ hɔ̄l lo̍ ? Hɛ̄na᷄ŋ nyāa̍ tōsāa̍ , bāā hɛ̄na᷄ŋ Mɛ̄lɛ̄ka̍a̍ tōsāa̍ ? Nya̍ pi̍la̍ lā kīōlu̍ ya᷅mɛ̍i̍  .
44004020	Kāni̍ fo̍ndōle̍ , nyɛ̍ yɔ̍nu̍ŋ mi̍ ŋ̄ chā , ndu̍yɛ̍ , mi̍ ŋ̄ tūɛ̄ī yo̍ , ŋ̄ nɔ̍lā mī ŋ̄ pɛ̄ŋgi̍ sūɛ̍i̍ a̍ ndu̍ o̍kɔ̄ɔ̄ le̍ . ”
44004021	Mɛ̄ɛ̍ nda̍ chɔ̄ɔ̄lu̍ nda̍ kɔ̄ŋgɔ̍la̍ŋ , ma̍ māl nda̍ . Kāni̍ fo̍ndōle̍ , nɛ̄ī o̍ nɛ̄ī ve̍ mɛ̄ɛ̍ nda̍ a̍a̍ lo̍o̍ku̍ nda̍ nyɛ̄ yɔ̍ŋ te̍ . Kāni̍ fo̍ndōle̍ , wāŋnda̍ wa̍ Mɛ̄lɛ̄ka̍ sāŋgālāa̍ le̍ nyɛ̍ yɔ̍nu̍ŋndo̍  .
44004022	Po̍ sɔ̄la̍ sīōŋgɔ̄ɔ̄ kɔ̄ndɔ̄fi̍llo̍ ho̍ō wo̍ ndu̍ o̍o̍ hi̍o̍ū ni᷅ŋ wɔ̄sīla̍ŋ be̍le̍-hi̍ɔ̍ɔ̍lu̍  .
44004023	Mɛ̄ɛ̍ nda̍ ma᷄l nda̍ dɔ̍ɔ̍ , mi̍ Pītɛ̍ nda̍ Chɔ᷄ŋ ā mīīŋgū nāa̍ chāāŋāā ndāa̍ chūā . Ma̍ kɔ̍ dōōnu᷄ŋ nda̍ ko̍na̍ a̍ nyɛ̄ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālla̍ ā dīmu̍l nda̍ wo̍  .
44004024	Mɛ̄ɛ̍ chāāŋāā ndāa̍ tūēī nyɛ̍ yɔ̍nu̍ŋ ndo̍ , ma̍ kāndū Mɛ̄lɛ̄ka̍ pīɛ̄īyo̍ dīōm pīlɛ̍ nda̍ kpe̍de̍ . Ma̍ dīmī āā , “ Māsānɔ̄ɔ̍ Mɛ̄lɛ̄ka̍ , nu᷄m to̍o̍si̍a̍a̍ ha̍la̍a̍ , a̍ chi̍e̍ēŋndo̍ , a̍ pēe̍ mɛ̄ŋmā īhɛ᷄llo̍ ni̍ . Ndu̍yɛ̍ , nyɛ̄ o̍ nyɛ̍ cho̍ o̍ nyɔ̄ɔ̍ŋ mu᷅ŋ ni᷄ŋ , nu᷄m to̍o̍si̍a̍a̍ ni̍  .
44004025	Mi̍ Nyi̍nā nu᷄m Kāsīo̍o̍ dūāū dīōmndā nūmnda̍ŋ bu̍ɛ̍ī nūmndo̍ Dēēve̍ , fi̍nyā nāā ma̍mā o̍ sōndō . Mbo̍ dīmī māā , vɛ᷅ mi̍ kāa̍la̍ che᷅le̍ŋnda̍ŋ lā tūūlū hɔ̄lla̍ nu̍a̍ā ? Ā yīi̍ de̍fo̍o̍ le̍ Māsānɔ̄ɔ̍ , kɛ̍ ā nɔ̍lā ndu̍ le̍  .
44004026	Wānāā bɛ̄ndūa̍a̍ o̍ chi̍e̍ēŋndo̍ chōo̍ ā bɛ̄ɛ̄ndi̍a̍a̍ nda̍ pi̍la̍ le̍ Māsānɔ̄ɔ̍ Mɛ̄lɛ̄ka̍ . Mi̍ wānāa̍ cho̍ wāŋnda̍ bōlle̍ wa̍ chūūŋgi̍āŋle̍ sɔ̍ŋgɔ̄ɔ̍ a̍ Māsānɔ̄ɔ̍ Mɛ̄lɛ̄ka̍ nda̍ Ki̍li̍tī , wāna̍ o̍ chu̍a̍ būŋgɛ̄i̍ māā ō chō vīōmɔ̄ɔ̄ wo̍ . ”
44004027	Ma̍ hīāū lāchī a̍ pīɛ̄īle̍ŋ āā , “ Lē kɛ̍ndɛ̍ī , mi̍ Hɛ̍lɔ̄ɔ̄ , nda̍ Pɔ̍ŋti̍ɔ̍ɔ̍ Pa̍i̍lē , nda̍ wānāa̍ cho̍ a̍ Chu̍ū le̍ wa̍ a̍ wāŋnda̍ I̍sɔ̄lūɛ̄ī ma̍ chūūŋgi̍āŋ chi̍e̍e̍ na̍nu᷄ŋ le̍ Chi̍i̍sū , bu̍ɛ̍i̍ nu᷄m ŋ̄ hɛ̄li̍ wo̍ de̍fo̍o̍ yīīyo̍  .
44004028	Nyɛ̄ ŋ̄ kɛ̄ɛ̄si̍a̍a̍ sīndɛ̄ māā ō yɔ̄nu̍ŋ ndo̍ ndu̍ kpe̍e̍kpe̍i̍ nda̍ chūūŋgi̍āŋ ho̍ō ma̍ tōsā ni̍ . A̍ kɛ̍ɛ̍si̍a̍a̍ nyɛ̄ ndu̍ o̍o̍ nɔ̍ le̍ yɔ̄nɔ᷄ŋndo̍ wo̍ . Kāni̍ fo̍ndōle̍ , nūm ā nɔ̄ kpāāyā ko̍ŋ . Ndu̍yɛ̍ , le̍nde̍ nūm o̍o̍ hɛ̍na̍ŋ māā ī yɔ̄nu̍ŋ ni̍  .
44004029	Le̍la̍ŋ , Māsānɔ̄ɔ̍ Mɛ̄lɛ̄ka̍ , ya̍ŋ ni᷅la̍ŋ o̍ kɔ̄ŋgɔ̄līa̍ŋnda̍ nda̍ chō na̍a̍ la̍ŋ . To̍sa̍ mī bu̍ɛ̍i̍yāā nūmnda̍ dīmi̍ sūɛ̍i̍ nu̍mnde̍ kpe̍nde̍ke̍le̍ sīōōŋīī bɛ̍ɛ̍ ī ve᷅ nda̍ le̍  .
44004030	To̍sa̍ mī wāŋnda̍ sɔ̄la̍ sīōŋgɔ̄ɔ̍ , ndu̍yɛ̍ mā to̍sa̍ mī ŋ̄ tōsa̍ ka̍a̍ma̍āla̍ŋ a̍ kɔ̄ndɔ̄fi̍lta̍ŋ a̍ dīōla̍ bu̍ɛ̍ī nūmndo̍ Chi̍i̍sū la̍ŋ . ”
44004031	Mɛ̄ɛ̍ nda̍ chīi̍ Mɛ̄lɛ̄ka̍ pīɛ̄ī , mi̍ fo̍ndāŋ nda̍ wa̍ īchāli̍ wo̍ nyīīyā . Mi̍ Nyi̍na̍ Kāsi̍ Mɛ̄lɛ̄ka̍a̍ tūāl nda̍ kɔ̄ɔ̄lī , mɛ̄ɛ̍ nda̍ chō fa̍ū . Ma̍ kāndū sūɛ̍i̍ Mɛ̄lɛ̄kɛ̍i̍ dīmīo̍o̍ kpe̍nde̍ke̍le̍ , sīōōŋīī ve̍ nda̍ le̍  .
44004032	Wānāā lāāla᷄ŋnda̍ kpo̍u̍ , kɔ̄ltā ndāla̍ŋ a̍ yīya᷄ŋnda̍ ndāla̍ŋ lā wa̍ nāa̍ pi᷅lɛ̍ . Ma̍ hīāū lāchī a̍ nyɛ̄ o̍ nyɛ̄ nda̍ nɔ̄ pīɔ̄ūvi̍āŋndo̍ . Wānā o̍ wānā di̍mi̍ nu̍a̍ā māā nyɛ̄ o̍ nyɛ̄ o̍ nɔ̍ ō chō le̍ ndu̍ pīlɛ̍ le̍  .
44004033	Mi̍ wānāā Chi̍i̍sū ve᷅m hɔ̄ltē ndɔ̄ wa̍ , hīāū lāchī a̍ wāŋnda̍ dīmūllo̍ ō kālā ka̍lā , māā Māsānɔ̄ɔ̍ Chi̍i̍sū mi̍i̍ŋgu̍ yōōmū . Mi̍ Mɛ̄lɛ̄ka̍ dūāū nda̍ sa̍lā ndɔ̄ bɛ̍ndōo̍ chōo̍ nda̍ kpo̍u̍  .
44004034	Wānā o̍ wānā ve̍ nda̍ tɛ̄ɛ̄ŋ mī fɛ̍li̍ nyɛ̄ o̍ nyɛ̄ wa̍ ndu̍ le̍ . Wānāā nda̍ a̍a̍ nɔ̍ chīɛ̄īla̍ŋ kɛ̄lɛ̄ŋgāā kpe̍le̍la̍ŋ nda̍ tɛ̄ɛ̄ŋ nda̍ , pīīsūūwo̍  .
44004035	Ā pīsi̍ pɛ̍ , ā hīŋ a̍ ka̍ni̍ŋ mu̍ŋ nāa̍ wānāā Chi̍i̍sū ve᷅m hɔ̄ltē ndɔ̄ wa̍ chūā , ā pīɔ̍u̍ mu̍ŋ . Mɛ̄ɛ̍ wāŋndo̍ ndu̍ o̍o̍ nɔ᷅ ba̍ hāvɛ̍i̍yo̍ yɛ̍ , le̍nde̍ ndu̍ o̍o̍ sɔ̄lā ni̍  .
44004036	Wānā pi᷅lɛ̍ wa̍ nda̍ tɛ̄ɛ̄ŋ dīōlā ndɔ̄la̍ŋ āā , Chōo̍sɛ̍ . O̍ pūlāle̍ Li̍vāīle̍ŋ chōo̍ ndu̍ o̍o̍ fu̍la̍ ni̍ , chɔ̄nɔ᷄ŋndo̍ o̍ lɛ̄ŋndē Sa̍i̍pūlɔ̄ɔ̄le̍ŋ ni᷄ŋ . Wānāā Chi̍i̍sū ve᷅m hɔ̄ltē ndɔ̄ wa̍ nda̍ a̍a̍ ve̍e̍lū ndu̍ vɛ̄lɛ̄ āā , Ba̍a̍na̍bāā . Ko̍ŋ cho̍ māchūāā ni̍ wāna̍ dɛ̍ɛ̍nīāā wa̍nā kɔ᷅llo̍ wo̍  .
44004037	Mbo̍ pīsī kpe̍le̍ ndɔ̄ɔ̍ . Mbo̍ hūŋ a̍ ka̍ni̍ŋ mu᷅ŋ nāa̍ wānāā Chi̍i̍sū ve᷅m hɔ̄ltē ndɔ̄ wa̍ chūā  .
44005001	Kɛ̍ ndu̍yɛ̍ , po̍ pi᷅lɛ̍ wa̍ nda̍ tɛ̄ɛ̄ŋ dīōla̍ŋ āā , Ānāna̍a̍yā , la̍a̍ ndɔ̍ dīōla̍ŋ āā , Sāfi̍lūā . Nda̍ bɛ̍ɛ̍ ma̍ pīsī kpe̍le̍ ndāa̍  .
44005002	Kɛ̍ mɛ̄ɛ̍ o̍ pi̍si̍ , mbo̍ fāŋā ka̍ni̍o̍ŋ ŋ̄ ti᷄ŋ lēchōo̍ . Mbo̍ hūŋ a̍ ŋ̄ ti᷄ŋ nāa̍ wānāā Chi̍i̍sū ve᷅m hɔ̄ltē ndɔ̄ wa̍ chūā . La̍a̍ ndɔ̄ ndu̍ o̍o̍ si̍nā a̍ ndi̍ o̍kɔ̄ɔ̄  .
44005003	O̍ ko̍ŋ kɔ̍ɔ̍lī , mi̍ Pītɛ̍ nyu̍nā ndu̍ āā , “ Ānāna̍a̍yā , vɛ᷅ ma̍ chɛ̄l mi̍ Māsa̍ Nyi̍nāā Wɔ̄ɔ̍ŋnda̍ tūāl nu̍m kɔ̄ɔ̄lī mbo̍ tōsā ma̍ dīmūl Nyi̍nā Kāsīo̍o̍ chōōla̍ŋ ? Vɛ᷅ ma̍ fāŋā ka̍ni̍ŋ ŋ̄ pīsi̍ kpe̍lo̍o̍ wo̍ŋ lēchōo̍ ?
44005004	Lɔ̍ɔ̍ pa̍ ŋ̄ pīsī kpe̍le̍ ko̍ŋ nūm ko̍ni̍ nūm o̍o̍ nɔ̍ ndu̍ ni̍ . Pīsī ŋ̄ pīsi̍ ndu̍ wo̍ bɛ̍ɛ̍ , nūm ko̍ni̍ nūm o̍o̍ nɔ̍ ka̍ni̍ŋ mu̍ŋ ni̍ . Kɛ̍ , vɛ᷅ ma̍ kɛ̄ɛ̄sīāā o̍ kɔ̄l nūmndo̍ ni᷄ŋ le̍ sūɛ̍i̍ wa̍ā nu̍a̍ā tōsāa̍ ? Ō cho̍ wa᷅na̍ chi̍e̍e̍ le̍ ŋ̄ dīmu̍l chōōla̍ŋ te̍ . Mɛ̄lɛ̄ka̍ ŋ̄ dīmu̍l chōōla̍ŋ ni̍ . ”
44005005	Mɛ̄ɛ̍ Ānāna̍a̍yā tu̍e̍ī sūɛ̍i̍ he̍ī , mbo̍ dēl . Mbo̍ wū . Mi̍ sīōōŋnde̍ bīī wānā o̍ wāna̍ tu̍e̍ī nyɛ̍ yɔ̍nu̍ŋ ndo̍  .
44005006	Mi̍ chūāā pīāāndūa̍a̍ lūɛ̄ī ma̍ mɔ̄ɔ̄sīāā ndu̍ . Ma̍ kɔ̍ chɔ᷅ ndu̍  .
44005007	Mɛ̄ɛ̍ te̍le̍ŋ ti̍ŋ hīōū , mi̍ la̍a̍ ndɔ̄ hu᷅ŋ nāa̍ Pītɛ̍ wa̍ wa̍ . Kɛ̍ ndu̍ o̍o̍ si̍na̍ wɔ̍ nyɛ̍ yɔ̍nu̍ŋ a̍ pɔ̍nɔ̍ ndɔ̄ wo̍ le̍  .
44005008	Mi̍ Pītɛ̍ nyu̍nā ndu̍ āā , “ Kpe̍le̍ nya̍ pīsi̍ nya̍ pɔ̍nɔ̍ nu̍m ndo̍ , nyɛ̄ sɔ̄lāā kōŋ kpe̍de̍ cho̍ ho̍ō ni̍ ? ” Mbo̍ chɛ̄l āā , “ M̍m̄ , kpe̍de̍ cho̍ ko̍ŋ ni̍ . ”
44005009	Mi̍ Pītɛ̍ nyu̍nā ndu̍ āā , “ Vɛ᷅ nūm ni̍ , pɔ̍nɔ̍ nu̍m ni̍ , mi̍ lā chɛ̄la᷅ŋ le̍ Nyi̍na̍ Māsānɔ̄ɔ̍ Mɛ̄lɛ̄ka̍a̍ tɔ̄ɔ̄nda᷄ŋndo̍ ? ” Mbo̍ dīmūl ndu̍ āā , “ Pūa̍a̍ chɔ̍ pɔ̍nɔ̍ nu̍m nda̍ ā lāŋga̍ hu᷅ŋ . Ā chō o̍ dīō . Ndu̍yɛ̍ , nūm bɛ̍ɛ̍ ā chō lākɔ̄ a̍ nūm . ”
44005010	O̍ lē pīlɛ̍ ni᷄ŋ kpe̍ mbo̍ dēl lɛ̄ŋ ndu̍ o̍ hɔ̄l . Mbo̍ wū . Mɛ̄ɛ̍ pūa̍a̍ lūɛ̄ī , ma̍ chā māā ō vī . Ndu̍ bɛ̍ɛ̍ ma̍ chūā ndu̍ . Ma̍ kɔ̍ chɔ᷅ ndu̍ pɔ̍nɔ̍ ndɔ̍ īkɛ̄i̍  .
44005011	Mi̍ sīōōŋīī bɛ̄ndūe̍i̍ bīī ku̍ndā wānāā lāāla᷄ŋnda̍ kpe̍de̍ a̍ wānā o̍ wāna̍ tu̍e̍ī nyɛ̍ yɔ̍nu̍ŋ ndo̍  .
44005012	Mi̍ wānāā Chi̍i̍sū ve᷅m hɔ̄ltē ndɔ̄ wa̍ ā tōsā wa̍lta̍ kɔ̄ndɔ̄fi̍lta̍ŋ , a̍ ka̍a̍ma̍āla̍ŋ ta̍u̍ wa᷅ŋnda̍ tɛ̄ɛ̄ŋ . O̍ tōŋgo̍ nda̍ a̍a̍ ve̍e̍lū āā , Tōŋgo̍ Sɔ̍lɔ̍mɔ̄ŋndo̍ wo̍ lo̍ŋ wānāā lāāla᷄ŋnda̍ kpe̍de̍ nda̍ a̍a̍ chu̍ūŋgi̍āŋ ni̍  .
44005013	Wānā o̍ wāna̍ ndu̍ o̍o̍ ve̍ wa̍nā la̍a̍la᷄ŋ kpe̍e̍kpe̍i̍ le̍ , ndu̍ o̍o̍ chɛ᷅l mī ndu̍ o̍o̍ lu̍ɛ̍ī nda̍ tɛ̄ɛ̄ŋ te̍ . Kɛ̍ , wāŋnda̍ kpe̍de̍ a̍a̍ di̍mī sɔ̍ɔ̍ŋ kɛ̍ndɔ᷄ŋ ta̍u̍ a̍ nda̍ o̍kɔ̄ɔ̄  .
44005014	O̍ ko̍ŋ kɔ̍ɔ̍lī , mi̍ wāŋ pīāāndūa̍a̍ , a̍ wāŋ lāāndūa̍a̍ chɔ̄ɔ̄lū lāāla᷄ŋ a̍ Māsānɔ̄ɔ̍ Mɛ̄lɛ̄ka̍ . Ma̍ dēl o̍ ku̍ndā wānāā lāāla᷄ŋnda̍ chōo̍  .
44005015	Le̍ kɔ̄ndɔ̄fi̍ltā wānāā Chi̍i̍sū ve᷅m hɔ̄ltē ndɔ̄ wa̍ ā wa̍ tōsāa̍ la̍ŋ , mi̍ wāŋnda̍ hūŋ a̍ wānāā lānāāwa̍ ma̍ yɛ̄ɛ̄mbūū nda̍ o̍ nɛ̄īla̍ŋ o̍ kpēlēla̍ŋ chōo̍ , ā pūm o̍ wāla̍la̍ŋ chōo̍ le̍ mī wūndu̍le̍ Pītɛ̍le̍ŋ , lē pīla̍ŋ bɛ̍ɛ̍ a̍ ti̍ŋ lɔ̍ɔ̍ o̍ wa᷅ hi̍o̍u̍wɔ̄ɔ̍ wo̍  .
44005016	Mi̍ wāŋnda̍ fūlā ta̍u̍ ta̍u̍ o̍ chi̍e̍e̍ŋ ba̍lu̍ Chūlu̍sɛ̄lɛ̄m ndo̍ŋ . Ma̍ hūŋ a̍ wānāā lānāā ndāa̍ a̍ wānāā nyi̍nāā wɔ̄ɔ̍ŋnda̍ wa̍ kɔ̄ɔ̄lī wa̍ . Nda̍ kpe̍de̍ ma̍ sīāŋgū  .
44005017	Mi̍ māsa̍ wānāā sōlīāā lāsa̍lāa̍ , nda̍ wānāa̍ wa̍ ndu̍ kɔ̄ɔ̄lī wa̍ , a̍ wa̍ o̍ ku̍ndā Sādūsi̍īya̍ chōo̍ wa̍ , ma̍ chūā nɛ̄īyɔ᷄ŋ wānāā Chi̍i̍sū ve᷅m hɔ̄ltē ndɔ̄ wa̍ . Ma̍ kɛ̄ɛ̄sīāā le̍ īsɔ̄ɔ̍ to̍sā a̍ ndi̍ o̍kɔ̄ɔ̄  .
44005018	Ma̍ bīī wānāā Chi̍i̍sū ve᷅m hɔ̄ltē ndɔ̄ wa̍ . Ma̍ dūāū nda̍ o̍ chīɛ̄ī mānyūmndo̍ ni᷄ŋ wa᷅ŋnda̍ o̍ hɔ̄l  .
44005019	Kɛ̍ , nyūmmā māŋ mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ kūmbī dīōla̍ŋ o̍ chīɛ̄ī mānyūmndo̍ . Mbo̍ sōlī nda̍ . Mbo̍ dīmūl nda̍ āā  ,
44005020	 “  Lā kɔ̍ si᷅m o̍ bɛ̍ɛ̄ chīɛ̍i̍ Mɛ̄lɛ̄ka̍a̍ , mī lā kɔ̍ di̍mūl wāŋnda̍ nyɛ̄ o̍ nyɛ̄ cho̍ a̍ yōōmū sɛ̄nɛ̄īyo̍ ho̍ō o̍kɔ̄ɔ̄ . ”
44005021	Mi̍ wānāā Chi̍i̍sū ve᷅m hɔ̄ltē ndɔ̄ wa̍ tōsā nyɛ̄ ki̍i̍la̍nɔ̍ Mɛ̄lɛ̄ka̍a̍ dīmi̍ wo̍ . Ma̍ kɔ̍ lu̍ɛ̍ī o̍ bɛ̍ɛ̄ chīɛ̍i̍ Mɛ̄lɛ̄ka̍a̍ a̍ pāa̍le̍ si̍a̍āle̍ŋ . Ma̍ kāndū wāŋnda̍ pɛ̄ɛ̄kōo̍ . Mi̍ māsa̍ wānāā sōlīāā lāsa̍lāa̍ , nda̍ wānāa̍ wa̍ ndu̍ kɔ̄ɔ̄lī wa̍ vēēlū lāŋgba̍ā kālāa̍ ki̍a̍lū ya᷅ma̍ŋnda̍ fa̍ū . Ma̍ bīī bɔ̄ŋa᷅ŋ bɛ̄ndōo̍ . O̍ ko̍ŋ kɔ̍ɔ̍lī , ma̍ vīām wāŋnda̍ o̍ chīɛ̄ī mānyūmndo̍ le̍ mā kɔ̍ hu᷅ŋ a̍ wānāā Chi̍i̍sū ve᷅m hɔ̄ltē ndɔ̄ wa̍  .
44005022	Kɛ̍ , mɛ̄ɛ̍ so̍vɛ̄i̍ya̍ fūūlu̍u̍ , ā kōma̍l nda̍ o̍ chīɛ̄ī mānyūmndo̍ ni᷄ŋ te̍ . Ma̍ mīīŋgū . Ma̍ kɔ̍ do̍u̍nu᷄ŋ wa̍nāā bɛ̄ndūa̍a̍ ko̍na̍ āā  ,
44005023	 “  Mɛ̄ɛ̍ na̍a̍ ŋ̄ fūūlu̍u̍ o̍ chīɛ̄ī mānyūmndo̍ , mi̍ ŋ̄ sāālu᷄ŋ di̍ōla̍ŋ kpe̍de̍ la̍ be̍ŋīāā kpa̍ŋ kpa̍ŋ . So̍vɛ̄i̍ya̍ wā mɛ̄ŋgɛ̄lāa̍ o̍ dīōla̍ŋ kpe̍de̍ . Kɛ̍ mɛ̄ɛ̍ na̍a̍ ŋ̄ kūmbi̍ dīōla̍ŋ , ŋ̄ sēēlu̍ŋ wa᷅nā o̍ wānā le̍ni̍ŋ te̍ . ”
44005024	Wānāa̍ ma̍ndā chīɛ̍i̍ Mɛ̄lɛ̄ka̍a̍ wa̍ , bōllē ndāle̍ŋ ni̍ , a̍ wānāā bɛ̄ndūa̍a̍ le̍ wānāā sōlīāā lāsa̍lāa̍ , mɛ̄ɛ̍ nda̍ tūēī nyɛ̍ yɔ̍nu̍ŋ ndo̍ , ma̍ dīmī āā , “ I̍ māā vɛ̄ɛ̍nɛ̍ cho̍ yɛ̄ he̍ī ? ”
44005025	Mi̍ wānā pi᷅lɛ̍ lūɛ̄ī nāa̍ wānāā bɛ̄ndūa̍a̍ ha̍ā ā wa̍ wa̍ . Mbo̍ dīmūl nda̍ āā , “ Pūa̍a̍ nya̍ dɔ̄ū o̍ chīɛ̄ī mānyūmndo̍ ni᷄ŋ nda̍ , ā chō wāŋnda̍ pɛ̄ɛ̄kōo̍ o̍ bɛ̍ɛ̄ chīɛ̍i̍ Mɛ̄lɛ̄ka̍a̍ , mɛ̄ɛ̍ na̍a̍ ŋ̄ sūāā nu̍a̍ā yɛ̍ . ”
44005026	Mi̍ wānā bɛ̍ndu̍ wa̍ ko̍ŋ po̍li̍si̍i̍ya̍ ha̍ā bōlle̍ŋ ndo̍ , ō chūā pōli̍sīi̍yāā ndūa̍a̍ ma̍ kɔ̍ hu᷅ŋ a̍ wānāā Chi̍i̍sū vēm hɔ̄ltē ndɔ̄ wa̍ . Kɛ̍ ā yɔ᷄ŋ nda̍ nyɛ̄ o̍ nyɛ̄ le̍ , kāni̍ fo̍ndōle̍ , ā wa̍ sīōōŋnde̍ le̍ wāŋnda̍ , yɔ̍ŋi̍ nda̍ vīi̍ nda̍ a̍ pōūta̍ŋ  .
44005027	Ma̍ lūɛ̄ī a̍ wānāā Chi̍i̍sū ve᷅m hɔ̄ltē ndɔ̄ a̍ . Ma̍ sīmī nda̍ lāŋgba̍ā kālāa̍ ki̍a̍lū ya᷅ma᷅ŋ nda̍ lāchi̍ . Mi̍ māsa̍ wānāā sōlīāā lāsa̍lāa̍ nyūnā nda̍ āā  ,
44005028	 “  Ŋ̄ dōu̍ nya̍ sāwāa̍ ō kālā ka̍lā māā lā pɛ̍ɛ̍kū lɛ̄ wāŋndā sɔ̄ɔ̍ŋ Chi̍i̍sū wa̍ pɛ̄ɛ̄kōo̍ wo̍ŋ te̍ le̍ ? Kɛ̍ , lā tōfa̍ nyɛ᷅ nya̍ tōsa̍ wo̍ . Lā tōsa̍ mi̍ wāŋnda̍ kpo̍u̍ Chūlu̍sɛ̄lɛ̄m a̍ tu̍ɛ̍ī a̍ pɛ̄ɛ̄ku̍ nyāa̍ ho̍ō o̍kɔ̄ɔ̄ . Ndu̍yɛ̍ , lā hɛ̄na̍ŋ mī lā hēēlu̍ na̍a̍ pīɔ̍m ndɔ̄ɔ̍ o̍ lēbōl . ”
44005029	Mi̍ Pītɛ̍ a̍ wānāā Chi̍i̍sū ve᷅m hɔ̄ltē ndɔ̄ wa̍ ā pīli̍a̍ā mūlūl nda̍ āā , “ Nyɛ̄ Mɛ̄lɛ̄ka̍ dīmūl na̍a̍ wo̍ , ndu̍ na̍a̍ ŋ̄ nɔ̄ ni̍ mī ŋ̄ tōsa̍ , ō cho̍ nyɛ᷅ wāŋndā chīe̍e̍ya̍ dīmī wo̍ le̍  .
44005030	Mɛ̄ɛ̍ nya̍ ba᷄ŋ Chi̍i̍su̍ o̍ yɔ̄m sīŋgāfīlāa̍ chōo̍ , mi̍ lā dīī ndu̍ . Kɛ̍ ndu̍yɛ̍ , mi̍ Mɛ̄lɛ̄ka̍ fi̍nyāā nāā ma̍māa̍ nda̍ a̍a̍ pi̍ɛ̍ī yo̍ mīŋgī ndu̍ yōōmū  .
44005031	O̍ ko̍ŋ kɔ̍ɔ̍lī , mi̍ Mɛ̄lɛ̄ka̍ kē ndu̍ nāa̍ si̍māā bɛ̄ndūa̍a̍ ndu̍ pi̍la̍ īkɛ̄i̍ . Mbo̍ sīīŋgūū ndu̍ Māsāa̍ . Mbo̍ sīīŋgūū ndu̍ vɛ̄lɛ̄ Wānā Pi̍ŋīa̍a̍ le̍ mī wāŋnda̍ I̍sɔ̄lūɛ̄ī a̍ sɔ̄la̍ nɛ̄i̍ nda̍ māl yɔ᷅ŋndā ndāla̍ wɔ̍ɔ̍ŋnda̍ŋ ndo̍ le̍ mī Mɛ̄lɛ̄ka̍ ma᷄l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ  .
44005032	Na̍a̍ ni̍ , a̍ Nyi̍na̍ Kāsīo̍o̍ ō Mɛ̄lɛ̄ka̍ kē wa̍nāa̍ tu̍ɛ̍ī ndu̍ dīōm nda̍ , ŋ̄ chō se̍īya̍ a̍ nyɛ̍ yɔ̍nu̍ŋ ndo̍ . ”
44005033	Mɛ̄ɛ̍ wānāā bɛ̄ndūa̍a̍ tūēī dīōmnda̍ŋ nda᷅ŋ , ma̍ tūūlū kɔ̄l . Ma̍ yēēmā le̍ nda̍ dīyɔ̄ɔ̍  .
44005034	Kɛ̍ , wānā pi᷅lɛ̍ wa̍ lāŋgba̍ā kālāa̍ ki̍a̍lū ya᷅ma̍ŋ nda̍ tɛ̄ɛ̄ŋ dīōla̍ŋ āā , Kāme̍līāl . O̍ ku̍ndā Fālīsi̍īya̍ chōo̍ ndu̍ o̍o̍ fu̍la̍ ni̍ . Ndu̍yɛ̍ , wāna̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ ndo̍ o̍ wa̍ ni̍ . Wāŋnda̍ kpe̍de̍ nda̍ a̍a̍ nɔ̍ bɛ̄ɛ̄le̍ŋ le̍ ndu̍ . Mbo̍ sīm mbo̍ dīmī māā ā fūla̍ a̍ wānāā Chi̍i̍sū ve᷅m hɔ̄ltē ndɔ̄ wa̍ o̍ bɛ̍ɛ̄  .
44005035	Mbo̍ dīmūl lāŋgba̍ā kālla̍ āā , “ Chāa̍ŋāā nīāā Chu̍ūwa̍ , lā mānda̍ŋ a̍ nyɛ̄ nya̍ hɛ̄na̍ŋ le̍ tōsāa̍ a̍ pūa̍a̍ ha̍ā wo̍  .
44005036	Wɔ̄sīlā ti᷄ŋ ko̍ni̍ la̍ hi̍o̍ū wɔ̄ ni̍ , mi̍ po̍ pi᷅lɛ̍ dīōla̍ŋ āā , Ti̍o̍o̍dɔ̄ɔ̄ , mbo̍ si̍i̍ŋgūū ndu̍ pi̍la̍ wānā bɛ̍ndū . Mi̍ wāŋnda̍ kɛ̄mɔ̄ɔ̍ lē hīɔ̍ɔ̍lu̍ a̍ tu̍āl ndu̍ kɔ̄ɔ̄lī . Kɛ̍ o̍ ko̍ŋ kɔ̍ɔ̍lī , ma̍ dīī ndu̍ . Dīyɔ̄ɔ̍ ndu̍ , mi̍ wānāa̍ wa̍ ndu̍ kɔ̄ɔ̄lī wa̍ ā sāŋnu᷄ŋ . Mi̍ sūɛ̍i̍ ke̍ŋ tāmbū  .
44005037	O̍ ndu̍ kɔ̍ɔ̍lī , a̍ te̍le̍ŋ nda̍ wa̍ wāŋnda̍ chɔ̄mndo̍ wo̍ , mi̍ po̍ pi᷅lɛ̍ dīōla̍ŋ āā , Chu̍da̍sī , ō ndu̍ o̍o̍ fu̍la̍ o̍ būŋgɛ̄ī Kāli̍līve̍ ni᷄ŋ ndo̍ , mbo̍ chūā wāŋnda̍ le̍ ndu̍ tōlɔ̄ɔ̍ kɔ̄ɔ̄lī . Ndu̍ bɛ̄ɛ̄ , ma̍ dīī ndu̍ . Mi̍ wānāa̍ wa̍ ndu̍ kɔ̄ɔ̄lī wa̍ sāŋnu᷄ŋ  .
44005038	Le̍la̍ŋ , I̍ cho̍ nya̍ sīlā o̍ sūɛ̍i̍ he̍ī ni᷄ŋ . Lā ma᷄l pu̍a̍a̍ ha̍ā o̍ bā ndāa̍ chōo̍ . Lā ma᷄l nda̍ ā kɔ̄nu̍ŋ . Kāni̍ fo̍ndōle̍ , tē ō wa̍ wāna̍ chi̍e̍e̍ pɛ̍ si̍i̍ kɛ̍ɛ̍si̍a̍a̍ sɔ̄ɔ̍ŋ mu᷅ŋ a̍ wa̍lta̍ŋ nda᷅ŋ ni̍ , mɛ̄ɛ̍ ā chō dēmā  .
44005039	Kɛ̍ , tē ō wa̍ pɛ̍ Mɛ̄lɛ̄ka̍ kɛ̍ɛ̍si̍a̍a̍ wa̍lta̍ nda̍ chō la᷅ŋ nda̍ŋ ni̍ , mɛ̄ɛ̍ lā nɔ̍lā nda̍ kpāā le̍ . Ndu̍yɛ̍ o̍ ko̍ŋ kɔ̍ɔ̍lī , nya̍ pi̍la̍ chō sīmnɔ᷄ŋ wa̍nāā sɔ̄ŋgāā a̍ Mɛ̄lɛ̄ka̍ . ” Ma̍ yāŋ nyɛ̄ Kāme̍līāl di̍mi̍ wo̍ nīla̍ŋ  .
44005040	O̍ ko̍ŋ kɔ̍ɔ̍lī , ma̍ ve̍e̍lū wānāā Chi̍i̍sū ve᷅m hɔ̄ltē ndɔ̄ wa̍ . Ma̍ lūɛ̄ī . Mɛ̄ɛ̍ nda̍ lūɛ̄ī , mi̍ wānāā bɛ̄ndūa̍a̍ tōsā ma̍ lūāā nda̍ . O̍ ko̍ŋ kɔ̍ɔ̍lī , ma̍ sīlā nda̍ māā ā di̍mūl lɛ̄ wāŋnda̍ a̍ dīōla̍ Chi̍i̍sūla̍ŋ o̍kɔ̄ɔ̄ le̍ . Ma̍ māl nda̍ . Ma̍ kūānu᷄ŋ  .
44005041	Mi̍ wānāā Chi̍i̍sū ve᷅m hɔ̄ltē ndɔ̄ wa̍ māl fo̍ndāŋ lāŋgba̍ā kālla̍ wa̍ wo̍ , a̍ kɔ̄l kɛ̍ndɛ̄ kāni̍ fo̍ndōle̍ , le̍ mɛ̄ɛ̍ Mɛ̄lɛ̄ka̍ chu̍a̍ nda̍ māā ā bɛ̄nda̍ le̍ mā sɔ̄la̍ nyɛ̄ pālāa̍ le̍ Chi̍i̍sū yɛ̍  .
44005042	Ma̍ hīāū lāchī a̍ bālɔ̄ɔ̍ o̍ chīɛ̄īla̍ŋ a̍ o̍ bɛ̍ɛ̄ chīɛ̍i̍ Mɛ̄lɛ̄ka̍a̍ , lēpāa̍ o̍ lēpāa̍ a̍ wāŋnda̍ pɛ̄ɛ̄kōo̍ a̍ nda̍ yōōŋgū kɛ̄ndɔ̄ɔ̍ chɔ̄mndo̍ māā Chi̍i̍su̍ ndu̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍  .
44006001	O̍ bōōndi̍i̍ ke̍ŋ ni᷄ŋ , mɛ̄ɛ̍ ku̍ndā wānāā lāāla᷄ŋnda̍ o̍ Chi̍i̍sū ni̍ŋ o̍ wa̍ hīōūwɔ̄ɔ̍ lāchī a̍ hīndɔ̄ɔ̍ , mi̍ sɛ̄ɛ̄ŋgi̍āŋndo̍ kāndu᷄ŋ Chu̍ūwa̍ a̍ dīmī Ki᷅li̍kīi̍ye̍ wa̍ tɛ̍ɛ̄ŋ nda̍ Chu̍ūwa̍ a̍ di̍mī Hi̍būlūi̍ye̍ wa̍ . Mi̍ Chu̍ūwa̍ a̍ di̍mī Ki᷅li̍kīi̍ye̍ wa̍ dīmī māā , ā chō wānāā ndāa̍ pīāāndāā ndāa̍ vī wa̍ tāūwo̍ o̍ nyɛ̄ dīāā nda̍ pīɔ̄ū le̍pa̍a̍ o̍ lēpāa̍ wo̍ ni᷄ŋ  .
44006002	Le̍ he̍ī , mi̍ ŋ̄wāŋ tɔ̍ a̍ wānāā ŋīɔ̍ɔ̍ŋāā Chi̍i̍sū ve᷅m hɔ̄ltē ndɔ̄ wa̍ , vēēlū wānāa̍ la̍a̍la̍ŋ o̍ Chi̍i̍sū ni̍ŋ nda̍ nāa̍ pi᷅lɛ̍ . Ma̍ dīmī āā , “ Ō ni᷄ŋ mī ŋ̄ ma᷄l sūɛ̍i̍ Mɛ̄lɛ̄kɛ̍i̍ dīmīo̍o̍ le̍ nyɛ̄ dīa̍a̍ pīɔ̄ūwo̍ le̍  .
44006003	Le̍la̍ŋ , chāa̍ŋāā nāa̍ , lā hɛ̄li̍ wa᷅ŋ pīāāndūa̍a̍ nya̍ tɛ̄ɛ̄ŋ ā Nyi̍nā Kāsīo̍o̍ chō kɔ̄ɔ̄lī ta̍u̍ wa̍ , ndu̍yɛ̍ , ma̍ nɔ̄ kɔ̄l kālo̍o̍ ta̍u̍ wa̍ le̍ mā wa̍ wa̍llo̍ ho̍ō tōsāa̍  .
44006004	Na̍a̍ pi̍la̍ ŋ̄ nɔ̄lā ni᷅ŋ mī ŋ̄ chu̍a̍ te̍le̍ŋnda̍ na̍a̍la̍ŋ kpe̍de̍ le̍ Mɛ̄lɛ̄ka̍ pīɛ̄īyo̍ a̍ sūɛ̍i̍ Mɛ̄lɛ̄kɛ̍i̍ dīmīo̍o̍ . ”
44006005	Mi̍ nda̍ ku̍ndā kpe̍de̍ a̍ na᷅ŋ kɔ̄l a̍ nyɛ̄ wānāā Chi̍i̍sū vēm hɔ̄ltē ndɔ̄ wa̍ ā dīmi̍ wo̍ . Le̍la̍ŋ , ma̍ hɛ̄lī Sti̍i̍vīŋ , wāna̍ lāāla᷄ŋ bɛ̍ndōo̍ ō Nyi̍nā Kāsi̍ Mɛ̄lɛ̄ka̍a̍ wa̍ kɔ̄ɔ̄lī ta̍u̍ wo̍ . Ma̍ hɛ̄lī vɛ̄lɛ̄ Fi̍li̍pī , a̍ Pōko̍lɔ̄ɔ̄ , a̍ Ni̍ka̍nɔ̄ɔ̄ , a̍ Ti̍mɔ̄ŋ . Ma̍ hɛ̄lī vɛ̄lɛ̄ Pāmɛ̍na̍a̍sī , a̍ Ni̍ko̍lɔ̄ɔ̄ o̍ fu̍la̍ A̍ŋti̍ɔ̍ɔ̄ chi̍e̍e̍ wo̍ . Ndu̍ ve̍ Chu̍ūnɔ̄ le̍ , kɛ̍ ndu̍ o̍o̍ chu̍ā pɛ̄ɛ̄kū Chu̍ūwa̍  .
44006006	Ma̍ hūŋ a̍ pūa̍a̍ ha̍ā nāa̍ wānāā Chi̍i̍sū vēm hɔ̄ltē ndɔ̄ wa̍ chūā . Mɛ̄ɛ̍ nda̍ pīɛ̍i̍ Mɛ̄lɛ̄ka̍ le̍ nda̍ , ma̍ hāndū nda̍ bāla̍ŋ chōo̍ . Ma̍ dūāū nda̍ sa̍lā  .
44006007	O̍ ko̍ŋ kɔ̍ɔ̍lī , mi̍ dīo̍m Mɛ̄lɛ̄ka̍a̍ hīāū lāchī a̍ pɛ̄ŋgɛ̄la᷄ŋndo̍ . Mi̍ wānāā lāāla᷄ŋnda̍ Chūlu̍sɛ̄lɛ̄m chi̍e̍e̍ ku̍i̍ī ta̍u̍ ta̍u̍ . Mi̍ wānāā sōlīāā lāsa̍lāa̍ ā ka̍ ka̍ a̍ la̍a̍la᷄ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍  .
44006008	Sti̍i̍vīŋ wa̍ wāna̍ Mɛ̄lɛ̄ka̍ dɔ̄ū sa̍la̍ ta̍u̍ ta̍u̍ . Mi̍ Mɛ̄lɛ̄ka̍ kē ndu̍ kpāāyāa̍ ta̍u̍ . Mbo̍ tōsā kɔ̄ndɔ̄fi̍lta̍ŋ a̍ ka̍a̍ma̍ālā bɛ̄ndūla̍ŋ wāŋnda̍ tɛ̄ɛ̄ŋ  .
44006009	Kɛ̍ , mi̍ pūa̍a̍ Chu̍ūwa̍ ā pūm sīmūl ndu̍ . Pūa̍a̍ ha̍ā ā pūm nda̍ a̍a̍ fu̍la̍ Sāīlu̍i̍nī chi̍e̍e̍ , ā pūm Ālɛ̄kīsa̍ndīlīāā . Ndu̍yɛ̍ , o̍ chīɛ̄ī Chu̍ūwa̍ pīɛ̄ī Mɛ̄lɛ̄ka̍ wo̍ ō nda̍ a̍a̍ ve̍e̍lū āā , Chīɛ̄ī Wānāā Bāŋa᷄ŋnda̍ wo̍ , nda̍ a̍a̍ chu̍ūŋgi̍āŋ ni̍ . Wāŋnda̍ ha̍ā ni̍ , a̍ wānāa̍ chɛ̍ŋ o̍ būŋgɛ̄ī Sīli̍i̍sīāāve̍ ni᷄ŋ nda̍ , a̍ wānāa̍ chɛ̍ŋ o̍ būŋgɛ̄ī E̍e̍sīāve̍ ni᷄ŋ nda̍ , ma̍ kāndū sɛ̄ɛ̄ŋgi̍āŋndo̍ a̍ ndu̍  .
44006010	Kɛ̍ mi̍ Nyi̍na̍ Mɛ̄lɛ̄ka̍a̍ kē Sti̍i̍vīŋ kɔ̄l kālo̍o̍ ta̍u̍ le̍ sūɛ̍i̍ . Ā nɔ̄la̍ ndu̍ yōmɔ̄ɔ̄ le̍  .
44006011	Le̍ he̍ī , ma̍ hīāū pūa̍a̍ ā pūm kɔ̄ɔ̄lī le̍ mā dīmi̍ āā , “ Ŋ̄ tūēī ndu̍ mbo̍ tɛ̄ɛ̄mbūū dīōla̍ Mūu̍sēla̍ŋ a̍ dīōla̍ Mɛ̄lɛ̄ka̍la̍ŋ . ”
44006012	Ma̍ tōsā mi̍ wāŋnda̍ a̍ lāŋgba̍ā kālla̍ a̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍la̍ŋ nda̍ tūūlū kɔ̄l a̍ ndu̍ . Ma̍ bi̍i̍ Sti̍i̍vīŋ ma̍ kūā a̍ ndu̍ o̍ lāŋgba̍ā kālāa̍ ki̍a̍lū ya᷅ma̍ŋnda̍ lō  .
44006013	Ma̍ hūŋ a̍ pūa̍a̍ ā pūm le̍ ndu̍ se̍īlē lāka̍fāle̍ŋ tɛ̄ndāllo̍ . Ma̍ dīmī āā , “ Te̍le̍ŋ o̍ te̍le̍ŋ pōo̍ ho̍ō chō sɔ̄ɔ̍ŋ wɔ̍ɔ̍ŋndo̍ŋ dīmīo̍o̍ a̍ chīɛ̍i̍ cho̍ ho̍ō le̍ Mɛ̄lɛ̄ka̍ wo̍ , ō na̍a̍ ŋ̄ sōlī sa̍lāa̍ wo̍ . Ndu̍yɛ̍ , mbo̍ dīmī dīōmndā wɔ̄ɔ̍ŋnda̍ŋ a̍ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ  .
44006014	Ŋ̄ tūēī mbo̍ dīmī māā Chi̍i̍sū fu̍la̍ ho̍ō Na̍a̍sa̍lūɛ̄ī yo̍ , ō chō chīɛ̍i̍ Mɛ̄lɛ̄ka̍a̍ tɛ̄ɛ̄mbūū . Ndu̍yɛ̍ , māā mī Chi̍i̍sū kōŋ māŋga̍la̍ ka̍ālā Mūu̍sē pɛ̍ɛ̍ku̍ fi̍nyāā nāā ma̍māa̍ le̍ wāa̍ lēchōo̍ la̍ŋ . ”
44006015	O̍ ko̍ŋ kɔ̍ɔ̍lī , mi̍ wānā o̍ wāna̍ wa̍ o̍ ku̍ndā lāŋgba̍ā kālāa̍ ki̍a̍lū ya᷅ma̍ŋ nda̍ chōo̍ , ma̍ kāndū Sti̍i̍vīŋ nūa̍a̍ chi̍kɛ̍ŋ bɛ̍ndū . Ma̍ chā mi̍ hɔ̄lāā ndūa̍a̍ sīmnu᷄ŋ nu̍a̍ā ŋ̄ chā āā ki̍i̍la̍nɔ̍ Mɛ̄lɛ̄ka̍a̍ ni̍  .
44007001	Mi̍ māsa̍ wānāā sōlīāā lāsa̍lāa̍ nyūnā Sti̍i̍vīŋ āā , “ Tōnya̍ nda̍ dīmi̍ a̍ nūm o̍kɔ̄ɔ̄ ni̍ ? ”
44007002	Mi̍ Sti̍i̍vīŋ mu̍lī āā , “ Chāāŋāā nīa̍a̍ a̍ fi̍nyāā nīa̍a̍ , lā ya᷄ŋ ni᷅la̍ŋ o̍ nyɛ̄ ya̍ I̍ cho̍ dīmī wo̍ . Lɔ̍ɔ̍ pa̍ fi̍nyā nāā ma̍māa̍ E̍bīlāha᷅m ku̍ā le̍ cha᷄lle̍ Ha̍lūāŋ chi̍e̍e̍ , mi̍ Mɛ̄lɛ̄ka̍ nɔ̍ nyɛ̄ wa̍wo̍ŋndo̍ wo̍ chɔ̄mnu᷄ŋ ndu̍ lɔ̍ɔ̍ o̍ wa̍ o̍ lɛ̄ŋndē Mɛ̄sōpōte̍e̍mīāāle̍ŋ ni᷄ŋ ndo̍  .
44007003	Mbo̍ dīmūl ndu̍ māā , mɛ̍i̍ wa̍nāā nūmnda̍ a̍ lɛ̄ŋndē nūmnde̍ŋ , ma̍ kūɛ̄ o̍ lɛ̄ŋndē ya̍ I̍ cho̍ nu̍m chɔ̄m nde̍ŋ ni᷄ŋ  .
44007004	Le̍la̍ŋ , mbo̍ fāŋa᷄ŋ o̍ fo̍ndāŋ Cha̍ldīāŋndo̍ . Mbo̍ chāl Ha̍lūāŋ . Mɛ̄ɛ̍ fi̍nyā ndɔ̄ vi᷅ , mi̍ Mɛ̄lɛ̄ka̍ tōsā mbo̍ hūŋ o̍ lɛ̄ŋndē nya̍ chō ni᷅ŋ le᷅ŋ īchāli̍ le̍ŋ  .
44007005	Mɛ̄lɛ̄ka̍ ke̍ E̍bīlāha᷅m lɛ̄ŋndē lēŋ le̍ mī lē wa̍ nyɛ̄ ndɔ̄ le̍ , lɛ̄ŋnde̍ŋ nyɛ̄ pɔ̄mbɔ̄ bɛ̍ɛ̍ . Kɛ̍ ndu̍yɛ̍ , mi̍ Mɛ̄lɛ̄ka̍ chūēl ndu̍ būŋgɛ̄i̍ māā ndu̍ ni̍ a̍ chūāūwāā ndūāā ma̍māa̍ ā chō lɛ̄ŋnde̍ŋ nde᷅ŋ sɔ̄lā māā nyɛ̄ ndā . Kɛ̍ ndu̍yɛ̍ , te̍le̍ŋ Mɛ̄lɛ̄ka̍ chu̍a̍ būŋgɛ̄i̍ he̍ī yo̍ , E̍bīlāha᷅m ndu̍ o̍o̍ nɔ̍ wɔ̍ chu̍a̍ le̍  .
44007006	Mi̍ Mɛ̄lɛ̄ka̍ dīmūl ndu̍ nu̍a̍ā māā , Chūāūwāā nūm a̍ ma̍māa̍ ā sīmnūŋ ni̍ŋ mi̍ālla̍ o̍ lɛ̄ŋndē chēle̍ŋnde̍ŋ ni᷄ŋ . Lo̍ŋ nda̍ wā ni̍ŋ chi̍a̍a̍ ni̍ , mā bīī nda̍ bīyɔ̄ɔ̄ lēchīɔ̍ɔ̍ le̍ wɔ̄sīla̍ŋ kɛ̄mɔ̄ɔ̍ lē hīɔ̍ɔ̍lu̍  .
44007007	Kɛ̍ ndu̍yɛ̍ , I̍ cho̍ lɛ̄ŋnde̍ si̍i̍ŋgūū nda̍ ni̍ŋ chi̍a̍a̍ le̍ŋ nyɛ̄ pālāa̍ tūsī chōo̍ . O̍ ko̍ŋ kɔ̄ɔ̄lī , ā chō fūlā o̍ lɛ̄ŋndē lēŋ ni᷄ŋ , mā hu᷄ŋ pi̍ɛ̍ī ya̍ o̍ fo̍ndāŋndo̍ ho̍ō  .
44007008	O̍ ko̍ŋ kɔ̍ɔ̍lī , mi̍ Mɛ̄lɛ̄ka̍ chɔ̄m E̍bīlāha᷅m hīvīo̍o̍ o̍ chīɛ̄ī kɔ̄ɔ̄lī , māā tāāmāsi̍ le̍ kpe̍ma̍ Mɛ̄lɛ̄ka̍ yīi̍ ma̍ mēna᷄ŋ nda̍ E̍bīlāha᷅m ndo̍ . Mi̍ E̍bīlāha᷅m vi̍a̍lū Āa̍se̍ . Mɛ̄ɛ̍ o̍ wa̍ pālɛ̍i̍ ī ŋɔ̄ma̍a̍ , mbo̍ hīvī ndu̍ o̍ chīɛ̄ī kɔ̄ɔ̄lī . O̍ ko̍ŋ kɔ̍ɔ̍lī , mi̍ Āa̍se̍ hi̍vī Che̍kɔ̍pū . Mi̍ Che̍kɔ̍pū hi̍vī chūāūwāā ndūāā tɔ̍ a̍ ā ŋīɔ̍ɔ̍ŋnda̍ . Nda̍ cho̍ yɛ̄ fi̍nyāā nāā ma̍māā lēbɛ̄ɛ̄ya̍ ā tɔ̍ a̍ ā ŋīɔ̍ɔ̍ŋnda̍ ni̍  .
44007009	 “  Mi̍ fi̍nyāā nāā ma̍māa̍ ha̍ā chūā ya̍a̍mɔ̍ɔ̍le̍ŋ le̍ Chōo̍sɛ̍ pɔ̍mbɔ̄ ndā . Ma̍ pīsī ndu̍ wāŋnda̍ o̍ bā . Mi̍ wānāā kāŋ nda̍ kɔ̍ pi̍sī ndu̍ māā chɛ̄ o̍ lɛ̄ŋndē I̍chi̍pīle̍ŋ ni᷄ŋ . Kɛ̍ , Mɛ̄lɛ̄ka̍ wa̍ ndu̍ kɔ̄ɔ̄lī  .
44007010	Mbo̍ sōlī ndu̍ o̍ nyɛ̄ o̍ nyɛ̄ pālāā ni᷄ŋ . Mi̍ Mɛ̄lɛ̄ka̍ kē Chōo̍sɛ̍ kɔ̄l kālo̍o̍ . Mbo̍ tōsā mi̍ māsā bɛ̍ndu̍ wa̍ lɛ̄ŋndē I̍chi̍pīle̍ŋ bōlle̍ŋ ndo̍ , ō chā Chōo̍sɛ̍ nyīnā ta̍u̍ . Mbo̍ si̍i̍ŋgūū Chōo̍sɛ̍ wānā bɛ̍ndū lɛ̄ŋndē I̍chi̍pīle̍ŋ chōo̍ , a̍ yu̍ŋgu̍la̍ ndɔ̄la̍ŋ kpo̍u̍  .
44007011	A̍ bōōndi̍i̍ ke̍ŋ , mi̍ yīmā bɛ̄ndūa̍ŋ mā dēl o̍ lɛ̄ŋndē I̍chi̍pīle̍ŋ ni᷄ŋ , a̍ lɛ̄ŋndē Ke̍nāŋnde̍ŋ . Mi̍ wāŋnda̍ bīī mɔ̍nɛ̍i̍ ta̍u̍ bɛ̍ndū . Nyɛ̄ dīāā o̍ nyɛ̄ dīāā ve̍ ō fi̍nyāā nāā ma̍māa̍ nda̍ a̍a̍ di̍a̍ā le̍  .
44007012	Mɛ̄ɛ̍ Che̍kɔ̍pū tu̍e̍ī māā nyɛ̄ dīa̍a̍ chō I̍chi̍pī , mbo̍ vīām pūa̍a̍ ndūa̍a̍ lo̍ŋ . Nda̍ cho̍ yɛ̄ fi̍nyāā nāā ma̍māa̍ ni̍ . Kɔ̄lā ndāla̍ tāse̍la̍ŋ la̍ wa̍ la᷅ŋ I̍chi̍pī ni̍  .
44007013	O̍ kɔ̄lā nda̍ kūɛ̄ dīi̍ŋ ndɔ̄ɔ̍ la̍ŋ , mi̍ Chōo̍sɛ̍ chɔ̄mnu᷄ŋ bɛ̍ndāā ndūa̍a̍ . O̍ ko̍ŋ , mi̍ māsā bɛ̍ndōo̍ I̍chi̍pi̍ bɛ̍ɛ̍ si̍nā wānāa̍ Chōo̍si̍a̍a̍  .
44007014	Mi̍ Chōo̍sɛ̍ yo̍o̍ŋgū māā Che̍kɔ̍pū fi̍nyā ndɔ̄ a̍ yu̍ŋgu̍ ndɔ̄ɔ̍ kpe̍de̍ ā hu᷄ŋ I̍chi̍pī . Nda̍ kpo̍u̍ , ā wa̍ ŋ̄wāŋ be̍le̍-ŋɔ̍mmɛ̍ū a̍ wānāā ŋūɛ̍ɛ̍nu̍  .
44007015	Mi̍ Che̍kɔ̍pū ku̍ā I̍chi̍pī . Ndu̍ ni̍ a̍ fi̍nyāā nāā ma̍māa̍ , lo̍ŋ nda̍ lo̍ ni̍ ma̍ wū  .
44007016	O̍ ko̍ŋ kɔ̍ɔ̍lī , ma̍ mīīŋgū a̍ dīāllūŋ nda᷄ŋ Si̍ɛ̍kɛ̄m chi̍e̍e̍ . Ma̍ kɔ̍ chɔ᷅ nda̍ . Sɛ̄i̍ E̍bīlāha᷅m pe̍ndū a̍ nyɛ̄ sɔ̄lāa̍ ō pūm pūa̍a̍ Hɛ̍ɛ̍mɔ̍ɔ̄ wa̍ o̍ bā wo̍ , lēni᷄ŋ nda̍ chɔ̍ nda̍ ni̍  .
44007017	 “  Mɛ̄ɛ̍ te̍le̍ŋndo̍ kāndu̍ fūūlūūwo̍ le̍ mī Mɛ̄lɛ̄ka̍ tōsa̍ nyɛ̄ o̍ chu̍e̍l E̍bīlāha᷅m būŋgɛ̄i̍ yo̍ , mi̍ wānāā nāa̍ wa̍ I̍chi̍pī wa̍ kāndū kūīīyo̍ ta̍u̍ ta̍u̍  .
44007018	Kɛ̍ o̍ ko̍ŋ kɔ̍ɔ̍lī , mi̍ wānā che᷅le̍ŋ sɔ̄lā māsāle̍ŋ I̍chi̍pī . Wānā ko̍ŋ ndu̍ o̍o̍ si̍na̍ Cho̍o̍sɛ̍ le̍  .
44007019	Mbo̍ tūū wānāā nāa̍ so̍o̍ŋndo̍ , kīndīlāa̍ fi̍nyāā nāā ma̍māa̍ a̍ kɔ̄l vēsɛ̍i̍ mā vīāū chɛ̄lɛ̄kpi̍a̍a̍ ndāa̍ le̍ mā vī  .
44007020	Te̍le̍ŋ ko̍ŋ nda̍ vēlū Mūu̍sē ni̍ . Ō wa̍ chɛ̄lɛ̄kpɛ̍ kɛ̍ndɛ̄ kɛ̍ndɛ̄ bɛ̄ndū Mɛ̄lɛ̄ka̍ o̍ hɔ̄l . Ō chu̍a̍ pāŋgo̍ŋ ŋ̄ ŋgāa̍ ā chō ndu̍ māndāa̍ o̍ fi̍nyā ndɔ̄ lo̍ chi̍ɛ̍ī ni̍ŋ  .
44007021	Kɛ̍ , mɛ̄ɛ̍ nda̍ vīōū Mūu̍sē , mi̍ māsā bɛ̍ndōo̍ ho̍ō chūā ndɔ̄ɔ̍ ō chūā ndu̍ . Mbo̍ māndā ndu̍ māā po̍ ndɔ̄  .
44007022	Ma̍ pɛ̄ɛ̄kū Mūu̍sē kɔ̄l kālu̍ o̍ kɔ̄l kālu̍ wa̍ lɛ̄ŋndē I̍chi̍pī lēŋ . Dīōmnda̍ Mūu̍sēla̍ŋ a̍ wa̍lta̍ o̍ to̍sa̍ la̍ŋ lā chɔ᷄m māā ō wa̍ wāna̍ kpāāyā bɛ̍ndū  .
44007023	 “  Mɛ̄ɛ̍ Mūu̍sē wa̍ wɔ̄sīla̍ŋ be̍le̍-hi̍ɔ̍ɔ̍lu̍ , mbo̍ kɛ̄ɛ̄sīāā le̍ mbō kɔ̍ to̍fā wānāā ndūa̍a̍ , chūāūwāa̍ I̍sɔ̄lūɛ̍i̍ya̍  .
44007024	Kɔ̄la̍ŋ nda̍ yīlɔ̄ɔ̍ , mbo̍ sāālu᷄ŋ I̍chi̍pīnɔ̄ɔ̍ chō I̍sɔ̄lūɛ̍i̍nɔ̍ɔ̍ lɔ̄ɔ̍ . Mi̍ Mūu̍sē ku̍ā le̍ I̍sɔ̄lūɛ̍i̍nɔ̍ɔ̍ mālāa̍ . Mbo̍ mīŋgī māa̍ I̍sɔ̄lūɛ̍i̍nɔ̍ɔ̍ . Mbo̍ dīī I̍chi̍pīnɔ̄ɔ̍  .
44007025	Mūu̍sē ndu̍ o̍o̍ yi̍ya̍ŋ māā wānāā ndūa̍a̍ chō tāāsi̍ dɔ̄wɔ̄ɔ̄ , māā ndu̍ Mɛ̄lɛ̄ka̍ chu̍a̍ le̍ nda̍ bāŋāa̍ o̍ chɛ̄le̍ŋ ni᷄ŋ ni̍ . Kɛ̍ , ā sīna̍ le̍  .
44007026	Dīi̍māndɔ̄ɔ̍ , mi̍ Mūu̍sē ko̍māl I̍sɔ̄lūɛ̍i̍ya̍ ā ŋīɔ̍ɔ̍ŋ ā chō sɔ̍ŋgɔ̄ɔ̍ . Mbo̍ kīndī le̍ nda̍ tōōsīa̍a̍ tɛ̄ɛ̄ŋ . Mbo̍ dīmī māā , chāa̍ŋāā nīa̍a̍ , wānāā pīli̍a̍a̍ nya̍ chō ni̍ . Vɛ᷅ mi̍ nya̍ pi̍la̍ wā yɔ̄ŋu̍la᷅ŋndo̍ ?
44007027	Kɛ̍ , mi̍ po̍ wa̍ chāa̍ŋ ndɔ̍ bāāla᷄ŋndo̍ wo̍ nyīndū Mūu̍sē . Mbo̍ nyūnā ndu̍ māā , ō nɛ̄ɛ̍nɛ̍ si̍i̍ŋgu̍u̍ yɛ̄ nu̍m māsāa̍ na̍a̍ chōo̍ ? Ndu̍yɛ̍ , ō nɛ̄ɛ̍nɛ̍ si̍i̍ŋgu̍u̍ yɛ̄ nu̍m wāna̍ kɔ̍ɔ̍sā a̍ wāŋnda̍ wo̍ na̍a̍ chōo̍ ?
44007028	A̍ hɛ̍na̍ŋ mā dīī ya̍ mɛ̄ɛ̍ ŋ̄ dīī chi̍ɛ̍i̍ I̍chi̍pīnɔ̄ɔ̍ yɛ̍ ?
44007029	Mɛ̄ɛ̍ Mūu̍sē tu̍e̍ī he̍ī , mbo̍ nyāānu᷄ŋ o̍ lēkāa̍ , mbo̍ kɔ̍ cha᷅l o̍ lɛ̄ŋndē Mi̍dīāŋnde̍ŋ ni᷄ŋ . Lo̍ŋ o̍ lo̍ ni̍ , mbo̍ vīālū pūa̍a̍ ā ŋīɔ̍ɔ̍ŋ  .
44007030	 “  Mɛ̄ɛ̍ wɔ̄sīla̍ŋ lā hīōū be̍le̍-hi̍ɔ̍ɔ̍lu̍ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ chɔ̄mnu᷄ŋ Mūu̍sē o̍ lēyīŋ , nāa̍ bɔ̄ɔ̄ pɔ̄mbɔ̄ɔ̍ ō wa̍ sānde̍i̍ya̍ . O̍ Pēmbīī Sa̍a̍nāīve̍ īkɛ̄i̍ sūɛ̍i̍ he̍ī yɔ̄nu̍ŋ ni̍  .
44007031	Mi̍ kɔ̄ndɔ̄fi̍llo̍ bīī Mūu̍sē a̍ nyɛ̄ o̍ che᷅ wo̍ . Mɛ̄ɛ̍ o̍ sɔ̍ɔ̍ŋgu̍u̍ yōndōo̍ īkɛ̄i̍ le̍ mī ndu̍ o̍o̍ to̍fa̍ ndu̍ lāpi̍ , mbo̍ tūɛ̄ī mi̍ Māsānɔ̄ɔ̍ Mɛ̄lɛ̄ka̍ sūāā māā  ,
44007032	ya̍ cho̍ Mɛ̄lɛ̄ka̍ ō fi̍nyāā nyāā ma̍māa̍ nda̍ a̍a̍ pi̍ɛ̍ī yo̍ ni̍ , Mɛ̄lɛ̄ka̍ E̍bīlāha᷅m , a̍ Āa̍se̍ , a̍ Che̍kɔ̍pū nda̍ a̍a̍ pi̍ɛ̍ī yo̍ . Mi̍ Mūu̍sē nyi̍i̍yā a̍ sīōōŋnde̍ . Mbo̍ wō le̍ tōfāa̍  .
44007033	Mi̍ Māsānɔ̄ɔ̍ Mɛ̄lɛ̄ka̍ hīāū lāchī a̍ sūɛ̍i̍ nāa̍ ndu̍ chu̍a̍ māā , so̍li̍ kɔ̍ɔ̍vɛ̄i̍la̍ nu̍mnda̍ŋ . Kāni̍ fo̍ndōle̍ , lɛ̄ŋndē ŋ̄ si᷄m nde̍ŋ cho̍o̍ le̍ŋ , le̍ Mɛ̄lɛ̄ka̍ le̍ cho̍ ni̍  .
44007034	I̍ che᷅ kpe̍nde̍ke̍le̍ mɛ̄ɛ̍ wānāā nīa̍a̍ chō mɔ̍nɛ̍i̍ bɛ̍ndūe̍i̍ bīyɔ̄ɔ̍ o̍ lɛ̄ŋndē I̍chi̍pīle̍ŋ ni᷄ŋ yɛ̍ . I̍ tu̍e̍ī cha᷄ŋ īmɔ̍nɛ̍ nda̍ chō wo̍ . Ndu̍yɛ̍ , I̍ hi᷅ŋ le̍ mī ba̍ŋa̍ nda̍ . Hu̍ŋ I̍ vi̍ām nu̍m I̍chi̍pī  .
44007035	 “  Mūu̍sē ko̍ŋ ndu̍ wāŋnda̍ I̍sɔ̄lūɛ̄ī a̍ kɛ̍ɛ̍ ni̍ . Ma̍ nyūnā ndu̍ māā , ō nɛ̄ɛ̍nɛ̍ si̍i̍ŋgu̍u̍ yɛ̄ nu̍m māsāa̍ , kɛ̄lɛ̄ŋgāā wāna̍ kɔ̍ɔ̍sā a̍ wāŋnda̍ wo̍ ? Ndu̍ Mɛ̄lɛ̄ka̍ pi̍la̍ vēm le̍ wāa̍ māsānɔ̍ ndā a̍ wāna̍ pi̍ŋī nda̍ wo̍ nī . Ō tōsa̍ he̍ī sa̍na̍a̍ o̍ ki̍i̍la̍nɔ̍ Mɛ̄lɛ̄ka̍ chɔ̍mnu̍ŋ Mūu̍sē o̍ bɔ̄ɔ̄ pɔ̄mbɔ̍ wa̍ sānde̍i̍yo̍ ni᷄ŋ ndo̍  .
44007036	Ndu̍ so̍li̍ nda̍ o̍ lɛ̄ŋndē I̍chi̍pīle̍ŋ ni᷄ŋ ni̍ . Mbo̍ tōsā kɔ̄ndɔ̄fi̍lta̍ŋ , a̍ ka̍a̍ma̍āla̍ŋ I̍chi̍pī a̍ o̍ pēē Si̍a̍ŋāa̍ Mɛ̄ŋmā Īhɛ᷄llo̍ . Mbo̍ hīāū lāchī a̍ la̍ŋ tōsāa̍ le̍ wɔ̄sīla̍ŋ be̍le̍-hi̍ɔ̍ɔ̍lu̍ o̍ po̍llo̍ ni᷄ŋ  .
44007037	Mūu̍sē ko̍ŋ , ndu̍ di̍mu̍l wāŋnda̍ I̍sɔ̄lūɛ̄ī ni̍ māā , Mɛ̄lɛ̄ka̍ chō wāna̍ su̍a̍ā le̍ Mɛ̄lɛ̄ka̍a̍ yɔ̄ŋ mɛ̄ɛ̍ ya̍ cho̍ nu̍a̍ā yɛ̍ , fūlāa̍ o̍ pūlālē nyāle̍ŋ chōo̍  .
44007038	Mūu̍sē ko̍ŋ ndu̍ wa̍ lātūlu̍ a̍ wāŋnda̍ I̍sɔ̄lūɛ̄ī lɔ̍ɔ̍ nda̍ chūūŋgi̍āŋ o̍ po̍llo̍ ni᷄ŋ ndo̍ ni̍ . Ō wa̍ lātūlu̍ lo̍ŋ a̍ fi̍nyāā nāā ma̍māa̍ , a̍ ki̍i̍la̍nɔ̍ Mɛ̄lɛ̄ka̍ wa̍ sūɛ̍i̍ nāa̍ ndu̍ chu̍a̍ o̍ Pēmbīī Sa̍a̍nāīve̍ chōo̍ wo̍ . Ndu̍ Mɛ̄lɛ̄ka̍ ke̍ yōōŋgū ndɔ̍ cho̍ le̍ fɛ̍ɛ̍ŋ a̍ fɛ̍ɛ̍ŋndo̍ wo̍ ni̍ , le̍ mbō hīvi̍ ndu̍ nāa̍ na̍a̍ chūā  .
44007039	 “  Kɛ̍ , mi̍ fi̍nyāā nāa̍ kɛ̄ɛ̄ le̍ Mūu̍sē dīōmndo̍ tūēīyɔ̄ɔ̍ . Ma̍ pɛ̄ɛ̄sā ndu̍ . Ma̍ kāndū yēēmɛ̍i̍ le̍ mīīŋgōo̍ I̍chi̍pī  .
44007040	Ma̍ dīmūl E̍lɔ̄ŋ māā , to̍o̍si̍a̍l na̍a̍ Mɛ̄lɛ̄ka̍a̍ a̍ wa᷅ na̍a̍ lāchī le̍ na̍a̍ nɛ̄īyo̍ chɔ̄mndo̍ wa̍ . Ŋ̄ si̍nā nyɛ̍ yɔ̍nu̍ŋ a̍ Mūu̍sē wo̍ ho̍ō o̍ chɛ̍ŋ a̍ na̍a̍ I̍chi̍pī wo̍ le̍  .
44007041	Bōōndi̍i̍ ke̍ŋ nda̍ tōōsi̍a̍a̍ nyɔ̄ɔ̍ ni̍ māā nāū . Ma̍ hūŋ a̍ sa̍lāla̍ŋ o̍ ndu̍ lo̍ . Ma̍ tōsā kɔ̄l kɛ̄ndɛ̄ bɛ̄ndōo̍ le̍ nyɛ̄ nda̍ tōōsi̍a̍a̍ a̍ bālā ndāla̍ŋ ndo̍  .
44007042	Le̍ he̍ī , mi̍ Mɛ̄lɛ̄ka̍ fāŋā nda̍ bāla̍ŋ chōo̍ . O̍ ko̍ŋ kɔ̍ɔ̍lī , ma̍ kāndū lōo̍ŋ o̍ ha̍la̍ pīɛ̄īyo̍ . Le̍nde̍ i̍ cho̍ ī pōōnyīāā o̍ yāu̍ wānāa̍ su̍a̍ā le̍ Mɛ̄lɛ̄ka̍ wa̍ ni᷄ŋ ni̍ māā , wāŋnda̍ I̍sɔ̄lūɛ̄ī , bāā nāa̍ ya̍ chu̍a̍ nya̍ a̍a̍ hu᷅ŋ a̍ sa̍lāla̍ŋ a̍ kēla̍ŋ lɔ̍ɔ̍ nya̍ wa̍ o̍ po̍llo̍ ni᷄ŋ le̍ wɔ̄sīla̍ŋ be̍le̍-hi̍ɔ̍ɔ̍lu̍ wo̍ ni̍ ? Ō cho̍ nāa̍ ya̍ chu̍a̍ le̍  .
44007043	Mɛ̄lɛ̄ka̍ nya̍ nya̍ pīɛ̄ī yo̍ Mo̍lɛ̍kī , le̍ ndu̍ nya̍ tōōsi̍a̍a̍ ma̍āŋndo̍ ni̍ mī lā bālū a̍ ma̍āŋ kōŋ . Mi̍ lā tōōsīāā vēla᷅ŋ lūe̍i̍ si̍m le̍ Mɛ̄lɛ̄ka̍ nyāa̍ Lɛ̍fāŋ nde̍ , mī lā bālū a̍ vēla᷅ŋ lūēī ke̍ŋ . Nyɛ̄m nya̍ tōōsi̍a̍a̍ le̍ sōōlūūwo̍ wo̍ŋ māā mu̍ŋ cho̍ mu̍ŋ ni̍ . Le̍la̍ŋ , I̍ cho̍ tōsā mā kūɛ̄ a̍ nya̍ o̍ chɛ̄le̍ŋ ni᷄ŋ Ba̍bi̍lɔ̄ŋ le̍kɔ̍ɔ̍lī . ”
44007044	Mi̍ Sti̍i̍vīŋ hi̍a̍ū lāchī a̍ dīmīo̍o̍ āā , “ Bōōndi̍i̍ fi̍nyāā nāā ma̍māa̍ nda̍ a̍a̍ wa̍ o̍ po̍llo̍ ni᷄ŋ nde̍ , nda̍ a̍a̍ nɔ̍ bāfɛ̄i̍yo̍ o̍ chɔ̍m māā Mɛ̄lɛ̄ka̍ chō lātūlu̍ a̍ nda̍ wo̍ . Ma̍ tōōsīāā Tɛ̍ndīi̍ ko̍ŋ mɛ̄ɛ̍ Mɛ̄lɛ̄ka̍ chɔ᷄m Mūu̍sē yɛ̍ . Mɛ̄ɛ̍ Mūu̍sē che᷅ ndu̍ ō tūwāā yɛ̍ , le̍nde̍ nda̍ tōōsi̍a̍a̍ ndu̍ ni̍  .
44007045	Mi̍ fi̍nyāā nāā ma̍māa̍ hīāū lāchī a̍ ndu̍ mēla̍ me̍la᷅ŋndo̍ . Mɛ̄ɛ̍ Mɛ̄lɛ̄ka̍ tōū kāa̍la̍ che᷅le̍ŋnda̍ŋ nda̍ lāchī , ma̍ chūā lɛ̄ŋndē lēŋ . Mɛ̄ɛ̍ nda̍ chu̍a̍ le̍ŋ , ma̍ hūŋ a̍ bāfɛ̄i̍yo̍ ho̍ō lo̍ŋ . Bōōndi̍i̍ ke̍ŋ Chɔ̄ɔ̍sūāā wa̍ nda̍ bōlle̍ŋ ni̍ . Ō lo̍ o̍ lɛ̄ŋndē lēŋ ni᷄ŋ ha̍a̍a̍ , mbo̍ fūūlūū a̍ te̍le̍ŋ Dēēve̍ wo̍  .
44007046	Mi̍ ka̍ā Dēēve̍ wo̍ tōsā mi̍ Mɛ̄lɛ̄ka̍ chā ndu̍ nyīnā . O̍ ko̍ŋ kɔ̍ɔ̍lī , mi̍ Dēēve̍ nyūnā Mɛ̄lɛ̄ka̍ le̍ mbō chɛ᷄l ndu̍ mbō tāŋgu̍l chīɛ̄īyo̍ le̍ Mɛ̄lɛ̄ka̍ Che̍kɔ̍pū ndu̍ o̍o̍ pi̍ɛ̍ī yo̍  .
44007047	Kɛ̍ Sɔ̍lɔ̍mɔ̄ŋ ndu̍ ta̍ŋgu̍l ni̍ŋ chīɛ̄īyo̍ le̍ ndu̍ ni̍  .
44007048	 “  Kɛ̍ ndu̍yɛ̍ , ō cho̍ le̍nde̍ le̍ i̍ nɔ̍ le̍ wāa̍ le̍ . Ō cho̍ o̍ chīɛ̄īlā wāŋndā chīe̍e̍ya̍ tāŋgūl la̍ŋ ni᷄ŋ te̍ , Mɛ̄lɛ̄ka̍ bɛ̄ndōo̍ chāl te̍ . Mi̍ wāna̍ su̍a̍ā le̍ Mɛ̄lɛ̄ka̍ wo̍ dīmi̍ māā  ,
44007049	Māsānɔ̄ɔ̍ Mɛ̄lɛ̄ka̍ dīmi̍ māā ɛ̄chɛ̍nɛ̄ kpe̍ŋgbe̍i̍ ndɔ̍ lē māsāa̍ chō ni̍ . Chi̍e̍ēŋndo̍ ndu̍ cho̍ māchūāā fo̍ndāŋ pɔ̄mbu̍ɛ̍i̍ na̍a̍ le̍ ya̍ . Chīɛ̄ī māā vɛ̄ɛ̍nɛ̍ nya̍ tāŋgūl lɛ̍ le̍ ya̍ ? Ɔ̍ɔ̄ fo̍nda᷄ŋ wa᷅ le̍tu̍u̍ le̍ ya̍ mī cha̍l lo̍ ?
44007050	Ō cho̍ ba̍lā nīla̍ŋ te̍ la̍ to̍o̍si̍a̍a̍ nyɔ̄ɔ̍ŋ mu᷅ŋ kpe̍de̍ le̍ ? ”
44007051	Mi̍ Sti̍i̍vīŋ hi̍a̍ū lāchī a̍ dīmīo̍o̍ āā , “ A̍a̍a̍ nya̍ wānāā bōlīī kālāa̍ ha̍ā , mɛ̄ɛ̍ kɔ̄ltā wānāa̍ la̍a̍la̍ŋ a̍ Mɛ̄lɛ̄ka̍ le̍ wa̍ lā chō yɛ̍ , le̍nde̍ kɔ̄ltā nyāla̍ŋ lā chō ni̍ . Nīlā nyāla̍ŋ lā chō lā bāŋu̍lɛ̍i̍ , lā tu̍i̍ī nyɛ᷅ Mɛ̄lɛ̄ka̍ dīmi̍ wo̍ le̍ . Mɛ̄ɛ̍ fi̍nyāā nyāā ma̍māa̍ wa̍ sɔ̄ɔ̍ŋ tōsāa̍ yɛ̍ , le̍nde̍ ko̍ni̍ nya̍ chō tōsāa̍ ni̍ . Le̍ lɔ̍ɔ̍ lɔ̍ɔ̍ nya̍ bɛ̍ɛ̍ lā chō Nyi̍na̍ Kāsi̍ Mɛ̄lɛ̄ka̍a̍ dīōmndo̍ kīɔ̍ɔ̍  .
44007052	Ɔ̍ɔ̄ wāna̍ su̍a̍ā le̍ Mɛ̄lɛ̄ka̍ lo̍ fi̍nyāā nyāā ma̍māa̍ ā tūsi̍ ndu̍ nyɛ̍ pālāa̍ chōo̍ le̍ wo̍ ? Ma̍ dīī bu̍ɛ̍i̍yāa̍ Mɛ̄lɛ̄ka̍a̍ , a̍ yo̍nda̍ sīndɛ̄ a̍ hūnɔ̄ɔ̍ bu̍ɛ̍ī Mɛ̄lɛ̄ka̍a̍ o̍kɔ̄ɔ̄ wa̍ , bu̍ɛ̍i̍ to̍sa̍ hɛ̄na᷄ŋ Mɛ̄lɛ̄ka̍a̍ wo̍ . Bu̍ɛ̍ī kōŋ ndu̍ nya̍ pīsi̍ ho̍ō mi̍ lā dīī vɛ̄lɛ̄ ni̍  .
44007053	Nya̍ Mɛ̄lɛ̄ka̍ ō ke̍ sāwa̍ ndɔ̄ɔ̍ mi̍ ki̍i̍la̍nɔ̍ Mɛ̄lɛ̄ka̍a̍ chūū nya̍ ni̍ . Ndu̍yɛ̍ , nya̍ kɛ̍ɛ̍ le̍ sāwā ko̍ŋ chūa̍a̍ ni̍ . ”
44007054	Mɛ̄ɛ̍ lāŋgba̍ā kālāa̍ ki̍a̍lū ya᷅ma̍ŋ nda̍ tūēī nyɛ̄ Sti̍i̍vīŋ di̍mi̍ wo̍ , mi̍ sūɛ̍i̍ nɛ̄ī nda̍ ta̍u̍ . Ma̍ tūūlū kɔ̄l a̍ ndu̍  .
44007055	Kɛ̍ ndu̍yɛ̍ , Nyi̍na̍ Kāsi̍ Mɛ̄lɛ̄ka̍a̍ wa̍ Sti̍i̍vīŋ kɔ̄ɔ̄lī ta̍u̍ . Mbo̍ nūā ɛ̄chɛ̍nɛ̄ . Mɛ̄ɛ̍ o̍ nu̍a̍ , mbo̍ chā dīōndɔ̄ɔ̍ Mɛ̄lɛ̄ka̍a̍ . Mbo̍ chā Chi̍i̍sū īsīsi̍ o̍ fo̍ndāŋ lēbɛ̄ɛ̄ bɛ̄ndōo̍ Mɛ̄lɛ̄ka̍ īkɛ̄i̍  .
44007056	Mbo̍ dīmī āā , “ Lā tōfa̍ wɔ̍ . I̍ che᷅ mi̍ dīo̍o̍ ɛ̄chɛ̍nɛ̄ o̍ kūmbi᷄ŋ . I̍ che᷅ wānā nda̍ vēēlū āā , Po̍ Wānā Pɔ̍nɔ̍ɔ̍ wo̍ īsīsi̍ o̍ fo̍ndāŋ lēbɛ̄ɛ̄ bɛ̄ndōo̍ Mɛ̄lɛ̄ka̍ īkɛ̄i̍ . ”
44007057	Mɛ̄ɛ̍ nda̍ tūēī he̍ī , ma̍ wōūnu᷄ŋ so̍o̍ŋ o̍ lānī . Ma̍ dēŋī chōo̍ cho̍o̍ kpe̍le̍ŋ . Ma̍ kɔ̍ de᷅l ndu̍ chōo̍ mɛ̄ɛ̍ nda̍ chō kpe̍de̍  .
44007058	Ma̍ kūā a̍ ndu̍ sāsɔ̄ɔ̍ . Ma̍ fāŋā ndu̍ chi̍e̍e̍ . Mi̍ wānāa̍ tɛ̍nda̍l Sti̍i̍vīŋ se̍īle̍ŋ nda̍ kē po̍ chu̍a̍ pīāāndū pīlɛ̍ dōmāla̍ ndāla̍ŋ le̍ mbō bīīlu̍l nda̍ . Dīōlā ndɔ̄la̍ŋ āā , Sɔ̍ɔ̄ . O̍ ko̍ŋ kɔ̍ɔ̍lī , ma̍ kāndū ndu̍ vīī vīīyo̍ a̍ pōūta̍ŋ  .
44007059	Mɛ̄ɛ̍ nda̍ wa̍ ndu̍ vīī vīīyo̍ , mi̍ Sti̍i̍vīŋ pi̍ɛ̍ī Māsānɔ̄ɔ̍ āā , “ Māsānɔ̄ɔ̍ Chi̍i̍sū , ā chē yōōmū nūu̍ . ”
44007060	Mbo̍ bāŋ wūla̍ŋ . Mɛ̄ɛ̍ o̍ ba̍ŋ wūla̍ŋ , mbo̍ dēŋī chōo̍ cho̍o̍ . Mbo̍ dīmī āā , “ Māsānɔ̄ɔ̍ Mɛ̄lɛ̄ka̍ , ma̍l nda̍ le̍ yɔ̄ŋ ndā wɔ̍ɔ̍ŋndo̍ ho̍ō . ” Mɛ̄ɛ̍ o̍ di̍mi̍ dīōmnda̍ŋ nda᷅ŋ , mbo̍ mālnu᷄ŋ kɔ̍l  .
44008001	Sɔ̍ɔ̄ wa̍ lo̍ŋ . Ndu̍yɛ̍ , ō wa̍ ō chɛ̄lāā māā Sti̍i̍vīŋ sɔ̍la̍ pi̍ɔ̍mndo̍ . Pāa̍le̍ le̍ŋ nda̍ kāndu̍ ku̍ndā wānāā lāāla᷄ŋnda̍ Chūlu̍sɛ̄lɛ̄m chi̍e̍e̍ nyɛ᷅ pālāā bɛ̄ndōo̍ tūsīo̍o̍ chōo̍ ni̍ . Ma̍ sɛ̍ŋī wānāā lāāla᷄ŋnda̍ kpe̍de̍ . Ma̍ tīū o̍ būŋgāŋ Chūdi̍a̍ā wo̍ŋ ni᷄ŋ , a̍ būŋgāŋ Sāme̍e̍līāāwo̍ŋ fa̍ū . Mɛ̄ɛ̍ wānāā Chi̍i̍sū ve᷅m hɔ̄ltē ndɔ̄ wa̍ ma̍ lō  .
44008002	Mɛ̄ɛ̍ nda̍ dīī Sti̍i̍vīŋ , mi̍ pūa̍a̍ ā pūm a̍ yɔ̍ŋgu̍ŋ o̍ Mɛ̄lɛ̄ka̍ lo̍ wa̍ chɔ̄ ndu̍ . Ma̍ chāŋ ta̍u̍ ta̍u̍ le̍ ndu̍  .
44008003	Kɛ̍ , Sɔ̍ɔ̄ wa̍ kīndīo̍o̍ kɛ᷅ le̍ ku̍ndā wānāā lāāla᷄ŋnda̍ tɛ̄ɛ̄mbūūwo̍ . Lūɛ̄īyɔ̄ɔ̍ chīɛ̄īla̍ŋ ni᷄ŋ , mbō bīī wa̍nāā lāāla᷄ŋnda̍ a̍ ka̍ ka̍ . Wānā pɔ̍nɔ̍ ni̍ , wānā la̍nɔ̍ ni̍ , mbō tōsā mā dūāū nda̍ o̍ chīɛ̄īlā mānyūmnda̍ŋ ni᷄ŋ  .
44008004	Mi̍ wānāā lāāla᷄ŋa̍a̍ nda̍ tōsa̍ ma̍ nyāānu᷄ŋ nda̍ , ā kūā a̍ wāŋnda̍ sūɛ̍i̍ Mɛ̄lɛ̄kɛ̍i̍ chɔ̄mndo̍ bā o̍ bā fe̍e̍ nda̍ fūūlu̍u̍  .
44008005	Mi̍ Fi̍li̍pī ndu̍ ku̍ā o̍ chi̍e̍e̍ bɛ̍ndōo̍ o̍ būŋgɛ̄ī Sāme̍e̍līāāve̍ ni᷄ŋ . Mbo̍ dīmūl wāŋnda̍ lo̍ŋ a̍ Ki̍li̍tī o̍kɔ̄ɔ̄ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍  .
44008006	Mɛ̄ɛ̍ fāŋgā bɛ̍ndōo̍ tūēī Fi̍li̍pī dīōm , ndu̍yɛ̍ , ma̍ chā kɔ̄ndɔ̄fi̍ltā o̍ to̍sa̍ la̍ŋ , mi̍ nda̍ kpo̍u̍ a̍ ya᷅ŋ nīla̍ŋ nyɛ̄ kɛ̄ndɛ̍ī o̍ nyɛ̄ o̍ di̍mi̍ wo̍  .
44008007	Mi̍ nyi̍nāā wɔ̄ɔ̍ŋnda̍ fāŋa᷄ŋ wa̍nāā ka̍ ka̍ kɔ̄ɔ̄lī ma̍ kūā a̍ ye̍e̍la̍ŋ . Mi̍ wānāā bɛ̄vɛ̍i̍ya̍ a̍ wānāa̍ nɔ̍lā kɔ᷅la̍ŋ o̍ pēlūŋ nda᷄ŋ chōo̍ la̍pi̍ le̍ wa̍ , ā ka̍ ka̍ sɔ̍lā sīōŋgɔ̄ɔ̍  .
44008008	Le̍ he̍ī , mi̍ wāŋnda̍ o̍ chi̍e̍e̍ bɛ̍ndū kōŋ ni᷄ŋ a̍ na᷅ŋ kɔ̄l ta̍u̍ ta̍u̍  .
44008009	Po̍ pi᷅lɛ̍ wa̍ īchāli̍ o̍ chi̍e̍e̍ bɛ̍ndū kōŋ ni᷄ŋ le̍ te̍le̍ŋnda̍ŋ lā ti᷄ŋ , dīōla̍ŋ āā , Sa̍i̍mɔ̄ŋ . Māŋgālāa̍ ndu̍ o̍o̍ to̍sā ni̍ . Mi̍ wāŋnda̍ fa̍ū o̍ būŋgɛ̄ī Sāme̍e̍līāāve̍ ni᷄ŋ a̍ du̍a̍u̍nu᷄ŋ kɔ̄ndɔ̄fi̍li̍ a̍ ndu̍ . Mbo̍ kīālū yōŋgāa̍ māā ō chō wānā bɛ̍ndū  .
44008010	Wāŋnda̍ kpe̍de̍ nda̍ a̍a̍ nɔ̍ bɛ̄ɛ̄le̍ŋ le̍ dīōm ndɔ̄ɔ̍ , chūāāmbɔ̄ ni̍ , bɛ̄ndū ni̍ . Ma̍ dīmī āā , “ Pōo̍ ho̍ō nɔ̄ kpāāya̍ Mɛ̄lɛ̄ka̍a̍ . ” Āā , “ Dīōlā ndɔ̄la̍ŋ āā Kpāāyā Bɛ̍ndōo̍ . ”
44008011	Le̍ te̍le̍ŋ vi̍lɛ̄ī wāŋnda̍ chō a̍ kɔ̄ndɔ̄fi̍li̍ a̍ māŋgālā ndɔ̄ ndu̍ o̍o̍ to̍sā wo̍ . Le̍la̍ŋ , nda̍ a̍a̍ nɔ̍ bɛ̄ɛ̄le̍ŋ le̍ dīōm ndɔ̄ɔ̍ ni̍  .
44008012	Kɛ̍ , mɛ̄ɛ̍ Fi̍li̍pī di̍mi̍ yōōŋgū kɛ̄ndɔ̄ɔ̍ a̍ māsāle̍ Mɛ̄lɛ̄ka̍le̍ŋ a̍ Chi̍i̍sū Ki̍li̍tī o̍kɔ̄ɔ̄ , mi̍ wāŋnda̍ lāāla᷄ŋ . Mbo̍ yīŋ nda̍ , wānā la̍nɔ̍ ni̍ , wānā pɔ̍nɔ̍ ni̍  .
44008013	Sa̍i̍mɔ̄ŋ pi̍la̍ bɛ̍ɛ̍ mbo̍ lāāla᷄ŋ . Ma̍ pūlū ndu̍ . Mi̍ Si̍mɔ̄ŋ dūāūnu᷄ŋ kɔ̄ndɔ̄fi̍li̍ , a̍ kɔ̄ndɔ̄fi̍ltā bɛ̄ndūla̍ŋ , a̍ ka̍a̍ma̍ālā o̍ che᷅ la̍ŋ . Le̍ he̍ī , mbo̍ tūāl Fi̍li̍pī kɔ̄ɔ̄lī bā o̍ bā o̍ kɔ̍  .
44008014	Mɛ̄ɛ̍ wānāā Chi̍i̍sū ve᷅m hɔ̄ltē ndɔ̄ wa̍ ha̍ā Chūlu̍sɛ̄lɛ̄m , a̍ tu̍e̍ī māā wāŋnda̍ Sāme̍e̍līāā a̍ la̍a̍la̍ŋ a̍ dīo̍m Mɛ̄lɛ̄ka̍a̍ , ma̍ vīām Pītɛ̍ nda̍ Chɔ᷄ŋ nāa̍ nda̍ chūā  .
44008015	Mɛ̄ɛ̍ nda̍ fūūlu̍u̍ , ma̍ pīɛ̄ī Mɛ̄lɛ̄ka̍ le̍ wānāā lāāla᷄ŋnda̍ le̍ mī Nyi̍nā Kāsīo̍o̍ tōl nda̍ kɔ̄ɔ̄lī  .
44008016	Kāni̍ fo̍ndōle̍ , Nyi̍nā Kāsīo̍o̍ ndu̍ o̍o̍ tu̍l lɔ̍ nda̍ kɔ̄ɔ̄lī le̍ . Le̍ mɛ̄ɛ̍ nda̍ pɛ̄l dīōla̍ Māsānɔ̄ɔ̍ Chi̍i̍sūla̍ŋ yɛ̍ ko̍ni̍ , nda̍ a̍a̍ yi᷅ŋ ndɔ̄ nda̍ ni̍  .
44008017	Mi̍ Pītɛ̍ nda̍ Chɔ᷄ŋ a̍ ha̍ndū nda̍ bāla̍ŋ chōo̍ . Mɛ̄ɛ̍ nda̍ hāndu̍ nda̍ bāla̍ŋ chōo̍ , mi̍ Nyi̍nā Kāsīo̍o̍ tūāl nda̍ kɔ̄ɔ̄lī  .
44008018	Mɛ̄ɛ̍ Sa̍i̍mɔ̄ŋ ko̍ŋ chē māā Mɛ̄lɛ̄ka̍ tōsa̍ mi̍ Nyi̍nā ndɔ̄ɔ̍ tūāl wāŋnda̍ kɔ̄ɔ̄lī , le̍ mɛ̄ɛ̍ wānāā Chi̍i̍sū ve᷅m hɔ̄ltē ndɔ̄ wa̍ hāndu̍ nda̍ bāla̍ŋ chōo̍ yɛ̍ , mbo̍ ke̍ nda̍ ka̍ni̍o̍ŋ . Mbo̍ dīmī āā  ,
44008019	 “  Lā tōsa̍ ya̍ bɛ̍ɛ̍ , tē I̍ ha̍ndu̍ bāla̍ŋ wānā o̍ wānā cho̍o̍ pɛ̍ , Nyi̍nā Kāsīo̍o̍ tōl ndu̍ kɔ̄ɔ̄lī . ”
44008020	Mi̍ Pītɛ̍ mu̍lī āā , “ Le̍ yīya᷄ŋndo̍ māā ā pīāndū ke̍ Mɛ̄lɛ̄ka̍a̍ , nūm ni̍ , nyɛ̄ sɔ̄lāā nūmndo̍ ni̍ , nu̍a̍ā nya̍ kūā o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ fɔ̍  .
44008021	A̍ cho̍ bɛ̍ɛ̍ na̍a̍ chōo̍ o̍ wa̍llo̍ ho̍ō ni᷄ŋ te̍ . Kāni̍ fo̍ndōle̍ , kɔ̄l nūmndo̍ dīndu̍ wɔ̍ Mɛ̍lɛ̄ka̍ o̍ hɔ̄l te̍  .
44008022	Le̍la̍ŋ , ma̍l kɔ᷅l vēsɛ̍i̍ ko̍ŋ mā pi̍ɛ̍i̍ Māsānɔ̄ɔ̍ Mɛ̄lɛ̄ka̍ . Kɛ̄lɛ̄ŋgāā dɔ̍ɔ̍ mbō ma᷄l nu̍m le̍ yīya᷄ŋ ŋ̄ yīya̍ŋ ko̍ŋ ndo̍  .
44008023	I̍ che᷅ māā nɛ̄īyɔ᷄ŋ bɛ̍ndōo̍ chō o̍ kɔ̄l nūmndo̍ ni᷄ŋ . Ndu̍yɛ̍ , yɔ̄ŋ nūm wɔ̍ɔ̍ŋndo̍ ō yīi̍ nu̍m mɛ̄ɛ̍ nda̍ yīī wa̍nā wɔ̍ɔ̍ŋndo̍ nu̍a̍ā yɛ̍ . ”
44008024	Mi̍ Sa̍i̍mɔ̄ŋ di̍mūl Pītɛ̍ nda̍ Chɔ᷄ŋ āā , “ Lā pīɛ̍i̍ Ma̍sānɔ̄ɔ̍ Mɛ̄lɛ̄ka̍ le̍ ya̍ māā nyɛ̄ o̍ nyɛ̄ nya̍ dīmi̍ a̍ ya̍ o̍kɔ̄ɔ̄ ō yɔ̄nu᷄ŋ ya̍ le̍ . ”
44008025	Mɛ̄ɛ̍ Pītɛ̍ nda̍ Chɔ᷄ŋ a̍ chɔ̍m wāŋnda̍ yōōŋgōo̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̍ a̍ nyɛ̄ nda̍ sīnā a̍ Chi̍i̍sū Ki̍li̍tī o̍kɔ̄ɔ̄ wo̍ , ma̍ mīīŋgū Chūlu̍sɛ̄lɛ̄m . O̍ kɔ̄lā ndāla̍ŋ ni᷄ŋ , ma̍ kēī Yo̍o̍ŋgū Kɛ̄ndɛ̍ Mɛ̄lɛ̄ka̍a̍ chɔ̄m o̍ sɔ̄ndɔ̄kɔ̍ltā Sāme̍e̍līāā lā ka̍ ka̍ ni̍ŋ  .
44008026	Mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ dīmūl Fi̍li̍pī āā , “ Chɔ̍ŋ mā kūɛ̄ o̍ nɛ̄i̍ tōū wo̍ , nɛ̄i̍ ke̍e̍ku̍ o̍ po̍llo̍ ni᷄ŋ le̍ chɔ̄nɔ᷄ŋndo̍ Chūlu̍sɛ̄lɛ̄m chi̍e̍e̍ le̍ kɔ̄la̍ŋ Ka̍a̍sā chi̍e̍e̍ wo̍ . ”
44008027	O̍ ko̍ŋ , mi̍ Fi̍li̍pī ka̍ndū kɔ̄la̍ŋ . Mɛ̄ɛ̍ o̍ wa̍ kɔ̄la̍ŋ , mbo̍ kōmāl po̍ I̍to̍o̍pīāānɔ̄ɔ̍ . Ō wa̍ wānā bɛ̍ndū o̍ lɛ̄ŋndē Īto̍o̍pīāāle̍ŋ ni᷄ŋ . Ndu̍ ndu̍ o̍o̍ ma̍ndā ka̍ni̍ŋ wānā la̍nɔ̍ ma̍sa̍ wa̍ lɛ̄ŋndē lēŋ bōlle̍ŋ ndo̍ ni̍ . I̍to̍o̍pīāānɔ̄ɔ̍ ho̍ō ndu̍ o̍o̍ ku̍ɛ̄ Chūlu̍sɛ̄lɛ̄m le̍ Mɛ̄lɛ̄ka̍ pīɛ̄īyo̍  .
44008028	Ō wa̍ mīīŋgōo̍ o̍ ndu̍ lō , mbo̍ wā īchāli̍ o̍ nyɛ̄ nyāāna᷄ŋ su̍a̍a̍ nāŋ ndo̍ ni᷄ŋ . Mbo̍ wā tōfāa̍ o̍ yāu̍wo̍ ni᷄ŋ ō wānā su̍a̍ā le̍ Mɛ̄lɛ̄ka̍ wo̍ Āīsa̍yā po̍o̍nyi̍a̍a̍ wo̍  .
44008029	Mi̍ Nyi̍nā Kāsīo̍o̍ dīmūl Fi̍li̍pī āā , “ Kɔ̍ , mā sɔ̍ɔ̍ŋgu̍u̍ o̍ nyɛ̄ nyāāna᷄ŋndo̍ īkɛ̄i̍ mī lā kūā nya̍ ndu̍ . ”
44008030	Mi̍ Fi̍li̍pī nya̍a̍nu᷄ŋ mbo̍ sɔ̄ɔ̄ŋgūū o̍ nyɛ̄ nyāāna᷄ŋndo̍ īkɛ̄i̍ . Mbo̍ tūɛ̄ī pōo̍ ho̍ō chō nyɛ̄ wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā po̍o̍nyi̍a̍a̍ wo̍ tōfāa̍ o̍ yāu̍wo̍ ni᷄ŋ mbō tōmbōlā ndu̍ . Mi̍ Fi̍li̍pī nyu̍nā ndu̍ āā , “ Ā chō pa̍ nyɛ᷅ ŋ̄ chō ko̍ŋ to̍fāa̍ wo̍ pɛ̄ŋgu̍ si̍na̍ ? ”
44008031	Mbo̍ mūlī āā , “ Mī vɛ̄ɛ̍nɛ̍ ya̍ I̍ si̍nā yɛ̍ ndu̍ pɛ̄ŋgu̍ ? I̍ nɔ̍ wa᷅na̍ tɛ̍ɛ̍sīāl la̍ ndu̍ le̍ . ” Mbo̍ dīmūl Fi̍li̍pī māā ō he᷄l mbō cha᷄l ndu̍ īkɛ̄i̍ o̍ nyɛ̄ nyāāna᷄ŋndo̍ ni᷄ŋ  .
44008032	Fo̍ndāŋ pōo̍ ho̍ō wa̍ tōfāa̍ o̍ Yāu̍ Mɛ̄lɛ̄ka̍a̍ ni᷄ŋ ndo̍ cho̍ ho̍ō ni̍ āā ,  “ Mɛ̄ɛ̍ nda̍ wā nu̍a̍ā kɔ̄la̍ŋ a̍ sāa̍ le̍ ndu̍ dīyɔ̄ɔ̍ , kɛ̄lɛ̄ŋgāā mɛ̄ɛ̍ nda̍ wā sa̍a̍ yīīŋnde̍ kīlīo̍o̍ ō su̍ū le̍ yɛ̍ , le̍nde̍ ko̍ni̍ , mbo̍ me̍ī do̍ŋ , ō sūu̍ nyɛ᷅ o̍ nyɛ̄ le̍  .
44008033	Ma̍ bāāla᷄ŋ ndu̍ . Ma̍ tūsī ndu̍ si̍ɔ̍mbu̍la̍ŋ . Kɛ̍ , wānā si̍m mbō sōō le̍ ndu̍ le̍ . Ā fāŋa̍ yōōmū ndɔ̄ɔ̍ o̍ chi̍e̍ēŋndo̍ chōo̍ . Mī vɛ̄ɛ̍nɛ̍ wānā nɔ̍la̍ yɛ̄ īsɔ̄ɔ̍ di̍mī a̍ chūāūwāā ndūāā ma̍māa̍ o̍kɔ̄ɔ̄ ? ”
44008034	Mi̍ wānā bɛ̍ndōo̍ ho̍ō nyūnā Fi̍li̍pī āā , “ A̍ nɛ̄ɛ̍nɛ̍ o̍kɔ̄ɔ̄ wāna̍ su̍a̍ā le̍ Mɛ̄lɛ̄ka̍ wo̍ chō yɛ̄ sūɛ̍i̍ he̍ī dīmīo̍o̍ ? Chɔ̍m ya̍ . A̍ ndu̍ pi̍la̍ o̍kɔ̄ɔ̄ ni̍ , bāā a̍ wānā che᷅le̍ŋ o̍kɔ̄ɔ̄ ? ”
44008035	Mi̍ Fi̍li̍pī ka̍ndū ndu̍ yōōŋgū kɛ̄ndɔ̄ɔ̍ chɔ̄mndo̍ a̍ Chi̍i̍sū o̍kɔ̄ɔ̄ , kāndɔ᷄ŋndo̍ o̍ fo̍ndāŋ o̍ wa̍ ko̍ŋ to̍fāa̍ o̍ Yāu̍ Mɛ̄lɛ̄ka̍a̍ ni᷄ŋ ndo̍  .
44008036	Ā lo̍ kɔ̄la̍ŋ , ma̍ kōmāl mɛ̄ŋnda̍ŋ . Kōmāllo̍ mɛ̄ŋnda̍ŋ , mi̍ wānā bɛ̍ndōo̍ ho̍ō dīmūl Fi̍li̍pī āā , “ To̍fa̍ŋ mɛ᷅ŋnda̍ŋ . Yɛ̄ɛ̍nɛ̍ ku̍u̍nā yɛ̍ ya̍ yīŋɔ̄ɔ̍ sɔ̄lāa̍ ? ” [
44008037	Mi̍ Fi̍li̍pī di̍mūl ndu̍ āā , “ Ā nɔ̄lā mā sɔ̍la̍ yīŋɔ̄ɔ̍ , tē a̍ la̍a̍la̍ŋ pɛ̍ kpe̍e̍kpe̍i̍ a̍ kɔ̄l . ” Mbo̍ mūlī āā , “ I̍ la̍a̍la̍ŋ māā Chi̍i̍sū Ki̍li̍tī ndu̍ cho̍ Po̍ Mɛ̄lɛ̄ka̍a̍ ni̍ . ” ]
44008038	Mi̍ wānā bɛ̍ndōo̍ ho̍ō dīmī ma̍ sīmī nyɛ̄ nyāāna᷄ŋndo̍ . Mi̍ Fi̍li̍pī nda̍ wānā bɛ̍ndōo̍ ho̍ō ma̍ tūāl o̍ mɛ̄ŋnda̍ŋ ni᷄ŋ . Mi̍ Fi̍li̍pī yīŋ ndu̍  .
44008039	Mɛ̄ɛ̍ nda̍ fūla̍ o̍ mɛ̄ŋnda̍ŋ ni᷄ŋ , mi̍ Nyi̍na̍ Māsānɔ̄ɔ̍ Mɛ̄lɛ̄ka̍a̍ chūā Fi̍li̍pī lē pīlɛ̍ kpe̍ , mbo̍ kūānu᷄ŋ a̍ ndu̍ . Wānā bɛ̍ndōo̍ chi̍ lɛ̍ ndu̍ le̍ . Kɛ̍ , mbo̍ hīāū lāchī a̍ kɔ̄la̍ŋ a̍ kɔ̄l kɛ̄ndɛ̄  .
44008040	O̍ ko̍ŋ kɔ̍ɔ̍lī , mi̍ Fi̍li̍pī sa̍a̍lu᷄ŋ ndu̍ pi̍la̍ A̍so̍tɔ̄ɔ̄ chi̍e̍e̍ . Ndu̍yɛ̍ , mbo̍ lō kɔ̄la̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ chɔ̄mndo̍ o̍ chi̍o̍o̍ŋ mu̍ŋ kpe̍de̍ , ha̍a̍a̍ mbo̍ fūūlūū Sīsāli̍a̍ā chi̍e̍e̍  .
44009001	Kɛ̍ a̍ bōōndi̍i̍ ke̍ŋ , Sɔ̍ɔ̄ wa̍ hīōūwɔ̄ɔ̍ lāchī a̍ bu̍ɛ̍i̍yāa̍ Māsānɔ̄ɔ̍ Mɛ̄lɛ̄ka̍a̍ kɔ̄ŋgɔ̄līa̍ŋnda̍ŋ ta̍u̍ ta̍u̍ , le̍ nda̍ dīyɔ̄ɔ̍ . Mbo̍ kūā nāa̍ māsa̍ wānāā sōlīāā lāsa̍lāa̍ chūā  .
44009002	Mbo̍ nyūnā ndu̍ le̍ yāu̍la̍ŋ . Yāu̍la̍ŋ nda᷅ŋ la̍ a̍a̍ chɔ᷅m wa̍nāa̍ cho̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍la̍ŋ bōlle̍ŋ Dāma̍si̍kɔ̍ɔ̄ chi̍e̍e̍ wa̍ wāna̍ Sɔ̍ɔ̄ cho̍ wo̍ ni̍ . Ō tōsa̍ he̍ī māā tē ndu̍ o̍o̍ sa̍a̍lu̍ŋ wa̍nā o̍ wānā pɛ̍ , wānā pɔ̍nɔ̍ ni̍ , wānā la̍nɔ̍ ni̍ , o̍ to᷅l nɛ̄i̍ Chi̍i̍sū dīmi̍ māā wāŋnda̍ kɔ̍ le̍cho̍o̍ wo̍ kɔ̄ɔ̄lī pɛ̍ , ndu̍ o̍o̍ bi̍ī ndu̍ a̍ ka̍ka̍ ndu̍ o̍o̍ hi᷅ŋ a̍ ndu̍ Chūlu̍sɛ̄lɛ̄m chi̍e̍e̍  .
44009003	O̍ kɔ̄lā ndɔ̄la̍ŋ ni᷄ŋ , mɛ̄ɛ̍ Sɔ̍ɔ̄ wa̍ fūūlūūwo̍ Dāma̍si̍kɔ̍ɔ̄ chi̍e̍e̍ , o̍ lē pīlɛ̍ ni᷄ŋ kpe̍ , mi̍ pa̍ŋgēlo̍o̍ cha᷄ŋ o̍ ha̍la̍a̍ ni᷄ŋ mbo̍ tīū si̍lɔ̍ nāa̍ o̍ wa̍ wa̍  .
44009004	Mbo̍ dēl lɛ̄ŋ . O̍ ko̍ŋ kɔ̍ɔ̍lī , mbo̍ tūɛ̄ī mi̍ dīōmndo̍ dīmūl ndu̍ āā , “ Sɔ̍ɔ̄ , Sɔ̍ɔ̄ , vɛ᷅ ma̍ wā ya̍ nyɛ̄ pālāa̍ tūsīo̍o̍ chōo̍ ? ”
44009005	Mi̍ Sɔ̍ɔ̄ nyūnā āā , “ Nūm nɛ̄ɛ̍nɛ̍ , Māsānɔ̄ɔ̍ ? ” Mbo̍ mūlūl ndu̍ āā , “ Ya̍ Chi̍i̍sū ni̍ , wāna̍ ŋ̄ chō nyɛ̄ pālāa̍ tūsīo̍o̍ chōo̍ wo̍  .
44009006	Chɔ̍ŋ ni̍ko̍ mā kūɛ̄ chi̍e̍e̍ . Wānā cho̍ lo̍ŋ , mbō chɔ᷄m nu̍m nyɛ̄ ŋ̄ nɔ̄ le̍ tōsāa̍ wo̍ . ”
44009007	Mi̍ pūa̍a̍ wa̍ kɔ̄la̍ŋ lātūlu̍ a̍ Sɔ̍ɔ̄ wa̍ sīm . Sūɛ̍i̍ bɛ̍ɛ̍ ā nɔ̄la̍ le̍ . Ā tūēī bɔ̄ɔ̄lūūwo̍ , kɛ̍ ā chi̍ wa̍nā le̍  .
44009008	Mi̍ Sɔ̍ɔ̄ cha᷅ŋ lɛ᷅ŋ . Mbo̍ kūmbī hɔ̄lta̍ŋ , kɛ̍ ndu̍ o̍o̍ chi᷅ nyɛ᷅ o̍ nyɛ̄ le̍ . Ma̍ sāā ndu̍ bāa̍ . Ma̍ kūā a̍ ndu̍ Dāma̍si̍kɔ̍ɔ̄ chi̍e̍e̍  .
44009009	Chɔ̍ŋ a̍ bōōndi̍i̍ ke̍ŋ , mbo̍ kūā a̍ pālɛ̍i̍ ī yāa̍ ō chō ō sūmɛ̍i̍ , ndu̍yɛ̍ , ō di᷅ nyɛ̍ dīāā le̍ , kōlɔ̄ɔ̍ bɛ̍ɛ̍ ō ko᷅l te̍  .
44009010	Po̍ pi᷅lɛ̍ wa̍ Dāma̍si̍kɔ̍ɔ̄ dīōla̍ŋ āā , Ānāna̍a̍yā . Bu̍ɛ̍i̍ Chi̍i̍sōo̍ o̍ wa̍ ni̍ . Mi̍ Ma̍sānɔ̄ɔ̍ Mɛ̄lɛ̄ka̍ vēēlu̍ ndu̍ o̍ yi̍lāŋndo̍ ni᷄ŋ āā , “ Ānāna̍a̍yā . ” Mbo̍ chɛ̄l āā , “ E̍ī , Māsānɔ̄ɔ̍ . ”
44009011	Mi̍ Ma̍sānɔ̄ɔ̍ Mɛ̄lɛ̄ka̍ dīmūl ndu̍ āā , “ Kɔ̍ o̍ chīɛ̍i̍ Chu̍dāa̍ wo̍ , o̍ cho̍ o̍ Nɛ̄i̍ sa̍kpōo̍ wo̍ , mā nyu̍na̍ le̍ pōo̍ dīōla̍ŋ āā , Sɔ̍ɔ̄ , wānā wa̍ā Ta̍a̍sɔ̄ɔ̄ chi̍e̍e̍ . Ō chō Mɛ̄lɛ̄ka̍ pīɛ̄īyo̍  .
44009012	Ō chē mi̍ po̍ pi᷅lɛ̍ hūŋ o̍ yi̍lāŋndo̍ ni᷄ŋ , dīōla̍ŋ āā , Ānāna̍a̍yā . Mbo̍ hāndū ndu̍ bāla̍ŋ chōo̍ le̍ mbō mīīŋgu̍ vɛ̄lɛ̄ chɔ̄ɔ̍ . ”
44009013	Mi̍ Ānāna̍a̍yā mu̍lī āā , “ Māsānɔ̄ɔ̍ Mɛ̄lɛ̄ka̍ , I̍ tu̍e̍ī ni᷅ŋ sɔ̄ɔ̍ŋ fa̍ŋgā a̍ pōo̍ ho̍ō o̍kɔ̄ɔ̄ , a̍ dɛ̍nɛ̍ wɔ̍ɔ̍ŋ o̍ to̍sa̍l ni᷅ŋ wānāā nūmnda̍ a̍ cho̍ Chūlu̍sɛ̄lɛ̄m nda̍  .
44009014	Ndu̍yɛ̍ , ō hīŋ Dāma̍si̍kɔ̍ɔ̄ na̍nu᷄ŋ . Wānāā bɛ̄ndūāā sōlīāā lāsa̍lāa̍ , ā ke̍ ndu̍ kpāāyāa̍ le̍ mbō hu᷄ŋ bi̍ī wānā o̍ wāna̍ cho̍ nu̍m pīɛ̄īyo̍ . ”
44009015	Kɛ̍ , mi̍ Ma̍sānɔ̄ɔ̍ Mɛ̄lɛ̄ka̍ dīmūl Ānāna̍a̍yā āā , “ Kɔ̍ , I̍ hɛ̍li̍ pōo̍ ho̍ō le̍ mbō sāāŋgi̍a̍l la̍ , le̍ mbō tōsa̍ mi̍ wānāā cho̍ a̍ Chu̍ū le̍ wa̍ , a̍ māsāā nda̍a̍ bɛ̄ndūa̍a̍ , a̍ wāŋnda̍ I̍sɔ̄lūɛ̄ī mā sīna̍ ya̍  .
44009016	I̍ cho̍ ndu̍ chɔ̄m mɛ̄ɛ̍ kpɛ̍ o̍ sɔ̍lā ni̍ŋ nyɛ̍ pālāa̍ le̍ tōsāa̍ mī wāŋnda̍ sīna̍ ya̍ yɛ̍ . ”
44009017	Le̍la̍ŋ , mi̍ Ānāna̍a̍yā ku̍ā o̍ chīɛ̄ī kōŋ . Mbo̍ lūɛ̄ī . Mɛ̄ɛ̍ o̍ lu̍ɛ̍ī , mbo̍ hāndū Sɔ̍ɔ̄ bāla̍ŋ chōo̍ . Mbo̍ dīmī āā , “ Chāa̍ŋ nūu̍ Sɔ̍ɔ̄ , Māsānɔ̄ɔ̍ Mɛ̄lɛ̄ka̍ vēm ya̍ nāa̍ nūm chu̍a̍ . Chi̍i̍sū , o̍ chɔ̍mnu̍ŋ nūm o̍ nɛ̄ī lɔ̍ɔ̍ ŋ̄ wa̍ hūnɔ̄ɔ̍ na̍nu᷄ŋ ndo̍ , ō vēm ya̍ le̍ mā chē vɛ̄lɛ̄ , ndu̍yɛ̍ , mī Nyi̍na̍ Kāsi̍ Mɛ̄lɛ̄ka̍a̍ tōl nu̍m kɔ̄ɔ̄lī ta̍u̍ . ”
44009018	O̍ ko̍ŋ kɔ̍ɔ̍lī , mi̍ nyɛ̄la̍ŋ lā fāŋa᷄ŋ ndu̍ o̍ hɔ̄l lē pīlɛ̍ kpe̍ māā lākɛ̄kɛ̍u̍ . Mi̍ lā dēlī . Mbo̍ kāndū vɛ̄lɛ̄ chɔ̄ɔ̍ . O̍ ko̍ŋ kɔ̍ɔ̍lī , mbo̍ cha᷄ŋ . Ma̍ yīŋ ndu̍  .
44009019	Mɛ̄ɛ̍ o̍ de᷅ nyɛ̄ dīa̍a̍ , mi̍ dīāllūŋ ndɔ᷄ŋ ŋ̄ sɔ̄lā vɛ̄lɛ̄ kpāāyāa̍ . Mi̍ Sɔ̍ɔ̄ chi̍ī pālɛ̍i̍ ī ti᷄ŋ nda̍ ku̍ndā wānāā lāāla᷄ŋnda̍ Dāma̍si̍kɔ̍ɔ̄  .
44009020	Ta̍ma̍la̍ bɛ̍ɛ̍ ō tōsa̍ le̍ . Mbo̍ kūā o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍la̍ŋ . Mbo̍ kāndū wāŋnda̍ chɔ̄mndo̍ māā Chi̍i̍sū ndu̍ cho̍ Po̍ Mɛ̄lɛ̄ka̍a̍ ni̍  .
44009021	Mi̍ kɔ̄ndɔ̄fi̍llo̍ bīī wānā o̍ wāna̍ tu̍e̍ī ndu̍ dīōm . Ndu̍yɛ̍ , ma̍ kāndū nyūūni̍āŋndo̍ āā , “ Ō cho̍ po̍o̍ ho̍ō le̍ wa̍ wānāa̍ tōl Chi̍i̍su̍ kɔ̄ɔ̄lī wa̍ nyɛ̄ pālāa̍ tūsīo̍o̍ chōo̍ Chūlu̍sɛ̄lɛ̄m te̍ ? Ndu̍yɛ̍ , le̍ nda̍ bīyɔ̄ɔ̍ mbō mīīŋgu̍ a̍ nda̍ nāa̍ wānāā bɛ̄ndūāā sōlīāā lāsa̍lāa̍ chūā le̍ , o̍ hi᷅ŋ na̍nu᷄ŋ te̍ ? ”
44009022	Kɛ̍ mi̍ sūɛ̍i̍ Mɛ̄lɛ̄kɛ̍i̍ Sɔ̍ɔ̄ wa̍ dīmīo̍o̍ ve̍ ī chɔ̄ɔ̄lū kpāāyāa̍ sɔ̄lā ta̍u̍ ta̍u̍ . Mbo̍ chɔ̍m tāāmāsi̍la̍ŋ ha̍a̍a̍ , la̍ chɔ᷅m māā Chi̍i̍sū kpe̍e̍kpe̍i̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ la̍ŋ . O̍ ko̍ŋ , Chu̍ūwa̍ a̍ wa̍ Dāma̍si̍kɔ̍ɔ̄ wa̍ , ā nɔ̄la̍ lɛ̍ mā sōō nyɛ̄ o̍ nyɛ̄ nāa̍ ndu̍ chu̍a̍ le̍  .
44009023	Mɛ̄ɛ̍ pālɛ̍i̍ ti᷄ŋ ī hīōū , mi̍ Chu̍ūwa̍ chūūŋgi̍āŋ ma̍ kɛ̄ɛ̄sīāā le̍ Sɔ̍ɔ̄ dīyɔ̄ɔ̍  .
44009024	Kɛ̍ , mi̍ Sɔ̍ɔ̄ tu̍ɛ̍ī nyɛ̄ nda̍ kɛ̄ɛ̄si̍a̍a̍ wo̍ . Ā wa̍ ndu̍ mɛ̄ŋgɛ̄lāa̍ o̍ dīō chi̍o̍o̍ sōndōla̍ŋ īdīi̍ ni̍ , īchɔ̄l ni̍ , le̍ ndu̍ dīyɔ̄ɔ̍  .
44009025	Kɛ̍ , mi̍ wānāā ndūa̍a̍ wa̍ ndu̍ kɔ̄ɔ̄lī wa̍ ā tūsī ndu̍ o̍ sāāsāa̍ lēkɔ̍ɔ̍lī o̍ kāmbɛ̍i̍yo̍ ni᷄ŋ a̍ nyūmnda̍ŋ  .
44009026	O̍ ko̍ŋ kɔ̍ɔ̍lī , mi̍ Sɔ̍ɔ̄ mi̍i̍ŋgū Chūlu̍sɛ̄lɛ̄m . Mɛ̄ɛ̍ o̍ mi̍i̍ŋgu̍ , mbo̍ kīndī le̍ mā wa̍ dīōm pīlɛ̍ nda̍ ku̍ndā wānāā lāāla᷄ŋnda̍ . Kɛ̍ ndu̍yɛ̍ , nda̍ kpe̍de̍ ma̍ yɔ̄ŋ sīōōŋnde̍ le̍ ndu̍ . Kāni̍ fo̍ndōle̍ , nda̍ a̍a̍ la̍a̍la̍ŋ māā ō chō wānā la̍a̍la᷄ŋ le̍kɛ̍ndɛ̍i̍ le̍  .
44009027	Kɛ̍ o̍ ko̍ŋ kɔ̍ɔ̍lī , mi̍ Ba̍a̍na̍bāā ma̍lā ndu̍ . Mbo̍ ku̍ā a̍ ndu̍ o̍ wānāā Chi̍i̍sū ve᷅m hɔ̄ltē ndɔ̄ wa̍ lo̍ . Mbo̍ chɔ̄m nda̍ a̍ mɛ̄ɛ̍ Sɔ̍ɔ̄ che᷅ Ma̍sānɔ̄ɔ̍ Mɛ̄lɛ̄ka̍ o̍ nɛ̄i̍ Dāma̍si̍kɔ̍ɔ̄ wo̍ yɛ̍ . Mbo̍ chɔ̄m a̍ mɛ̄ɛ̍ Ma̍sānɔ̄ɔ̍ sōō nāa̍ ndu̍ chu̍a̍ yɛ̍ . Mbo̍ chɔ̄m a̍ mɛ̄ɛ̍ Sɔ̍ɔ̄ chɔ̍m sūɛ̍i̍ Mɛ̄lɛ̄kɛ̍i̍ a̍ Chi̍i̍sū o̍kɔ̄ɔ̄ kpe̍nde̍ke̍le̍ Dāma̍si̍kɔ̍ɔ̄ yɛ̍  .
44009028	Le̍ he̍ī , mi̍ Sɔ̍ɔ̄ si̍mnu᷄ŋ chāa̍ŋ ndā . Mbo̍ bālū bā o̍ bā fe̍e̍ Chūlu̍sɛ̄lɛ̄m . Mbo̍ chɔ̄m dīo̍m Māsānɔ̄ɔ̍ Mɛ̄lɛ̄ka̍a̍ kpe̍nde̍ke̍le̍  .
44009029	Mbo̍ sūāā vɛ̄lɛ̄ nāa̍ Chu̍ūwa̍ chūā a̍ di̍mī Ki᷅li̍kīi̍ye̍ wa̍ . Ma̍ hīŋa᷅ŋ di̍ōmnda̍ŋ nda̍ nda̍ā a̍ dīo̍m Mɛ̄lɛ̄ka̍a̍ o̍kɔ̄ɔ̄ . Kɛ̍ o̍ ko̍ŋ kɔ̍ɔ̍lī , ma̍ kɛ̄ɛ̄sīāā le̍ ndu̍ dīyɔ̄ɔ̍  .
44009030	Mɛ̄ɛ̍ wānāā lāāla᷄ŋnda̍ sīna̍ a̍ ndi̍ o̍kɔ̄ɔ̄ , ma̍ kūā a̍ Sɔ̍ɔ̄ Sīsāli̍a̍ā chi̍e̍e̍ , ma̍ tōsā mbo̍ kūā Ta̍a̍sɔ̄ɔ̄ chi̍e̍e̍  .
44009031	O̍ ko̍ŋ , ku̍ndā wānāā lāāla᷄ŋnda̍ o̍ lɛ̄ŋndē Chūdi̍a̍āle̍ŋ ni᷄ŋ , a̍ lɛ̄ŋndē Kāli̍līle̍ŋ , a̍ lɛ̄ŋndē Sāme̍e̍līāāle̍ŋ kpe̍de̍ ma̍ sɔ̄lā kɔ̄l nyūlōo̍ le̍ te̍le̍ŋ ti̍ŋ . Mi̍ Nyi̍na̍ Kāsi̍ Mɛ̄lɛ̄ka̍a̍ tōsā mi̍ ku̍ndā wānāā lāāla᷄ŋnda̍ hīāū lāchī a̍ kpāāyāa̍ sɔ̄lāa̍ o̍ Mɛ̄lɛ̄ka̍ ni᷄ŋ . Mbo̍ tōsā mi̍ wānāā ka̍ ka̍ de᷅l o̍ ku̍ndā wānāā lāāla᷄ŋnda̍ chōo̍ . Ndu̍yɛ̍ , nda̍ kpe̍de̍ nda̍ a̍a̍ ke᷅ Māsānɔ̄ɔ̍ Mɛ̍lɛ̄ka̍ bɛ̄ɛ̄le̍ŋ o̍ nyɛ̄ o̍ nyɛ̄ ni᷄ŋ nda̍ tōsa̍  .
44009032	Mi̍ Pītɛ̍ ba̍lū o̍ fo̍ndāŋndā fāŋgā fa̍ŋgā . Te̍le̍ŋ pi᷅lɛ̍ mbo̍ kūā wānāa̍ Mɛ̄lɛ̄ka̍a̍ a̍ wa̍ Li̍dā chi̍e̍e̍ ya̍ yīlɔ̄ɔ̄  .
44009033	Mbo̍ kōmāl po̍ bɛ̍vɛ̍i̍ pi᷅lɛ̍ lo̍ŋ , dīōla̍ŋ āā , E̍ni̍ɔ̍sī . Le̍ wɔ̄sīla̍ŋ lā ŋɔ̄ma̍a̍ chɔ̄nɔ᷄ŋndo̍ bɛ̍ɛ̍ ō nɔ̍lā le̍  .
44009034	Mi̍ Pītɛ̍ di̍mūl ndu̍ āā , “ E̍ni̍ɔ̍sī , Chi̍i̍sū Ki̍li̍tī cho̍ nu̍m sīŋgī su̍ŋ su̍ŋ . Chɔ̍ŋ mā sīmbū wāla̍ nūmndo̍ . ” Mi̍ E̍ni̍ɔ̍sī cha̍ŋ lē pi᷅lɛ̍ kpe̍  .
44009035	Mi̍ wāŋnda̍ Li̍dā chi̍e̍e̍ a̍ būŋgɛ̄ī Si̍a̍lɔ̄ŋnde̍ kpe̍de̍ ā chā E̍ni̍ɔ̍sī . O̍ ko̍ŋ kɔ̍ɔ̍lī , ma̍ sīmnu᷄ŋ wa̍nāā lāāla᷄ŋnda̍ o̍ Ma̍sānɔ̄ɔ̍ Mɛ̄lɛ̄ka̍ ni᷄ŋ  .
44009036	Chūā pīlɛ̍ wa̍ Cho̍pā chi̍e̍e̍ dīōla̍ŋ āā , Tābi̍tā . Ō wa̍ wānā la̍a̍la᷄ŋndo̍ o̍ Chi̍i̍sū ni̍ŋ . Dīōlā ndɔ̄la̍ŋ o̍ Kīli̍kīi̍ye̍ ni᷄ŋ āā Dɔ̍ka̍sī . Tɛ̄ɛ̄sīāā dīōlā la᷄ŋ la̍ cho̍ ni̍ āā kīa̍llo̍ . Le̍ lɔ̍ɔ̍ lɔ̍ɔ̍ chūa̍a̍ ho̍ō chō wāŋnda̍ kɛ̄ndɛ̄i̍ tōsāllo̍ , ndu̍yɛ̍ , mbō mālā wa̍nāā tāmbɛ̍i̍ya̍  .
44009037	A̍ te̍le̍ŋ ko̍ŋ , mi̍ chūa̍a̍ ho̍ō dēl a̍ nāa̍ . Mbo̍ wū . Mɛ̄ɛ̍ o̍ vi᷅ , ma̍ pūlū ndu̍ . Ma̍ yāmbū ndu̍ o̍ lu̍mūi̍yo̍ ni᷄ŋ o̍ chīɛ̄ī chōo̍ cho̍o̍ wo̍ ni᷄ŋ  .
44009038	Ndu̍yɛ̍ , Cho̍pā ve̍ le̍vi̍l a̍ Li̍dā chi̍e̍e̍ lē . O̍ ko̍ŋ kɔ̍ɔ̍lī , mɛ̄ɛ̍ ku̍ndā wānāā lāāla᷄ŋnda̍ Cho̍pā a̍ tu̍e̍ī māā Pītɛ̍ cho̍ Li̍dā , ma̍ vīām pūa̍a̍ ā ŋīɔ̍ɔ̍ŋ nāa̍ ndu̍ chu̍a̍ a̍ yōōŋgōo̍ āā , “ Yāndi̍i̍ Pītɛ̍ , hu̍ŋ chɔ̍ chɔ̍ . ”
44009039	Mi̍ Pītɛ̍ to̍o̍sīa̍ŋ mbo̍ kūā nda̍ nda̍ā . Mɛ̄ɛ̍ o̍ fu̍u̍lu̍u̍ , ma̍ kūā a̍ ndu̍ chīɛ̄ī kōŋ ni᷄ŋ o̍ chīɛ̄ī chōo̍ cho̍o̍ wo̍ . Mi̍ wāŋ lāāndūāā pīāāndāā ndāā vī wa̍ bālū Pītɛ̍ a̍ cha᷄ŋnda̍ŋ , mā chɔ̄m ndu̍ dōmāla̍ŋ a̍ nyɛ̄lā chēle̍ŋndā Dɔ̍ka̍sī ndu̍ o̍o̍ to̍o̍sīāl nda̍ la̍ŋ lɔ̍ɔ̍ o̍ wa̍ yōōmū wo̍  .
44009040	Mi̍ Pītɛ̍ to̍sā mi̍ nda̍ kpo̍u̍ a̍ fu̍lā o̍ bɛ̍ɛ̄ . Mɛ̄ɛ̍ nda̍ fūla̍ , mbo̍ bāŋ wūla̍ŋ . Mbo̍ pīɛ̄ī Mɛ̄lɛ̄ka̍ . Mɛ̄ɛ̍ o̍ pi̍ɛ̍i̍ Mɛ̄lɛ̄ka̍ , mbo̍ mūli᷄ŋ , mbo̍ dīmūl wānā vi̍lɛ̍i̍yo̍ āā , “ Tābi̍tā , chɔ̍ŋ . ” Mi̍ chūa̍a̍ kūmbī hɔ̄lta̍ŋ . Mɛ̄ɛ̍ o̍ che᷅ Pītɛ̍ , mbo̍ cha᷄ŋ mbo̍ chāl  .
44009041	Mi̍ Pītɛ̍ sa̍ā ndu̍ bāa̍ mbo̍ sīm . O̍ ko̍ŋ kɔ̍ɔ̍lī , mi̍ Pītɛ̍ vēēlū wānāā lāāla᷄ŋnda̍ a̍ wāŋ lāāndūāā pīāāndāā ndāa̍ vī wa̍ . Mbo̍ mīŋgī ndu̍ nda̍ o̍ bā  .
44009042	Mi̍ tɔ̍ɔ̍ ko̍ŋ tīū Cho̍pā kpo̍u̍ . Ndu̍yɛ̍ , mi̍ wāŋnda̍ ta̍u̍ a̍ la̍a̍la᷄ŋ a̍ Ma̍sānɔ̄ɔ̍ Mɛ̄lɛ̄ka̍  .
44009043	O̍ ko̍ŋ kɔ̍ɔ̍lī , mi̍ Pītɛ̍ vi̍a̍ū Cho̍pā le̍ pālɛ̍i̍ fa̍ŋgā Sa̍i̍mɔ̄ŋ o̍ bɛ̄ŋgu̍ cho̍o̍ , ō ndu̍ o̍o̍ bɛ̍ɛ̍ndīāā ya̍u̍la̍ vīsīāā nda̍ tōōsīāā nyɔ̍ɔ̍ŋ nda̍ŋ ndo̍  .
44010001	Po̍ pi᷅lɛ̍ wa̍ Sīsāli̍a̍ā chi̍e̍e̍ dīōlā ndɔ̄la̍ŋ āā , Kɔ̄ni̍i̍līɔ̄ɔ̄ . Bōllē so̍vɛ̄i̍ya̍a̍ ku̍ndāa̍ o̍ wa̍ ni̍ , mā vēēlū ku̍ndā ndɔ̄ ko̍ŋ āā , ku̍nda̍ fu̍la̍ lɛ̄ŋndē I̍ta̍līle̍ŋ ndo̍  .
44010002	Ndu̍ o̍o̍ nɔ̍ bɛ̄ɛ̄le̍ŋ le̍ Mɛ̄lɛ̄ka̍ . Ndu̍yɛ̍ , ndu̍ nda̍ yu̍ŋgu̍ ndɔ̄ɔ̍ kpo̍u̍ nda̍ a̍a̍ pi̍ɛ̍ī Mɛ̍lɛ̄ka̍ . Ō wa̍ wāna̍ īkɛ̄ndɛ̄ nāa̍ wānāā tāmbɛ̍i̍ya̍ chūā . Ndu̍yɛ̍ , ndu̍ o̍o̍ pi̍ɛ̍ī Mɛ̍lɛ̄ka̍ lɔ̍ɔ̍ lɔ̍ɔ̍  .
44010003	Pāa̍le̍ pi᷅lɛ̍ , a̍ pāa̍le̍ cha̍lāāle̍ŋ , mbo̍ chā yi̍lāŋndo̍ . O̍ yi̍lāŋndo̍ ho̍ō ni᷄ŋ , mbo̍ chā ki̍i̍la̍nɔ̍ Mɛ̄lɛ̄ka̍a̍ kpe̍nde̍ke̍le̍ . Mi̍ Ki̍i̍la̍nɔ̍ Mɛ̄lɛ̄ka̍a̍ vēēlū ndu̍ āā , “ Kɔ̄ni̍i̍līɔ̄ɔ̄ . ”
44010004	Mi̍ Kɔ̄ni̍i̍līɔ̄ɔ̄ to̍fā ki̍i̍la̍nɔ̍ Mɛ̄lɛ̄ka̍a̍ a̍ sīōōŋnde̍ . Mbo̍ chɛ̄l āā , “ E̍ī , Fāllo̍ . ” Mi̍ ki̍i̍la̍nɔ̍ Mɛ̄lɛ̄ka̍a̍ dīmī āā , “ Mɛ̄lɛ̄ka̍ tūēī pīɛ̄īlē nūmnde̍ŋ . Ō na᷄ŋ kɔ̄l a̍ kɛ̄ndɛ̄i̍ ŋ̄ tōsāl wānāā tāmbɛ̍i̍ya̍ ve̍ . Ndu̍yɛ̍ , ō pu̍ɛ̍ɛ̍ŋ a̍ nūm te̍  .
44010005	Vi̍o̍m ŋ̍wa᷅ŋ Cho̍pā chi̍e̍e̍ nāa̍ po̍ pi᷅lɛ̍ chūā dīōla̍ŋ āā , Sa̍i̍mɔ̄ŋ , ō nda̍ vēēlū vɛ̍lɛ̄ āā , Pītɛ̍ wo̍ , mā kɔ̍ hu᷅ŋ nda̍ nda̍ā  .
44010006	Ō chō po̍ pi᷅lɛ̍ o̍ bɛ̄ŋgu̍ cho̍o̍ , dīōla̍ŋ āā , Sa̍i̍mɔ̄ŋ . Yāu̍la̍ vīsīāā nda̍ tōōsīāā nyɔ̍ɔ̍ŋ nda̍ŋ o̍ bɛ̍ɛ̍ndīāā ni̍ . Chīɛ̄ī ndɔ̄ɔ̍ chō o̍ pēe̍ mɛ̄ŋmā īhɛ᷄llo̍ īkɛ̄i̍ . ”
44010007	Mɛ̄ɛ̍ ki̍i̍la̍nɔ̍ Mɛ̄lɛ̄ka̍ so̍ō nāa̍ ndu̍ chu̍a̍ wo̍ kūɛ̄nu᷄ŋ , mi̍ Kɔ̄ni̍i̍līɔ̄ɔ̄ ve̍e̍lū bu̍ɛ̍i̍yāa̍ cho̍ ndu̍ o̍ bā chīɛ̄ī ni̍ŋ nda̍ ā ŋīɔ̍ɔ̍ŋ a̍ so̍vɛ̄i̍nɔ̍ wa̍ ndu̍ o̍ bā bɛ̄ŋgu̍ wo̍ . So̍vɛ̄i̍nɔ̍ɔ̍ ho̍ō bɛ̍ɛ̍ ndu̍ o̍o̍ nɔ̍ bɛ̄ɛ̄le̍ŋ le̍ Mɛ̄lɛ̄ka̍  .
44010008	Mbo̍ chɔ̄m nda̍ nyɛ̄ o̍ nyɛ̍ yɔ̍nu̍ŋ . Mbo̍ vīām nda̍ Cho̍pā  .
44010009	Dīi̍māndɔ̄ɔ̍ , nda̍ a̍a̍ wa̍ ni᷅ŋ Cho̍pā i̍kɛ̍i̍ , mi̍ Pītɛ̍ he᷅l o̍ chīɛ̄īyo̍ chōo̍ a̍ te̍le̍ŋ pāa̍le̍ŋ lē sīm o̍ bōlle̍ŋ chōo̍ wo̍ le̍ Mɛ̄lɛ̄ka̍ pīɛ̄īyo̍  .
44010010	Yīa̍a̍ŋ mā wa̍ ndu̍ ni᷅ŋ nɛ̄īyo̍ . Ndu̍ o̍o̍ ye̍e̍ma̍ ni᷅ŋ le̍ nyɛ̄ dīa̍a̍ dīo̍o̍ . Ā lo̍ nyɛ̄ dīa̍a̍ yāūwo̍ mbo̍ chā yi̍lāŋndo̍  .
44010011	Mbo̍ chā mi̍ ha̍la̍a̍ kūmbi᷄ŋ . Mbo̍ chā nyɔ̄ɔ̍ tōlɔ̄ɔ̍ lɛ̄ŋ māā kōlā bɛ̍ndū . Ō wā tōlɔ̄ɔ̍ mɛ̄ɛ̍ wāŋndo̍ sāā nu̍a̍ā nyɔ̍ɔ̍ o̍ kpēŋgūŋ hi̍ɔ̍ɔ̍lo̍ŋ mbō wa̍ tūsīo̍o̍ yɛ̍  .
44010012	Vīsīa̍a̍ su̍u̍ o̍ su̍u̍ wa̍ o̍ nyɔ̄ɔ̍ ho̍ō ni᷄ŋ , a̍ nɔ̍ kɛ̄kɛ̍u̍la̍ŋ nda̍ bɛ̍ɛ̍ , a̍ yōūwa̍ ā wa̍ lēni᷄ŋ  .
44010013	Mi̍ dīōmndo̍ dīmūl ndu̍ āā , “ Pītɛ̍ , chɔ̍ŋ mā dīī vīsīa̍a̍ ha̍ā mā dē . ”
44010014	Kɛ̍ mi̍ Pītɛ̍ di̍mī āā , “ Ɛ̄ ɛ̍ , I̍ kɛ̍ɛ̍ , Māsānɔ̄ɔ̍ . Lē pīlɛ̍ bɛ̍ɛ̍ I̍ di̍ wɔ̍ nyɛ᷅ o̍ nyɛ̄ ō sāwā na̍a̍ māChu̍ūwo̍ dīmi̍ māā ō chō ō nɔ̄ɔ̄lɛ̍i̍ , kɛ̄lɛ̄ŋgāā māā ŋ̄ di̍ā le̍ wo̍ le̍ . ”
44010015	Mi̍ dīōmndo̍ sūāā vɛ̄lɛ̄ nāa̍ ndu̍ chu̍a̍ āā , “ Nyɛ̄ o̍ nyɛ̄ Mɛ̄lɛ̄ka̍ dīmi̍ pɛ̍ māā ō na᷄ŋ le̍ dīo̍o̍ , nūm di̍mī māā ō ni᷄ŋ le̍ dīo̍ le̍ le̍ . ”
44010016	Mɛ̄ɛ̍ sūɛ̍i̍ he̍ī ī chɔ̄ɔ̄lu̍ yɔ̄nɔ᷄ŋ le̍ya̍a̍ , mi̍ kōlā bɛ̍ndū kōŋ mīīŋgu᷄ŋ cho̍o̍ cho̍o̍ o̍ ha̍la̍a̍ ni᷄ŋ  .
44010017	Pītɛ̍ lo̍ kɔ̄llo̍ kēēlāa̍ le̍ nyɛ̄ Mɛ̄lɛ̄ka̍ ndu̍ o̍o̍ hɛ̍na̍ŋ le̍ ndu̍ dīmūllo̍ o̍ yi̍lāŋndo̍ ho̍ō ni᷄ŋ ndo̍ , mi̍ pūa̍a̍ Kɔ̄ni̍i̍līɔ̄ɔ̄ ve᷅m nda̍ sāālu᷄ŋ chi̍ɛ̍i̍ Sa̍i̍mɔ̄ŋndo̍ . Ma̍ sīm o̍ kpāki̍ wa̍ ō bālāā bɛ̍ɛ̄ ndɔ̄ɔ̍ wo̍ sōndōo̍  .
44010018	Ma̍ vēēlū . Ma̍ nyūnā āā , “ Mīāl o̍ mīāl chō na̍nu᷄ŋ dīōla̍ŋ āā , Sa̍i̍mɔ̄ŋ , mā vēēlū ndu̍ vɛ̄lɛ̄ āā , Pītɛ̍ ? ”
44010019	Pītɛ̍ lo̍ kɔ̄llo̍ kēēlāa̍ le̍ īsɔ̄ɔ̍ si̍nā a̍ yi̍lāŋndo̍ ho̍ō o̍kɔ̄ɔ̄ , mi̍ Nyi̍na̍ Mɛ̄lɛ̄ka̍a̍ dīmūl ndu̍ āā , “ Sa̍i̍mɔ̄ŋ , pūa̍a̍ ā yāa̍ ā chō nu̍m nūūvīa̍a̍  .
44010020	Le̍la̍ŋ , chɔ̍ŋ mā tōl . Ndu̍yɛ̍ , ki̍i̍sa᷄ŋ le̍ kɔ̄la̍ŋ nya̍ nda̍ā le̍ . Kāni̍ fo̍ndōle̍ , ya̍ ve᷅m nda̍ ni̍ . ”
44010021	Mi̍ Pītɛ̍ tu̍āl . Mbo̍ dīmūl pūa̍a̍ ka̍ŋ āā , “ Ya̍ nya̍ chō nūūvīa̍a̍ ni̍ . Lā vɛ᷅ hūnɔ̄ɔ̍ ? ”
44010022	Ma̍ mūlī āā , “ Wānā bɛ̍ndū so̍vɛ̄i̍ya̍a̍ kɛ̍mīa̍a̍ dīōla̍ŋ āā , Kɔ̄ni̍i̍līɔ̄ɔ̄ , ndu̍ ve᷅m na̍a̍ ni̍ . Ō chō wāna̍ tōnya̍ . Ndu̍yɛ̍ , ō chō wānā pi̍ɛ̍i̍yāā Mɛ̄lɛ̄ka̍ . Chu̍ūwa̍ kpo̍u̍ ā nɔ̄ bɛ̄ɛ̄le̍ŋ ta̍u̍ le̍ ndu̍ . Mi̍ ki̍i̍la̍nɔ̍ Mɛ̄lɛ̄ka̍a̍ dīmūl ndu̍ māā ō vēēlu̍ nu̍m o̍ chīɛ̄ī ndɔ̄ɔ̍ le̍ mā kɔ̍ di̍mu̍l ndu̍ nyɛ̄ o̍ nyɛ̄ ŋ̄ nɔ̄ o̍ sōndō . ”
44010023	Mi̍ Pītɛ̍ yi̍yā nda̍ ma̍ lɔ̄l lo̍ŋ pi̍i̍ . Mɛ̄ɛ̍ pāa̍le̍ŋ lē sɛ̄ , mi̍ Pītɛ̍ bɛ̍ɛ̍ndīa̍ŋ . Mbo̍ kūā nda̍ nda̍ā . Mi̍ wānāā lāāla᷄ŋnda̍ ā ti᷄ŋ Cho̍pā chi̍e̍e̍ tu̍āl nda̍ kɔ̄ɔ̄lī  .
44010024	Dīi̍māndɔ̄ɔ̍ , ma̍ fūūlūū Sīsāli̍a̍ā chi̍e̍e̍ . Kɔ̄ni̍i̍līɔ̄ɔ̄ wa̍ ni᷅ŋ nda̍ chūmndo̍ . Ndu̍ o̍o̍ ve̍e̍lu̍ ni᷅ŋ wānāya᷅ŋ ndɔ᷄ŋ a̍ ndi̍a̍a̍mɔ̍ɔ̍wa̍a̍ ndūa̍a̍ o̍ la̍a̍la̍ŋ nda̍  .
44010025	Mɛ̄ɛ̍ Pītɛ̍ ka̍ndu̍ lūɛ̄īyɔ̄ɔ̍ chīɛ̄ī ni̍ŋ , mi̍ Kɔ̄ni̍i̍līɔ̄ɔ̄ ku̍ā mbo̍ dēmūl ndu̍ . Mbo̍ bāŋ wūla̍ŋ ndu̍ o̍ lābɛ̄ŋgu̍ ni̍ŋ le̍ ndu̍ bɛ̄ɛ̄le̍ŋ kīo̍o̍  .
44010026	Kɛ̍ , mi̍ Pītɛ̍ di̍mūl ndu̍ āā , “ Chɔ̍ŋ . ” Mbo̍ tōsā mi̍ Kɔ̄ni̍i̍līɔ̄ɔ̄ si᷅m . Mi̍ Pītɛ̍ di̍mūl ndu̍ āā , “ Ya̍ bɛ̍ɛ̍ wāna̍ chi̍o̍o̍ ko̍ni̍ ya̍ cho̍ ni̍ . ”
44010027	Pītɛ̍ lo̍ sūɛ̍i̍ nāa̍ ndu̍ chu̍a̍ ma̍ lūɛ̄ī chīɛ̄ī ni̍ŋ . Mi̍ Pītɛ̍ ko̍māl wāŋnda̍ ta̍u̍  .
44010028	Mbo̍ dīmūl nda̍ āā , “ Nya̍ pi̍la̍ lā sīnā kpe̍nde̍ke̍le̍ māā sāwā na̍a̍ māChu̍ūwo̍ dīmi̍ māā Chu̍ūnɔ̄ o̍ Chu̍ūnɔ̄ ku̍ē o̍ chīɛ̄ī wāna̍ cho̍ Chu̍ūnɔ̄ le̍ wo̍ le̍ , kɛ̄lɛ̄ŋgāā mī nāŋa᷅ŋ wa̍ nda̍ tɛ̄ɛ̄ŋ . Kɛ̍ ndu̍yɛ̍ , Mɛ̄lɛ̄ka̍ chɔ᷄m ya̍ māā I̍ chu̍ā wānā o̍ wānā māā ō bɛ̄nda̍ le̍ sɔ̄ɔ̄ŋgūū īkɛ̄i̍ le̍ le̍  .
44010029	Le̍la̍ŋ , mɛ̄ɛ̍ ŋ̄ vēm wāŋnda̍ nāa̍ ya̍ chu̍a̍ , I̍ ki̍i̍sa̍ŋ te̍ . Mi̍ hu᷅ŋ . Le̍la̍ŋ , chɔ̍m ya̍ ni̍ko̍ le̍ sa̍bū ŋ̄ vēēlu̍ ya̍ wo̍ . ”
44010030	Mi̍ Kɔ̄ni̍i̍līɔ̄ɔ̄ mu̍lī āā , “ Pālɛ̍i̍ ī yāa̍ i̍ hi̍o̍ū ni᷅ŋ ni̍ . I̍ wa̍ Mɛ̄lɛ̄ka̍ pīɛ̄īyo̍ o̍ ya̍ lo̍ chi̍ɛ̍ī ni̍ŋ , pɛ̄ŋgu̍ wa̍ā nu̍a̍ā , a̍ pāa̍le̍ cha̍lāāle̍ŋ . O̍ lē pīlɛ̍ ni᷄ŋ kpe̍ mi̍ cha᷅ wānā pɔ̍nɔ̍ɔ̍ īsīsi̍ ya̍ lāchī . Nyɛ̄lā ndɔ̄la̍ŋ lā wa̍ dīōndɔ̄ɔ̍ kpe̍e̍kpe̍i̍  .
44010031	Mbo̍ vēēlū āā , ‘ Kɔ̄ni̍i̍līɔ̄ɔ̄ ’ āā , ‘ Mɛ̄lɛ̄ka̍ tūēī pīɛ̄īlē nūmnde̍ŋ . Ndu̍yɛ̍ , ō lōōnu̍ŋ a̍ nyɛ̄m ŋ̄ kē wa̍nāā tāmbɛ̍i̍ya̍ wo̍ŋ  .
44010032	Le̍la̍ŋ , vi̍o̍m wa̍nā Cho̍pā mbō kɔ̍ vēēlu̍ po̍ pi᷅lɛ̍ dīōla̍ŋ āā , Sa̍i̍mɔ̄ŋ , ō nda̍ vēēlū vɛ̍lɛ̄ āā , Pītɛ̍ wo̍ . Ō chō Sa̍i̍mɔ̄ŋ o̍ bɛ̄ŋgu̍ cho̍o̍ , o̍ bɛ̍ɛ̍ndīāā yāu̍la̍ vīsīa̍a̍ lā nda̍ tōōsīāā nyɔ̍ɔ̍ŋ nda̍ŋ . Chīɛ̄ī ndɔ̄ɔ̍ chō o̍ pēe̍ mɛ̄ŋmā īhɛ᷄llo̍ īkɛ̄i̍ . ’
44010033	Le̍la̍ŋ , mi̍ I̍ vi̍ām ŋ̄wāŋ lē pīlɛ̍ kpe̍ nāa̍ nūm chu̍a̍ . Ndu̍yɛ̍ , nūm bɛ̍ɛ̍ ma̍ tōsā tōnya̍ ma̍ hūŋ . Na̍a̍ fa̍ū ŋ̄ chō ni᷅ŋ na̍nū te̍le̍ŋndo̍ ho̍ō . Ndu̍yɛ̍ , Mɛ̄lɛ̄ka̍ chō na̍a̍ tɛ̄ɛ̄ŋ . Ŋ̄ hɛ̄na̍ŋ mī ŋ̄ tūēī nyɛ̄ o̍ nyɛ̄ Māsānɔ̄ɔ̍ chɔ᷄m nu̍m le̍ na̍a̍ dīmūl . ”
44010034	Mi̍ Pītɛ̍ ka̍ndū sūɛ̍i̍ . Mbo̍ dīmī āā , “ Ī si̍na̍ ni᷅ŋ māā ī chō tōnya̍ māā Mɛ̄lɛ̄ka̍ hɛ̍lī ŋ̍wa̍ŋndā chīe̍e̍ le̍  .
44010035	Wānā o̍ wāna̍ pi̍ɛ̍i̍ ndu̍ pɛ̍ , mbō wa̍ sa̍kpō o̍ kēlālā ndɔ̄la̍ŋ ni᷄ŋ pɛ̍ , ā yɔ᷄ŋ bɛ̍ɛ̍ āā lɛ̄ŋndē chēle̍ŋ o̍ fu̍la̍ ni̍ , ndu̍ Mɛ̄lɛ̄ka̍ chūā ni̍ māā wāna̍ ndɔ̄  .
44010036	Lā sīnā māā Mɛ̄lɛ̄ka̍ yɔ᷄ŋ dīōm ndɔ̄ɔ̍ nāa̍ wāŋnda̍ I̍sɔ̄lūɛ̄ī chu̍a̍ . Ndu̍yɛ̍ , mbo̍ chɔ̄m wāŋnda̍ yōōŋgū kɛ̄ndɔ̄ɔ̍ māā Chi̍i̍sū Ki̍li̍tī o̍ cho̍ Māsānɔ̄ɔ̍ Mɛ̄lɛ̄ka̍ wāŋnda̍ kpo̍u̍ cho̍o̍ wo̍ tōsa̍ mi̍ kɔ̄l nyūlōo̍ mīīŋgū na̍a̍ tɛ̄ɛ̄ŋ na̍a̍ Mɛ̄lɛ̄ka̍ wa̍ā  .
44010037	Lā sīnā a̍ sūɛ̍i̍ bɛ̍ndu̍i̍ yɔ̍nu̍ŋ o̍ lɛ̄ŋndē Chūdi̍a̍āle̍ŋ ni᷄ŋ kpo̍u̍ ve̍ . O̍ būŋgɛ̄ī Kāli̍līve̍ ni᷄ŋ i̍ ka̍ndu̍ŋ ni̍ . Mɛ̄ɛ̍ bōōndi̍i̍ Chɔ᷄ŋ wa̍ sūɛ̍i̍ Mɛ̄lɛ̄kɛ̍i̍ chɔ̄mndo̍ a̍ wāŋnda̍ pūlɔ̄ɔ̍ Mɛ̄lɛ̄ka̍a̍ ve̍ ī hīōū , o̍ ko̍ŋ sūɛ̍i̍ he̍ī ī kāndu̍ŋ ni̍  .
44010038	Lā sīnā a̍ Chi̍i̍sū o̍ fu̍la̍ ho̍ō Na̍a̍sa̍lūɛ̄ī chi̍e̍e̍ wo̍ o̍kɔ̄ɔ̄ , a̍ mɛ̄ɛ̍ Mɛ̄lɛ̄ka̍ hɛ̄li̍ ndu̍ mbo̍ tōsā mi̍ Nyi̍nā Kāsīo̍o̍ tūāl ndu̍ kɔ̄ɔ̄lī yɛ̍ . Ndu̍yɛ̍ , mbo̍ kē ndu̍ kpāāyāa̍ . Mi̍ Chi̍i̍sū ku̍ā bā o̍ bā a̍ tōnya̍a̍ tōsāa̍ nāa̍ wāŋnda̍ chūā . Mbo̍ sīŋgī wānāa̍ wa̍ o̍ kpāāya̍ nyi̍nā wɔ̄ɔ̍ŋndo̍ bɛ̄ŋgu̍ wa̍ kpe̍de̍ . Kāni̍ fo̍ndōle̍ , Mɛ̄lɛ̄ka̍ wa̍ ndu̍ kɔ̄ɔ̄lī  .
44010039	Na̍a̍ ŋ̄ chē nyɛ̄ o̍ nyɛ̄ o̍ to̍sa̍ Chūlu̍sɛ̄lɛ̄m a̍ bā o̍ bā chēle̍ŋ o̍ lɛ̄ŋnde̍ Chu̍ūwa̍ ni᷄ŋ . Ma̍ bāŋ ndu̍ o̍ yɔ̄m sīŋgāfīlāa̍ chōo̍ ma̍ dīī ndu̍  .
44010040	Kɛ̍ o̍ pālɛ̍i̍ yāa̍ ndɔ̄ɔ̍ , mi̍ Mɛ̄lɛ̄ka̍ mīŋgī ndu̍ yōōmū . Mi̍ Mɛ̄lɛ̄ka̍ tōsā mi̍ ŋ̄ chā ndu̍  .
44010041	Wānā che᷅le̍ŋ chi̍ ndu̍ le̍ , mɛ̄ɛ̍ na̍a̍ se̍i̍yāā Mɛ̄lɛ̄ka̍ hɛ̄li̍ wa̍ . Mɛ̄ɛ̍ o̍ mi̍i̍ŋgu̍ yōōmū , mi̍ ŋ̄ dīā nyɛ̄ dīa̍a̍ na̍a̍ nda̍ā  .
44010042	Mbo̍ dīmūl na̍a̍ ō kālā ka̍lā māā ŋ̄ chɔ᷄m wa᷅ŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ māā ndu̍ Mɛ̄lɛ̄ka̍ yūlū le̍ wāa̍ wāna̍ kɔ̍ɔ̍sā a̍ wāŋnda̍ kpo̍u̍ wo̍ ni̍ , wānāa̍ cho̍ yōōmū wa̍ , a̍ wānāa̍ vi᷅ ni᷅ŋ nda̍  .
44010043	Mi̍ wānāa̍ su̍a̍ā le̍ Mɛ̄lɛ̄ka̍ wa̍ kpe̍de̍ a̍ di̍mī a̍ ndu̍ o̍kɔ̄ɔ̄ māā , wānā o̍ wāna̍ la̍a̍la̍ŋ a̍ ndu̍ pɛ̍ , ō sɔ̄la̍ mālɔ̄ɔ̍ le̍ yɔ̄ŋndā ndɔ̄la̍ wɔ̍ɔ̍ŋnda̍ŋ o̍ sa̍bū ndɔ̄ɔ̍ ni᷄ŋ . ”
44010044	Pītɛ̍ lo̍ sūɛ̍i̍ mi̍ Nyi̍nā Kāsi̍ Mɛ̄lɛ̄ka̍a̍ tūāl wāŋnda̍ kpe̍de̍ kɔ̍ɔ̍lī , a̍ wa̍ nīla̍ŋ yāŋɔ̄ɔ̍ o̍ yōōŋgōo̍ ho̍ō wa̍  .
44010045	Mi̍ kɔ̄ndɔ̄fi̍llo̍ bīī Chu̍ūwāā lāāla᷄ŋnda̍ , a̍ hi᷅ŋ nda̍ Pītɛ̍ wa̍ā wa̍ le̍ mɛ̄ɛ̍ Mɛ̄lɛ̄ka̍ yɔ᷄ŋ wānāa̍ cho̍ a̍ Chu̍ū le̍ wa̍ kīo̍o̍ ho̍ō yɛ̍ , ndu̍ yɔ̍nūŋ māā Nyi̍nā Kāsi̍ Mɛ̄lɛ̄ka̍a̍ ni̍  .
44010046	Kāni̍ fo̍ndōle̍ , ā tūēī nda̍ sūɛ̍i̍ o̍ sɔ̄ɔ̍ŋ che᷅le̍ŋ ni᷄ŋ . Ma̍ tūɛ̄ī nda̍ sūɛ̍i̍ a̍ wa̍lta̍ kɔ̄ndɔ̄fi̍ltā Mɛ̄lɛ̄ka̍ tōsa̍ la̍ŋ o̍kɔ̄ɔ̄ . Mi̍ Pītɛ̍ ka̍ndū sūɛ̍i̍ . Mbo̍ dīmī āā  ,
44010047	 “  Wāŋnda̍ ha̍ā sɔ̄la̍ Nyi̍nā Kāsīo̍o̍ mɛ̄ɛ̍ nāā ŋ̄ sɔ̄la̍ yɛ̍ . Wānā o̍ wānā ā nɔ̍lā lɛ̍ mā ku̍u̍na̍ nda̍ pūlɔ̄ɔ̍ Mɛ̄lɛ̄ka̍a̍ sɔ̄lāa̍ a̍ mɛ̄ŋnda̍ŋ ? ”
44010048	Le̍la̍ŋ , mbo̍ dīmī māā ā pīɔ̍l di̍ōla̍ Chi̍i̍sū Ki̍li̍tīla̍ŋ mā pūlū nda̍ . O̍ ko̍ŋ kɔ̍ɔ̍lī , ma̍ dīmūl ndu̍ māā ā wa̍ lo̍ŋ nda̍ nda̍ā le̍ pālɛ̍i̍ ī ti᷄ŋ  .
44011001	Mi̍ wānāā Chi̍i̍sū ve᷅m hɔ̄ltē ndɔ̄ wa̍ , a̍ wānāā lāāla᷄ŋnda̍ lɛ̄ŋndē Chūdi̍a̍āle̍ŋ kpe̍de̍ , a̍ tu̍ɛ̍ī māā wānāa̍ cho̍ a̍ Chu̍ū le̍ wa̍ bɛ̍ɛ̍ ā chɛ᷄l dīo̍m Mɛ̄lɛ̄ka̍a̍  .
44011002	Mɛ̄ɛ̍ Pītɛ̍ ku̍ɛ̄ Chūlu̍sɛ̄lɛ̄m , mi̍ wānāā lāāla᷄ŋnda̍ a̍ ki̍ndi̍la̍ hīvīo̍o̍ o̍ chīɛ̄ī kɔ̄ɔ̄lī wa̍ pɛ̄ɛ̄sā ndu̍ . Ma̍ dīmūl ndu̍ āā  ,
44011003	 “  Ā kūɛ̄ o̍ chīɛ̄ī wānāa̍ cho̍ a̍ Chu̍ū le̍ wa̍ , a̍ cho̍ a̍ hi̍vīāā le̍ wa̍ , mi̍ lā dīā bɛ̍ɛ̍ nyɛ̍ dīa̍a̍ lātūlu̍ nya̍ nda̍ā . ”
44011004	Le̍la̍ŋ , mi̍ Pītɛ̍ chɔ᷅m nda̍ nyɛ̄ o̍ nyɛ̍ yɔ̍nu̍ŋ , chɔ̍ŋ o̍ kāndɔ᷄ŋndo̍ . Mbo̍ dīmī āā  ,
44011005	 “  I̍ wa̍ Mɛ̄lɛ̄ka̍ pīɛ̄īyo̍ Cho̍pā chi̍e̍e̍ , mi̍ cha᷅ yi̍lāŋndo̍ . O̍ yi̍lāŋndo̍ ho̍ō ni᷄ŋ , mi̍ cha᷅ nyɔ̄ɔ̍ māā kōlā bɛ̍ndū chɔ̄nɔ᷄ŋndo̍ o̍ ha̍la̍a̍ ni᷄ŋ . Mbo̍ wā tōlɔ̄ɔ̍ mɛ̄ɛ̍ wāŋndo̍ sāā nu̍a̍ā nyɔ̍ɔ̍ o̍ kpēŋgūŋ hi̍ɔ̍ɔ̍lo̍ŋ mbo̍ wa̍ tūsīo̍o̍ yɛ̍ . Mbo̍ sīm ya̍ īkɛ̄i̍  .
44011006	Mi̍ nu̍ā lēni᷄ŋ chi̍kɛ̍ŋ . Mi̍ cha᷅ vīsīāā chi̍e̍e̍ ni̍ŋ nda̍ , a̍ vīsīāā yōndūa̍a̍ , a̍ vīsīa̍a̍ nɔ̍ kɛ̄kɛ̍u̍la̍ŋ nda̍ , a̍ yōūwa̍  .
44011007	Mi̍ tu̍ɛ̍ī mi̍ dīōmndo̍ dīmūl la̍ āā , ‘ Chɔ̍ŋ , Pītɛ̍ , mā dīī vīsīa̍a̍ ha̍ā mā dē . ’
44011008	Kɛ̍ , mi̍ di̍mī āā , ‘ Ɛ̄ ɛ̍ Māsānɔ̄ɔ̍ , lē pīlɛ̍ bɛ̍ɛ̍ i̍ di̍ wɔ̍ nyɛ᷅ sāwā na̍a̍ māChu̍ūwo̍ dīmi̍ māā ō chō ō nɔ̄ɔ̄lɛ̍i̍ , kɛ̄lɛ̄ŋgāā māā ŋ̄ di̍ā le̍ wo̍ le̍ . ’
44011009	Mi̍ dīōmndo̍ fūlā vɛ̍lɛ̄ o̍ ha̍la̍a̍ ni᷄ŋ , mbo̍ dīmī āā , ‘ Nyɛ̄ o̍ nyɛ̄ Mɛ̄lɛ̄ka̍ dīmi̍ pɛ̍ māā ō na᷄ŋ le̍ dīo̍o̍ , nūm di̍mī māā ō ni᷄ŋ le̍ di̍o̍ le̍ le̍ . ’
44011010	Sūɛ̍i̍ he̍ī ī yɔ̄nu̍ŋ le̍ ya̍a̍ . O̍ mɛ̄ɛ̄lu̍la̍ŋ , mi̍ nyɛ̄ kōŋ mi̍i̍ŋgu᷄ŋ o̍ ha̍la̍a̍ ni᷄ŋ  .
44011011	A̍ te̍le̍ŋ ko̍ŋ , mi̍ pūa̍a̍ ā yāa̍ cha̍ŋ Sīsāli̍a̍ā chi̍e̍e̍ . Ma̍ fūūlūū nāa̍ ya̍ wa̍ o̍ yīya̍a̍ wa̍ . Nda̍ a̍a̍ ve᷅m nda̍ nāa̍ ya̍ chu̍a̍  .
44011012	Mi̍ Nyi̍na̍ Mɛ̄lɛ̄ka̍a̍ dīmūl la̍ māā I̍ kɔ̍ na̍a̍ nda̍ā , ndu̍yɛ̍ , māā I̍ ki̍i̍sa᷄ŋ te̍ . Mi̍ wānāā lāāla᷄ŋa̍a̍ ŋɔ̍mpu᷅m nda̍ ha̍ā ā tūāl la̍ kɔ̄ɔ̄lī . Mi̍ ŋ̄ kūā lātūlu̍ Sīsāli̍a̍ā na̍a̍ nda̍ā . Mi̍ ŋ̄ lūɛ̄ī kpe̍de̍ na̍a̍ nda̍ā o̍ Kɔ̄ni̍i̍līɔ̄ɔ̄ lo̍ chi̍ɛ̍ī ni̍ŋ  .
44011013	O̍ ko̍ŋ kɔ̍ɔ̍lī , mbo̍ chɔ̄m na̍a̍ a̍ mɛ̄ɛ̍ o̍ che᷅ ki̍i̍la̍nɔ̍ Mɛ̄lɛ̄ka̍a̍ īsīsi̍ o̍ ndu̍ lo̍ chi̍ɛ̍ī ni̍ŋ yɛ̍ a̍ nyɛ̄ o̍ di̍mu̍l ndu̍ wo̍ . Mi̍ ki̍i̍la̍nɔ̍ Mɛ̄lɛ̄ka̍a̍ dīmūl ndu̍ āā , ‘ Vi̍o̍m wa̍nā Cho̍pā chi̍e̍e̍ nāa̍ po̍ pi᷅lɛ̍ chūā dīōla̍ŋ āā , Sa̍i̍mɔ̄ŋ , ō nda̍ ve̍e̍lū vɛ̍lɛ̄ āā , Pītɛ̍ wo̍  .
44011014	Ō nɔ̄ lēdīōm le̍ nu̍m dīmūl . O̍ dīōm kōŋ ni᷄ŋ , nūm ni̍ , a̍ yu̍ŋgu̍ nu̍mndo̍ , nya̍ chō pīōŋɔ̄ɔ̍ sɔ̄lā ni̍ . ’
44011015	Mɛ̄ɛ̍ ya̍ ka̍ndu̍ sūɛ̍i̍ , mi̍ Nyi̍na̍ Kāsīo̍o̍ tūāl nda̍ kɔ̄ɔ̄lī mɛ̄ɛ̍ o̍ to᷅l na̍a̍ kɔ̄ɔ̄lī o̍ kāndɔ᷄ŋndo̍ yɛ̍  .
44011016	O̍ ko̍ŋ , mi̍ lo̍o̍nu᷄ŋ nyɛ᷅ Māsānɔ̄ɔ̍ Mɛ̄lɛ̄ka̍ dīmi̍ wo̍ . Mbo̍ dīmī āā , ‘ Chɔ᷄ŋ yīŋ a̍ mɛ̄ŋnda̍ŋ , kɛ̍ Mɛ̄lɛ̄ka̍ ndu̍ chō nya̍ yīŋɔ̄ɔ̄ a̍ Nyi̍nā ndɔ̍ Kāsīo̍o̍ . ’
44011017	Le̍la̍ŋ , mi̍ si̍nā māā nyɛ̄ Mɛ̄lɛ̄ka̍ ke̍ na̍a̍ lɔ̍ɔ̍ na̍a̍ ŋ̄ lāāla̍ŋ a̍ Ma̍sānɔ̄ɔ̍ Chi̍i̍sū Ki̍li̍tī wo̍ , māā ndu̍ ko̍ni̍ o̍ ke̍ wānāa̍ cho̍ a̍ Chu̍ū le̍ wa̍ ni̍ . I̍ nɔ̍ kpāāyā mī ku̍u̍na̍ Mɛ̄lɛ̄ka̍ nyɛ̄ o̍ hɛ̍na̍ŋ ndo̍ tōsāa̍ ? ”
44011018	Mɛ̄ɛ̍ nda̍ tūēī nyɛ̄ o̍ dīmī wo̍ , ma̍ pɛ̄ŋgī ndu̍ pɛ̄ɛ̄sāa̍ . Ma̍ kāndū Mɛ̄lɛ̄ka̍ ba̍li̍ka̍a̍ mēllo̍ . Ma̍ dīmī āā , “ Mɛ̄ɛ̍ wānāa̍ cho̍ a̍ Chu̍ū le̍ wa̍ bɛ̍ɛ̍ , Mɛ̄lɛ̄ka̍ ke̍ nda̍ fo̍ndāa̍ le̍ mā ma᷄l yɔ̄ŋndā ndāla̍ wɔ̍ɔ̍ŋnda̍ŋ le̍ mā sɔ̄la̍ yōōmōo̍ . ”
44011019	A̍ bōōndi̍i̍ nda̍ dīī Sti̍i̍vīŋ nde̍ , mi̍ wāŋnda̍ kāndū wānāā lāāla᷄ŋnda̍ nyɛ̄ pālāa̍ tūsīo̍o̍ chōo̍ . Le̍ he̍ī , mi̍ wānāā lāāla᷄ŋnda̍ sāŋnu᷄ŋ . Mi̍ ā ti᷄ŋ ā nyāānu᷄ŋ ma̍ kūā o̍ lɛ̄ŋndē Fōni̍i̍sīāāle̍ŋ ni᷄ŋ a̍ lɛ̄ŋndē Sa̍i̍pūlɔ̄ɔ̄le̍ŋ , a̍ A̍ŋti̍ɔ̍ɔ̄ chi̍e̍e̍ . Ma̍ kūā a̍ yōōŋgōo̍ dīmīo̍o̍ a̍ Chi̍i̍sū o̍kɔ̄ɔ̄ nāa̍ Chu̍ūwa̍ chūā su̍e̍e̍  .
44011020	Kɛ̍ , mi̍ wānāā lāāla᷄ŋnda̍ ā ti᷄ŋ , a̍ chɛ᷄ŋ o̍ lɛ̄ŋndē Sa̍i̍pūlɔ̄ɔ̄le̍ŋ ni᷄ŋ , a̍ Sāīlu̍i̍nī chi̍e̍e̍ ya̍ ā kūā A̍ŋti̍ɔ̍ɔ̄ , ma̍ kāndū wānāa̍ cho̍ a̍ Chu̍u̍ le̍ wa̍ bɛ̍ɛ̍ yo̍o̍ŋgū kɛ̄ndɔ̄ɔ̍ dīmūllo̍ a̍ Māsānɔ̄ɔ̍ Chi̍i̍sū o̍kɔ̄ɔ̄  .
44011021	Mi̍ Mɛ̄lɛ̄ka̍ mālā nda̍ ta̍u̍ . Ndu̍yɛ̍ , mi̍ wāŋnda̍ ta̍u̍ a̍ la̍a̍la᷄ŋ . Ma̍ mūlī kɔ̄lta̍ŋ o̍ Ma̍sānɔ̄ɔ̍ Chi̍i̍sū lo̍  .
44011022	Mɛ̄ɛ̍ ku̍ndā wānāā lāāla᷄ŋnda̍ Chūlu̍sɛ̄lɛ̄m chi̍e̍e̍ a̍ tu̍e̍ī a̍ ndi̍ o̍kɔ̄ɔ̄ , ma̍ vīām Ba̍a̍na̍bāā A̍ŋti̍ɔ̍ɔ̄  .
44011023	Mɛ̄ɛ̍ o̍ fu̍u̍lu̍u̍ , mbo̍ chā mɛ̄ɛ̍ Mɛ̄lɛ̄ka̍ wa̍ nda̍ mālāa̍ yɛ̍ , mbo̍ nāŋ kɔ̄l ta̍u̍ . Mbo̍ sīlā nda̍ māā , nda̍ fa̍ū ā hīo̍u̍ la̍chi̍ a̍ hɛ̄na᷄ŋ Māsānɔ̄ɔ̍ Mɛ̄lɛ̄ka̍a̍ tōsāa̍ a̍ kɔ̄ltā nda̍la̍ŋ kpo̍u̍  .
44011024	Ba̍a̍na̍bāā wa̍ wānā kɛ̍ndɛ̄ . Ndu̍yɛ̍ , Nyi̍nā Kāsīo̍o̍ wa̍ ndu̍ kɔ̄ɔ̄lī ta̍u̍ . Ma̍ tōsā mi̍ wāŋnda̍ ta̍u̍ a̍ mu̍lī kɔ̄lta̍ŋ o̍ Māsānɔ̍ɔ̍ lo̍  .
44011025	Mi̍ Ba̍a̍na̍bāā ku̍ā Ta̍a̍sɔ̄ɔ̄ chi̍e̍e̍ le̍ Sɔ̍ɔ̄ nūūvīa̍a̍  .
44011026	Mɛ̄ɛ̍ o̍ sa̍a̍lu̍ŋ ndu̍ , ma̍ hūŋ nda̍ ndu̍ A̍ŋti̍ɔ̍ɔ̄ . Le̍ wɔ̄sīo̍o̍ kpu̍lu̍ku̍u̍ nda̍ ŋi̍ɔ̍ɔ̍ŋ ā chō ku̍ndā wānāā lāāla᷄ŋnda̍ o̍ bɛ̄ŋgu̍ cho̍o̍ lo̍ŋ . Ma̍ pɛ̄ɛ̄kū wānāā fāŋgā fa̍ŋgā . A̍ŋti̍ɔ̍ɔ̄ lo̍ŋ nda̍ kāndu̍ wānāā lāāla᷄ŋnda̍ vēēlōo̍ ni̍ āā Ki̍li̍sīɔ̄ŋnda̍ . Ko̍ŋ cho̍ ni̍ , wānāa̍ to᷅l Ki̍li̍ti̍ kɔ̄ɔ̄lī wa̍  .
44011027	A̍ bōōndi̍i̍ ke̍ŋ , mi̍ wānāa̍ su̍a̍ā le̍ Mɛ̄lɛ̄ka̍ wa̍ ā pūm ā cha᷄ŋ Chūlu̍sɛ̄lɛ̄m chi̍e̍e̍ . Ma̍ kūā A̍ŋti̍ɔ̍ɔ̄  .
44011028	Ō pīlɛ̍ wa̍ nda̍ tɛ̄ɛ̄ŋ , dīōla̍ŋ āā , A̍ka̍bɔ̄ɔ̄ . Mbo̍ sīm mbo̍ dīmī nyɛ̄ Nyi̍na̍ Mɛ̄lɛ̄ka̍a̍ dīmu̍l ndu̍ māā ō chō hūnɔ̄ɔ̄ yɔ̄nɔ᷄ŋ ndo̍ . Mbo̍ dīmī māā yīmā bɛ̄ndūa̍ŋ mā chō dēlɔ̄ɔ̄ su̍ŋ o̍ chi̍e̍ēŋndo̍ chōo̍ kpo̍u̍ . Bōōndi̍i̍ Kīla̍dīɔ̄ɔ̄ wa̍ māsā bɛ̍ndōo̍ kpe̍de̍ o̍ lɛ̄ŋīī Lu̍o̍ma᷅ŋnde̍ ni᷄ŋ nde̍ , bōōndi̍i̍ ke̍ŋ yīmā māŋ mā de᷄l ni̍  .
44011029	Mi̍ wānāā lāāla᷄ŋnda̍ kɛ̄ɛ̄sīāā māā mī wānā o̍ wānā la̍a̍la᷄ŋ yɔ̍ŋgu̍ nyɛ̄ o̍ nyɛ̄ nda̍ sɔ̄la̍ le̍ yɔ̄ŋndo̍ nāa̍ wānāā lāāla᷄ŋnda̍ chūā o̍ lɛ̄ŋndē Chūdi̍a̍āle̍ŋ ni᷄ŋ le̍ nda̍ mālāa̍  .
44011030	Ma̍ chūūŋgīāā nyɛ̄ sɔ̄lāa̍ ma̍ kē Sɔ̍ɔ̄ nda̍ Ba̍a̍na̍bāā , le̍ mā kūɛ̄ a̍ ndu̍ nāa̍ lāŋgba̍ā kālāa̍ chūā , a̍ wa̍ ku̍ndā wānāā lāāla᷄ŋnda̍ Chūdi̍a̍ā bōlle̍ŋ nda̍  .
44012001	A̍ bōōnde̍i̍ ke̍ŋ , mi̍ Māsāa̍ Hɛ̍lɔ̍ɔ̄ ka̍ndū wāŋnda̍ ā ti᷄ŋ nyɛ̄ pālāa̍ tūsīo̍o̍ chōo̍ o̍ ku̍ndā wānāā lāāla᷄ŋnda̍ chōo̍  .
44012002	Mbo̍ tōsā ma̍ dīī Chēmi̍si̍ a̍ mūɛ̍i̍ , Chɔ᷄ŋ pɔ̄mbɔ̄ ndɔ̄  .
44012003	Mɛ̄ɛ̍ o̍ che᷅ māā Chu̍ūwa̍ na᷄ŋ kɔ̄l a̍ he̍ī , mbo̍ tōsā vɛ̄lɛ̄ ma̍ bīī Pītɛ̍ . He̍ī yɔ̄nu̍ŋ a̍ te̍le̍ŋ bɔ̄ŋa᷅ŋ nda̍ dīā be̍e̍dīi̍ nda̍ do̍ū yi̍i̍sīi̍ le̍ wo̍  .
44012004	Mɛ̄ɛ̍ nda̍ bi̍i̍ Pītɛ̍ , ma̍ dūāū ndu̍ o̍ chīɛ̄ī mānyūmndo̍ ni᷄ŋ . Ma̍ hāndū so̍vɛ̄i̍ya̍ ā hīɔ̍ɔ̍lu̍ le̍ ndu̍ wāa̍ hɔ̄lte̍ŋ . Ku̍nda̍ wa᷅ ko̍ fa̍ŋa᷄ŋndo̍ ā hīɔ̍ɔ̍lu̍a̍a̍ che᷅le̍ŋ ā hūŋ . Ku̍ndālā wāā nu̍a̍ā lā wa̍ lā hīɔ̍ɔ̍lu̍ . Mi̍ Māsāa̍ Hɛ̍lɔ̄ɔ̄ kɛ̍ɛ̍sīāā māā , tē pāa̍le̍ bɔ̄ŋa᷅ŋ lōōna᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ le̍ le̍e̍ hi̍o̍ū pɛ̍ , nda̍ a̍a̍ kɔ̍ɔ̍sa̍ a̍ ndu̍ wa᷅ŋnda̍ kpo̍u̍ o̍ hɔ̄l  .
44012005	Le̍la̍ŋ , mi̍ so̍vɛ̄i̍ya̍ hīāū lāchī ā Pītɛ̍ wāa̍ lēhɔ̄l o̍ chīɛ̄ī mānyūmndo̍ ni᷄ŋ . Kɛ̍ ndu̍yɛ̍ , ku̍ndā wānāā lāāla᷄ŋnda̍ ā wa̍ Mɛ̄lɛ̄ka̍ pīɛ̄īyo̍ kpe̍e̍kpe̍i̍ le̍ ndu̍  .
44012006	Pāa̍le̍ Hɛ̍lɔ̄ɔ̄ ndu̍ o̍o̍ nɔ̍ le̍ kɔ̍ɔ̍sɔ̍ɔ̍ a̍ Pītɛ̍ le̍ŋ lē wa̍ ni᷅ŋ māā sīɔ̄dīi̍ . Nyūmmā māŋ Pītɛ̍ wa̍ o̍ lūa̍a̍ŋ a̍ yɔ̄lɔ᷄ŋ ndu̍ ŋ̄ bāā sālā tīɔ̍ɔ̍ŋ , ŋ̄ yīyāā so̍vɛ̄i̍ya̍ ā ŋīɔ̍ɔ̍ŋ vēllāa̍ vēllē . Ndu̍yɛ̍ , mi̍ so̍vɛ̄i̍ya̍a̍ che᷅le̍ŋ wā vɛ̄lɛ̄ mɛ̄ŋgɛ̄lāa̍ o̍ chīɛ̄ī mānyūmndo̍ sōndōo̍  .
44012007	Lē pīlɛ̍ kpe̍ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ lūɛ̄ī lo̍ŋ . Mi̍ pa̍ŋgēlo̍o̍ tīū chīɛ̄ī ni̍ŋ si̍lɔ̍ . Mi̍ ki̍i̍la̍nɔ̍ Mɛ̄lɛ̄ka̍a̍ sāā Pītɛ̍ chōŋgo̍o̍ mbo̍ hīīlūū ndu̍ . Mbo̍ tīndī ndu̍ . Mbo̍ dīmūl ndu̍ āā , “ Ke̍le̍ŋa̍ . Chɔ̍ŋ mā si̍m . ” Lē pīlɛ̍ kpe̍ mi̍ yɔ̄lɔ᷄ŋ wa̍ Pītɛ̍ ŋ̄ yīyāā o̍ lābā wo̍ŋ , ŋ̄ tīīmbu᷄ŋ  .
44012008	Mi̍ ki̍i̍la̍nɔ̍ Mɛ̄lɛ̄ka̍a̍ dīmūl ndu̍ āā , “ Wo̍u̍nu̍ŋ nyɛ᷅la̍ŋ mā wo̍u̍nu̍ŋ kɔ̍ɔ̍vɛ̄i̍la̍ nu̍mnda̍ŋ . ” Mi̍ Pītɛ̍ to̍o̍sīa̍ŋ . Mi̍ ki̍i̍la̍nɔ̍ Mɛ̄lɛ̄ka̍a̍ dīmūl ndu̍ āā , “ Wo̍u̍nu̍ŋ do̍mā le̍cho̍o̍ wo̍ mā tōl la̍ kɔ̄ɔ̄lī . ”
44012009	Mi̍ Pītɛ̍ tu̍āl ndu̍ kɔ̄ɔ̄lī ma̍ fūlā o̍ chīɛ̄ī mānyūmndo̍ ni᷄ŋ . Pītɛ̍ si̍na̍ bɛ̍ɛ̍ māā sūɛ̍i̍ wa̍ā chi̍e̍ēŋ na̍nu᷄ŋ te̍ ki̍i̍la̍nɔ̍ Mɛ̄lɛ̄ka̍a̍ wa̍ tōsāa̍ le̍ . Ō wa̍ ko̍ kɔ̍l māā yi̍lāŋndo̍ o̍ wa̍ chɔ̄ɔ̍ ni̍  .
44012010	Ma̍ hīāū so̍vɛ̄i̍ya̍a̍ tāsi̍a̍a̍ wa̍ mɛ̄ŋgɛ̄lāa̍ wa̍ . Ma̍ hīāū vɛ̄lɛ̄ ku̍ndā dīi̍ŋ ndɔ̄ɔ̍ . O̍ mɛ̄ɛ̄lu̍la̍ŋ , ma̍ fūūlūū o̍ dīō ŋ̄chīli̍ŋndo̍ o̍ wa̍ o̍ kpāki̍ wa̍ ō tāŋgūlāā a̍ pōūta̍ŋ ndo̍ . Ndu̍ wāna̍ ndu̍ o̍o̍ hi̍a̍ū ni̍ mā fu̍la̍ chi̍e̍e̍ . Mi̍ dīo̍o̍ ho̍ō kūmbi᷄ŋ nda̍ lāchī a̍ bā ndɔ̄ ma̍ fūlā . Mɛ̄ɛ̍ nda̍ kūɛ̄ o̍ nɛ̄ī si̍ī , mi̍ ki̍i̍la̍nɔ̍ Mɛ̄lɛ̄ka̍a̍ lō lē pīlɛ̍ kpe̍ Pītɛ̍ o̍ hɔ̄l  .
44012011	Mi̍ Pītɛ̍ si̍na᷄ŋ ndu̍ pi̍la̍ . Mbo̍ dīmī āā , “ I̍ si̍na̍ ni᷅ŋ kpe̍e̍kpe̍i̍ māā Māsānɔ̄ɔ̍ Mɛ̄lɛ̄ka̍ ndu̍ yɔ̍ŋ ki̍i̍la̍nɔ̍ ndɔ̄ɔ̍ le̍ ya̍ sōlīo̍o̍ o̍ bīyɔ̄ɔ̍ ni᷄ŋ ni̍ , yɔ̍ŋi̍ Hɛ̍lɔ̍ɔ̄ yɔ̍ŋ ya̍ nyɛ̄ . Ndu̍yɛ̍ , ō sōli̍ ya̍ yɔ̄ŋi̍ nyɛ̄ yɔ̄nu̍ŋ ya̍ mɛ̄ɛ̍ Chu̍ūwa̍ nda̍ a̍a̍ nɔ̍ o̍ kɔ̄l lɛ̍ . ”
44012012	Mɛ̄ɛ̍ o̍ si̍na̍ sūɛ̍i̍ he̍ī pɛ̄ŋgu̍ , mbo̍ kūā o̍ chīɛ̍i̍ Mēēli̍o̍o̍ , kālāa̍ Chɔ̄ŋ Ma̍kī . Wāŋnda̍ wa̍ lo̍ŋ a̍ chu̍ūŋgi̍āŋ ta̍u̍ . Ā wa̍ Mɛ̄lɛ̄ka̍ pīɛ̄īyo̍ le̍ ndu̍  .
44012013	Mi̍ Pītɛ̍ lu̍a̍ā dīō kpāki̍ wa̍ chīɛ̄īyo̍ ō bālāā wo̍ . Chūāāmbɔ̄ to̍sā wa̍llo̍ chīɛ̄ī ni̍ŋ lo̍ŋ ndo̍ , dīōla̍ŋ āā , Lu̍o̍dā , mbo̍ hūŋ o̍ dīō le̍ sīnāa̍ wāna̍ wa̍ dīo̍o̍ lɔ̄ɔ̍ wo̍  .
44012014	Mɛ̄ɛ̍ o̍ si̍na̍ māā Pītɛ̍ dīōm ndɔ̄ɔ̍ ni̍ , ō kūmbi̍ di̍o̍o̍ le̍ . Mbo̍ mīīŋgū chīɛ̄ī ni̍ŋ a̍ kɔ̄l kɛ̄ndɔ̄ɔ̍ . Mbo̍ dīmī māā Pītɛ̍ cho̍ o̍ dīō  .
44012015	Ma̍ dīmūl ndu̍ āā , “ Bāā sēēmāa̍ ŋ̄ chō ni̍ ? ” Kɛ̍ , mbo̍ hīāū lāchī a̍ dīmīo̍o̍ āā , “ Pītɛ̍ cho̍ o̍ dīō . ” O̍ ko̍ŋ , ma̍ dīmī āā , “ Ō wā ni̍ŋ wu̍ndu̍le̍ ndɔ̍le̍ŋ . ”
44012016	Kɛ̍ a̍ bōōndi̍i̍ ke̍ŋ , Pītɛ̍ wa̍ dīo̍o̍ lɔ̄ɔ̍ kɛ᷅ . Mɛ̄ɛ̍ nda̍ kūmbi̍ ni᷅ŋ dīo̍o̍ , ma̍ chā ndu̍ . Ma̍ wōōlū  .
44012017	Mbo̍ kpāā nda̍ a̍ bā le̍ mā pɛ̄ŋgi̍ sūɛ̍i̍ . Mbo̍ chɔ̄m nda̍ a̍ mɛ̄ɛ̍ Māsānɔ̄ɔ̍ Mɛ̄lɛ̄ka̍ sōli̍ ndu̍ o̍ chīɛ̄ī mānyūmndo̍ ni᷄ŋ yɛ̍ . Mbo̍ dīmūl nda̍ āā , “ Lā dīmu̍l Che̍mi̍si̍ a̍ wānāā lāāla᷄ŋnda̍ ā tūa̍a̍ a̍ ndi̍ o̍kɔ̄ɔ̄ . ” Mbo̍ kūānu᷄ŋ o̍ fo̍ndāŋ chēle̍ŋ  .
44012018	Mɛ̄ɛ̍ pāa̍le̍ŋ lē sɛ̄ , mi̍ wɔ̄kɔ̄ wɔ̄kɔ̄ bɛ̄ndōo̍ tīū o̍ chīɛ̄ī mānyūmndo̍ ni᷄ŋ so̍vɛ̄i̍ya̍ tɛ̍ɛ̄ŋ , a̍ wa̍ Pītɛ̍ mɛ̄ŋgɛ̄lāa̍ wa̍ . Ma̍ kāndū nyūūni̍āŋndo̍ āā , “ Ɔ̍ɔ̄ bā Pītɛ̍ hi̍o̍ū wo̍ ? ”
44012019	Mi̍ Hɛ̍lɔ̄ɔ̄ di̍mī māā ā nūūvi̍a̍a̍ ndu̍ . Kɛ̍ , ā sēēlu̍ŋ ndu̍ le̍ . Le̍la̍ŋ , mi̍ Hɛ̍lɔ̄ɔ̄ kɔ̍ɔ̍sā a̍ so̍vɛ̄i̍ya̍a̍ ka̍ŋ . Mbo̍ dīmī māā ā dīi̍ nda̍ . Mɛ̄ɛ̍ he̍ī hīōū , mi̍ Hɛ̍lɔ̍ɔ̄ fa̍ŋa᷄ŋ o̍ lɛ̄ŋndē Chūdi̍a̍āle̍ŋ ni᷄ŋ . Mbo̍ kūā Sīsāli̍a̍ā chi̍e̍e̍ le̍ te̍le̍ŋnda̍ŋ lā ti᷄ŋ  .
44012020	Hɛ̍lɔ̄ɔ̄ lo̍ Sīsāli̍a̍ā mi̍ wāŋnda̍ Ta̍a̍yā chi̍e̍e̍ , a̍ ha̍ā Sa̍i̍dɔ̄ŋ chi̍e̍e̍ a̍ hu᷅ŋ le̍ sūɛ̍i̍ nāa̍ ndu̍ chu̍a̍ . Kāni̍ fo̍ndōle̍ , ndu̍ o̍o̍ ta̍mbu̍ kɔ̄l ta̍u̍ ta̍u̍ a̍ nda̍ . Le̍ he̍ī , ma̍ hīāū Hɛ̍lɔ̄ɔ̄ bu̍ɛ̍ī ndɔ̍ o̍ hi̍ni̍ kɔ̄l lo̍ kɔ̄ɔ̄lī , pōo̍ dīōla̍ŋ āā , Bīlāsi̍tɔ̄ɔ̄ . Ma̍ kūā nāa̍ Hɛ̍lɔ̄ɔ̄ chu̍a̍ . Ma̍ nyɔ̄ɔ̄lū ndu̍ māā ā mīīŋgu̍ o̍ dīōm pīlɛ̍ ni᷄ŋ nda̍ nda̍ā . Kāni̍ fo̍ndōle̍ , māā o̍ lɛ̄ŋnde̍ Hɛ̍lɔ̄ɔ̄le̍ŋ ni᷄ŋ nyɛ̄ dīa̍a̍ ndu̍ o̍o̍ cha᷅ŋ mbō hūŋ o̍ chi̍e̍e̍ŋ nda̍ŋ ni̍  .
44012021	Le̍ he̍ī , mi̍ Hɛ̍lɔ̄ɔ̄ hɛ̍lī pāa̍le̍ŋ . O̍ pāa̍le̍ le̍ŋ chōo̍ , mi̍ Hɛ̍lɔ̄ɔ̄ dōvi᷄ŋ do̍vi᷄ŋ ndɔ̍ lēmāsāa̍ . Mbo̍ chāl ō kpe̍ŋgbe̍i̍ ndɔ̍ lēmāsāa̍ chōo̍ . Mbo̍ sūāā nāa̍ wāŋnda̍ chūā  .
44012022	Mɛ̄ɛ̍ o̍ chi̍i̍ sūɛ̍i̍ , mi̍ wāŋnda̍ dēŋī chōo̍ cho̍o̍ le̍ te̍le̍ŋ vi̍lɛ̄ī mā dīmī āā , “ Mɛ̄lɛ̄ka̍ cho̍ ho̍ō sūɛ̍i̍ ni̍ , ō cho̍ wa᷅na̍ chi̍e̍e̍ le̍ . ”
44012023	O̍ lē pīlɛ̍ ni᷄ŋ kpe̍ , mi̍ ki̍i̍la̍nɔ̍ Māsānɔ̄ɔ̍ Mɛ̄lɛ̄ka̍a̍ dūāū ndu̍ nāa̍ chōo̍ . Mi̍ dōndo̍po᷅lla̍ dīā ndu̍ . Mbo̍ wū . Kāni̍ fo̍ndōle̍ , le̍ chɛ̄lɔ̄ɔ̄ o̍ chɛ̍l ma̍ ve̍e̍lū ndu̍ āā , Mɛ̄lɛ̄ka̍ , ō kūūna̍ nda̍ le̍ wo̍  .
44012024	Mi̍ wānāā fāŋgā fa̍ŋgā ā tūɛ̄ī sūɛ̍i̍ Mɛ̄lɛ̄kɛ̍i̍ . Ma̍ lāāla̍ŋ  .
44012025	Mɛ̄ɛ̍ Ba̍a̍na̍bāā nda̍ Sɔ̍ɔ̄ a̍ chi̍ī wa̍li̍ nda̍ hīŋ tōsāa̍ Chūlu̍sɛ̄lɛ̄m ndo̍ tōsā , ma̍ mīīŋgū nda̍ Chɔ᷄ŋ ŋga̍ā , ō nda̍ a̍a̍ ve̍e̍lū vɛ̍lɛ̄ āā , Ma̍kī wo̍  .
44013001	Wānāa̍ su̍a̍ā le̍ Mɛ̄lɛ̄ka̍ wa̍ , a̍ wānāa̍ pɛ̍ɛ̍ku̍ wa᷅ŋnda̍ sūɛ̍i̍ Mɛ̄lɛ̄kɛ̍i̍ ya̍ ā pūm , ā wa̍ ku̍ndā wānāā lāāla᷄ŋnda̍ tɛ̄ɛ̄ŋ A̍ŋti̍ɔ̍ɔ̄ . Nda̍ cho̍ ha̍ā ni̍ , Ba̍a̍na̍bāā , a̍ Si̍mīɔ̄ŋ ō nda̍ a̍a̍ ve̍e̍lū āā , wānā ti̍ŋīo̍o̍ wo̍ , a̍ Lu̍sīɔ̄ɔ̄ , o̍ fu̍la̍ o̍ lɛ̄ŋndē Sāīlu̍i̍nīle̍ŋ ni᷄ŋ ndo̍ , a̍ Ma̍na̍yēŋ , ō nda̍ mānda̍ lātūlu̍ nda̍ wānā bɛ̍ndu̍ Hɛ̍lɔ̄ɔ̄ wa̍ā wo̍ , a̍ Sɔ̍ɔ̄  .
44013002	Mɛ̄ɛ̍ wānāā lāāla᷄ŋnda̍ ā wa̍ Māsānɔ̄ɔ̍ Mɛ̄lɛ̄ka̍ pīɛ̄īyo̍ a̍ su᷅mndo̍ bīyɔ̄ɔ̍ , mi̍ Nyi̍na̍ Kāsi̍ Mɛ̄lɛ̄ka̍a̍ dīmūl nda̍ āā , “ Lā chu̍a̍ Ba̍a̍na̍bāā nda̍ Sɔ̍ɔ̄ le̍ wa̍li̍ ya̍ I̍ hɛ̍li̍ nda̍ wo̍ . ”
44013003	O̍ ko̍ŋ kɔ̍ɔ̍lī , mɛ̄ɛ̍ nda̍ bīī su᷅mndo̍ , ma̍ pīɛ̄ī Mɛ̄lɛ̄ka̍ . Ma̍ hāndū Ba̍a̍na̍bāā nda̍ Sɔ̍ɔ̄ bāla̍ŋ chōo̍ . Ma̍ dūāū nda̍ sa̍lā . Ma̍ vīām nda̍  .
44013004	Mi̍ Ba̍a̍na̍bāā nda̍ Sɔ̍ɔ̄ a̍ ka̍ndū kɔ̄la̍ŋ o̍ vīōmɔ̄ɔ̄ Nyi̍nā Kāsīo̍o̍ vēm nda̍ wo̍ . Ma̍ kūā Sɛ̄lu̍u̍sīāā chi̍e̍e̍ . Mɛ̄ɛ̍ nda̍ chɛ᷄ŋ lo̍ŋ , ma̍ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ . Ma̍ kūā o̍ lɛ̄ŋndē Sa̍i̍pūlɔ̄ɔ̄le̍ŋ  .
44013005	Mɛ̄ɛ̍ nda̍ fūūlu̍u̍ Sāla̍mi̍sī chi̍e̍e̍ , ma̍ kɔ̍ chɔ᷅m wāŋnda̍ sūɛ̍i̍ Mɛ̄lɛ̄kɛ̍i̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍la̍ŋ ni᷄ŋ . Chɔ̄ŋ Ma̍kī wa̍ hɔ̄lāā tūlu̍ a̍ nda̍ le̍ nda̍ mālāa̍ a̍ wa̍llo̍  .
44013006	Ma̍ cha᷄ŋ o̍ lɛ̄ŋnde̍ Sa̍i̍pūlɔ̄ɔ̄le̍ŋ kūmbōo̍ pīlɔ̍ɔ̄ ma̍ fūūlūū o̍ mɛ̄ɛ̄lu̍la̍ kūmbōo̍ pīlɔ̍ɔ̄ . Ma̍ fūūlūū Pa̍a̍fɔ̄ɔ̄ chi̍e̍e̍ . Ma̍ kōmāl mānde̍nɔ̄ pīlɛ̍ lo̍ŋ dīōla̍ŋ āā , Ba̍a̍ Chi̍i̍sū . Chu̍ūnɔ̄ɔ̍ o̍ wa̍ ni̍ . Ndu̍yɛ̍ , mi̍ lāŋu̍nɔ̄ mānde̍nɔ̄ɔ̍ ho̍ō dīmī māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ . Kɛ̍ , ō ve̍ wa̍nā wa̍ā le̍nde̍ le̍  .
44013007	Ndu̍yɛ̍ , wānā bɛ̍ndu̍ wa̍ lɛ̄ŋndē Sa̍i̍pūlɔ̄ɔ̄le̍ŋ bōlle̍ŋ ndo̍ , dīōla̍ŋ āā , Sɛ̄kīɔ̄ɔ̄ Pa̍u̍lɔ̄ɔ̄ , ndi̍a̍a̍mɔ̍ɔ̍ ndɔ̄ɔ̍ mānde̍nɔ̄ɔ̍ ho̍ō wa̍ ni̍ . Wānā bɛ̍ndōo̍ ho̍ō ō wa̍ wāna̍ kɔ̄l kālu̍ . Mbo̍ ve̍e̍lū Ba̍a̍na̍bāā nda̍ Sɔ̍ɔ̄ le̍ mī ndu̍ o̍o̍ tu̍e̍ī dīo̍m Mɛ̄lɛ̄ka̍a̍  .
44013008	Kɛ̍ , mi̍ mānde̍nɔ̄ɔ̍ ho̍ō ō sīmūl nda̍ . Ndu̍ yɔ̍nūŋ māā Ɛ̍li̍māā ni̍ . Bāa̍ Chi̍i̍sūla̍ŋ la̍ cho̍ yɛ̄ la̍ŋ o̍ Kīli̍kīi̍ye̍ ni᷄ŋ ni̍ . Mbo̍ kīndī le̍ wānā bɛ̍ndōo̍ ho̍ō kɔ̄llo̍ mūlīo̍o̍ yɔ̍ŋi̍ o̍ la̍a̍la̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ mɛ̄ɛ̍ wānāā lāāla᷄ŋnda̍ o̍ Chi̍i̍sū ni̍ŋ a̍ la̍a̍la̍ŋ yɛ̍  .
44013009	Kɛ̍ Sɔ̍ɔ̄ ō nda̍ a̍a̍ ve̍e̍lū vɛ̍lɛ̄ āā , Pɔ̍ɔ̄ wo̍ , Nyi̍nā Kāsīo̍o̍ wa̍ ndu̍ kɔ̄ɔ̄lī ta̍u̍ . Mbo̍ tōfā mānde̍nɔ̄ɔ̍ ho̍ō chi̍kɛ̍ŋ bɛ̍ndu̍  .
44013010	Mbo̍ dīmūl ndu̍ āā , “ Ā chō māchūāā mɛ̄ɛ̍ Māsa̍ Nyi̍nāā Wɔ̄ɔ̍ŋnda̍ chō yɛ̍ . Nyɛ̄ o̍ nyɛ̍ cho̍ nyɛ̄ kɛ̄ndɛ̄ , ndu̍ ŋ̄ tu᷄l lēyɛ̄ ni̍ . Wāna̍ lēyālāa̍ ŋ̄ chō ō fūūlāā mɛ̍ɛ̄ ni̍ . Ndu̍yɛ̍ , ā chō wāna̍ kɔ̄l vēsɛ̍i̍ bɛ̍ndū . Tōnya̍ cho̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ wo̍ , ndu̍ ŋ̄ chō sīīŋgu̍u̍wo̍ sūɛ̍i̍ lā chōōwā lɔ̍ɔ̍ lɔ̍ɔ̍ ni̍  .
44013011	Māsānɔ̄ɔ̍ Mɛ̄lɛ̄ka̍ chō nu̍m lɔ̄ɔ̄ su̍ŋ su̍ŋ . Ā chō sūmā . Le̍ te̍le̍ŋnda̍ŋ lā ti᷄ŋ , a̍ nɔ̍lā ni̍ŋ mā chē pu̍e̍e̍ŋ bɛ̍ɛ̍ le̍ . ” O̍ lē pīlɛ̍ ni᷄ŋ kpe̍ , mi̍ nyūmnda̍ŋ mā tūāl mānde̍nɔ̄ɔ̍ ho̍ō o̍ hɔ̄l . Mbo̍ kāndū bālɔ̄ɔ̍ a̍ bāla̍ŋ kēēlīa̍a̍ le̍ wāna̍ sa̍ā ndu̍ bāa̍ mbo̍ si᷄m ndu̍ lāchī wo̍  .
44013012	Mɛ̄ɛ̍ wānā bɛ̍ndōo̍ chē nyɛ̍ yɔ̍nu̍ŋ ndo̍ , mbo̍ lāāla᷄ŋ . Kāni̍ fo̍ndōle̍ , kɔ̄ndɔ̄fi̍llo̍ wa̍ ndu̍ a̍ nyɛ̄ nda̍ pɛ̄ɛ̄kū ndu̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ wo̍  .
44013013	Mi̍ Pɔ̍ɔ̄ nda̍ chāāŋāā ndūa̍a̍ , cha᷄ŋ Pa̍a̍fɔ̄ɔ̄ chi̍e̍e̍ o̍ dɛ̄ndɛ̄ bɛ̍ndōo̍ ni᷄ŋ . Ma̍ fūūlūū o̍ kɔ̄ŋgɔ̍ būŋgɛ̄ī Pāmfi̍i̍līāāve̍ . Ma̍ kūā Pa̍kā chi̍e̍e̍ . Mi̍ Chɔ᷄ŋ Ma̍kī mɛ̍ī nda̍ lo̍ŋ . Mbo̍ mīīŋgū Chūlu̍sɛ̄lɛ̄m  .
44013014	Ma̍ cha᷄ŋ Pa̍kā . Ma̍ hūŋ A̍ŋti̍ɔ̍ɔ̄ o̍ būŋgɛ̄ī Pīsi̍dīāāve̍ ni᷄ŋ . Ma̍ lūɛ̄ī o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ , o̍ pāa̍le̍ pɛ̍ŋgīāālē Chu̍ūwa̍ chōo̍ ma̍ chāl  .
44013015	Mi̍ wānā pi᷅lɛ̍ tōmbōlā sāwāla̍ Mɛ̄lɛ̄ka̍ ke̍ Mūu̍sē le̍ Chu̍ūwa̍ la̍ŋ o̍ yāu̍wo̍ ni᷄ŋ a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ wo̍ . Mɛ̄ɛ̍ o̍ chi̍i̍ , mi̍ wānāā bɛ̄ndūa̍a̍ wa̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ bōlle̍ŋ nda̍ , vīām wānā nāa̍ Pɔ̍ɔ̄ nda̍ Ba̍a̍na̍bāā chu̍a̍ a̍ yōōŋgōo̍ . Ma̍ dīmī āā , “ Chāāŋāā nāā Chu̍ūwa̍ , tē lā nɔ̄ dīōmndā sīlāā le̍ wāŋnda̍ ha̍ā kpāāyāa̍ kīo̍o̍ pɛ̍ , mɛ̄ɛ̍ lā chāā nda̍ dīmūl . ”
44013016	Mi̍ Pɔ̍ɔ̄ si᷅m . Mbo̍ hēēlū bāa̍ le̍ mī wāŋnda̍ ya᷄ŋ nīla̍ŋ . Mbo̍ kāndū sūɛ̍i̍ . Mbo̍ dīmī āā ,  “ Chāa̍ŋāā nīāā I̍sɔ̄lūɛ̍i̍ya̍ a̍ nya̍ wānāa̍ cho̍ a̍ Chu̍ū le̍ wa̍ , nya̍ pi̍ɛ̍ī Mɛ̄lɛ̄ka̍ wa̍ , lā ya᷄ŋ ya̍ nīla̍ŋ  .
44013017	Mi̍ Mɛ̄lɛ̄ka̍ wāŋnda̍ I̍sɔ̄lūɛ̄ī nda̍ a̍a̍ pi̍ɛ̍ī yo̍ , hɛ̄li̍ na̍a̍ Chu̍ūwa̍ fi̍nyāā nāā ma̍māa̍ . Mbo̍ tōsā ma̍ kūīī ta̍u̍ , te̍le̍ŋ nda̍ wa̍ mīālla̍ o̍ lɛ̄ŋndē I̍chi̍pīle̍ŋ ni᷄ŋ ndo̍ . Mi̍ Mɛ̄lɛ̄ka̍ sōlī nda̍ o̍ lɛ̄ŋndē I̍chi̍pīle̍ŋ ni᷄ŋ a̍ kpāāya̍ ndɔ̄ bɛ̍ndōo̍  .
44013018	O̍ ko̍ŋ kɔ̍ɔ̍lī , mbo̍ hīāū lāchī a̍ nda̍ bīūnɔ᷄ŋndo̍ le̍ wɔ̄sīla̍ŋ be̍le̍-hi̍ɔ̍ɔ̍lu̍ o̍ po̍llo̍ ni᷄ŋ  .
44013019	Mbo̍ tɛ̄ɛ̄mbūū wāŋnda̍ kāa̍la̍ŋ lā ŋɔ᷄mmɛ̍ū o̍ lɛ̄ŋndē Ke̍nāŋnde̍ŋ ni᷄ŋ . Tɛ̄ɛ̄mbūūwo̍ kāa̍la̍ ŋɔ̍mmɛ̍ūlā lāŋ , mbo̍ kē wānāā ndūa̍a̍ lɛ̄ŋndē wāŋnda̍ ha̍ā nyɛ̄ ndā  .
44013020	Ō chu̍a̍ wɔ̄sīla̍ŋ kɛ̄mɔ̄ɔ̍ lē hīɔ̍ɔ̍lu̍ a̍ be̍le̍-ŋu̍ɛ̍ɛ̍nu̍ le̍ he̍ī kpe̍de̍ yɔ̍nɔ᷄ŋndo̍ .  “ Mɛ̄ɛ̍ bōōnde̍i̍ he̍ī hīōū , mbo̍ hāndū māsāa̍ ma̍ wā nda̍ bōlle̍ŋ . Mbo̍ lō o̍ ko̍ŋ ha̍a̍a̍ , mbo̍ fūūlūū a̍ te̍le̍ŋ wāna̍ su̍a̍ā le̍ Mɛ̄lɛ̄ka̍ wo̍ Sa̍a̍mi̍ɛ̍ɛ̄ o̍ kāndu̍ nda̍ wāa̍ bōlle̍ŋ ndo̍  .
44013021	O̍ ko̍ŋ , ma̍ dīmūl Sa̍a̍mi̍ɛ̍ɛ̄ māā ō chūe̍l nda̍ wānā le̍ mbō wa̍ nda̍ chōo̍ ma̍sā . Mi̍ Mɛ̄lɛ̄ka̍ hɛ̄lūl nda̍ Sɔ̍ɔ̄ , po̍ Ki̍sī wo̍ . O̍ pūlāle̍ Bɛ̍ŋnja̍mīŋnde̍ŋ chōo̍ ndu̍ o̍o̍ fu̍la̍ ni̍ . O̍ ko̍ŋ kɔ̍ɔ̍lī , mi̍ Sɔ̍ɔ̄ wa᷅ nda̍ chōo̍ ma̍sā lē wɔ̄sīla̍ŋ be̍le̍-hi̍ɔ̍ɔ̍lu̍  .
44013022	Mɛ̄ɛ̍ Mɛ̄lɛ̄ka̍ fāŋa̍ Sɔ̍ɔ̄ , mbo̍ hɛ̄lī Dēēve̍ le̍ wāa̍ māsā bɛ̍ndōo̍ nda̍ chōo̍ . Mi̍ Mɛ̄lɛ̄ka̍ dīmī a̍ Dēēve̍ o̍kɔ̄ɔ̄ āā , ‘ I̍ sa̍a̍lu̍ŋ māā Chɛ̄ɛ̍se̍ , po̍ ndɔ̄ɔ̍ Dēēve̍ , ndu̍ cho̍ wāna̍ ya̍ hi̍ni̍ kɔ̄l lo̍ ni̍ . Ndu̍ cho̍ wāna̍ to̍sā ni̍ŋ nyɛ᷅ o̍ nyɛ̄ ya̍ I̍ hɛ̍na̍ŋ mbō tōsa̍ wo̍ ni̍ . ’
44013023	O̍ pūlāle̍ pōo̍ ho̍ō chōo̍ Mɛ̄lɛ̄ka̍ yɔ̄ŋgu̍ wānā pi̍ŋīa̍a̍ Chi̍i̍sū ni̍ le̍ wāŋnda̍ I̍sɔ̄lūɛ̄ī . Kāni̍ , le̍nde̍ Mɛ̄lɛ̄ka̍ chu̍a̍ sīndɛ̄ būŋgɛ̄i̍ ni̍  .
44013024	Ndu̍yɛ̍ , lɔ̍ɔ̍pa̍ Chi̍i̍sū ka̍ndū wa̍li̍ ndɔ̄ɔ̍ , mi̍ Chɔ᷄ŋ Wānā Yi̍ŋāa̍ chɔ̄m wāŋnda̍ sūɛ̍i̍ Mɛ̄lɛ̄kɛ̍i̍ le̍ mī wāŋnda̍ I̍sɔ̄lūɛ̄ī kpe̍de̍ a̍ tu̍e̍ī . Mbo̍ dīmī māā ā ma᷄l yɔ᷅ŋndā ndāla̍ wɔ̍ɔ̍ŋnda̍ŋ mā yīŋ nda̍  .
44013025	Mɛ̄ɛ̍ Chɔ᷄ŋ wa̍ ni᷅ŋ le̍ wa̍li̍ o̍ hi᷅ŋ tōsā wo̍ chīīyo̍ , mbo̍ dīmūl wāŋnda̍ āā , ‘ Ō cho̍ ya̍ le̍ cho̍ wāna̍ nya̍ chō kɔ̄l lo̍ le̍ . Wānā ko̍ŋ chō kɔ̄ɔ̄lī . I̍ cho̍ bɛ̍ɛ̍ o̍ sɔ᷅vɛ̍ le̍ mī na̍ŋgu̍ŋ mī ti̍mbi̍ yūēī ndūɛ̍i̍ lākɔ̄ɔ̄vɛ̄i̍ye̍ le̍ . ’ ”
44013026	Mi̍ Pɔ̍ɔ̄ hi̍a̍ū lāchī a̍ sūɛ̍i̍ āā , “ Chāa̍ŋāā nīa̍a̍ , nya̍ fu̍la̍ o̍ pūlāle̍ E̍bīlāha᷅mnde̍ŋ chōo̍ wa̍ , a̍ nya̍ wānāa̍ cho̍ a̍ Chu̍ū le̍ wa̍ , nya̍ cho̍ na̍nu᷄ŋ mī la̍ pīɛ̄ī Mɛ̄lɛ̄ka̍ wa̍ , o̍ na̍a̍ nya̍ā lo̍ Mɛ̄lɛ̄ka̍ yɔ᷄ŋ yōōŋgōo̍ ho̍ō ni̍ , yōōŋgōo̍ a̍ mɛ̄ɛ̍ Mɛ̄lɛ̄ka̍ ō pīŋī na̍a̍ yɛ̍  .
44013027	Wāŋnda̍ Chūlu̍sɛ̄lɛ̄m a̍ wānāā ndāā bɛ̍ndūa̍a̍ ā sīna̍ māā Chi̍i̍sū le̍ cho̍ wānā pi̍ŋīa̍a̍ le̍ . Ndu̍yɛ̍ , ā sīna̍ di̍ōmndā wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ la̍ŋ pɛ̄ŋgu̍ le̍ . O̍ pāa̍le̍ o̍ pāa̍le̍ pɛ̍ŋgīāālē Chu̍ūwa̍ chōo̍ ā chō la̍ŋ tūēīyɔ̄ɔ̍ , kɛ̍ ā sīna̍ la̍ŋ pɛ̄ŋgu̍ le̍ . Ma̍ tōsā mi̍ wāŋnda̍ dīī Chi̍i̍sū . O̍ he̍ī ni᷄ŋ , ma̍ tōsā dīōmndā wānāa̍ su̍a̍ā le̍ Mɛ̄lɛ̄ka̍ wa̍ ā dīmi̍ la̍ŋ lā de᷄l lɛ᷅ŋ te̍  .
44013028	Ā sēēlu̍ŋ sa̍bū o̍ sa̍bū le̍ ndu̍ dīyɔ̄ɔ̄ le̍ . Kɛ̍ o̍ he̍ī ni᷄ŋ kpo̍u̍ , ma̍ dīmūl Māsāa̍ Pa̍i̍lē māā ā dīi̍ ndu̍  .
44013029	Mɛ̄ɛ̍ nda̍ chīi̍ nyɛ̄ o̍ nyɛ̄ tōsā a̍ ndu̍ mɛ̄ɛ̍ Yāu̍ Mɛ̄lɛ̄ka̍a̍ dīmi̍ a̍ ndu̍ o̍kɔ̄ɔ̄ yɛ̍ , ma̍ tūsī ndu̍ o̍ yɔ̄m Sīŋgāfīlāa̍ chōo̍ . Ma̍ wōū ndu̍ o̍ sɛ̄īyo̍ ni᷄ŋ  .
44013030	Kɛ̍ ndu̍yɛ̍ , mi̍ Mɛ̄lɛ̄ka̍ mīŋgī ndu̍ yōōmū  .
44013031	Ndu̍yɛ̍ o̍ ko̍ŋ kɔ̍ɔ̍lī , mi̍ Chi̍i̍sū chɔ̄mnu᷄ŋ wa̍nāā nda̍ chɛ᷄ŋ nda̍ nda̍ā Kāli̍lī ma̍ kūā Chūlu̍sɛ̄lɛ̄m nda̍ le̍ pālɛ̍i̍ fa̍ŋgā . Wāŋnda̍ ha̍ā chō hāū wa᷅ŋnda̍ I̍sɔ̄lūɛ̄ī īsɔ̄ɔ̍ di̍mūl a̍ mɛ̄ɛ̍ nda̍ sīnā a̍ ndu̍ o̍kɔ̄ɔ̄ yɛ̍  .
44013032	Yōōŋgū kɛ̄ndɛ̄ kōŋ na̍a̍ ŋ̄ chūu̍ nya̍ ni̍ . Yōōŋgū ko᷄ŋ cho̍ ho̍ō ni̍ māā nyɛ̄ Mɛ̄lɛ̄ka̍ chūe̍l fi̍nyāā nāā ma̍māa̍ būŋgɛ̄i̍ le̍ tōsāa̍ wo̍ , ndu̍ o̍ to̍sa̍l ho̍ō na̍a̍ ŋ̍ cho̍ chūāūwāā ndāā ma̍māa̍ wa̍ ni̍ . Mbo̍ pēēlū būŋgɛ̄ī he̍ī a̍ mīŋgī o̍ mi̍ŋgi̍ Chi̍i̍su̍ yōōmū wo̍ . Le̍nde̍ i̍ cho̍ ī pōōnyīāā o̍ yāu̍ Sa᷅m ndo̍ ni᷄ŋ o̍ bōlīī ŋīi̍ŋnde̍ ni̍ māā , nu᷄m cho̍ po̍ nūu̍ ni̍ . I̍ si̍mnu᷄ŋ ha̍ū fi̍nyā nūm . Yōōŋgū kɛ̄ndɛ̄ kōŋ na̍a̍ ŋ̄ chūu̍ nya̍ ni̍ . Yōōŋgū ko᷄ŋ cho̍ ho̍ō ni̍ māā nyɛ̄ Mɛ̄lɛ̄ka̍ chūe̍l fi̍nyāā nāā ma̍māa̍ būŋgɛ̄i̍ le̍ tōsāa̍ wo̍ , ndu̍ o̍ to̍sa̍l ho̍ō na̍a̍ ŋ̍ cho̍ chūāūwāā ndāā ma̍māa̍ wa̍ ni̍ . Mbo̍ pēēlū būŋgɛ̄ī he̍ī a̍ mīŋgī o̍ mi̍ŋgi̍ Chi̍i̍su̍ yōōmū wo̍ . Le̍nde̍ i̍ cho̍ ī pōōnyīāā o̍ yāu̍ Sa᷅m ndo̍ ni᷄ŋ o̍ bōlīī ŋīi̍ŋnde̍ ni̍ māā , nu᷄m cho̍ po̍ nūu̍ ni̍ . I̍ si̍mnu᷄ŋ ha̍ū fi̍nyā nūm .
44013033	
44013034	Ndu̍yɛ̍ , nyɛ̄ Mɛ̄lɛ̄ka̍ dīmi̍ a̍ ndu̍ o̍kɔ̄ɔ̄ le̍ ndu̍ mīŋgīo̍o̍ yōōmū , ndu̍yɛ̍ ō vi᷅ lɛ̍ fɛ̍ɛ̍ŋ a̍ fɛ̍ɛ̍ŋ te̍ wo̍ ndu̍ cho̍ ho̍ō ni̍ māā , I̍ cho̍ nu̍m sa̍lā dɔ̄wɔ̄ɔ̄ kpe̍e̍kpe̍i̍ o̍ nɛ̄i̍ ka̍a̍ma̍ā ni᷄ŋmɛ̄ɛ̍ ya̍ I̍ chu̍e̍l Dēēve̍ būŋgɛ̄i̍ yɛ̍  .
44013035	Mɛ̄ɛ̍ wānā po̍o̍nyīāā Ŋ̄chōndo̍o̍ dīmi̍ yɛ̍ māā , a̍ me᷅l bu̍ɛ̍i̍ cho̍ le̍ nūm ndo̍ mbō vī mbō sɛ̄ le̍  .
44013036	Dēēve̍ ndu̍ , mbo̍ to̍sā wa̍llo̍ mɛ̄ɛ̍ Mɛ̄lɛ̄ka̍ kɛ̄ɛ̄si̍a̍a̍ le̍ mbō tōsa̍ o̍ bōōndi̍i̍ o̍ wa̍ yōōmū ve̍ ni᷄ŋ yɛ̍ . Mɛ̄ɛ̍ Dēēve̍ chi̍i̍ , mbo̍ wū . Mā chɔ̄ ndu̍ mɛ̄ɛ̍ nda̍ chɔ̍ fi̍nyāā ndūāā ma̍māa̍ yɛ̍ . Mi̍ dīāllūŋ ndɔ᷄ŋ ŋ̄ sīā  .
44013037	Kɛ̍ , wāna̍ Mɛ̄lɛ̄ka̍ mīŋgi̍ ko̍ŋ yōōmū wo̍ ndu̍ , ō vi̍ lɛ̍ le̍ . Ndu̍yɛ̍ , dīāllūŋ ndɔ᷄ŋ ŋ̄ se̍ le̍  .
44013038	Le̍la̍ŋ , chāāŋāā nīa̍a̍ , I̍ hɛ̍na̍ŋ mī lā sīna̍ pɛ̄ŋgu̍ māā nyɛ̄ Chi̍i̍sū to̍sa̍ wo̍ , ndu̍ to̍sa̍ ni̍ mi̍ ŋ̄ wā nya̍ yōōŋgōo̍ ho̍ō chɔ̄mndo̍ māā Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ . Lā sīna̍ pɛ̍ŋgu̍ māā wānā o̍ wāna̍ la̍a̍la̍ŋ a̍ ndu̍ pɛ̍ , ō bāŋa̍ ndu̍ o̍ yɔ̄ŋndā ndɔ̄la̍ wɔ̍ɔ̍ŋnda̍ŋ ni᷄ŋ kpo̍u̍ . Kɛ̍ , sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ lā nɔ̍lā mī lā bāŋa̍ wānā le̍ . Le̍la̍ŋ , chāāŋāā nīa̍a̍ , I̍ hɛ̍na̍ŋ mī lā sīna̍ pɛ̄ŋgu̍ māā nyɛ̄ Chi̍i̍sū to̍sa̍ wo̍ , ndu̍ to̍sa̍ ni̍ mi̍ ŋ̄ wā nya̍ yōōŋgōo̍ ho̍ō chɔ̄mndo̍ māā Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ . Lā sīna̍ pɛ̍ŋgu̍ māā wānā o̍ wāna̍ la̍a̍la̍ŋ a̍ ndu̍ pɛ̍ , ō bāŋa̍ ndu̍ o̍ yɔ̄ŋndā ndɔ̄la̍ wɔ̍ɔ̍ŋnda̍ŋ ni᷄ŋ kpo̍u̍ . Kɛ̍ , sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ lā nɔ̍lā mī lā bāŋa̍ wānā le̍ .
44013039	
44013040	Le̍la̍ŋ , lā mānda̍ŋ yɔ̍ŋi̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ pōōnyi̍a̍a̍ wo̍ yɔ̄nu̍ŋ nya̍ . Ma̍ pōōnyīāā māā  ,
44013041	lā ya᷄ŋ ni᷅la̍ŋ , lā dɔ̄ɔ̄nu̍ŋ kɔ̄ndɔ̄fi̍li̍ , mī lā vī , nya̍ ma᷅m nyɛ᷅ Mɛ̄lɛ̄ka̍ dīmi̍ wo̍ wa̍ . Kāni̍ fo̍ndōle̍ , ya̍ Mɛ̍lɛ̄ka̍ I̍ cho̍ īsɔ̄ɔ̍ to̍sā o̍ pālɛ̍i̍ nyɛ̍i̍ ni᷄ŋ , ā yɔ᷄ŋ bɛ̍ɛ̍ āā mā tɛ̍ɛ̍si̍a̍l nya̍ ndi̍lā la̍a̍lāŋ ni̍ŋ ndi̍ le̍ . ”
44013042	Mɛ̄ɛ̍ Pɔ̍ɔ̄ nda̍ Ba̍a̍na̍bāā a̍ wa̍ fūlāa̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ , mī wāŋnda̍ dīmūl nda̍ māā ā hu᷄ŋ vɛ̍lɛ̄ o̍ pāa̍le̍ pɛ̍ŋgīāālē Chu̍ūwa̍ chōo̍ , le̍ cho̍ kɔ̄ɔ̄lī le̍ŋ , mā chɔ̄ɔ̄lu̍ nda̍ chɔ̄m a̍ sɔ̄ɔ̍ŋ nda̍ wa̍ mu᷅ŋ dīmīo̍o̍ wo̍ŋ o̍kɔ̄ɔ̄  .
44013043	Mɛ̄ɛ̍ wāŋnda̍ fūla̍ o̍ bɔ̄ŋa᷅ŋndo̍ ni᷄ŋ , Chu̍ūwa̍ ā ka̍ ka̍ , a̍ wānāa̍ cho̍ a̍ Chu̍ū le̍ wa̍ a̍ pi̍ɛ̍ī Mɛ̄lɛ̄ka̍ mɛ̄ɛ̍ Chu̍ūwa̍ ā pīɛ̄ī yɛ̍ wa̍ , ma̍ tūāl nda̍ kɔ̄ɔ̄lī . Mɛ̄ɛ̍ nda̍ tōl nda̍ kɔ̄ɔ̄lī , mi̍ Pɔ̍ɔ̄ nda̍ Ba̍a̍na̍bāā a̍ su̍a̍ā nāa̍ nda̍ chūā . Ma̍ sīlā nda̍ māā ā hīo̍u̍ la̍chi̍ a̍ kɛ̄ndɛ̄i̍ Mɛ̄lɛ̄kɛ̍i̍ tīīnda᷄ŋndo̍  .
44013044	Mɛ̄ɛ̍ pāa̍le̍ pɛ̍ŋgīāālē Chu̍ūwa̍ lē pīlɛ̍ le̍ŋ lē fūūlu̍u̍ , mi̍ wānāā fāŋgā fa̍ŋgā A̍ŋti̍ɔ̍ɔ̄ chi̍e̍e̍ lo̍ŋ a̍ hu᷅ŋ le̍ īsɔ̄ɔ̍ tu̍e̍i̍yɔ̄ɔ̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄  .
44013045	Mɛ̄ɛ̍ Chu̍ūwa̍ chē fāŋgā bɛ̍ndōo̍ , ma̍ pīā a̍ yɛ̄lē tūlāāle̍ŋ le̍ Pɔ̍ɔ̄ nda̍ Ba̍a̍na̍bāā . Ma̍ dīmī māā chōōla̍ŋ Pɔ̍ɔ̄ cho̍ dīmīo̍o̍ ni̍ . Ma̍ yīōū ndu̍  .
44013046	Kɛ̍ o̍ ko̍ŋ kɔ̍ɔ̍lī , mi̍ Pɔ̍ɔ̄ nda̍ Ba̍a̍na̍bāā a̍ chɔ̍ɔ̍lū hīōūwɔ̄ɔ̄ lāchī a̍ sūɛ̍i̍ kpe̍nde̍ke̍le̍ . Ma̍ dīmī āā , “ Na̍a̍ ŋ̍ nɔ̍ le̍ nya̍ dīo̍m Mɛ̄lɛ̄ka̍a̍ dīmūllo̍ fɛ̍lɛ̍ŋ mālāŋ na̍a̍ ŋ̍ di̍mūl wa̍nā o̍ wānā che᷅le̍ŋ . Kɛ̍ , mi̍ lā kɛ̄ɛ̄ . Ō he̍ī ni᷄ŋ , lā chɔ᷄m māā ō bɛ̄nda̍ mī lā sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ le̍ . Le̍la̍ŋ , ŋ̄ chō nya̍ mālɔ̄ɔ̄ mi̍ ŋ̄ kūɛ̄ o̍ wānāa̍ cho̍ a̍ Chu̍ū le̍ wa̍ lo̍  .
44013047	Kāni̍ , nyɛ̄ Māsānɔ̄ɔ̍ Mɛ̄lɛ̄ka̍ vēm na̍a̍ le̍ tōsāa̍ wo̍ , ndu̍ cho̍ ho̍ō ni̍ . Mi̍ Māsānɔ̄ɔ̍ dīmī māā , mɛ̄ɛ̍ nyɛ̄ wa̍wo̍ŋndo̍ dīāndū nu̍a̍ā o̍ nyūmnda̍ŋ ni᷄ŋ yɛ̍ , le̍nde̍ ya̍ I̍ si̍i̍ŋgu̍u̍ nya̍ nyɛ̄ wa̍wo̍ŋndo̍ le̍ wānāa̍ cho̍ a̍ Chu̍ū le̍ wa̍ ni̍ , le̍ mī lā hīŋ a̍ pīōŋɔ̄ɔ̍ le̍ chi̍e̍ēŋndo̍ kpo̍u̍ . ”
44013048	Mɛ̄ɛ̍ wānāa̍ cho̍ a̍ Chu̍ū le̍ wa̍ tūēī he̍ī , ma̍ nāŋ kɔ̄l . Ma̍ dīmī āā , “ Yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ chō yōōŋgū kɔ̄ndɔ̄fi̍li̍ . ” Mi̍ wānāā Mɛ̄lɛ̄ka̍ hɛ̄li̍ le̍ mā sɔ̄la̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ wa̍ ā sīmnu᷄ŋ wa̍nāā lāāla᷄ŋ  .
44013049	Mi̍ dīo̍m Māsānɔ̄ɔ̍ Mɛ̄lɛ̄ka̍a̍ pɛ̄ŋgɛ̄la᷄ŋ . Mbo̍ tīū bā o̍ bā fe̍e̍ o̍ būŋgɛ̄ī kēŋ ni᷄ŋ  .
44013050	Kɛ̍ o̍ ko̍ŋ kɔ̍ɔ̍lī , mi̍ Chu̍ūwa̍ sūāā wānāā bɛ̄ndūa̍a̍ wa̍ lo̍ŋ nda̍ , a̍ wāŋ lāāndūāā tɔ̍ɔ̍ wa̍ a̍ pi̍ɛ̍ī Mɛ̍lɛ̄ka̍ wa̍ o̍ lānī . O̍ ko̍ŋ , ma̍ kāndū Pɔ̍ɔ̄ nda̍ Ba̍a̍na̍bāā nyɛ̄ pālāa̍ tūsīo̍o̍ chōo̍ . Ma̍ sōlī nda̍ o̍ būŋgɛ̄ī ndɛ̄i̍ ni᷄ŋ  .
44013051	Mi̍ Pɔ̍ɔ̄ nda̍ Ba̍a̍na̍bāā a̍ ku̍āŋ chu̍ndo̍o̍ nda̍ o̍ ŋ̄pēlū , le̍ chɔ̄mndo̍ māā wāŋnda̍ ha̍ā ā tōsa̍ su̍ɛ̍i̍ kɛ̍ndɛ̄ le̍ . O̍ ko̍ŋ kɔ̍ɔ̍lī , ma̍ kūā Āko̍o̍nɔ̄m chi̍e̍e̍  .
44013052	Mi̍ ku̍ndā wānāā lāāla᷄ŋnda̍ pīā a̍ kɔ̄l kɛ̄ndɔ̄ɔ̍ . Ndu̍yɛ̍ , Nyi̍nā Kāsīo̍o̍ wa̍ nda̍ kɔ̄ɔ̄lī  .
44014001	Nyɛ̍ yɔ̍nu̍ŋ Pɔ̍ɔ̄ nda̍ Ba̍a̍na̍bāā A̍ŋti̍ɔ̍ɔ̄ o̍ būŋgɛ̄ī Pīsi̍dīāāve̍ ni᷄ŋ ndo̍ , ndu̍ ko̍ni̍ yɔ̍nu̍ŋ nda̍ Āko̍o̍nɔ̄m chi̍e̍e̍ ni̍ . Mi̍ Pɔ̍ɔ̄ nda̍ Ba̍a̍na̍bāā a̍ ku̍ā o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ māā pāāndū . Ma̍ kɔ̍ di̍mī dīo̍m Mɛ̄lɛ̄ka̍a̍ nyɛ̄ kɛ̄ndɛ̄ kɛ̍ndɛ̄ . Ndu̍yɛ̍ , mi̍ Chu̍ūwa̍ a̍ wānāa̍ cho̍ a̍ Chu̍ū le̍ wa̍ ā fāŋgā fa̍ŋgā ā lāāla᷄ŋ a̍ Chi̍i̍sū  .
44014002	Kɛ̍ ndu̍yɛ̍ , mi̍ Chu̍ūwa̍ a̍ kɛ̍ɛ̍ le̍ lāāla᷄ŋndo̍ a̍ Chi̍i̍sū wa̍ hīāū wānāa̍ cho̍ a̍ Chu̍ū le̍ wa̍ kɔ̄ɔ̄lī . Ndu̍yɛ̍ , ma̍ tōsā mi̍ wāŋnda̍ ha̍ā chūā nɛ̄īyɔ᷄ŋ wānāā lāāla᷄ŋnda̍  .
44014003	Mi̍ Pɔ̍ɔ̄ nda̍ Ba̍a̍na̍bāā a̍ lo᷅ lo̍ŋ le̍ te̍le̍ŋ vi̍lɛ̄ī . Ma̍ sūāā kpe̍nde̍ke̍le̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ . Mi̍ Mɛ̄lɛ̄ka̍ kē nda̍ kpāāyāa̍ ma̍ tōsā ka̍a̍ma̍āla̍ŋ a̍ kɔ̄ndɔ̄fi̍lta̍ŋ . He̍ī chɔ̍m ni̍ māā nyɛ̄ nda̍ dīmi̍ a̍ kɛ̄ndɛ̄i̍ Mɛ̄lɛ̄kɛ̍i̍ o̍kɔ̄ɔ̄ wo̍ chō tōnya̍  .
44014004	O̍ ko̍ŋ kɔ̍ɔ̍lī , mi̍ chi̍o̍o̍ kpe̍de̍ o̍ pi̍ɔ̍ūwa᷅ŋ tɛ̍ɛ̄ŋ . Mi̍ wāŋnda̍ ā pūm hīāū Chu̍ūwa̍ kɔ̄ɔ̄lī . Mi̍ ā pūm ā hīāū wānāā Chi̍i̍sū ve᷅m hɔ̄ltē ndɔ̄ wa̍ kɔ̄ɔ̄lī  .
44014005	Mi̍ wānāa̍ cho̍ a̍ Chu̍ū le̍ wa̍ , a̍ Chu̍ūwa̍ , a̍ wānāā ndāā bɛ̍ndūa̍a̍ lātūlu̍ , ā kɛ̄ɛ̄sīāā le̍ wānāā Chi̍i̍sū ve᷅m hɔ̄ltē ndɔ̄ wa̍ bōōlūūwo̍ , ndu̍yɛ̍ , mā vīī vi̍i̍ nda̍ a̍ pōūta̍ŋ mā dīī nda̍  .
44014006	Mɛ̄ɛ̍ wānāā Chi̍i̍sū ve᷅m nda̍ sīna̍ a̍ ndi̍ o̍kɔ̄ɔ̄ , ma̍ nyāānūŋ . Ma̍ kūā o̍ būŋgɛ̄ī Līka̍yo̍nīāāve̍ ni᷄ŋ . Ndu̍yɛ̍ , ma̍ chɔ̄m sūɛ̍i̍ Mɛ̄lɛ̄kɛ̍i̍ Li̍stā , a̍ Da̍bē chi̍e̍e̍ , a̍ chi̍o̍o̍ŋ o̍ tāndā kōŋ ni᷄ŋ . Mɛ̄ɛ̍ wānāā Chi̍i̍sū ve᷅m nda̍ sīna̍ a̍ ndi̍ o̍kɔ̄ɔ̄ , ma̍ nyāānūŋ . Ma̍ kūā o̍ būŋgɛ̄ī Līka̍yo̍nīāāve̍ ni᷄ŋ . Ndu̍yɛ̍ , ma̍ chɔ̄m sūɛ̍i̍ Mɛ̄lɛ̄kɛ̍i̍ Li̍stā , a̍ Da̍bē chi̍e̍e̍ , a̍ chi̍o̍o̍ŋ o̍ tāndā kōŋ ni᷄ŋ .
44014007	
44014008	Po̍ pi᷅lɛ̍ wa̍ Li̍stā ō bɛ̄vɛ̍i̍ . Ō wa̍ ō yōmi̍ɛ̍i̍ chɔ̍ŋ a̍ lɔ̍ɔ̍ nda̍ vēlū ndu̍ wo̍ . Ndu̍ o̍o̍ nɔ̍lā kɔ᷅la̍ŋ te̍  .
44014009	Mi̍ pōo̍ ho̍ō chāl Pɔ̍ɔ̄ nīla̍ŋ yāŋɔ̄ɔ̍ o̍ nyɛ̄ o̍ wa̍ dīmīo̍o̍ wo̍ . O̍ ko̍ŋ kɔ̍ɔ̍lī , mi̍ Pɔ̍ɔ̄ to̍fā ndu̍ chi̍ŋ . Ndu̍yɛ̍ , mbo̍ sāālu᷄ŋ māā pōo̍ ho̍ō nɔ̄ lāāla᷄ŋndo̍ māā ō chō sīōŋgɔ̄ɔ̍ sɔ̄lā  .
44014010	Mi̍ Pɔ̍ɔ̄ dīmī chōo̍ cho̍o̍ āā , “ Chɔ̍ŋ nya̍ , mā si̍m o̍ pēlūŋ nūmndo̍ŋ chōo̍ . ” Mbo̍ cha᷄ŋ nya̍ mbo̍ sīm . Mbo̍ kāndū bālɔ̄ɔ̍  .
44014011	Mɛ̄ɛ̍ fāŋgāa̍ chē nyɛ̄ Pɔ̍ɔ̄ to̍sa̍ wo̍ , ma̍ dīmī chōo̍ cho̍o̍ o̍ Līka̍yo̍nīāŋnde̍ ni᷄ŋ āā , “ Mɛ̄lɛ̄ka̍ā na̍a̍ ŋ̄ sōōlūū wa̍ chɛ᷄ŋ o̍ fo̍ndāŋ ndāa̍ ma̍ hūŋ na̍a̍ tɛ̄ɛ̄ŋ o̍ ŋ̄wāŋndā chīe̍e̍ . ”
44014012	Ma̍ kē nda̍ dīōlā mɛ̄lɛ̄ka̍ā nda̍ sōōlūū wa̍ . Ma̍ kē Ba̍a̍na̍bāā dīōla̍ŋ āā , Su̍ū . Ma̍ ke̍ Pɔ̍ɔ̄ dīōla̍ŋ āā , Hɛ̍mɛ̍sī , kāni̍ , ndu̍ ndu̍ o̍o̍ su̍a̍ā ni̍  .
44014013	Chīɛ̄ī nda̍ a̍a̍ so̍lī sa̍lāa̍ le̍ Su̍ū wo̍ ō wa̍ chi̍e̍e̍ le̍kɔ̍ɔ̍ . Mi̍ wāna̍ so̍lī sa̍lāa̍ nāa̍ mɛ̄lɛ̄ka̍ ndāa̍ Su̍ū chu̍a̍ wo̍ , ō hūŋ a̍ nāūwa̍ , a̍ bīl lāpe̍e̍ŋgo̍o̍ o̍ sāāsa̍ wa̍ chi̍o̍o̍ ō bālāā wo̍ sōndōo̍ . Ndu̍ ni̍ nda̍ fāŋgāa̍ , nda̍ a̍a̍ hɛ̍na̍ŋ mā sōli̍ sa̍lāa̍ o̍ Pɔ̍ɔ̄ lo̍ nda̍ Ba̍a̍na̍bāā  .
44014014	Mɛ̄ɛ̍ Pɔ̍ɔ̄ nda̍ Ba̍a̍na̍bāā a̍ tu̍e̍ī nyɛ̄ wāŋnda̍ nda̍ a̍a̍ ye̍e̍ma̍ le̍ tōsāa̍ wo̍ , mi̍ nda̍ pi̍la̍ sɛ̄ɛ̄sīa̍ŋ nyɛ᷅la̍ŋ lēkɔ̄ɔ̍ . Ma̍ kūā a̍ kīlta̍ŋ fāŋgāa̍ ho̍ō tɛ̄ɛ̄ŋ a̍ dēŋīo̍o̍ chōo̍ cho̍o̍ mā dīmī āā  ,
44014015	 “  Chāa̍ŋāā nāa̍ , lā vɛ᷅ he̍ī ndo̍ō tōsāa̍ ? Wāŋnda̍ chīe̍e̍ya̍ na̍a̍ ŋ̄ chō ni̍ mɛ̄ɛ̍ nya̍ chō nu̍a̍ā yɛ̍ . Ŋ̄ hīŋ māhūnāā mi̍ ŋ̄ chɔ᷄m nya̍ Yōōŋgū Kɛ̄ndɛ̍ Mɛ̄lɛ̄ka̍a̍ a̍ Chi̍i̍sū o̍kɔ̄ɔ̄ le̍ mī ŋ̄ fāŋa̍ nya̍ o̍ nyɛ̄m fo̍ndo᷄ŋ mu᷅ŋ sōōlūūwo̍ . Ndu̍yɛ̍ , mī ŋ̄ tōsa̍ mī lā pīɛ̍i̍ Mɛ̄lɛ̄ka̍ o̍ cho̍ yōōmū wo̍ . Ndu̍ to̍o̍si̍a̍a̍ ha̍la̍a̍ , a̍ chi̍e̍ēŋndo̍ , a̍ pēe̍ mɛ̄ŋmā īhɛ᷄llo̍ ni̍ , a̍ nyɛ̄ o̍ nyɛ̍ cho̍ o̍ nyɔ̄ɔ̍ŋ mu᷅ŋ ni᷄ŋ  .
44014016	O̍ pālɛ̍i̍ pa̍a̍ndūe̍i̍ ni᷄ŋ , mi̍ Mɛ̄lɛ̄ka̍ fāŋā bāla̍ŋ le̍ kāa̍la̍ŋ kpe̍de̍ mī nda̍ pi̍la̍ tōsa̍ nyɛ̄ nda̍ hɛ̄na̍ŋ le̍ tōsāa̍ wo̍  .
44014017	Kɛ̍ o̍ ko̍ŋ ni̍ŋ fa̍ū , mbo̍ tōsā sɔ̄ɔ̍ŋ kɛ̍ndɔ᷄ŋ nāa̍ wāŋnda̍ chūā le̍ mbō chɔ᷄m nda̍ kpe̍nde̍ke̍le̍ wāna̍ o̍ cho̍ wo̍ . Mbō tōsa̍ mī pīɔ̍ɔ̍ si̍a̍ , chɔ̄nɔ᷄ŋndo̍ o̍ ha̍la̍a̍ ni᷄ŋ . Ndu̍yɛ̍ , tē te̍le̍ŋ tɔ̄lɔ̄ɔ̍ kūām ndo̍ fūūlu̍u̍ pɛ̍ , ō tōsa̍ tɔ̄lɔ̄ɔ̄lā nyāla̍ŋ lā yɔ̄ŋgu̍ kōmɔ̄ɔ̍ . Mbō ke̍ nya̍ nyɛ̄ dīa̍a̍ . Mbō tōsa̍ mī lā sɔ̄la̍ kɔ̄l kɛ̄ndɔ̄ɔ̍ . ”
44014018	Pɔ̍ɔ̄ wa̍ā dīmi̍ bɛ̍ɛ̍ di̍ōmnda̍ŋ nda᷅ŋ ni̍ , kɛ̍ ō ve̍ su̍ɛ̍i̍ bɛ̍ɛ̍ŋ bɛ̍ɛ̍ŋ le̍ wāŋnda̍ nɔ̄lā kūūnāa̍ le̍ yɔ̍ŋi̍ nda̍ sōli̍ sa̍lāa̍ nāa̍ nda̍ chūā le̍  .
44014019	O̍ ko̍ŋ , mi̍ Chu̍ūwa̍ ā pūm cha᷄ŋ A̍ŋti̍ɔ̍ɔ̄ o̍ būŋgɛ̄ī Pīsi̍dīāāve̍ ni᷄ŋ a̍ Āko̍o̍nɔ̄m chi̍e̍e̍ . Ma̍ mūlī fāŋgāa̍ kūmbū ndāa̍ . O̍ ko̍ŋ kɔ̍ɔ̍lī , ma̍ vīī Pɔ̍ɔ̄ a̍ pōūta̍ŋ . Ma̍ sāsū ndu̍ ma̍ fāŋā ndu̍ chi̍e̍e̍ . Nda̍ a̍a̍ wa̍ ko̍ kɔ̍l māā ō vī  .
44014020	Kɛ̍ , mɛ̄ɛ̍ wānāā lāāla᷄ŋnda̍ hīŋ ma̍ bālū ndu̍ , mbo̍ cha᷄ŋ . Ma̍ mīīŋgū chi̍e̍e̍ . Dīi̍māndɔ̄ɔ̍ , mbo̍ kūā Da̍bē nda̍ Ba̍a̍na̍bāā  .
44014021	Mi̍ Pɔ̍ɔ̄ nda̍ Ba̍a̍na̍bāā a̍ chɔ᷅m wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ a̍ Chi̍i̍sū o̍kɔ̄ɔ̄ Da̍bē . Ma̍ tōsa̍ mi̍ wānāā ka̍ ka̍ si̍mnu᷄ŋ bu̍ɛ̍īya̍ le̍ Chi̍i̍sū . O̍ ko̍ŋ kɔ̍ɔ̍lī , ma̍ mīīŋgū Li̍stā . Ma̍ cha̍ŋ Li̍stā ma̍ kūā Āko̍o̍nɔ̄m . Ma̍ cha᷄ŋ lo̍ŋ , ma̍ kūā A̍ŋti̍ɔ̍ɔ̄ o̍ būŋgɛ̄ī Pīsi̍dīāāve̍ ni᷄ŋ  .
44014022	Ma̍ tōsā mi̍ wānāā lāāla᷄ŋnda̍ lo̍ŋ a̍ chɔ̍ɔ̍lū dīāllūŋ kāla᷄ŋ sɔ̄lā o̍ lāāla᷄ŋ ndāa̍ ni᷄ŋ . O̍ ko̍ŋ kɔ̍ɔ̍lī , ma̍ sīlā nda̍ le̍ mā hīōū lāchī a̍ lāāla᷄ŋndo̍ a̍ Chi̍i̍sū . Ma̍ dīmūl nda̍ āā , “ Lē mī ŋ̄ lūɛ̄ī o̍ māsāle̍ Mɛ̄lɛ̄ka̍le̍ŋ ni᷄ŋ mɛ̄ɛ̍ mī ŋ̄ kēēku̍ o̍ nyɛ̄ pālāā fāŋgā fa̍ŋgā ni᷄ŋ . ”
44014023	Ma̍ kūā a̍ lāŋgba̍ā kālla̍ chūa̍a̍ o̍ ku̍ndālā wānāā lāāla᷄ŋnda̍ tɛ̄ɛ̄ŋ o̍ chi̍e̍e̍ o̍ chi̍e̍e̍ nda̍ kūɛ̄ le̍ wāa̍ wānāā lāāla᷄ŋnda̍ chīla̍ŋ . Ā chu̍a̍ nda̍ pɛ̍ , ā pīɛ̍i̍ Mɛ̄lɛ̄ka̍ , ā bīī su᷅mndo̍ , ā māl nda̍ Māsānɔ̄ɔ̍ Mɛ̄lɛ̄ka̍ o̍ bā , ō wānāā lāāla᷄ŋnda̍ tīīnda̍ŋ ndo̍  .
44014024	Mɛ̄ɛ̍ nda̍ kēēku̍ o̍ būŋgɛ̄ī Pīsi̍dīāāve̍ ni᷄ŋ , ma̍ hūŋ o̍ būŋgɛ̄ī Pāmfi̍i̍līāāve̍ ni᷄ŋ  .
44014025	Ma̍ chɔ̄m wāŋnda̍ dīo̍m Mɛ̄lɛ̄ka̍a̍ Pa̍kā chi̍e̍e̍ . Mɛ̄ɛ̍ nda̍ chɛ᷄ŋ lo̍ŋ , ma̍ kūā Āta̍lūā chi̍e̍e̍  .
44014026	Mɛ̄ɛ̍ nda̍ chɛ᷄ŋ lo̍ŋ , ma̍ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ ma̍ mi̍i̍ŋgū A̍ŋti̍ɔ̍ɔ̄ chi̍e̍e̍ . A̍ŋti̍ɔ̍ɔ̄ lo̍ŋ nda̍ a̍a̍ ma̍l Pɔ̍ɔ̄ nda̍ Ba̍a̍na̍bāā Mɛ̄lɛ̄ka̍ o̍ ba̍ le̍ wa̍li̍ nda̍ chīi̍ ni᷅ŋ ho̍ō wo̍ tōsāa̍ ni̍ le̍ mī Mɛ̄lɛ̄ka̍ ndu̍ o̍o̍ chɔ̍m nda̍ kɛ̄ndɛ̄i̍ ndūɛ̍i̍ lēni᷄ŋ  .
44014027	Mɛ̄ɛ̍ nda̍ fūūlu̍u̍ A̍ŋti̍ɔ̍ɔ̄ , ma̍ ve̍e̍lū ku̍ndā wānāā lāāla᷄ŋnda̍ . Ma̍ dīmūl nda̍ nyɛ̄ o̍ nyɛ̄ Mɛ̄lɛ̄ka̍ tōsa̍ a̍ nda̍ . Ma̍ chɔ̄m mɛ̄ɛ̍ Mɛ̄lɛ̄ka̍ kūmbu̍l wānāa̍ cho̍ a̍ Chu̍ū le̍ wa̍ nɛ̄īyo̍ le̍ lāāla᷄ŋndo̍ yɛ̍  .
44014028	Ma̍ vīāū lo̍ŋ le̍ te̍le̍ŋ vi̍lɛ̄ī nda̍ wānāā lāāla᷄ŋnda̍  .
44015001	Mi̍ pūa̍a̍ ā pūm cha᷄ŋ Chūdi̍a̍ā ma̍ hūŋ A̍ŋti̍ɔ̍ɔ̄ . Mɛ̄ɛ̍ nda̍ hīŋ , ma̍ kāndū chāa̍ŋāā ndāā wa̍nāā lāāla᷄ŋnda̍ pɛ̄ɛ̄kōo̍ āā , “ Tē ō ve̍ mā hīvi̍ nya̍ o̍ chīɛ̄ī kɔ̄ɔ̄lī mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ lā dīmi̍ le̍ hīvīo̍o̍ yɛ̍ le̍ , Mɛ̄lɛ̄ka̍ pi̍ŋī nya̍ le̍ . ”
44015002	Mi̍ sūɛ̍i̍ he̍ī hūŋ a̍ sɛ̄ɛ̄ŋgi̍āŋndo̍ pūa̍a̍ ha̍ā tɛ̍ɛ̄ŋ nda̍ Pɔ̍ɔ̄ wa̍ā . Ma̍ hīŋa᷅ŋ di̍ōmnda̍ŋ nda̍ nda̍ā . Le̍ he̍ī , ma̍ kɛ̄ɛ̄sīāā māā Pɔ̍ɔ̄ nda̍ Ba̍a̍na̍bāā , a̍ wānāā lāāla᷄ŋa̍a̍ che᷅le̍ŋ a̍ fu̍la̍ A̍ŋti̍ɔ̍ɔ̄ wa̍ , ā kɔ̍ chɔ᷅ wānāā Chi̍i̍sū ve᷅m hɔ̄ltē ndɔ̄ wa̍ a̍ lāŋgba̍ā kālla̍ Chūlu̍sɛ̄lɛ̄m le̍ sūɛ̍i̍ he̍ī  .
44015003	Mi̍ ku̍ndā wānāā lāāla᷄ŋnda̍ līīla̍ nda̍ nyɛ̄ pɔ̄mbɔ̄ . Ma̍ kūā . O̍ kɔ̄lā ndāla̍ŋ ni᷄ŋ , ma̍ kēēkū a̍ lɛ̄ŋndē Fōni̍i̍sīāāle̍ŋ a̍ lɛ̄ŋndē Sāme̍e̍līāāle̍ŋ , mā kūā a̍ chɔ̄mndo̍ a̍ mɛ̄ɛ̍ wānāa̍ cho̍ a̍ Chu̍ū le̍ wa̍ bɛ̍ɛ̍ a̍ si̍mnu᷄ŋ wa̍nāa̍ Chi̍i̍sū yɛ̍ . Mi̍ ko̍na̍a̍ ho̍ō nɛ̄ŋī wānāā lāāla᷄ŋnda̍ kpe̍de̍ kɔ᷅lta̍ŋ  .
44015004	Mɛ̄ɛ̍ nda̍ fūūlu̍u̍ Chūlu̍sɛ̄lɛ̄m , mi̍ ku̍ndā wānāā lāāla᷄ŋnda̍ , a̍ wānāā Chi̍i̍sū ve᷅m hɔ̄ltē ndɔ̄ wa̍ , a̍ lāŋgba̍ā kālla̍ wānāā lāāla᷄ŋnda̍ tɛ̄ɛ̄ŋ a̍ yīyā nda̍ . O̍ ko̍ŋ kɔ̍ɔ̍lī , mi̍ Pɔ̍ɔ̄ nda̍ Ba̍a̍na̍bāā a̍ do̍u̍nu᷄ŋ nda̍ ko̍na̍ a̍ nyɛ̄ o̍ nyɛ̄ Mɛ̄lɛ̄ka̍ tōsa̍ a̍ nda̍  .
44015005	Kɛ̍ , mi̍ wānāā lāāla᷄ŋnda̍ ā pūm a̍ wa̍ o̍ ku̍ndā Fālīsi̍īya̍ chōo̍ wā sīm ma̍ dīmī āā , “ Mɛ̄ɛ̍ mā hīvi̍ wānāa̍ cho̍ a̍ Chu̍ū le̍ wa̍ o̍ chīɛ̄ī kɔ̄ɔ̄lī . Ndu̍yɛ̍ , mā dīmu̍l nda̍ mā chu̍a̍ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ . ”
44015006	Mi̍ wānāā Chi̍i̍sū ve᷅m hɔ̄ltē ndɔ̄ wa̍ a̍ lāŋgba̍ā kālla̍ ā chūūŋgi̍āŋ le̍ mā kɛ̄ɛ̄si̍a̍a̍ a̍ sūɛ̍i̍ he̍ī o̍kɔ̄ɔ̄  .
44015007	Mɛ̄ɛ̍ nda̍ sōō le̍ te̍le̍ŋ vi̍lɛ̄ī a̍ ndi̍ o̍kɔ̄ɔ̄ , mi̍ Pītɛ̍ si᷅m mbo̍ dīmī āā , “ Chāa̍ŋāā nīa̍a̍ , lā sīnā māā ō chō ni᷅ŋ te̍le̍ŋ vi̍lɛ̄ī mi̍ Mɛ̄lɛ̄ka̍ hɛ̄lī ya̍ nya̍ tɛ̄ɛ̄ŋ le̍ mī di̍mi̍ Yōōŋgū Kɛ̄ndɔ̄ɔ̍ a̍ Chi̍i̍sū o̍kɔ̄ɔ̄ nāa̍ wānāa̍ cho̍ a̍ Chu̍ū le̍ wa̍ chūā le̍ mā tūēī mā lāāla̍ŋ a̍ ndu̍  .
44015008	Ndu̍yɛ̍ , mi̍ Mɛ̄lɛ̄ka̍ o̍ si̍nā kɔ᷅ltā wāŋndā chi̍e̍e̍ya̍ wo̍ , ō kē nda̍ Nyi̍nā Kāsīo̍o̍ mɛ̄ɛ̍ o̍ ke̍ na̍a̍ yɛ̍ ko̍ni̍ le̍ chɔ̄mndo̍ māā ō chɛ᷄l mī nda̍ bɛ̍ɛ̍ a̍ si̍mnu᷄ŋ wa̍nāā lāāla᷄ŋ  .
44015009	Ō chɔ᷄m yɛ̍ yɛ̍ na̍a̍ tɛ̄ɛ̄ŋ na̍a̍ nda̍ā le̍ . Nda̍ bɛ̍ɛ̍ , mɛ̄ɛ̍ nda̍ lāāla̍ŋ mbo̍ fāŋā yɔ̄ŋ wɔ̄ɔ̍ŋndo̍ o̍ kɔ̄ltā ndāla̍ŋ ni᷄ŋ  .
44015010	Kɛ̍ , vɛ᷅ mi̍ lā wā Mɛ̄lɛ̄ka̍ tɔ̄ɔ̄nda᷄ŋndo̍ nu̍a̍ā ? Vɛ᷅ mi̍ lā wā wānāā lāāla᷄ŋnda̍ ha̍ā nyɛ̄ kīndīlāā fi̍nyāā nāā ma̍māa̍ a̍ na̍a̍ ŋ̄ būmba̍ chūā wo̍ hāndɔ̄ɔ̍ chōo̍ ?
44015011	Ō cho̍ le̍nde̍ le̍ i̍ nɔ̍ le̍ wāa̍ le̍ . Mɛ̄ɛ̍ na̍a̍ ŋ̄ lāāla̍ŋ mi̍ Mɛ̄lɛ̄ka̍ pīŋī na̍a̍ a̍ kɛ̄ndɛ̄i̍ Māsānɔ̄ɔ̍ Chi̍i̍sū to̍sa̍l na̍a̍ ve̍ yɛ̍ , le̍nde̍ Mɛ̄lɛ̄ka̍ pīŋi̍ nda̍ ni̍ . ”
44015012	Mi̍ wāŋnda̍ kpo̍u̍ ku̍ndā a̍ me̍ī do̍ŋ . Ma̍ yāŋ nīla̍ŋ o̍ ko̍na̍ Ba̍a̍na̍bāā nda̍ Pɔ̍ɔ̄ a̍ wa̍ dɔ̄ɔ̄nɔ᷄ŋndo̍ a̍ ka̍a̍ma̍āla̍ŋ a̍ kpālōla̍ŋ o̍kɔ̄ɔ̄ wo̍ , lā Mɛ̄lɛ̄ka̍ tōsa̍ a̍ sa̍bū ma̍ tōsā wānāa̍ cho̍ a̍ Chu̍ū le̍ wa̍ tɛ̄ɛ̄ŋ nda̍ŋ  .
44015013	Mɛ̄ɛ̍ nda̍ chīi̍ sūɛ̍i̍ , mi̍ Chēmi̍si̍ di̍mī āā , “ Lā ya᷄ŋ ya̍ nīla̍ŋ , chāāŋāā nīa̍a̍  .
44015014	Sa̍i̍mɔ̄ŋ la̍ŋga̍ tɛ̍ɛ̍sīāā a̍ te̍le̍ŋ tāse̍ Mɛ̄lɛ̄ka̍ chɔ᷄m būūla᷄ŋ ndɔ̄ɔ̍ le̍ wānāa̍ cho̍ a̍ Chu̍ū le̍ wa̍ wo̍ a̍ mɛ̄ɛ̍ o̍ chu̍a̍ ŋ̄wāŋ nda̍ tɛ̄ɛ̄ŋ le̍ wāa̍ wānāā ndɔ̄ yɛ̄  .
44015015	Sūɛ̍i̍ he̍ī ī chīŋa̍ lāsōndō a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ dīmi̍ wo̍ . Ō chō ō pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā  ,
44015016	Māsānɔ̄ɔ̍ dīmi̍ āā , O̍ ko̍ŋ kɔ̍ɔ̍lī , I̍ cho̍ mīīŋgūmī si̍mi̍ chīɛ̍i̍ Māsāa̍ Dēēvi̍o̍o̍ o̍ de̍l lo̍ . I̍ cho̍ nyɛ̍ ta̍mbu̍ wo̍ chūā mī mi̍ŋgi̍ ndu̍ tōōsīāā . Ndu̍yɛ̍ , I̍ cho̍ ndu̍ mīŋgī tāŋgūl  .
44015017	O̍ ko̍ŋ , mī wāŋndā chīe̍e̍ya̍ ā tūa̍a̍ nūūvi̍a̍a̍ Māsānɔ̄ɔ̍ Mɛ̄lɛ̄ka̍ , ko̍ŋ cho̍ ni̍ , wānāa̍ cho̍ a̍ Chu̍ū le̍ wa̍ kpe̍de̍ ā ya̍ ve̍e̍lu̍ le̍ wāa̍ wānāā ni̍ wa̍  .
44015018	Le̍nde̍ Māsānɔ̄ɔ̍ Mɛ̄lɛ̄ka̍ o̍ to̍sa̍ mi̍ wāŋnda̍ sīnā sɔ̄ɔ̍ŋ mu᷅ŋsīndɛ̄ pa̍ wo̍ dīmi̍ ni̍ . ”
44015019	Mi̍ Chēmi̍si̍ hi̍a̍ū lāchī a̍ sūɛ̍i̍ . Mbo̍ dīmī āā , “ I̍ yi̍ya̍ŋ māā ō bɛ̄ndā mī ŋ̄ pāla̍ wānāa̍ cho̍ a̍ Chu̍ū le̍ wa̍ a̍ cho̍ mūli᷄ŋndo̍ o̍ Mɛ̄lɛ̄ka̍ lo̍ wa̍ le̍  .
44015020	Ō bɛ̄nda̍ mī ŋ̄ pōōnyi̍a̍a̍ yāu̍wo̍ mī ŋ̄ dīmu̍l nda̍ māā ā di̍ā nyɛ̄ dīāā lāsōōlu̍u̍ wo̍ le̍ . Kāni̍ fo̍ndōle̍ , sāwā na̍a̍ dīmi̍ māā nyɛ̄ dīāā nɔ̄ɔ̄lɛ̍i̍yo̍ o̍ cho̍ ni̍ . Māā ā su̍u̍ndā a̍ la̍nɔ̍ pi̍la̍ kɛ̄lɛ̄ŋgāā pɔ̍nɔ̍ pi̍la̍ le̍ . Vīsī o̍ vīsī nda̍ dīī pɛ̍ mā sōli̍ ko̍o̍ma̍ ndūa̍ŋ te̍ , ā di̍ā le̍ . Ndu̍yɛ̍ , ā di̍ā kōo̍ma̍ vīsīa̍ŋ te̍  .
44015021	Kāni̍ fo̍ndōle̍ , le̍ te̍le̍ŋ vi̍lɛ̄ī wāŋnda̍ chō nya̍ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ tōfāllo̍ o̍ yāu̍wo̍ ni᷄ŋ o̍ pāa̍le̍ o̍ pāa̍le̍ pɛ̍ŋgīāāle̍ Chu̍ūwa̍ chōo̍ . Ndu̍yɛ̍ , wāŋnda̍ chō wāŋnda̍ chɔ̄mndo̍ o̍ chi̍e̍e̍ o̍ chi̍e̍e̍ a̍ nyɛ̄ Mūu̍sē di̍mi̍ wo̍ o̍kɔ̄ɔ̄ . ”
44015022	O̍ ko̍ŋ kɔ̍ɔ̍lī , mi̍ wānāā Chi̍i̍sū ve᷅m hɔ̄ltē ndɔ̄ wa̍ , a̍ lāŋgba̍ā kālla̍ wānāā lāāla᷄ŋnda̍ tɛ̄ɛ̄ŋ hɔ̄lāā tūlu̍ , a̍ ku̍ndā wānāā lāāla᷄ŋnda̍ kpe̍de̍ a̍ chɛ᷅la᷅ŋ , le̍ mā hɛ̄li̍ wānāā pūm nda̍ tɛ̄ɛ̄ŋ le̍ kɔ̄la̍ŋ A̍ŋti̍ɔ̍ɔ̄ lātūlu̍ a̍ Pɔ̍ɔ̄ nda̍ Ba̍a̍na̍bāā . Ma̍ hɛ̄lī wānāā nda̍ hīni̍ kɔ̄l nyɛ̄ kɛ̄ndɛ̄ kɛ̍ndɛ̄ nda̍ tɛ̄ɛ̄ŋ nda̍ ā ŋīɔ̍ɔ̍ŋ , Chu̍da̍sī ō nda̍ a̍a̍ ve̍e̍lū āā , Bāāsa̍ba̍sī wo̍ , a̍ Sa̍i̍lāā  .
44015023	Yāu̍ nda̍ yɔ᷄ŋ nāa̍ wānāā lāāla᷄ŋnda̍ chūā mi̍ Chu̍da̍sī a̍ Sa̍i̍lāā a̍ ku̍ā a̍ ndu̍ wo̍ cho̍ ho̍ō ni̍ ,  “ Na̍a̍ ŋ̍ cho̍ chāāŋāā nyāā wa̍nāā Chi̍i̍sū ve᷅m hɔ̄ltē ndɔ̄ wa̍ wa̍ , a̍ lāŋgba̍ā kālla̍ wānāā lāāla᷄ŋnda̍ tɛ̄ɛ̄ŋ , ŋ̄ yɔ᷄ŋ yīlɔ̄ɔ̍ nāa̍ chāāŋāā nāā wa̍nāā lāāla᷄ŋnda̍ chūā , a̍ cho̍ a̍ Chu̍ū le̍ wa̍ a̍ cho̍ A̍ŋti̍ɔ̍ɔ̄ chi̍e̍e̍ , a̍ būŋgāŋ Si̍i̍līāā , a̍ Sīli̍i̍sīāā wo̍ŋ ni᷄ŋ nda̍  .
44015024	Ŋ̄ tūēī māā wāŋnda̍ ā pūm ā chɛ᷄ŋ o̍ ku̍ndā nāa̍ chōo̍ ma̍ wā nya̍ pālāa̍ , ma̍ wā nya̍ bōlle̍ hīŋndo̍ . Ō cho̍ na̍a̍ le̍ ŋ̍ di̍mu̍l nda̍ māā ā tōsa̍ i̍ wa̍ā le̍nde̍ le̍  .
44015025	Le̍la̍ŋ , na̍a̍ kpe̍de̍ ŋ̄ chɛ̄la᷅ŋ le̍ mi̍ ŋ̄ hɛ̄li̍ ŋ̄ wāŋ le̍ vīōmɔ̄ɔ̍ nāa̍ nya̍ chūā . Wāŋnda̍ ha̍ā chō lākɔ̄ hɔ̄lāā tūlu̍ a̍ chāāŋāā nāā kɛ̍ndīa̍a̍ Ba̍a̍na̍bāā nda̍ Pɔ̍ɔ̄  ,
44015026	a̍ ma̍l yōōmūlā ndāla̍ŋ lɛ̄ŋ le̍ wa̍li̍ Ma̍sānɔ̄ nāa̍ Chi̍i̍sū Ki̍li̍tīo̍o̍ wa̍  .
44015027	Le̍la̍ŋ , ŋ̄ chō nya̍ Chu̍da̍sī a̍ Sa̍i̍lāa̍ vīmndo̍ le̍ mā dōōnu̍ŋ nya̍ ko̍na̍ sōndōo̍ a̍ nyɛ̄ na̍a̍ ŋ̄ pōōnyi̍a̍a̍ o̍ yāu̍wo̍ ho̍ō ni᷄ŋ ndo̍ o̍kɔ̄ɔ̄  .
44015028	Nyi̍nā Kāsīo̍o̍ ni̍ , a̍ na̍a̍ , ŋ̄ chō ā chɛ̄la᷅ŋ māā ŋ̄ cho̍ lɛ̍ nya̍ wōlɔ̄ɔ̄ lūsūlāā chēle̍ŋ sīīlūū le̍ . Kɛ̍ ndu̍yɛ̍ , sɔ̄ɔ̍ŋ mu᷅ŋ na̍a̍ ŋ̄ hɛ̄na̍ŋ nya̍ mī lā tōsa̍ le̍ ni̍  .
44015029	Lā di̍ā nyɛ̄ dīāā lāsōōlu̍u̍ wo̍ le̍ . Lā di̍ā kōo̍ma̍ vīsī le̍ . Lā di̍ā vīsī nda̍ dīī a̍ so̍lī ko̍o̍ma̍ ndūa̍ŋ ndo̍ le̍ . Lā su̍u̍ndā a̍ la̍nɔ̍ pi̍la̍ ɔ̄ɔ̄ pɔ̍nɔ̍ pi̍la̍ le̍ . Tē lā chu̍a̍ sīlāa̍ ho̍ō pɛ̍ , mɛ̄ɛ̍ o̍ nɛ̄i̍ tōnya̍a̍ chōo̍ nya̍ si᷄m ni̍ . Mɛ̄ɛ̍ lā īdīi̍ . ”
44015030	Mi̍ wānāā nda̍ vēm nda̍ māl , mā kūā A̍ŋti̍ɔ̍ɔ̄ . Mɛ̄ɛ̍ nda̍ fūūlūū , ma̍ chūūŋgīāā wānāā lāāla᷄ŋnda̍ ma̍ kē nda̍ yāu̍wo̍  .
44015031	Mɛ̄ɛ̍ wāŋnda̍ tōfa̍ o̍ yāu̍wo̍ ni᷄ŋ , ma̍ nāŋ kɔ̄l ta̍u̍ ta̍u̍ a̍ dīōmndā nyɔ̄ɔ̄lāālā nda̍ sɔ̄la̍ la̍ŋ  .
44015032	Wānāa̍ su̍a̍ā le̍ Mɛ̄lɛ̄ka̍ wa̍ Chu̍da̍sī nda̍ Sa̍i̍lāā a̍ wa̍ ni̍ . Le̍ he̍ī , ma̍ sūāā dīōmndā sīlāāla̍ŋ ta̍u̍ nāa̍ wānāā lāāla᷄ŋnda̍ chūā . Ma̍ tōsā mi̍ wāŋnda̍ ha̍ā chɔ̄ɔ̄lū dīāllūŋ kāla᷄ŋ sɔ̄lā o̍ lāāla᷄ŋ nda̍a̍ ni᷄ŋ  .
44015033	Mɛ̄ɛ̍ nda̍ chīi̍ lo̍ŋ lɔ̍ɔ̍la̍ŋ lā ti᷄ŋ , mi̍ wānāā lāāla᷄ŋnda̍ chōŋgu᷄ŋ nda̍ ma̍ dīmī āā , “ Mɛ̄lɛ̄ka̍ wa̍ nya̍ kɔ̄ɔ̄lī . ” Ma̍ mīīŋgū nāa̍ wānāa̍ ve᷅m nda̍ wa̍ chūā . [
44015034	Kɛ̍ mi̍ Sa̍i̍lāā kɛ̍ɛ̍sīāā le̍ lōo̍ A̍ŋti̍ɔ̍ɔ̄ . ]
44015035	Mi̍ Pɔ̍ɔ̄ nda̍ Ba̍a̍na̍bāā a̍ lo᷅ A̍ŋti̍ɔ̍ɔ̄ le̍ te̍le̍ŋnda̍ŋ lā ti᷄ŋ . Nda̍ a̍ wānāā ka̍ ka̍ che᷅le̍ŋ , ma̍ pɛ̄ɛ̄kū wāŋnda̍ , ndu̍yɛ̍ ma̍ chɔ̄m nda̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄  .
44015036	Mɛ̄ɛ̍ pālɛ̍i̍ ī hīōū ī ti᷄ŋ , mi̍ Pɔ̍ɔ̄ di̍mūl Ba̍a̍na̍bāā āā , “ Ŋ̄ mīīŋgu̍ mī ŋ̄ kɔ̍ yi᷅l wānāā lāāla᷄ŋnda̍ o̍ chi̍e̍e̍ o̍ chi̍e̍e̍ na̍a̍ ŋ̄ chɔ᷄m wāŋnda̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ , le̍ mī ŋ̄ sīna̍ mɛ̄ɛ̍ nda̍ chō hīōūwɔ̄ɔ̍ lāchī a̍ lāāla᷄ŋ ndāa̍ yɛ̍ . ”
44015037	Ba̍a̍na̍bāā ndu̍ o̍o̍ hɛ̍na̍ŋ mī nda̍ a̍a̍ ku̍ɛ̄ nda̍ Chɔ̄ŋ Ma̍kī wa̍ā  .
44015038	Kɛ̍ mi̍ Pɔ̍ɔ̄ di̍mī māā ō bɛ̄nda̍ mā kūɛ̄ a̍ ndu̍ kɔ̍ɔ̍lī le̍ . Kāni̍ fo̍ndōle̍ , Ma̍kī chɛ̍l mbō lo̍ lātūlu̍ a̍ nda̍ mā chīi̍ wa̍li̍ nda̍ kāndu̍ nda̍ nda̍ā wo̍ le̍ . Mbo̍ mɛ̄ī nda̍ Pāmfi̍i̍līāā . Mbo̍ mīīŋgu᷄ŋ  .
44015039	Ma̍ sɛ̄ɛ̄ŋgi̍āŋ o̍ sūɛ̍i̍ he̍ī chōo̍ ma̍ pīɔ̄ūwa᷅ŋ . Mi̍ Ba̍a̍na̍bāā chu̍ā Ma̍kī . Ma̍ lūɛ̄ī o̍ dɛ̄ndɛ̍ bɛ̍ndōo̍ ni᷄ŋ . Ma̍ kūā o̍ lɛ̄ŋndē Sa̍i̍pūlɔ̄ɔ̄le̍ŋ ni᷄ŋ  .
44015040	Mi̍ Pɔ̍ɔ̄ ndu̍ chu̍ā Sa̍i̍lāā . Mɛ̄ɛ̍ wānāā lāāla᷄ŋnda̍ ma᷄l nda̍ Mɛ̄lɛ̄ka̍ o̍ bā le̍ mī Mɛ̄lɛ̄ka̍ chɔ᷄m nda̍ kɛ̄ndɛ̄i̍ ndūɛ̍i̍ , ma̍ kūānu᷄ŋ  .
44015041	Mi̍ Pɔ̍ɔ̄ nda̍ Sa̍i̍lāā a̍ ke̍e̍kū o̍ lɛ̄ŋndē Si̍i̍lūīāle̍ŋ ni᷄ŋ a̍ lɛ̄ŋndē Sīli̍i̍sīāāle̍ŋ mā kūā a̍ ku̍ndālā wānāā lāāla᷄ŋnda̍ dīāllūŋ kāla᷄ŋ kīo̍o̍ o̍ lāāla᷄ŋ ndāa̍ ni᷄ŋ  .
44016001	O̍ ko̍ŋ kɔ̍ɔ̍lī , mi̍ Pɔ̍ɔ̄ ku̍ā Da̍bē chi̍e̍e̍ . Chɔ̄nɔ᷄ŋndo̍ lo̍ŋ , mbo̍ kūā Li̍stā chi̍e̍e̍ . Wānā la̍a̍la᷄ŋ pi᷅lɛ̍ wa̍ Li̍stā lo̍ŋ , dīōla̍ŋ āā , Ti̍mo̍tī . Kāla̍ ndɔ̄ bɛ̍ɛ̍ , wānā la̍a̍la᷄ŋndo̍ o̍ wa̍ ni̍ . Ndu̍yɛ̍ , Chu̍ūnɔ̄ɔ̍ o̍ wa̍ ni̍ . Kɛ̍ ndu̍yɛ̍ , fi̍nyā ndɔ̄ ndu̍ Kīli̍kīi̍nɔ̍ɔ̍ o̍ wa̍ ni̍  .
44016002	Mi̍ wānāā lāāla᷄ŋnda̍ Li̍stā a̍ Āko̍o̍nɔ̄m chi̍e̍e̍ a̍ cha̍ndū Ti̍mo̍tī ta̍u̍ ta̍u̍  .
44016003	Pɔ̍ɔ̄ ndu̍ o̍o̍ hɛ̍na̍ŋ mī nda̍ a̍a̍ ku̍ɛ̄ nda̍ Ti̍mo̍tī . Le̍ he̍ī , mbo̍ tōsā ma̍ hīvī ndu̍ o̍ chīɛ̄ī kɔ̄ɔ̄lī . Le̍ sa̍bū o̍ to̍sa̍ le̍nde̍ wo̍ cho̍ ni̍ māā Chu̍ūwa̍ kpe̍de̍ o̍ fo̍ndāŋndā lāŋ ni᷄ŋ nda̍ a̍a̍ si̍nā māā Kīli̍kīi̍nɔ̍ɔ̍ Ti̍mo̍tī fi̍nyā ndɔ̍ wa̍ ni̍  .
44016004	O̍ kɔ̄lā ndāla̍ŋ ni᷄ŋ , chi̍e̍e̍ nda̍ fūūlūū ko̍ ā chɔ̄m wa̍nāā lāāla᷄ŋnda̍ lo̍ŋ sāwāla̍ wānāā Chi̍i̍sū ve᷅m hɔ̄ltē ndɔ̄ wa̍ , a̍ lāŋgba̍ā kālla̍ wānāā lāāla᷄ŋnda̍ tɛ̄ɛ̄ŋ Chūlu̍sɛ̄lɛ̄m a̍ chɛ̍la᷅ŋ nda̍ŋ , mā dīmūl nda̍ māā ā chu̍a̍ sa̍wāla̍ la̍ŋ  .
44016005	O̍ ko̍ŋ kɔ̍ɔ̍lī , mi̍ ku̍ndālā wānāā lāāla᷄ŋnda̍ chɔ̄ɔ̄lū lāāla᷄ŋndo̍ sɔ̄lā . Ndu̍yɛ̍ , lēpāa̍ o̍ lēpāa̍ wānāā sɛ̄nɛ̄īya̍ wa̍ dēlɔ̄ɔ̍ o̍ ku̍ndālā wānāā lāāla᷄ŋnda̍ chōo̍  .
44016006	Mi̍ Pɔ̍ɔ̄ nda̍ chāāŋāā ndūa̍a̍ kēēkū o̍ būŋgɛ̄ī Fi̍lu̍a̍chīāāve̍ ni᷄ŋ a̍ būŋgɛ̄ī Kāle̍e̍sīāve̍ . Kāni̍ fo̍ndōle̍ , Nyi̍na̍ Mɛ̄lɛ̄ka̍a̍ ndu̍ o̍o̍ chɛ̍l le̍ mā chɔ᷄m yōōŋgu̍ Mɛ̄lɛ̄ka̍a̍ o̍ būŋgɛ̄ī E̍e̍sīāve̍ ni᷄ŋ te̍  .
44016007	Mɛ̄ɛ̍ nda̍ fūūlu̍u̍ o̍ pɛ̄ŋgu̍la̍ŋ a̍ būŋgɛ̄ī Ma̍sīāāve̍ , ma̍ kɛ̄ɛ̄sīāā le̍ kɔ̄la̍ŋ o̍ būŋgɛ̄ī Bi̍ti̍nīāāve̍ ni᷄ŋ . Kɛ̍ , Nyi̍na̍ Chi̍i̍sōo̍ chɛ᷄l mā kūɛ̄ lo̍ŋ te̍  .
44016008	Le̍ he̍ī , ma̍ kīālū būŋgɛ̄ī Ma̍sīāāve̍ tɛ̍ɛ̄ŋ , ma̍ tūūsū . Ma̍ hūŋ To̍wāā chi̍e̍e̍  .
44016009	Nyūmmā māŋ mi̍ Pɔ̍ɔ̄ cha᷅ po̍ wa̍ā o̍ lɛ̄ŋndē Māsīdo̍o̍nīāāle̍ŋ ni᷄ŋ īsīsi̍ , o̍ yi̍lāŋndo̍ ni᷄ŋ . Mi̍ pōo̍ ho̍ō wā ndu̍ nyɔ̄ɔ̄lōo̍ āā , “ Yāndi̍i̍ , ta̍ŋ mā hu̍ŋ ma̍lā na̍a̍ o̍ lɛ̄ŋndē Māsīdo̍o̍nīāāle̍ŋ ni᷄ŋ . ”
44016010	Mɛ̄ɛ̍ Pɔ̍ɔ̄ che᷅ dɔ̍ɔ̍ yi̍lāŋndo̍ ho̍ō , mi̍ ŋ̄ bɛ̄ɛ̄ndīa̍ŋ le̍ lūɛ̄īyɔ̄ɔ̍ o̍ dɛ̄ndɛ̍ bɛ̍ndōo̍ ni᷄ŋ le̍ kɔ̄la̍ŋ Māsīdo̍o̍nīāā . Kāni̍ , mi̍ ŋ̄ yīya᷄ŋ māā Māsānɔ̄ɔ̍ Mɛ̄lɛ̄ka̍ vēēlu̍ na̍a̍ le̍ mī ŋ̄ kɔ̍ chɔ᷅m Yōōŋgū Kɛ̄ndɛ̍ Mɛ̄lɛ̄ka̍a̍ nāa̍ wāŋnda̍ chūā lo̍ŋ  .
44016011	Mi̍ ŋ̄ lūɛ̄ī o̍ dɛ̄ndɛ̍ bɛ̍ndōo̍ ni᷄ŋ To̍wāā chi̍e̍e̍ , mi̍ ŋ̄ tāŋ sa̍kpō . Mi̍ ŋ̄ hūŋ Sāmōtu̍lu̍a̍sī chi̍e̍e̍ . Dīi̍māndɔ̄ɔ̍ , mi̍ ŋ̄ tāŋ mi̍ ŋ̄ kūā Nīa̍a̍po̍līī chi̍e̍e̍  .
44016012	Mɛ̄ɛ̍ na̍a̍ ŋ̄ chɛ᷄ŋ lo̍ŋ , mi̍ ŋ̄ kūā Fi̍li̍pāī . Fi̍li̍pāī ndu̍ wa̍ māwāā chi̍o̍o̍ o̍ būŋgɛ̄ī tāse̍i̍ ni᷄ŋ Māsīdo̍o̍nīāā . Ndu̍yɛ̍ , Lu̍o̍ma᷅ŋnda̍ wa̍ īchāli̍ lo̍ŋ ni̍ . Mi̍ ŋ̄ lɔ̄l chi̍e̍e̍ lo̍ŋ le̍ pālɛ̍i̍ fa̍ŋgā  .
44016013	O̍ pāa̍le̍ pɛ̍ŋgīāālē Chu̍ūwa̍ chōo̍ , mi̍ ŋ̄ fāŋa̍ŋ chi̍e̍e̍ mi̍ ŋ̄ kūā o̍ pīo̍o̍ kɔ̄ŋgɔ̍ . Ŋ̄ wa̍ yīya᷄ŋndo̍ māā ŋ̄ sāālūŋ ni̍ŋ fo̍ndāŋ Chu̍ūwa̍ pīɛ̄ī Mɛ̄lɛ̄ka̍ wo̍ . Mi̍ ŋ̄ chāl . Mi̍ ŋ̄ kāndū sūɛ̍i̍ nāa̍ wāŋ lāāndūa̍a̍ wa̍ ā chūūŋgi̍āŋ lo̍ŋ nda̍ chūā  .
44016014	Chūā pīlɛ̍ wa̍ nda̍ tɛ̄ɛ̄ŋ dīōla̍ŋ āā , Līdi̍a̍ā , wānā wa̍ā Tāya̍ti̍lūā chi̍e̍e̍ . Kōlāla̍ ba̍ā kālā lā pu᷄m ndu̍ o̍o̍ pi̍sī ni̍ , kōlāla̍ nda̍ yīŋ o̍ kāa̍ ni᷄ŋ nda̍ŋ . Ō wa̍ wāna̍ pi̍ɛ̍ī Mɛ̍lɛ̄ka̍ . Ndu̍yɛ̍ , mi̍ Māsānɔ̄ɔ̍ Mɛ̄lɛ̄ka̍ kūmbī ndu̍ kɔ̄llo̍ le̍ mbō lāāla̍ŋ a̍ nyɛ̄ Pɔ̍ɔ̄ wa̍ dīmīo̍o̍ wo̍  .
44016015	Mi̍ ŋ̄ yīŋ ndu̍ , ndu̍ a̍ wānā o̍ wāna̍ wa̍ o̍ ndu̍ lo̍ chi̍ɛ̍ī ni̍ŋ . O̍ ko̍ŋ kɔ̍ɔ̍lī , mbo̍ vēēlū na̍a̍ mbo̍ dīmī āā , “ Tē lā sīna̍ pɛ̍ māā I̍ cho̍ wānā la̍a̍la᷄ŋ kpe̍e̍kpe̍i̍ o̍ Māsānɔ̄ɔ̍ Mɛ̄lɛ̄ka̍ ni᷄ŋ , mɛ̄ɛ̍ lā hu᷄ŋ mī lā wa̍ o̍ ya̍ lo̍ chi̍ɛ̍ī ni̍ŋ . ” Mbo̍ tōsā mi̍ ŋ̄ chɛ̄l ndu̍ dīōm  .
44016016	Mɛ̄ɛ̍ na̍a̍ ŋ̄ wa̍ kɔ̄la̍ŋ pāa̍le̍ pi᷅lɛ̍ o̍ fo̍ndāŋ Chu̍ūwa̍ pīɛ̄ī Mɛ̍lɛ̄ka̍ wo̍ , mi̍ ŋ̄ kōmāl chūāāmbɔ̄ lāāndū pīlɛ̍ . Chīɔ̍ɔ̍ o̍ wa̍ ni̍ . Ndu̍yɛ̍ , nyi̍nā wɔ̄ɔ̍ŋndo̍ wa̍ ndu̍ kɔ̄ɔ̄lī . Nyi̍nā wɔ̄ɔ̍ŋ kōŋ ndu̍ o̍o̍ to̍sā ni̍ mbō chɔ̄m wa᷅ŋnda̍ sɔ̄ɔ̍ŋ wa᷅ hu̍nɔ̄ɔ̄ yɔ̄nɔ᷄ŋndo̍ wo̍ŋ . Ndu̍yɛ̍ , nyɛ̄ sɔ̄lāa̍ pi̍la̍ wānāā o̍ wa̍ o̍ bā wa̍ , nda̍ a̍a̍ sɔ̍lā o̍ sɔ̄ɔ̍ŋ la̍chi̍ ndu̍ o̍o̍ chɔ᷅m mu̍ŋ wa᷅ŋnda̍ wo̍ŋ ni᷄ŋ ni̍  .
44016017	Mi̍ chūāāmbɔ̄ɔ̍ ho̍ō tūāl na̍a̍ kɔ̄ɔ̄lī na̍a̍ Pɔ̍ɔ̄ wa̍ā a̍ dēŋīo̍o̍ āā , “ Pūa̍a̍ ha̍ā chō māchūāā bu̍ɛ̍i̍yāa̍ Mɛ̄lɛ̄ka̍ Bɛ̄ndōo̍ . Ā hīŋ mā chɔ᷄m nya̍ a̍ mɛ̄ɛ̍ nya̍ lōōkū mī lā pēŋ yɛ̍ . ”
44016018	Le̍ pālɛ̍i̍ fa̍ŋgā ō chō he̍ī tōsāa̍ . Mi̍ sūɛ̍i̍ nɛ̄ī Pɔ̍ɔ̄ . Bōōndi̍i̍ pi᷅lɛ̍ ni᷅ŋ , mi̍ Pɔ̍ɔ̄ mu̍li᷄ŋ mbo̍ dīmūl nyi̍nā wɔ̄ɔ̍ŋ wa̍ chūāāmbɔ̄ɔ̍ kɔ̄ɔ̄lī wo̍ āā , “ O̍ kpāāya̍ cho̍ o̍ dīōla̍ Chi̍i̍sū Ki̍li̍tīla̍ŋ ni᷄ŋ ndo̍ , mī di̍mu̍l nu̍m , fa̍ŋa̍ŋ ndu̍ kɔ̄ɔ̄lī . ” O̍ lē pīlɛ̍ ni᷄ŋ kpe̍ , mi̍ nyi̍nā wɔ̄ɔ̍ŋ kōŋ fāŋa᷄ŋ chu̍a̍a̍mbɔ̄ɔ̍ kɔ̄ɔ̄lī  .
44016019	Mɛ̄ɛ̍ wānāā o̍ wa̍ o̍ bā wa̍ sāālu̍ŋ māā nɛ̄ī nda̍ sɔ̄lāā nyɛ̄ sɔ̄lāa̍ tāmbu̍ , mā dēl Pɔ̍ɔ̄ a̍ Sa̍i̍lāa̍ chōo̍ . Ma̍ kūā a̍ nda̍ sāsɔ̄ɔ̍ o̍ tōŋgo̍ nda̍ dīmī sɔ̍ɔ̍ŋ ndo̍ nāa̍ wānāā bɛ̄ndūa̍a̍ chūā  .
44016020	Mɛ̄ɛ̍ nda̍ hīŋ a̍ nda̍ o̍ wānāā bɛ̍ndūa̍a̍ lo̍ , ma̍ dīmī āā , “ Chu̍ūwa̍ pūa̍a̍ ha̍ā ā chō ni̍ , kɛ̍ ma̍ wā chi̍e̍e̍ na̍a̍ tɛ̄ɛ̄mbūūwo̍  .
44016021	Ā chō wāŋnda̍ pɛ̄ɛ̄kōo̍ le̍ mā chu̍a̍ ka̍ālā sāwā na̍a̍ dīmi̍ māā ŋ̄ to̍sā le̍ la̍ŋ . Ndu̍yɛ̍ , na̍a̍ Lu̍o̍ma᷅ŋnda̍ na̍a̍ ŋ̄ chō ni̍ . Ŋ̄ chɛ᷅l ka̍ālā wāā le̍nde̍ la̍ŋ te̍ , kɛ̄lɛ̄ŋgāā ni᷅ŋ te̍ mi̍ ŋ̄ chu̍a̍ la̍ŋ . ”
44016022	Mi̍ fāŋgāa̍ kāndū bɛ̍ɛ̍ nda̍ lɔ̄ɔ̍ . Mi̍ wānāā bɛ̄ndūa̍a̍ tōsā ma̍ sɛ̄ɛ̄sīāā Pɔ̍ɔ̄ nda̍ Sa̍i̍lāa̍ nyɛ̄la̍ŋ lēkɔ̄ɔ̍ . Ma̍ dīmūl so̍vɛ̄i̍ya̍ māā ā lɔ̄ɔ̍ nda̍  .
44016023	Mɛ̄ɛ̍ nda̍ lɔ̄ɔ̄ nda̍ lɔ̄ɔ̍ pi̍la̍ , ma̍ dūāū nda̍ o̍ chīɛ̄ī mānyūmndo̍ ni᷄ŋ . O̍ ko̍ŋ kɔ̍ɔ̍lī , mi̍ wānāā bɛ̄ndūa̍a̍ dīmūl wāna̍ wa᷅ wa᷅ŋnda̍ hɔ̄lte̍ŋ o̍ chīɛ̄ī mānyūmndo̍ ni᷄ŋ ndo̍ māā ō bēŋi̍ di̍ōla̍ŋ kpa̍ŋ kpa̍ŋ bɛ̍ndū  .
44016024	Ndu̍ bɛ̍ɛ̍ mɛ̄ɛ̍ nda̍ sīla̍ ndu̍ le̍nde̍ , mbo̍ wōū nda̍ o̍ chīɛ̄ī so̍vɛ̄i̍ya̍ mɛ̄ŋgɛ̄lā nyɛ̍ kɛ̄ndɛ̍ī yo̍ ni᷄ŋ . Mbo̍ bāŋ nda̍ pēlo᷄ŋ o̍ kpɛ̍ɛ̍ yɔ̄mndo̍  .
44016025	Dɔ̄wɔ̄ɔ̄ kōŋ nda̍ chīɛ̄ī ni̍ŋ , mi̍ Pɔ̍ɔ̄ nda̍ Sa̍i̍lāā ā sa̍āŋ Mɛ̄lɛ̄ka̍ pīɛ̄īyo̍ mā sōlī cho̍ndo̍ŋ mā chūūndūū Mɛ̄lɛ̄ka̍ . Wānāā nda̍ wa̍ o̍ chīɛ̄ī mānyūmndo̍ ni᷄ŋ nda̍ , ā wa̍ nda̍ nīla̍ŋ yāŋɔ̄ɔ̍  .
44016026	Nyūmnda̍ŋ pīɔ̄ūwo̍ tɛ̄ɛ̄ŋ ki̍nɛ̍i̍ , o̍ lē pīlɛ̍ ni᷄ŋ kpe̍ , mi̍ lɛ̄ŋnde̍ŋ lē kāndū nyīīyāa̍ ta̍u̍ ta̍u̍ . Mi̍ chīɛ̄ī mānyūmndo̍ kāndū hīīlɔ᷄ŋndo̍ yo̍kpa᷄ŋ yo̍kpa᷄ŋ bɛ̍ndu̍ bɛ̄ndū , chɔ̍ŋ a̍ chīīye̍ lēbɛ̄ŋgu̍ di̍ . Mi̍ dīōla̍ŋ kpe̍de̍ la̍ ku̍u̍mbu᷄ŋ mi̍ yɔ̄lɔ᷄ŋ wa̍ wānāa̍ wa̍ o̍ chīɛ̄ī mānyūmndo̍ ni᷄ŋ nda̍ ŋ̄ bāā wo̍ŋ ŋ̄ tīīmbu᷄ŋ  .
44016027	O̍ ko̍ŋ kɔ̍ɔ̍lī , mɛ̄ɛ̍ wāna̍ ma̍ndā wa᷅ŋnda̍ o̍ chīɛ̄ī mānyūmndo̍ ni᷄ŋ ndo̍ tēndū , mbo̍ sāālu᷄ŋ di̍ōla̍ŋ lā kūūmbīāā . Mbo̍ nāŋ mūɛ̍i̍ ya̍ū le̍ dīīnɔ᷄ŋndo̍ . Kāni̍ , ō wa̍ ko̍ kɔ̍l māā wānāā nda̍ dɔ̄ū o̍ chīɛ̄ī mānyūmndo̍ ni᷄ŋ nda̍ fa̍ū ā nyāānu̍ŋ  .
44016028	Kɛ̍ mi̍ Pɔ̍ɔ̄ dīmī chōo̍ cho̍o̍ āā , “ Yɔ᷅ŋ nūm pi̍la̍ nyɛ̄ le̍ . Na̍a̍ kpo̍u̍ ŋ̄ chō na̍nu᷄ŋ . ”
44016029	Mi̍ wāna̍ mɛ̍ŋgɛ̄lā wa᷅ŋnda̍ o̍ chīɛ̄ī mānyūmndo̍ ni᷄ŋ ndo̍ ō vēēlū ni᷅ŋ ma̍ chūū ndu̍ lāmbūi̍yo̍ . Mɛ̄ɛ̍ nda̍ chūu̍ ndu̍ la̍mbūi̍yo̍ , mbo̍ lūɛ̄ī a̍ kīlta̍ŋ . Mbo̍ kɔ̍ de᷅l Pɔ̍ɔ̄ nda̍ Sa̍i̍lāā o̍ lābɛ̄ŋgu̍ ni̍ŋ mbō nyīīyā kpa᷅ kpā  .
44016030	O̍ ko̍ŋ kɔ̍ɔ̍lī , mɛ̄ɛ̍ o̍ fu̍la̍ a̍ nda̍ o̍ bɛ̍ɛ̄ , mbo̍ nyūnā āā , “ Fāllo̍ , yɛ̄ɛ̍nɛ̍ ya̍ to̍sā yɛ̍ le̍ mī pe᷅ŋ ? ”
44016031	Ma̍ dīmūl ndu̍ āā , “ La̍a̍la̍ŋ a̍ Māsānɔ̄ɔ̍ Chi̍i̍sū , ko̍ŋ to̍sā ni̍ nūm ni̍ , a̍ yu̍ŋgu̍ nu̍mndo̍ kpo̍u̍ , mī lā pēŋ . ”
44016032	Ndu̍ ni̍ a̍ yu̍ŋgu̍ ndɔ̄ɔ̍ kpe̍de̍ ma̍ dīmūl nda̍ dīōmndo̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄  .
44016033	Nyūmmā māŋ a̍ bōōndi̍i̍ ke̍ŋ , mi̍ wāna̍ mɛ̍ŋgɛ̄lā ko̍ŋ wa᷅ŋnda̍ o̍ chīɛ̄ī mānyūmndo̍ ni᷄ŋ ndo̍ kūā a̍ nda̍ mbo̍ pūlū nda̍ pāūve̍ lēkɔ̄ɔ̍ . O̍ ko̍ŋ kɔ̍ɔ̍lī , ma̍ yīŋ ndu̍ a̍ yu̍ŋgu̍ ndɔ̄ɔ̍ fa̍ū  .
44016034	O̍ ko̍ŋ kɔ̍ɔ̍lī , mbo̍ ku̍ā a̍ nda̍ o̍ chīɛ̄ī ndɔ̄ɔ̍ . Mbo̍ kɔ̍ ke᷅ nda̍ nyɛ̄ dīa̍a̍ . Ndu̍ ni̍ a̍ yu̍ŋgu̍ ndɔ̄ɔ̍ , ma̍ nāŋ kɔ̄l ta̍u̍ ta̍u̍ le̍ mɛ̄ɛ̍ nda̍ la̍a̍la̍ŋ ni᷅ŋ a̍ Mɛ̄lɛ̄ka̍ yɛ̍  .
44016035	Dīi̍māndɔ̄ɔ̍ , mi̍ wānāā bɛ̄ndūāā Lu̍o̍ma᷅ŋnda̍ vīām pōli̍si̍i̍ya̍ a̍ yōōŋgōo̍ ho̍ō , nāa̍ wāna̍ mɛ̍ŋgɛ̄lā wa᷅ŋnda̍ o̍ chīɛ̄ī mānyūmndo̍ ni᷄ŋ ndo̍ chūā āā , “ Ma̍l pu̍a̍a̍ ka̍ŋ ā kɔ̄nu̍ŋ . ”
44016036	O̍ ko̍ŋ , mi̍ wāna̍ mɛ̍ŋgɛ̄lā wa᷅ŋnda̍ o̍ chīɛ̄ī mānyūmndo̍ ni᷄ŋ ndo̍ dīmūl Pɔ̍ɔ̄ āā , “ Wānāā bɛ̄ndūa̍a̍ yɔ᷄ŋ dīōmndo̍ māā ya̍ I̍ ma̍l nya̍ , nya̍ Sa̍i̍lāā . Le̍la̍ŋ , lā kɔ̄nu̍ŋ . Lā fūūlu̍u̍ kɛ̍ndɛ̄ . ”
44016037	Kɛ̍ mi̍ Pɔ̍ɔ̄ di̍mūl wānāā ka̍ŋ āā , “ Wānāā bɛ̄ndūa̍a̍ chɔ᷄m nyɛ̍ o̍ nyɛ̄ na̍a̍ ŋ̄ tɛ̄ɛ̄mbu̍u̍ le̍ . O̍ ko̍ŋ kɔ̍ɔ̍lī , ma̍ tōsā ma̍ lūāā na̍a̍ fāŋgāa̍ o̍ hɔ̄l . Ma̍ dūāū na̍a̍ o̍ chīɛ̄ī mānyūmndo̍ ni᷄ŋ , ndu̍yɛ̍ , Lu̍o̍ma᷅ŋnda̍ na̍a̍ ŋ̄ chō ni̍ . Ā hɛ̄na̍ŋ ni᷅ŋ mā ma᷄l na̍a̍ sɔ̍ɔ̍ sɔ̍ɔ̍ ? Ŋ̄ ku̍ē le̍nde̍ le̍ . Nda̍ pi̍la̍ ā hu᷄ŋ mā hu᷄ŋ so̍lī na̍a̍ chīɛ̄ī ni̍ŋ . ”
44016038	Mi̍ wānāā nda̍ vēm nda̍ kɔ̍ di̍mūl wānāā bɛ̄ndūāā Lu̍o̍ma᷅ŋnda̍ . Mɛ̄ɛ̍ nda̍ dīmu̍l nda̍ māā Lu̍o̍ma᷅ŋnda̍ Pɔ̍ɔ̄ nda̍ Sa̍i̍lāā a̍ cho̍ ni̍ , mi̍ sīōōŋnde̍ bīī nda̍  .
44016039	Le̍ he̍ī , ma̍ kūā ma̍ kɔ̍ nyɔ̍ɔ̍lū nda̍ . Ma̍ sōlī nda̍ o̍ chīɛ̄ī mānyūmndo̍ ni᷄ŋ . Ma̍ dīmūl nda̍ māā ā ma᷄l chi̍o̍o̍ mā kūɛ̄nu᷄ŋ  .
44016040	Mɛ̄ɛ̍ Pɔ̍ɔ̄ a̍ Sa̍i̍lāā a̍ ma̍l chīɛ̄ī mānyūmndo̍ , ma̍ kūā o̍ chīɛ̍i̍ Līdi̍a̍ā wo̍ . Ma̍ chūūŋgi̍āŋ nda̍ wānāā lāāla᷄ŋnda̍ . O̍ ko̍ŋ , mi̍ Pɔ̍ɔ̄ nda̍ Sa̍i̍lāā a̍ sūāā dīōmndā nyɔ̄ɔ̄lāāla̍ŋ nāa̍ nda̍ chūā . Ma̍ kūānu᷄ŋ  .
44017001	Mɛ̄ɛ̍ Pɔ̍ɔ̄ nda̍ Sa̍i̍lāā a̍ chɛ̍ŋ Fi̍li̍pāī , ma̍ fūla̍ Āmfi̍pɔ̍līī chi̍e̍e̍ . Ma̍ kūā Āpɔ̄lo̍nīāā . Mā fūūlūū Tɛ̄sālōna̍i̍kā . Chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ wa̍ o̍ chi̍o̍o̍ ho̍ō ni᷄ŋ  .
44017002	Mi̍ Pɔ̍ɔ̄ ku̍ā o̍ chīɛ̄ī kōŋ ni᷄ŋ mɛ̄ɛ̍ o̍ to̍sā pa̍a̍ndū yɛ̍ . Le̍ pālɛ̍i̍ pɛ̍ŋgīāā Chu̍ūwa̍ ī yāa̍ ā chō dīōmnda̍ŋ hīŋa᷅ŋndo̍ nda̍ wāŋnda̍ a̍ nyɛ̄ dīo̍m Mɛ̄lɛ̄ka̍a̍ dīmi̍ wo̍ o̍kɔ̄ɔ̄  .
44017003	Mbo̍ hīāū lāchī a̍ tōfāa̍ o̍ Yāu̍ Mɛ̄lɛ̄ka̍a̍ ni᷄ŋ , mbō tɛ̄ɛ̄sīāl nda̍ nyɛ̍ cho̍ lē ni᷄ŋ ndo̍ . Mbo̍ chɔ̄m wa᷅ŋnda̍ māā ī chō ī pōōnyīāā māā , mɛ̄ɛ̍ mī Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ō bīī mɔ̍nɛ̍i̍ , o̍ ko̍ŋ kɔ̍ɔ̍lī , mī Mɛ̄lɛ̄ka̍ mīŋgī ndu̍ yōōmū . Mi̍ Pɔ̍ɔ̄ di̍mī āā , “ Chi̍i̍su̍ ya̍ I̍ cho̍ ho̍ō nya̍ chɔ̄mndo̍ a̍ ndu̍ o̍kɔ̄ɔ̄ wo̍ , ndu̍ cho̍ Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍ . ”
44017004	Mi̍ wāŋnda̍ ā pūm ā lāāla᷄ŋ māā tōnya̍a̍ Pɔ̍ɔ̄ di̍mi̍ ni̍ . Ndu̍yɛ̍ , ma̍ sɔ̄ɔ̄ŋgūū Pɔ̍ɔ̄ a̍ Sa̍i̍lāa̍ chōo̍ . Kīli̍kīi̍ya̍ , ā ka̍ ka̍ a̍ pi̍ɛ̍ī Mɛ̄lɛ̄ka̍ wa̍ bɛ̍ɛ̍ , a̍ wɛ̄ɛ̄ŋāā kālla̍ ta̍u̍ ma̍ sɔ̍ɔ̍ŋgūū nda̍ chōo̍  .
44017005	Kɛ̍ ndu̍yɛ̍ , mi̍ Chu̍ūwa̍ tāmbū kɔ̄l le̍ mɛ̄ɛ̍ wāŋnda̍ ta̍u̍ a̍ to᷅l Pɔ̍ɔ̄ kɔ̄ɔ̄lī yɛ̍ . Le̍ he̍ī , ma̍ nūūvīāā wānāā fo̍ndō fu̍u̍ wa̍ , a̍ ba̍lū ta̍ndāla̍ŋ ndā , ma̍ chūūŋgīāā fāŋgāa̍ . Nda̍ Chu̍ūwa̍ pi̍la̍ ni̍ , a̍ wānāā nda̍ hīōū kɔ̄ɔ̄lī wa̍ , ma̍ bɔ̄ɔ̄lūū chi̍o̍o̍ kpo̍u̍ . Ma̍ kūā ma̍ kɔ̍ de᷅l chīɛ̍i̍ Cha̍sɔ̄ŋndo̍ chōo̍ . Ma̍ tɛ̄ɛ̄mbūū dīōla̍ŋ , o̍ Pɔ̍ɔ̄ nda̍ Sa̍i̍lāa̍ nūūvīa̍a̍ ni᷄ŋ le̍ mī nda̍ a̍a̍ ku̍ɛ̄ a̍ nda̍ ō wānāā bɛ̄ndūa̍a̍ lo̍  .
44017006	Kɛ̍ , ā sēēlu̍ŋ nda̍ le̍ . Le̍ he̍ī , ma̍ dēl Cha̍sɔ̄ŋ chōo̍ a̍ wānāā lāāla᷄ŋnda̍ ā pīli̍a̍a̍ . Ma̍ kūā a̍ nda̍ a̍ ka̍ka̍ nāa̍ wāŋ bɛ̄ndūāā chi̍e̍e̍ya̍ chūā . Ma̍ dēŋī chōo̍ cho̍o̍ ma̍ dīmī āā , “ Pūa̍a̍ ha̍ā nda̍ cho̍ bālɔ̄ɔ̍ a̍ sɔ̄ɔ̍ŋ mɛ̄līo̍o̍ bā o̍ bā fe̍e̍ ni̍ . O̍ na̍a̍ lo̍ chi̍e̍e̍ nda̍ hīŋ ni᷅ŋ ni̍  .
44017007	Ndu̍yɛ̍ , Cha̍sɔ̄ŋ ndu̍ yi̍ya̍ nda̍ o̍ ndu̍ lo̍ chi̍ɛ̍ī ni̍ŋ ni̍ . Nda̍ kpe̍de̍ ā tɛ̄ɛ̄mbu̍u̍ sāwāla̍ māsā bɛ̍ndōo̍ . Kāni̍ fu̍u̍le̍ , ā dīmi̍ māā wānā che᷅le̍ŋ chō dīōla̍ŋ āā , Chi̍i̍sū , māā ndu̍ cho̍ māsā bɛ̄ndōo̍ ni̍ . ”
44017008	Dīōmnda̍ŋ nda᷅ŋ la̍ to̍sa̍ ni̍ , mi̍ fāŋgāa̍ kpe̍de̍ a̍ wāŋ bɛ̄ndūāā chi̍e̍e̍ya̍ ā tūūlū kɔ̍l . Mi̍ wɔ̄kɔ̄ wɔ̄kɔ̄ɔ̍ tīū chi̍o̍o̍ si̍lɔ̍  .
44017009	O̍ ko̍ŋ kɔ̍ɔ̍lī , ma̍ tōsa̍ mi̍ Cha̍sɔ̄ŋ nda̍ chāāŋāā ndūa̍a̍ ā yɔ̄ŋgū nyɛ̄ sɔ̄lāā nda̍ a̍a̍ nɔ̍ le̍ yɔ̄ŋgōo̍ le̍ mā ma᷄l nda̍ wo̍ . Mɛ̄ɛ̍ nda̍ yɔ̄ŋgu̍ , ma̍ māl nda̍  .
44017010	Mɛ̄ɛ̍ nyūmnda̍ŋ mā tōl dɔ̍ɔ̍ , mi̍ wānāā lāāla᷄ŋnda̍ Tɛ̄sālōna̍i̍kā lōŋ a̍ tōsā mi̍ Pɔ̍ɔ̄ nda̍ Sa̍i̍lāā a̍ ku̍a̍nu᷄ŋ Bɛ᷅lu̍i̍yā . Mɛ̄ɛ̍ nda̍ fūūlu̍u̍ , ma̍ kūā o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ  .
44017011	Wāŋnda̍ Bɛ̄lu̍i̍yā nda̍ a̍a̍ nɔ̍ kɔ̄ltā kūmbīa̍ŋnda̍ŋ le̍ sūɛ̍i̍ Mɛ̄lɛ̄kɛ̍i̍ , mbo̍ hīāū ha̍ā Tɛ̄sālōna̍i̍kā . Nda̍ a̍a̍ hɛ̍na̍ŋ nyɛ᷅ Pɔ̍ɔ̄ di̍mi̍ wo̍ nīla̍ŋ yāŋɔ̄ɔ̍ . Ndu̍yɛ̍ , lēpāa̍ o̍ lēpāa̍ ā chō tōfāa̍ o̍ Yāu̍ Mɛ̄lɛ̄ka̍a̍ ni᷄ŋ , le̍ sīnāa̍ tē nyɛ̄ Pɔ̍ɔ̄ di̍mi̍ wo̍ chō tōnya̍  .
44017012	Mi̍ Chu̍ūwa̍ ā ka̍ ka̍ a̍ la̍a̍la᷄ŋ . Mi̍ wāŋ lāāndūāā tɔ̍ɔ̍wa̍ Kīli̍kīi̍ya̍ tɛ̄ɛ̄ŋ , a̍ Kīli̍kīi̍ya̍a̍ wa᷅ŋ pīāāndūa̍a̍ bɛ̍ɛ̍ ā ka̍ ka̍ a̍ la̍a̍la᷄ŋ  .
44017013	Kɛ̍ mɛ̄ɛ̍ Chu̍ūwa̍ Tɛ̄sālōna̍i̍kā a̍ tu̍e̍ī māā Pɔ̍ɔ̄ cho̍ wāŋnda̍ sūɛ̍i̍ Mɛ̄lɛ̄kɛ̍i̍ chɔ̄mndo̍ vɛ̄lɛ̄ Bɛ̄lu̍i̍yā , ma̍ hūŋ lo̍ŋ . Ma̍ kāndū wāŋnda̍ sūɛ̍i̍ o̍ lānī , le̍ mi̍ nda̍ a̍a̍ tu̍u̍lu̍ kɔ̄l a̍ nda̍  .
44017014	Kɛ̍ o̍ le̍ pīlɛ̍ ni᷄ŋ kpe̍ , mi̍ wānāā lāāla᷄ŋnda̍ tōsā ma̍ līīla̍ Pɔ̍ɔ̄ o̍ pēe̍ mɛ̄ŋmā īhɛ᷄llo̍ kɔ̄ŋgɔ̍ . Kɛ̍ , mi̍ Sa̍i̍lāā nda̍ Ti̍mo̍tī nda̍ lō Bɛ̄lu̍i̍yā  .
44017015	Mi̍ pūa̍a̍ wa̍ Pɔ̍ɔ̄ līīlāa̍ wa̍ fūūlūū A̍tɛ̄ŋ di̍ . Mɛ̄ɛ̍ nda̍ wa̍ mīīŋgōo̍ Bɛ̄lu̍i̍yā , mi̍ Pɔ̍ɔ̄ cho̍ŋgu᷄ŋ nda̍ nāa̍ Sa̍i̍lāā a̍ Ti̍mo̍tī chu̍a̍ māā ā kōma̍l ndu̍ chɔ̍ chɔ̍  .
44017016	Bōōndi̍i̍ Pɔ̍ɔ̄ wa̍ Sa̍i̍lāā nda̍ Ti̍mo̍tī chūmndo̍ ve̍ , mbo̍ sāālu᷄ŋ māā mɛ̄lɛ̄ka̍ā nda̍ sōōlūū wa̍ chō A̍tɛ̄ŋ chi̍e̍e̍ lo̍ŋ ta̍u̍ ta̍u̍ . Mi̍ kɔ̄llo̍ lāāsīa̍ŋ ndu̍ ni᷄ŋ kpo̍u̍  .
44017017	Le̍la̍ŋ , lēpāa̍ ō lēpāa̍ ā wa̍ dīōmnda̍ŋ hīŋa᷅ŋndo̍ nda̍ Chu̍ūwa̍ a̍ wānāa̍ cho̍ a̍ Chu̍ū le̍ wa̍ a̍ pi̍ɛ̍ī Mɛ̄lɛ̄ka̍ wa̍ , o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ . O̍ lɔ̍ɔ̍ ni᷄ŋ bɛ̍ɛ̍ , mi̍ ndu̍ o̍o̍ so̍ō nāa̍ wāŋnda̍ chūā a̍ hu᷅ŋ lo̍ŋ nda̍  .
44017018	Mi̍ wānāa̍ pɛ̍ɛ̍kū wa᷅ŋnda̍ wa̍ ā pūm ā fūlā o̍ ku̍ndā Hɛ̄pīku̍lūɛ̄ŋ wa̍ chōo̍ a̍ ku̍ndā Sīto̍kī wa̍ . Ma̍ hīŋa᷅ŋ di̍ōmnda̍ŋ a̍ ndu̍ . Mi̍ ā pūm ā dīmī āā , “ Ō yɛ̄ɛ̍nɛ̍ lāŋu̍nɔ̄ chɔ̄mna᷄ŋ fo̍ndōo̍ ho̍ō chō yɛ̄ dīmīo̍o̍ ? ” Mi̍ ā pūm ā dīmī āā , “ Wānā che᷅ pɛ̍ āā , a̍ mɛ̄lɛ̄ka̍ā chēle̍ŋāā wāŋnda̍ sōōlūū wa̍ o̍kɔ̄ɔ̄ pɔ̍ o̍ cho̍ sūɛ̍i̍ ni̍ . ” Le̍ dīo̍m Mɛ̄lɛ̄ka̍ Pɔ̍ɔ̄ wa̍ chɔ̄mndo̍ a̍ Chi̍i̍sū o̍kɔ̄ɔ̄ , a̍ mīīŋgū o̍ mi̍i̍ŋgu̍ yōōmū wo̍ , nda̍ dīmi̍ le̍nde̍ ni̍  .
44017019	O̍ ko̍ŋ kɔ̍ɔ̍lī , ma̍ vēēlū Pɔ̍ɔ̄ , ma̍ hūŋ nda̍ nda̍ā o̍ lāŋgba̍ā kālla̍ lo̍ , a̍ chu̍ūŋgi̍āŋ Ālīɔ̍ɔ̍pa̍kɔ̄ɔ̄ wa̍ . Ma̍ dīmūl ndu̍ āā , “ Ŋ̄ hɛ̄na̍ŋ mī ŋ̄ sīna̍ īsɔ̄ɔ̍ a̍ pɛ̄ɛ̄kū sɛ̄nɛ̄ī ŋ̄ chō ho̍ō sūɛ̍i̍ yo̍ o̍kɔ̄ɔ̄  .
44017020	A̍ di̍mi̍ sɔ̄ɔ̍ŋ ŋ̄ pūm , kāni̍ bɛ̍ɛ̍ , ŋ̄ tūi̍i̍ yɔ̍ mu̍ŋ te̍ . Ŋ̄ hɛ̄na̍ŋ mā tɛ̍ɛ̍si̍a̍l na̍a̍ mu̍ŋ . ”
44017021	Pi̍la̍chi̍e̍e̍ya̍ A̍tɛ̄ŋ chi̍e̍e̍ kpe̍de̍ , a̍ wānāa̍ cho̍ a̍ Chu̍ū le̍ wa̍ lo̍ŋ kpe̍de̍ nda̍ a̍a̍ hɛ̍na̍ŋ cha̍lle̍ lēpāa̍ o̍ lēpāa̍ , sɔ̄ɔ̍ŋ sɛ̍nɛ̄ī ŋ̄ nda̍ tūɛ̄ī yo̍ŋ wāŋnda̍ dīmūllo̍ a̍ wāŋnda̍ nīla̍ŋ yāŋɔ̄ɔ̍ o̍ sɔ̄ɔ̍ŋ sɛ̍nɛ̄īyo̍ŋ dīmīo̍o̍  .
44017022	O̍ ko̍ŋ , mi̍ Pɔ̍ɔ̄ si᷅m lāŋgba̍ā kālla̍ o̍ hɔ̄l a̍ chu̍ūŋgi̍āŋ Ālīɔ̍ɔ̍pa̍kɔ̄ɔ̄ wa̍ . Mbo̍ dīmī āā , “ Wāŋnda̍ A̍tɛ̄ŋ , I̍ si̍nā māā lā chō mɛ̄lɛ̄ka̍a̍ yɛ̍ yi̍a̍a̍ sōōlūūwo̍ lɔ̍ɔ̍ lɔ̍ɔ̍  .
44017023	Kāni̍ , I̍ wa̍ bālɔ̄ɔ̍ o̍ nya̍ lo̍ chi̍e̍e̍ na̍nu᷄ŋ , mi̍ mɛ̍ɛ̍ndīa̍ŋ fo̍ndāŋ ndā yɛ̍ yɛ̍la̍ nya̍ sōōlūū mɛ̍lɛ̄ka̍a̍ la̍ŋ . Mi̍ sa̍a̍lu᷄ŋ po̍o̍nyīa̍a̍ o̍ ma᷅ŋ pīlɛ̍ āā , ‘ Nāa̍ mɛ̄lɛ̄ka̍ na̍a̍ ŋ̄ si̍nā le̍ wo̍ chūā . ’ Ō nya̍ si̍nā ko̍ŋ te̍ wo̍ , kɛ̍ , mi̍ lā wā ndu̍ sōōlūū wo̍ , a̍ ndu̍ o̍kɔ̄ɔ̄ ya̍ I̍ cho̍ ho̍ō nya̍ īsɔ̄ɔ̍ di̍mūl ni̍  .
44017024	Mɛ̄lɛ̄ka̍ to̍o̍si̍a̍a̍ ho̍ō chi̍e̍ēŋndo̍ a̍ nyɛ̄ o̍ nyɛ̄ cho̍ lēni᷄ŋ ndo̍ , ndu̍ cho̍ Māsāa̍ chōo̍ cho̍o̍ a̍ lɛ̄ŋ na̍nu᷄ŋ ni̍ . Ndu̍yɛ̍ , ō cho̍ o̍ chīɛ̄īlā wāŋnda̍ tāŋgūl le̍ Mɛ̄lɛ̄ka̍ pīɛ̄īyo̍ lēni᷄ŋ nda̍ŋ te̍ , Mɛ̄lɛ̄ka̍ chāl te̍  .
44017025	O̍ ko̍ŋ kɔ̍ɔ̍lī , Mɛ̄lɛ̄ka̍ ndu̍ ke᷅ wa᷅ŋndā chīe̍e̍ya̍ kpe̍de̍ yo̍o̍mōo̍ a̍ nyɛ̄ o̍ nyɛ̍ fe̍e̍ ni̍ . Le̍la̍ŋ , ō hēu̍ ba̍ le̍ nyɛ̄ ŋ̄wāŋndā chīe̍e̍ a̍ to̍sāl ndu̍ le̍  .
44017026	Wāŋndo̍ ō pīlɛ̍ fɛ̍lɛ̍ŋ Mɛ̄lɛ̄ka̍ tōōsi̍a̍a̍ . O̍ wānā pi᷅lɔ̍ɔ̍ ho̍ō ni᷄ŋ , wāŋnda̍ kāa̍la̍ŋ kpo̍u̍ a̍ fu̍la̍ ni̍ . Ndu̍yɛ̍ , mbo̍ tōsā ma̍ tīū bā o̍ bā fe̍e̍ o̍ chi̍e̍ēŋndo̍ chōo̍ . Kɛ̍ lɔ̍ɔ̍pa̍ o̍ to̍o̍sīāā nda̍ , ō kɛ̄ɛ̄si̍a̍a̍ fɛ̍lɛ̍ŋ bo̍o̍ndi̍i̍ ke̍ŋ a̍ fo̍ndāŋndā nda̍ a̍a̍ nɔ̍ le̍ wāa̍ la̍ŋ  .
44017027	Mɛ̄lɛ̄ka̍ tōsa̍ he̍ī le̍ mī wāŋnda̍ nūūvi̍a̍a̍ ndu̍ . Kɛ̄lɛ̄ŋgāā dɔ̍ɔ̍ mā lo̍ bāla̍ŋ kēēlīa̍a̍ mā sāālu̍ŋ ndu̍ . Kɛ̍ ndu̍yɛ̍ , Mɛ̄lɛ̄ka̍ cho̍ le̍vi̍l a̍ wānā o̍ wānā le̍  .
44017028	Mi̍ wānā pi᷅lɛ̍ dīmi̍ māā , ndu̍ to̍sā ni̍ mi̍ ŋ̄ wā yōōmū . Ndu̍ to̍sā ni̍ mi̍ ŋ̄ wā . Mi̍ wānāā nyāā po̍o̍nyīa̍a̍ pūm ā dīmī māā , na̍a̍ bɛ̍ɛ̍ chūāūwāā ndūa̍a̍ na̍a̍ ŋ̄ chō ni̍  .
44017029	Tē ŋ̄ wa̍ yɛ̄ chūāūwāā Mɛ̄lɛ̄ka̍a̍ pɛ̍ , mɛ̄ɛ̍ ŋ̄ yi̍ya᷄ŋ māā nyɛ̄m nda̍ tōōsīāā a̍ ko̍o̍līi̍yo̍ŋ , kɛ̄lɛ̄ŋgāā a̍ ka̍ni̍ŋ hu̍mbo᷄ŋ , kɛ̄lɛ̄ŋgāā a̍ pōūta̍ŋ ndo̍ŋ , māā le̍nde̍ le̍ Mɛ̄lɛ̄ka̍ chō le̍ . Mu̍ŋ cho̍ māchūāā nyɛ̄m wāna̍ cha̍ā nyɔ̍ɔ̍ a̍ lābā wo̍ ō tōōsi̍a̍a̍ wo̍ŋ  .
44017030	O̍ pāāndōo̍ ni᷄ŋ le̍nde̍ wāŋnda̍ wa̍ ni̍ . Nda̍ a̍a̍ nɔ̍ si̍nā pɛ̄ŋgo̍o̍ ho̍ō le̍ . Kɛ̍ , Mɛ̄lɛ̄ka̍ chɔ᷄m nda̍ kɛ̄ɛ̄ sīnā pɛ̄ŋgu̍ ko̍ŋ chōo̍ le̍ . Kɛ̍ te̍le̍ŋndo̍ ho̍ō ni᷅ŋ , ō chō wāŋnda̍ bā o̍ bā fe̍e̍ di̍mūllo̍ māā , lā ma᷄l yɔ᷅ŋndā nyāla̍ wɔ̍ɔ̍ŋnda̍ŋ  .
44017031	Kāni̍ , ō hɛ̄li̍ pāa̍le̍ŋ le̍ kɔ̍ɔ̍sɔ̍ɔ̍ a̍ wāŋnda̍ kpe̍de̍ o̍ chi̍e̍ēŋndo̍ ni᷄ŋ . Ndu̍yɛ̍ , kɔ̍ɔ̍sɔ̍ ndɔ̄ɔ̍ ō nɔ̍ la̍ka̍fā le̍ . Ō hɛ̄li̍ wānā pi᷅lɛ̍ . Wānā ko̍ŋ , ndu̍ cho̍ hūnɔ̄ɔ̄ kɔ̍ɔ̍sɔ̍ a̍ wāŋnda̍ ni̍ . Ō mīŋgi̍ wāŋndo̍ ho̍ō yōōmū le̍ wāŋnda̍ kpo̍u̍ chɔ̄mndo̍ kpe̍nde̍ke̍le̍ māā ō chō he̍ī tōsā . ”
44017032	Mɛ̄ɛ̍ wānāa̍ wa̍ ā chūūŋgi̍āŋ nda̍ tūēī mi̍ Pɔ̍ɔ̄ su̍a̍ā a̍ mīīŋgōo̍ yōōmū o̍kɔ̄ɔ̄ , mi̍ ā pūm ā kāndū ndu̍ māmɔ̄ɔ̍ . Kɛ̍ , mi̍ ā pūm ā dīmī āā , “ Ŋ̄ hɛ̄na̍ŋ mā chɔ̍ɔ̍lu̍ na̍a̍ dīmūl a̍ ndi̍ o̍kɔ̄ɔ̄ te̍le̍ŋ che᷅le̍ŋ . ”
44017033	O̍ ko̍ŋ kɔ̍ɔ̍lī , mi̍ Pɔ̍ɔ̄ fa̍ŋa᷄ŋ o̍ bɔ̄ŋa᷅ŋ kōŋ , mbo̍ kūānu᷄ŋ  .
44017034	Mi̍ wāŋnda̍ ā ti᷄ŋ ā hīāū kūmbu̍ Pɔ̍ɔ̄ wo̍ . Ma̍ sīmnu᷄ŋ wa̍nāā lāāla᷄ŋ . Wānāa̍ la̍a̍la̍ŋnda̍ ō pīlɔ̍ɔ̍ dīōla̍ŋ āā , Dīōni̍i̍sīɔ̄ɔ̄ . Nda̍ wa̍ lāŋgba̍ā kālla̍ ā nda̍ a̍a̍ chu̍ūŋgi̍āŋ Ālīɔ̍ɔ̍pa̍kɔ̄ɔ̄ wa̍ ni̍ . Chūā pīlɛ̍ dīōla̍ŋ āā , Da̍ma̍lūīī a̍ wānāā chēle̍ŋnda̍ ā ti᷄ŋ , nda̍ bɛ̍ɛ̍ ma̍ lāāla᷄ŋ  .
44018001	O̍ ko̍ŋ kɔ̍ɔ̍lī , mi̍ Pɔ̍ɔ̄ fāŋa̍ŋ A̍tɛ̄ŋ mbo̍ kūā Kɔ̍līŋ  .
44018002	Mbo̍ kōmāl po̍ Chu̍ūnɔ̄ pīlɛ̍ lo̍ŋ dīōla̍ŋ āā , Āku̍i̍lā . O̍ būŋgɛ̄ī Po̍ŋtɔ̄ɔ̄ve̍ ni᷄ŋ pōo̍ ho̍ō ndu̍ o̍o̍ ve̍lu᷄ŋ ni̍ . Ndu̍ ni̍ a̍ Pīlīsi̍lā la̍a̍ ndɔ̄ , nda̍ a̍a̍ chɛ̍ŋ sɛ̍nɛ̄ī o̍ lɛ̄ŋndē I̍ta̍līle̍ŋ ni᷄ŋ . Kāni̍ , māsā bɛ̍ndōo̍ Kīla̍dīɔ̄ɔ̄ ndu̍ o̍o̍ di̍mi̍ māā Chu̍ūwa̍ fa̍ū ā fāŋa̍ŋ Lu̍o̍m chi̍e̍e̍ . Mi̍ Pɔ̍ɔ̄ ku̍ā wāŋnda̍ ha̍ā yīlɔ̄ɔ̍  .
44018003	Ndu̍yɛ̍ , nyɛ̄lā nda̍ tūāndū a̍ kōlāla̍ŋ māā lāchīɛ̄ī lāŋ , la̍ŋ Pɔ̍ɔ̄ ndu̍ o̍o̍ to̍o̍sīāā ni̍ . Āku̍i̍lā nda̍ la̍a̍ ndɔ̄ bɛ̍ɛ̍ , wa̍li̍ ko̍ŋ ko̍ni̍ nda̍ a̍a̍ to̍sā ni̍ . Le̍ he̍ī , mi̍ Pɔ̍ɔ̄ ku̍ā le̍ wāa̍ nda̍ nda̍ā le̍ mā tōsa̍ wa̍llo̍ nāa̍ pi᷅lɛ̍  .
44018004	Ndu̍yɛ̍ , o̍ pāa̍le̍ o̍ pāa̍le̍ pɛ̍ŋgīāālē Chu̍ūwa̍ chōo̍ , nda̍ wāŋnda̍ dīōmnda̍ŋ hīŋa᷅ŋndo̍ o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ . Mbo̍ kīndī le̍ mī wāŋnda̍ lāāla̍ŋ , Chu̍ūnɔ̄ ni̍ , Kīli̍kīi̍nɔ̍ ni̍  .
44018005	Mɛ̄ɛ̍ Sa̍i̍lāā nda̍ Ti̍mo̍tī a̍ chɛ̍ŋ lɛ᷅ŋndē Māsīdo̍o̍nīāāle̍ŋ ma̍ fu̍u̍lu̍u̍ , mi̍ Pɔ̍ɔ̄ chu̍ā te̍le̍ŋ ndɔ̄ɔ̍ kpe̍de̍ , a̍ bālɔ̄ɔ̍ sūɛ̍i̍ Mɛ̄lɛ̄kɛ̍i̍ dīmīo̍o̍ , a̍ Chu̍ūwa̍ chɔ̄mndo̍ kpe̍nde̍ke̍le̍ māā Chi̍i̍su̍ cho̍ Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ni̍  .
44018006	Kɛ̍ , mɛ̄ɛ̍ nda̍ mūlu̍lu̍ŋ ndu̍ ma̍ yīōū ndu̍ , mbo̍ kūāŋ dōma̍ ndɔ̄ɔ̍ le̍ chɔ̄mndo̍ māā wāŋnda̍ ha̍ā ā tōsa̍ su̍ɛ̍i̍ kɛ̍ndɛ̄ le̍ . Mbo̍ dīmūl nda̍ āā , “ Tē lā tōsa̍ pɛ̍ mī pīɔ̄ūwa᷅ŋ fɛ̍ɛ̍ŋ fɛ̍ɛ̍ŋndo̍ de᷄l nya̍ tɛ̄ɛ̄ŋ nya̍ Mɛ̄lɛ̄ka̍ wa̍ā pɛ̍ , mɛ̄ɛ̍ tɔ̍ɔ̍ya̍ŋ ko̍ŋ ō ve᷅ lɛ̍ ya̍ chōo̍ le̍ , nya̍ pi̍la̍ o̍ wa᷅ cho̍o̍ ni̍ . Chɔ̄nɔ᷄ŋndo̍ a̍ hāū , o̍ wānāa̍ cho̍ a̍ Chu̍ū le̍ wa̍ lo̍ ya̍ cho̍ ni᷅ŋ sūɛ̍i̍ Mɛ̄lɛ̄kɛ̍i̍ dīmī ni̍ . ”
44018007	O̍ ko̍ŋ , mbo̍ fāŋa᷄ŋ nda̍ tɛ̄ɛ̄ŋ . Mbo̍ kūā le̍ wāa̍ o̍ chīɛ̄ī wāna̍ cho̍ Chu̍ūnɔ̄ le̍ wo̍ . Wānā ko̍ŋ dīōla̍ŋ āā , Tāītɔ̄ɔ̄ Chɔ̍si̍tɔ̄ɔ̄ . Wāna̍ pi̍ɛ̍ī Mɛ̍lɛ̄ka̍ wo̍ o̍ wa̍ ni̍ . Chīɛ̄ī ndɔ̄ɔ̍ wa̍ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ īkɛ̄i̍  .
44018008	Chīɛ̄ī Chu̍ūwa̍ pīɛ̄ī ko̍ŋ Mɛ̍lɛ̄ka̍ wo̍ wānā bɛ̍ndu̍ wa̍ ndu̍ bōlle̍ŋ ndo̍ , dīōla̍ŋ āā , Ki̍li̍pɔ̄ɔ̄ . Ndu̍ ni̍ a̍ yu̍ŋgu̍ ndɔ̄ɔ̍ fa̍ū ma̍ lāāla᷄ŋ a̍ Māsānɔ̄ɔ̍ Mɛ̄lɛ̄ka̍ . Mi̍ wānāā chēle̍ŋ ā ka̍ ka̍ Kɔ̍līŋ chi̍e̍e̍ lo̍ŋ a̍ tu̍ɛ̍ī nyɛ̄ Pɔ̍ɔ̄ di̍mi̍ wo̍ , ma̍ lāāla᷄ŋ . Ndu̍yɛ̍ , ma̍ pūlū nda̍ pūlɔ̄ɔ̍ Mɛ̄lɛ̄ka̍a̍  .
44018009	Nyūmmā pīlɛ̍ , mi̍ Pɔ̍ɔ̄ cha᷅ yi̍lāŋndo̍ . Mi̍ Māsānɔ̄ɔ̍ Mɛ̄lɛ̄ka̍ dīmūl ndu̍ o̍ yi̍lāŋndo̍ ni᷄ŋ āā , “ Yɔ᷅ŋ īsīōōŋ te̍ . Ma᷅l wa̍li̍ ŋ̄ kāndu̍ wo̍ le̍ . Hi̍o̍u̍ la̍chi̍ a̍ sūɛ̍i̍ nāa̍ wāŋnda̍ chūā  .
44018010	Kāni̍ fo̍ndōle̍ , I̍ cho̍ nu̍m kɔ̄ɔ̄lī . Wānā o̍ wānā nɔ̍lā nu̍m nyɛ̄ yɔ̄ŋ te̍ . Kāni̍ fo̍ndōle̍ , wāŋnda̍ chō chi̍e̍e̍ na̍nu᷄ŋ ta̍u̍ a̍ cho̍ le̍ ya̍ wa̍ . ”
44018011	Le̍ he̍ī , mi̍ Pɔ̍ɔ̄ chu̍ā pāŋgo̍ŋ tɔ̍ a̍ ŋ̄ ŋɔ̄ma̍a̍ Kɔ̍līŋ chi̍e̍e̍ . Mbō pɛ̄ɛ̄kū wa᷅ŋnda̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍  .
44018012	Bōōndi̍i̍ Lu̍o̍ma᷅ŋnda̍ hɛ̄li̍ Ka̍a̍līōō le̍ wāa̍ māsāa̍ o̍ lɛ̄ŋndē Āke̍yāle̍ŋ chōo̍ ve̍ , mi̍ Chu̍ūwa̍ chɛ̄la᷅ŋ ma̍ bīī Pɔ̍ɔ̄ . Ma̍ kūā a̍ ndu̍ le̍ mā kɔ̍ kɔ̍ɔ̍sā a̍ ndu̍  .
44018013	Ma̍ dīmūl Ka̍a̍līōō āā , “ Pōo̍ ho̍ō chō kīndīo̍o̍ le̍ wāŋnda̍ mūlīo̍o̍ le̍ mā pīɛ̍i̍ Mɛ̄lɛ̄ka̍ o̍ nɛ̄ī che᷅le̍ŋ chōo̍ o̍ cho̍ nyɛ᷅ pi᷅lɛ̍ a̍ mɛ̄ɛ̍ sāwāa̍ ō dīmi̍ yɛ̍ le̍ wo̍ . ”
44018014	Pɔ̍ɔ̄ wa̍ ni᷅ŋ le̍ īsɔ̄ɔ̍ mi̍ Ka̍a̍līōō di̍mūl nda̍ āā , “ Tē sūɛ̍i̍ nya̍ Chu̍ūwa̍ hīŋ a̍ ndu̍ le̍ ndi̍ ve̍ ndi̍ i̍i̍ wa̍ pɛ̍ , mɛ̄ɛ̍ wānā to̍sā su̍ɛ̍i̍ wɔ̍ɔ̍ŋ kɛ̄lɛ̄ŋgāā mɛ̄ɛ̍ wānā tɛ̍ɛ̍mbūū sa̍wā yɛ̍ pɛ̍ , ndu̍ o̍o̍ wa᷅ le̍tu̍u̍ mī ya̍ i̍i̍ ya̍ŋ nya̍ nīla̍ŋ  .
44018015	Kɛ̍ , sūɛ̍i̍ nya̍ hīŋ nde̍ chō māchūāā a̍ sɛ̄ɛ̄ŋgi̍āŋndā pɔ̄m pɔ̍mbɔ̄la̍ŋ o̍kɔ̄ɔ̄ , sɛ̄ɛ̄ŋgi̍āŋnda̍ŋ a̍ sɔ̄ɔ̍ŋ nya̍ chɛ̄la᷅ŋ le̍cho̍o̍ le̍ wo̍ŋ , a̍ dīōlā wāŋnda̍ , a̍ sāwāla̍ nyāla̍ māChu̍ūla̍ŋ . Nya̍ pi̍la̍ lā tōōsi̍āŋ mu̍ŋ tɛ̍ɛ̄ŋ . I̍ ki̍lū sɔ̍ɔ̍ŋ wa̍ā le̍nde̍ i̍ya᷅ma̍ le̍ . ”
44018016	Mbo̍ tōsā ma̍ sōlī nda̍ o̍ bɛ̍ɛ̄  .
44018017	Nda̍ kpe̍de̍ ma̍ dēl Sɔ̄si̍ti̍nī chōo̍ o̍ wa̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ bōlle̍ŋ ndo̍ , ma̍ lūāā ndu̍ o̍ tōŋgo̍ lākɔ̍ɔ̍sɔ̍ ko̍ŋ īkɛ̄i̍ . Kɛ̍ Ka̍a̍līōō sa̍a̍la̍ŋ bɛ̍ɛ̍ le̍  .
44018018	O̍ ko̍ŋ kɔ̍ɔ̍lī , mi̍ Pɔ̍ɔ̄ vi̍a̍ū Kɔ̍līŋ le̍ pālɛ̍i̍ fa̍ŋgā nda̍ wānāā lāāla᷄ŋnda̍ . O̍ ko̍ŋ kɔ̍ɔ̍lī , mbo̍ chōŋgu᷄ŋ nda̍ . Mbo̍ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ . Mbo̍ kūā o̍ lɛ̄ŋndē Si̍i̍lūīāle̍ŋ ni᷄ŋ nda̍ Āku̍i̍lā a̍ Pīlīsi̍lā . Kɛ̍ , lɔ̍ɔ̍pa̍ nda̍ lūɛ̄ī o̍ dɛ̄ndɔ̄ɔ̍ ni᷄ŋ Sɛ̍ŋkīlīāā , mi̍ Pɔ̍ɔ̄ chu̍ā būŋgɛ̄i̍ ī kālā ka̍lā nāa̍ Mɛ̄lɛ̄ka̍ chūā . Le̍ būŋgɛ̄i̍ he̍ī , mbo̍ tōsā ma̍ sēndī ndu̍ yu̍ŋgu̍llo̍  .
44018019	O̍ ko̍ŋ kɔ̍ɔ̍lī , ma̍ fūūlūū Ɛ̍fi̍sīā . Mi̍ Pɔ̍ɔ̄ lu̍ɛ̍ī o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ Ɛ̍fi̍sīā lo̍ŋ . Ma̍ hīŋa᷅ŋ di̍ōmnda̍ŋ nda̍ Chu̍ūwa̍ a̍ sūɛ̍i̍ Mɛ̄lɛ̄kɛ̍i̍ o̍kɔ̄ɔ̄ . Mi̍ wāŋnda̍ ā pūm ā lō o̍ ko̍ŋ ma̍ dīmūl ndu̍ le̍ mi̍ ndu̍ o̍o̍ chɔ̍ɔ̍lu̍ vīōūwɔ̄ɔ̄ lo̍ŋ nda̍ nda̍ā . Kɛ̍ , mi̍ Pɔ̍ɔ̄ kɛ̍ɛ̄ . Lɔ̍ɔ̍pa̍ o̍ ma᷅l , mbo̍ dīmūl nda̍ āā , “ Tē Mɛ̄lɛ̄ka̍ hɛ̄na̍ŋ pɛ̍ māā I̍ hu̍ŋ , mɛ̄ɛ̍ I̍ cho̍ vɛ̄lɛ̄ nya̍ kōmāl . ” Mbo̍ mɛ̄ī Pīlīsi̍lā nda̍ Āku̍i̍lā Ɛ̍fi̍sīā lo̍ŋ . Mbo̍ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ mbo̍ kūānu᷄ŋ . O̍ ko̍ŋ kɔ̍ɔ̍lī , ma̍ fūūlūū Ɛ̍fi̍sīā . Mi̍ Pɔ̍ɔ̄ lu̍ɛ̍ī o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ Ɛ̍fi̍sīā lo̍ŋ . Ma̍ hīŋa᷅ŋ di̍ōmnda̍ŋ nda̍ Chu̍ūwa̍ a̍ sūɛ̍i̍ Mɛ̄lɛ̄kɛ̍i̍ o̍kɔ̄ɔ̄ . Mi̍ wāŋnda̍ ā pūm ā lō o̍ ko̍ŋ ma̍ dīmūl ndu̍ le̍ mi̍ ndu̍ o̍o̍ chɔ̍ɔ̍lu̍ vīōūwɔ̄ɔ̄ lo̍ŋ nda̍ nda̍ā . Kɛ̍ , mi̍ Pɔ̍ɔ̄ kɛ̍ɛ̄ . Lɔ̍ɔ̍pa̍ o̍ ma᷅l , mbo̍ dīmūl nda̍ āā , “ Tē Mɛ̄lɛ̄ka̍ hɛ̄na̍ŋ pɛ̍ māā I̍ hu̍ŋ , mɛ̄ɛ̍ I̍ cho̍ vɛ̄lɛ̄ nya̍ kōmāl . ” Mbo̍ mɛ̄ī Pīlīsi̍lā nda̍ Āku̍i̍lā Ɛ̍fi̍sīā lo̍ŋ . Mbo̍ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ mbo̍ kūānu᷄ŋ . O̍ ko̍ŋ kɔ̍ɔ̍lī , ma̍ fūūlūū Ɛ̍fi̍sīā . Mi̍ Pɔ̍ɔ̄ lu̍ɛ̍ī o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ Ɛ̍fi̍sīā lo̍ŋ . Ma̍ hīŋa᷅ŋ di̍ōmnda̍ŋ nda̍ Chu̍ūwa̍ a̍ sūɛ̍i̍ Mɛ̄lɛ̄kɛ̍i̍ o̍kɔ̄ɔ̄ . Mi̍ wāŋnda̍ ā pūm ā lō o̍ ko̍ŋ ma̍ dīmūl ndu̍ le̍ mi̍ ndu̍ o̍o̍ chɔ̍ɔ̍lu̍ vīōūwɔ̄ɔ̄ lo̍ŋ nda̍ nda̍ā . Kɛ̍ , mi̍ Pɔ̍ɔ̄ kɛ̍ɛ̄ . Lɔ̍ɔ̍pa̍ o̍ ma᷅l , mbo̍ dīmūl nda̍ āā , “ Tē Mɛ̄lɛ̄ka̍ hɛ̄na̍ŋ pɛ̍ māā I̍ hu̍ŋ , mɛ̄ɛ̍ I̍ cho̍ vɛ̄lɛ̄ nya̍ kōmāl . ” Mbo̍ mɛ̄ī Pīlīsi̍lā nda̍ Āku̍i̍lā Ɛ̍fi̍sīā lo̍ŋ . Mbo̍ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ mbo̍ kūānu᷄ŋ .
44018020	
44018021	
44018022	Mɛ̄ɛ̍ o̍ fu̍u̍lu̍u̍ Sīsāli̍a̍ā , mbo̍ kūā Chūlu̍sɛ̄lɛ̄m . Mbo̍ kɔ̍ yi᷅l ku̍ndā wānāā lāāla᷄ŋnda̍ . Mbo̍ hīāū A̍ŋti̍ɔ̍ɔ̄  .
44018023	Mɛ̄ɛ̍ o̍ chu̍a̍ te̍le̍ŋnda̍ŋ lā ti᷄ŋ lo̍ŋ , mbo̍ hīāū . Mbo̍ kūā o̍ fo̍ndāŋndā yɛ̍ yɛ̍la̍ŋ o̍ būŋgɛ̄ī Kāle̍e̍sīāve̍ ni᷄ŋ a̍ būŋgɛ̄ī Fi̍lu̍a̍chīāāve̍ , mbō kūā a̍ wānāā lāāla᷄ŋnda̍ mālāa̍ mā chɔ̄ɔ̄lū di̍a̍llūŋ kāla᷄ŋ sɔ̄lā o̍ lāāla᷄ŋ ndāa̍ ni᷄ŋ  .
44018024	Mi̍ Chu̍ūnɔ̄ pīlɛ̍ hūŋ Ɛ̍fi̍sīā , dīōla̍ŋ āā , A̍pɔ̍lɔ̄ɔ̄ , vīōlɔ̄ɔ̄ wāā Ālɛ̄kīsa̍ndīlīāā chi̍e̍e̍ . Ō wa̍ wānā si̍nāā dɛ̍nɛ̍ bɛ̍ndū . Ndu̍yɛ̍ , ndu̍ o̍o̍ si̍nā nyɛ᷅ Yāu̍ Mɛ̄lɛ̄ka̍a̍ dīmi̍ wo̍ ta̍u̍  .
44018025	O̍ ko̍ŋ kɔ̍ɔ̍lī , mbo̍ sɔ̄lā pɛ̄ɛ̄kōo̍ ta̍u̍ a̍ nɛ̄i̍ Māsānɔ̄ɔ̍ Chi̍i̍sū chɔ̍m wāŋnda̍ le̍ wāa̍ lē chōo̍ wo̍ o̍kɔ̄ɔ̄ . Ndu̍yɛ̍ , mbo̍ wā sūɛ̍i̍ nāa̍ wāŋnda̍ chūā a̍ kɔ̄l kpe̍e̍kpe̍i̍ . Mbo̍ wā nda̍ pɛ̄ɛ̄kōo̍ a̍ Chi̍i̍sū o̍kɔ̄ɔ̄ , bīōndɔ̄ɔ̄ bɛ̍ɛ̍ . Kɛ̍ ndu̍yɛ̍ , nyɛ̄ Chɔ᷄ŋ Wānā Yi̍ŋāa̍ pɛ̍ɛ̍ku̍ wāŋnda̍ a̍ yīŋɔ̄ɔ̍ o̍kɔ̄ɔ̄ wo̍ ko̍ni̍ , ndu̍ o̍o̍ si̍nā ni̍ . Ndu̍yɛ̍ , ma̍ yīŋ ndu̍  .
44018026	Mbo̍ kāndū sūɛ̍i̍ kpe̍nde̍ke̍le̍ nāa̍ wāŋnda̍ chūā o̍ chīɛ̄īlā Chu̍ūwa̍ pīɛ̄ī Mɛ̍lɛ̄ka̍ la̍ŋ ni᷄ŋ . Mɛ̄ɛ̍ Pīlīsi̍lā nda̍ A̍ku̍i̍lā a̍ tu̍e̍ī ndu̍ dīōm , ma̍ kūā a̍ ndu̍ o̍ chīɛ̄ī ndāa̍ . Ma̍ chɔ̄ɔ̄lū ndu̍ chɔ̄m nyɛ̄ kɛ̄ndɛ̍ī a̍ nɛ̄i̍ Chi̍i̍sū chɔ̍m wāŋnda̍ le̍ wāa̍ lēchōo̍ wo̍ o̍kɔ̄ɔ̄  .
44018027	Mɛ̄ɛ̍ A̍pɔ̍lɔ̄ɔ̄ kɛ̍ɛ̍si̍a̍a̍ le̍ kɔ̄la̍ŋ o̍ lɛ̄ŋndē Āke̍yāle̍ŋ ni᷄ŋ , mi̍ wānāā lāāla᷄ŋnda̍ dīmūl ndu̍ dīōmndā nyɔ̄ɔ̄lāāla̍ŋ . Ma̍ pōōnyīāā yāu̍wo̍ nāa̍ chāāŋāā ndāā wa̍nāā lāāla᷄ŋnda̍ chūā o̍ lɛ̄ŋndē lēŋ ni᷄ŋ . Ma̍ dīmūl nda̍ lē ni᷄ŋ māā ā bīi̍ A̍pɔ̍lɔ̄ɔ̄ nyɛ̄ kɛ̄ndɛ̍ī . Mɛ̄ɛ̍ o̍ fu̍u̍lu̍u̍ , mbo̍ mālā wāŋnda̍ ta̍u̍ ā Mɛ̄lɛ̄ka̍ to̍sa̍l kɛ̄ndɛ̄i̍ ma̍ lāāla᷄ŋ a̍ Chi̍i̍sū wa̍  .
44018028	A̍pɔ̍lɔ̄ɔ̄ wa̍ wānā cha̍ā īsɔ̄ɔ̍ . Le̍ he̍ī , mbo̍ yām Chu̍ūwa̍ o̍ dīōmndā nda̍ wa̍ hīŋa᷅ŋndo̍ wāŋnda̍ o̍ hɔ̄l a̍ sūɛ̍i̍ Mɛ̄lɛ̄kɛ̍i̍ o̍kɔ̄ɔ̄ la̍ŋ ni᷄ŋ . Mbo̍ chɔ̄m fo̍ndāŋnda̍ŋ o̍ Yāu̍ Mɛ̄lɛ̄ka̍a̍ ni᷄ŋ , la̍ chɔ̍m māā Chi̍i̍su̍ ndu̍ cho̍ Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ la̍ŋ  .
44019001	Bōōndi̍i̍ A̍pɔ̍lɔ̄ɔ̄ wa̍ Kɔ̍līŋ nde̍ , Pɔ̍ɔ̄ ndu̍ wa̍ bālɔ̄ɔ̍ o̍ lɛ̄ŋnde̍ŋ bā lūāŋ ndo̍ . Mbo̍ fūūlūū Ɛ̍fi̍sīā . Mbo̍ kōmāl wānāā lāāla᷄ŋnda̍ ā pūm lo̍ŋ  .
44019002	Mbo̍ nyūnā nda̍ āā , “ Sīmnɔ᷄ŋ nya̍ sīmnu᷄ŋ wa̍nāā lāāla᷄ŋ ndo̍ , Nyi̍na̍ Mɛ̄lɛ̄ka̍a̍ ndu̍ o̍o̍ to᷅l nya̍ kɔ̄ɔ̄lī ? ” Ma̍ mūlī āā , “ Ŋ̄ tūi̍i̍ yɔ̍ le̍pi᷅lɛ̍ bɛ̍ɛ̍ māā Nyi̍nā Kāsīo̍o̍ chō le̍ . ”
44019003	Mi̍ Pɔ̍ɔ̄ nyu̍nā āā vɛ̄ɛ̍nɛ̍ , “ Yīŋɔ̄ɔ̄ māā vɛ̄ɛ̍nɛ̍ nya̍ sɔ̄la̍ yɛ̄ ni᷅ŋ ? ” Ma̍ mūlī āā , “ Yīŋɔ̄ɔ̍ Chɔ᷄ŋ Wānā Yi̍ŋāa̍ pɛ̍ɛ̍kū wāŋnda̍ wo̍ . ”
44019004	Mi̍ Pɔ̍ɔ̄ di̍mūl nda̍ āā , “ Yīŋɔ̄ɔ̍ Chɔ᷄ŋ ndo̍ ō wa̍ māwāā le̍ wānāa̍ ma̍l yɔ̄ŋndā ndāla̍ wɔ̍ɔ̍ŋnda̍ŋ nda̍ . Ndu̍yɛ̍ , mi̍ Chɔ᷄ŋ di̍mūl wāŋnda̍ I̍sɔ̄lūɛ̄ī māā ā lāāla̍ŋ a̍ wāna̍ cho̍ hūnɔ̄ɔ̄ ndu̍ kɔ̄ɔ̄lī wo̍ . Ko̍ŋ cho̍ ni̍ , ā lāāla̍ŋ a̍ Chi̍i̍sū . ”
44019005	Mɛ̄ɛ̍ wānāā lāāla᷄ŋnda̍ ha̍ā tūēī nyɛ̄ Pɔ̍ɔ̄ di̍mi̍ wo̍ , ma̍ pīāl dīōla̍ Māsānɔ̄ɔ̍ Chi̍i̍sūla̍ŋ ma̍ sɔ̄lā yīŋɔ̄ɔ̍ Mɛ̄lɛ̄ka̍a̍  .
44019006	Ndu̍yɛ̍ , mɛ̄ɛ̍ Pɔ̍ɔ̄ ha̍ndū nda̍ bāla̍ŋ chōo̍ , mī Nyi̍na̍ Mɛ̄lɛ̄ka̍a̍ tūāl nda̍ kɔ̄ɔ̄lī . Ma̍ sūāā o̍ sɔ̄ɔ̍ŋ ma̍ŋgālāŋ chēle̍ŋ ni᷄ŋ . Ndu̍yɛ̍ o̍ ko̍ŋ kɔ̍ɔ̍lī , mi̍ wānāā lāāla᷄ŋnda̍ ha̍ā ā dīmūl wāŋnda̍ yōōŋgu̍ Mɛ̄lɛ̄ka̍a̍  .
44019007	Nda̍ a̍a̍ wā fa̍ū fa̍ū , pūa̍a̍ ŋ̄ wāŋ tɔ̍ a̍ wānāā ŋīɔ̍ɔ̍ŋ  .
44019008	Le̍ pāŋgo̍ŋ ŋ̄ ŋgāa̍ Pɔ̍ɔ̄ cho̍ kɔ̄la̍ŋ o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ mbō sūāā nāa̍ wāŋnda̍ chūā kpe̍nde̍ke̍le̍ . Ndu̍yɛ̍ , nda̍ nda̍ā ma̍ sūūki̍āŋ le̍ mī ndu̍ o̍o̍ to̍sa̍ mā la̍a̍la̍ŋ māā nyɛ̄ o̍ wa̍ dīmīo̍o̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ wo̍ chō tōnya̍  .
44019009	Kɛ̍ , ā pūm ā wa̍ nda̍ tɛ̄ɛ̄ŋ nda̍ a̍a̍ nɔ̍ nīlā kālu̍la̍ŋ . Ā chɛ᷄l mā lāāla̍ŋ te̍ . Ma̍ sāā dīōmndā wɔ̄ɔ̍ŋnda̍ŋ dīmīo̍o̍ wāŋnda̍ kpo̍u̍ o̍ hɔ̄l a̍ nɛ̄ī Chi̍i̍sū chɔ̍m wāŋnda̍ le̍ wāa̍ lēchōo̍ wo̍ o̍kɔ̄ɔ̄ . Le̍ he̍ī , mi̍ Pɔ̍ɔ̄ fa̍ŋa᷄ŋ nda̍ kɔ̄ɔ̄lī . Mbo̍ chūā wānāā o̍ mu̍li̍ o̍ Mɛ̄lɛ̄ka̍ lo̍ wa̍ ma̍ kūānu᷄ŋ . Mbo̍ hīāū lāchī a̍ kɔ̄la̍ŋ o̍ chīɛ̄ī Tālu̍a̍nɔ̄ɔ̄ pɛ̍ɛ̍kū wāŋnda̍ wo̍ lēpāa̍ o̍ lēpāa̍ . Mbo̍ sūūki̍āŋ ā wāŋnda̍ lo̍ŋ  .
44019010	Le̍ wɔ̄sīla̍ŋ lā tīɔ̍ɔ̍ŋ ō chō he̍ī tōsāa̍ . O̍ ko̍ŋ , mi̍ wāŋnda̍ fa̍ū o̍ būŋgɛ̄ī E̍e̍sīāve̍ ni᷄ŋ a̍ tu̍ɛ̍ī yōōŋgōo̍ a̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ , Chu̍ūnɔ̄ ni̍ , wānāa̍ cho̍ a̍ Chu̍ū le̍ wa̍ ni̍  .
44019011	Mi̍ Mɛ̄lɛ̄ka̍ tōsā mi̍ Pɔ̍ɔ̄ wa᷅ ka̍a̍ma̍ālā bɛ̄ndūla̍ŋ tōsāa̍  .
44019012	Yɛ̄ŋgi̍sɛ̄i̍ Pɔ̍ɔ̄ ndu̍ o̍o̍ wɔ̍ɔ̍sūŋ ndo̍ a̍ kōla̍ ndu̍ o̍o̍ yi̍i̍nūŋ o̍ nyɛ̄la̍ŋ chōo̍ le̍ wa̍llo̍ wo̍ bɛ̍ɛ̍ , wānāā lānāāwa̍ kɔ̄la̍ŋ hāndɔ̄ɔ̍ chōo̍ mī nāālā ndāla̍ŋ lā sīāŋgū . Ndu̍yɛ̍ , mā fāŋā nyi̍nāā wɔ̄ɔ̍ŋnda̍ wāŋnda̍ kɔ̄ɔ̄lī  .
44019013	Kɛ̍ , Chu̍ūwa̍ ā pūm ā wa̍ ma̍ wā bālɔ̄ɔ̍ nyi̍nāā wɔ̄ɔ̍ŋnda̍ tōūwɔ̄ɔ̍ wāŋnda̍ kɔ̄ɔ̄lī . Ma̍ kīndī le̍ dīōla̍ Māsānɔ̄ɔ̍ Chi̍i̍sūla̍ŋ pīɔ̄lɔ̄ɔ̍ o̍ nyi̍nāā wɔ̄ɔ̍ŋnda̍ tōūwɔ̄ɔ̍ ni᷄ŋ . Ā kūɛ̄ pɛ̍ , ā dīmūl nyi̍nā wɔ̄ɔ̍ŋndo̍ āā , “ I̍ cho̍ nu̍m dīmūl o̍ dīōla̍ Chi̍i̍sūla̍ŋ ni᷄ŋ , ō Pɔ̍ɔ̄ cho̍ wāŋnda̍ dīmūllo̍ a̍ ndu̍ o̍kɔ̄ɔ̄ wo̍ āā , fa̍ŋa̍ŋ . ”
44019014	Po̍ Pi᷅lɛ̍ wa̍ , dīōla̍ŋ Si̍kɛ̍vā . Māsa̍ wānāā sōlīāā lāsa̍lāa̍ o̍ wa̍ ni̍ . Ndu̍ o̍o̍ nɔ̍ pūa̍a̍ ā ŋɔ᷄mmɛ̍ū . Pūa̍a̍ ndūāā ka̍ŋ bɛ̍ɛ̍ , le̍nde̍ nda̍ a̍a̍ to̍sā ni̍  .
44019015	Kɛ̍ pāa̍le̍ pi᷅lɛ̍ , mi̍ nyi̍nā wɔ̄ɔ̍ŋndo̍ dīmūl nda̍ āā , “ I̍ si̍nā wa᷅na̍ Chi̍i̍sū cho̍ wo̍ . Ndu̍yɛ̍ , I̍ si̍nā a̍ Pɔ̍ɔ̄ o̍kɔ̄ɔ̄ . Kɛ̍ , o̍ yīya᷄ŋ nyāa̍ ni᷄ŋ , wānāā māā vɛ̄ɛ̍nɛ̍ nya̍ nya̍ chō yɛ̄ ? ”
44019016	Mi̍ po̍ nyi̍nā wɔ̄ɔ̍ŋ kōŋ wa̍ kɔ̄ɔ̄lī wo̍ dēl nda̍ chōo̍ a̍ sɔ̍ŋgɔ̄ɔ̍ . Mbo̍ lūāā nda̍ lɔ̄ɔ̍ pi̍la̍ . Mbo̍ sɛ̄ɛ̄sīāā nda̍ nyɛ̄la̍ŋ lēkɔ̄ɔ̍ . Mbo̍ bōōlūū nda̍ . Ma̍ māl chīɛ̄ī ndɔ̄ɔ̍ ma̍ fūūlīāā a̍ kīlta̍ŋ fo̍ndō  .
44019017	Mi̍ Chu̍ūwa̍ a̍ wānāa̍ cho̍ a̍ Chu̍ū le̍ wa̍ kpe̍de̍ a̍ wa̍ Ɛ̍fi̍sīā wa̍ ā tūɛ̄ī nyɛ̍ yɔ̍nu̍ŋ ndo̍ . Mi̍ sīōōŋnde̍ bīī nda̍ kpo̍u̍ . Ndu̍yɛ̍ , mi̍ wāŋnda̍ kē dīōla̍ Māsānɔ̄ɔ̍ Chi̍i̍sūla̍ŋ bɛ̄ɛ̄le̍ŋ mbo̍ hīāū māā pāāndū  .
44019018	O̍ ko̍ŋ kɔ̍ɔ̍lī , mi̍ wānāā lāāla᷄ŋnda̍ ā ka̍ ka̍ hu᷅ŋ kpe̍nde̍ke̍le̍ ma̍ chɔ̄ɔ̄mūū nyɛ̄ o̍ nyɛ̄ wɔ̍ɔ̍ŋ nda̍ tōsa̍  .
44019019	Mi̍ wānāā ka̍ ka̍ ā nda̍ a̍a̍ nɔ̍ kōo̍ma̍ wɔ̍ɔ̍ŋnda̍ŋ nda̍ ma̍ hūŋ a̍ yāu̍la̍ nda̍la̍ŋ nāa̍ pi᷅lɛ̍ ma̍ lūām nda̍ŋ wāŋnda̍ kpe̍de̍ o̍ hɔ̄l . Kāni̍ fo̍ndōle̍ , yāu̍la̍ŋ nda᷅ŋ la̍ a̍a̍ chɔ᷅m nda̍ mɛ̄ɛ̍ nda̍ tōōsīāā ko̍o̍ma̍ wɔ̍ɔ̍ŋnda̍ŋ yɛ̍ ni̍ . Mɛ̄ɛ̍ nda̍ dɔ̄ū ba̍ā yāu̍la̍ŋ nda᷅ŋ kpo̍u̍ na̍a̍ pi᷅lɛ̍ , ndu̍ o̍o̍ wa᷅ le̍ ka̍ni̍ŋ hu̍mbo᷄ŋ wāa̍la̍ŋ be̍le̍-ŋu̍ɛ̍ɛ̍nu̍  .
44019020	O̍ ko̍ŋ , mi̍ yōōŋgōo̍ a̍ Māsānɔ̄ɔ̍ o̍kɔ̄ɔ̄ o̍ hi̍a̍ū lāchī a̍ pɛ̄ŋgɛ̄la᷄ŋndo̍ bā o̍ bā fe̍e̍ . Lɔ̍ɔ̍ lɔ̍ɔ̍ wānāā sɛ̄nɛ̄īya̍ wa̍ lāāla᷄ŋndo̍ a̍ yōōŋgu̍ Māsānɔ̄ɔ̍ wo̍  .
44019021	Mɛ̄ɛ̍ sɔ̄ɔ̍ŋ mu᷅ŋ kpo̍u̍ ŋ̍ yɔ̍nu̍ŋ , o̍ ko̍ŋ kɔ̍ɔ̍lī , mi̍ Pɔ̍ɔ̄ kɛ̍ɛ̍sīāā le̍ kēēkōo̍ o̍ lɛ̄ŋndē Māsīdo̍o̍nīāāle̍ŋ a̍ lɛ̄ŋndē Āke̍yāle̍ŋ tɛ̍ɛ̄ŋ le̍ mbō kūɛ̄ Chūlu̍sɛ̄lɛ̄m . Mbo̍ dīmī āā , “ Tē I̍ ku̍ɛ̄ lo̍ŋ pɛ̍ , mɛ̄ɛ̍ mī fu̍u̍lu̍u̍ vɛ̄lɛ̄ Lu̍o̍m chi̍e̍e̍ . ”
44019022	Mbo̍ vīām wānāā ndūāā ma̍lāa̍ ā ŋīɔ̍ɔ̍ŋ , Ti̍mo̍tī nda̍ Ɛ̄lu̍a̍tɔ̄ɔ̄ , le̍ mā kūɛ̄ pɔ̄ɔ̄ Māsīdo̍o̍nīāā . Mi̍ ndu̍ Pɔ̍ɔ̄ ndu̍ lo᷅ o̍ būŋgɛ̄ī E̍e̍sīāve̍ ni᷄ŋ le̍ te̍le̍ŋ ti̍ŋ  .
44019023	A̍ bōōndi̍i̍ ke̍ŋ wāŋnda̍ ma᷄l sɔ̍ŋgɔ̄ bɛ̄ndōo̍ Ɛ̍fi̍sīā le̍ nɛ̄i̍ Chi̍i̍sū chɔ̍m wāŋnda̍ le̍ wāa̍ lēchōo̍ wo̍ ni̍  .
44019024	Po̍ pi᷅lɛ̍ wa̍ lo̍ŋ dīōla̍ŋ āā , Dɛ̄mi̍tu̍lu̍i̍sī . A̍ ka̍ni̍ŋ hu̍mbo᷄ŋ ndu̍ o̍o̍ to̍sā wa̍llo̍ ni̍ . Mɛ̄lɛ̄ka̍ wāŋnda̍ Ɛ̍fi̍sīā lo̍ŋ nda̍ a̍a̍ so̍o̍lūū wo̍ , dīōla̍ŋ āā , Ātɛ̍mīī chīɛ̄ī ndɔ̍ nda̍ a̍a̍ so̍lī sa̍lāa̍ wo̍ , vēla᷅ŋ ndɔ̄ɔ̍ pōo̍ ho̍ō ndu̍ o̍o̍ tu̍u̍lā a̍ ka̍ni̍ŋ hu̍mbo᷄ŋ ni̍ . Nyɛ̄ sɔ̄lāa̍ pi̍la̍ wānāā ndūa̍a̍ wa̍lla̍ nda̍ a̍a̍ sɔ̍lā o̍ wa̍li̍ ko̍ŋ ni᷄ŋ ni̍  .
44019025	Mbo̍ ve̍e̍lū wānāā ndūa̍a̍ wa̍lla̍ , a̍ wānā o̍ wāna̍ to̍sā wa̍li̍ wa̍ā le̍nde̍ na̍a̍ pi᷅lɛ̍ . Mɛ̄ɛ̍ o̍ ve̍e̍lu̍ nda̍ , mbo̍ dīmūl nda̍ āā , “ Pūa̍a̍ , lā sīnā māā nyɛ̄ sɔ̄lāa̍ pi̍la̍ na̍a̍ ŋ̄ chō sɔ̄lāa̍ o̍ wa̍llo̍ ho̍ō ni᷄ŋ ni̍  .
44019026	Kɛ̍ , nya̍ pi̍la̍ lā chō ni᷅ŋ chɔ̄ɔ̍ , ndu̍yɛ̍ , mi̍ lā wā tūēīyɔ̄ɔ̍ nyɛ̄ lāŋu̍nɔ̄ɔ̍ ho̍ō chō tōsāa̍ wo̍ , ndu̍ yɔ̍nūŋ māā Pɔ̍ɔ̄ ni̍ . Ō dīmi̍ māā nyɔ̄ɔ̍ŋ ŋ̄ wāŋnda̍ tōōsīāā mā vēēlū mu̍ŋ āā , mɛ̄lɛ̄ka̍ā nda̍ sōōlūū wa̍ wo̍ŋ , ŋ̄ cho̍ a̍ mɛ̍lɛ̄ka̍ kpe̍e̍kpe̍i̍ le̍ . Ndu̍yɛ̍ , ō tōsa̍ mi̍ wānāā ka̍ ka̍ Ɛ̍fi̍sīā chi̍e̍e̍ na̍nū a̍ wānāā ka̍ ka̍ o̍ būŋgɛ̄ī E̍e̍sīāve̍ ni᷄ŋ kpe̍de̍ ā lāāla᷄ŋ māā nyɛ̄ o̍ di̍mi̍ wo̍ chō tōnya̍  .
44019027	He̍ī chō tōsā mī wāŋnda̍ pɛ̄ɛ̄sa̍ wa̍li̍ nāa̍ ho̍ō . Ō cho̍ wɔ̍ bɛ̍ɛ̍ ke̍ŋ te̍ kɛ̍ , wāŋnda̍ ā chi᷅ ni̍ŋ bɛ̍ɛ̍ chi̍ɛ̍ī sa̍lāa̍ le̍ mɛ̄lɛ̄ka̍ nāa̍ Ātɛ̍mīī bɛ̍ndōo̍ māā ō chō bɛ̍ɛ̍ nyɛ᷅ kpe̍e̍kpe̍i̍ le̍ . Wāŋnda̍ o̍ būŋgɛ̄ī E̍e̍sīāve̍ ni᷄ŋ , a̍ wāŋnda̍ o̍ chi̍e̍ēŋndo̍ ni᷄ŋ kpo̍u̍ ā chō mɛ̄lɛ̄ka̍ nāa̍ Ātɛ̍mīī sōōlūūwo̍ . Kɛ̍ , ndu̍ pi̍la̍ bɛ̍ɛ̍ wāŋnda̍ chu̍ē lɛ̍ ni̍ŋ bɛ̍ɛ̍ ndu̍ māā ō chō ō bɛ̄ndū le̍ . ”
44019028	Mɛ̄ɛ̍ fāŋgāa̍ tūēī nyɛ̄ Dɛ̄mi̍tu̍lu̍i̍sī di̍mi̍ wo̍ , ma̍ dūāūnu᷄ŋ tu̍mbe̍ . Ma̍ kāndū dēŋīo̍o̍ chōo̍ cho̍o̍ . Ma̍ dīmī āā , “ Mɛ̄lɛ̄ka̍ nāa̍ Ātɛ̍mīī ho̍ō Ɛ̍fi̍sīā ō chō ō bɛ̄ndū bɛ̍ndū . Mɛ̄lɛ̄ka̍ nāa̍ Ātɛ̍mīī ho̍ō Ɛ̍fi̍sīā ō chō ō bɛ̄ndū bɛ̍ndū . ”
44019029	O̍ te̍le̍ŋ bi̍ŋgī bɛ̄ŋgu̍ , mi̍ wānāā fāŋgā fa̍ŋgā ā sīm nda̍ kɔ̄ɔ̄lī . Mi̍ fāŋgāa̍ bīī Ka̍yɔ̄ɔ̄ a̍ Ālu̍i̍ta̍kɔ̄ɔ̄ . Ma̍ kūā a̍ nda̍ o̍ la̍ū bɛ̄ndōo̍ nāa̍ wāŋnda̍ chūūŋgi̍āŋ nda̍ . Māsīdo̍o̍nīāā pūa̍a̍ ŋi̍ɔ̍ɔ̍ŋnda̍ ha̍ā nda̍ a̍a̍ fu̍lā ni̍ , ma̍ wā bālɔ̄ɔ̍ nda̍ Pɔ̍ɔ̄ wa̍ā  .
44019030	Pɔ̍ɔ̄ pi̍la̍ ndu̍ o̍o̍ hɛ̍na̍ŋ mī ndu̍ o̍o̍ ku̍ɛ̄ lo̍ŋ le̍ mī ndu̍ o̍o̍ kɔ̍ so̍ō o̍ fāŋgāa̍ ho̍ō lo̍ . Kɛ̍ , mi̍ wānāā lāāla᷄ŋnda̍ kūūnā ndu̍  .
44019031	Mi̍ wānāā bɛ̄ndūa̍a̍ ā pūm o̍ būŋgɛ̄ī E̍e̍sīāve̍ ni᷄ŋ a̍ wa̍ Ndi̍a̍a̍mɔ̍ɔ̍wa̍a̍ ndūa̍a̍ wa̍ ā vīām wānā a̍ yōōŋgōo̍ nāa̍ ndu̍ chu̍a̍ . Ma̍ nyɔ̄ɔ̄lū ndu̍ māā ō ku̍ā o̍ la̍ū wāŋnda̍ chūūŋgi̍āŋ ko̍ŋ ndo̍ le̍  .
44019032	Fāŋga̍ wa̍ o̍ bɔ̄ŋa᷅ŋndo̍ ho̍ō ni᷄ŋ ndo̍ wa̍ bɔ̄ɔ̄lūūwo̍ ta̍u̍ ta̍u̍ . Ndu̍yɛ̍ , wāŋnda̍ ā ka̍ ka̍ nda̍ a̍a̍ si̍nā bɛ̍ɛ̍ le̍ sa̍bū nda̍ a̍a̍ chu̍u̍ŋgi̍āŋ ndo̍ le̍ . Le̍ he̍ī , dīōmndā ndāla̍ŋ lā ve̍ nyɛ᷅ pīlɛ̍ le̍ . Ha̍ā sōō pɛ̍ he̍ī , ha̍ā sōō he̍ī  .
44019033	O̍ ko̍ŋ kɔ̍ɔ̍lī , mi̍ Chu̍ūwa̍ tōsā mi̍ Ālɛ̄kīsa̍ndā hi̍a̍ū fāŋgāa̍ lāchī le̍ sūɛ̍i̍ nāa̍ nda̍ chūā . Le̍ he̍ī , mi̍ wāŋnda̍ ā ti᷄ŋ ā yīya᷄ŋ māā ndu̍ Ālɛ̄kīsa̍ndā māā bālā ndɔ̄la̍ cho̍ o̍ sūɛ̍i̍ he̍ī ni᷄ŋ . O̍ ko̍ŋ kɔ̍ɔ̍lī , mi̍ Ālɛ̄kīsa̍ndā he̍e̍lū bāa̍ le̍ mā ya᷄ŋ ndu̍ nīla̍ŋ . Ndu̍ o̍o̍ hɛ̍na̍ŋ le̍ nda̍ chɔ̄mndo̍ māā ndu̍ a̍ chāāŋāā ndūa̍a̍ māā ā tōsa̍ i̍ wɔ̍ɔ̍ŋ o̍ sūɛ̍i̍ he̍ī ni᷄ŋ te̍  .
44019034	Kɛ̍ , mɛ̄ɛ̍ nda̍ sāālu̍ŋ māā Chu̍ūnɔ̄ɔ̍ o̍ cho̍ ni̍ , ma̍ chɔ̄ɔ̄lū dēŋī a̍ dīōmndā pīlɛ̍lā lāŋ dīmīo̍o̍ le̍ te̍le̍ŋ vi̍lɛ̄ī , le̍ ha̍vɛ̄i̍la̍ŋ lā tīɔ̍ɔ̍ŋ kpu̍lu̍ku̍u̍ āā , “ Mɛ̄lɛ̄ka̍ nāa̍ Ātɛ̍mīī ho̍ō Ɛ̍fi̍sīā ō chō ō bɛ̄ndū bɛ̍ndū . Mɛ̄lɛ̄ka̍ nāa̍ Ātɛ̍mīī ho̍ō Ɛ̍fi̍sīā ō chō ō bɛ̄ndū bɛ̍ndū . ”
44019035	O̍ mɛ̄ɛ̄lu̍la̍ŋ kpɔ̍ŋ mi̍ wānā bɛ̍ndū pīlɛ̍ kīndī mbo̍ kpāā fāŋgā bɛ̍ndōo̍ ho̍ō . Mbo̍ dīmūl nda̍ āā , “ Chāāŋāā nīāā Ɛ̍fi̍sīāŋnda̍ , wānā o̍ wānā o̍ si̍nā māā chīo̍o̍ ho̍ō , ndu̍ yɔ̍nūŋ māā Ɛ̍fi̍sīā ni̍ , māā ndu̍ cho̍ chīɛ̄ī sōlīāā sa̍lāa̍ le̍ mɛ̄lɛ̄ka̍ nāa̍ Ātɛ̍mīī bɛ̍ndōo̍ māndāa̍ ni̍ . Ndu̍ ko̍ cho̍ pōu̍ mɛ̄lɛ̄ka̍a̍ o̍ chɛ̍ŋ o̍ ha̍la̍ mbo̍ dēl lo̍ māndāa̍ ni̍  .
44019036	Wānā o̍ wānā nɔ̍lā mbō sɛ̄ɛ̄ŋgi̍a̍a̍ he̍ī le̍ . Le̍la̍ŋ , lā pɛ̄ŋgi̍ bɔ̍ɔ̍lūū bɛ̄ndōo̍ ho̍ō . Lā to̍sā sūɛ̍i̍ māā wānāā bāā bāā le̍  .
44019037	Lā bīī pūa̍a̍ ha̍ā mi̍ lā hūŋ a̍ nda̍ na̍nu᷄ŋ . Kɛ̍ , ā cho̍ wa̍nāa̍ yɔ̍ŋ lē vīī o̍ chīɛ̄ī o̍ chīɛ̄ī sōlīāā sa̍lā ni᷄ŋ te̍ . Ndu̍yɛ̍ , ā dīmi̍ di̍ōm o̍ dīōm wɔ̄ɔ̍ŋ a̍ mɛ̄lɛ̄ka̍ā nāa̍ le̍  .
44019038	Tē wānā to̍sa̍ yɛ̄ pɛ̍ su̍ɛ̍i̍ wɔ̍ɔ̍ŋ a̍ Dɛ̄mi̍tu̍lu̍i̍sī nda̍ wānāā ndūa̍a̍ wa̍lla̍ mā hɛ̄na̍ŋ le̍ se̍ī ndɔ̄ bi̍yɔ̄ɔ̄ pɛ̍ , pālɛ̍i̍ kɔ̍ɔ̍sɔ̍la̍ŋ lā bɔ̄ŋā ve̍ chō . Ndu̍yɛ̍ , wānāā bɛ̄ndūa̍a̍ chō , ā kūā mā kɔ̍ ti̍mbī  .
44019039	Tē lā nɔ̄ dīōm o̍ dīōm chēle̍ŋ le̍ dīmī pɛ̍ , ō bɛ̄ndā mī lā dīmi̍ lɔ̍ɔ̍ wānāā bɛ̄ndūāā chi̍e̍e̍ya̍ chō bɔ̄ŋa᷅ŋndo̍ vēēlū wo̍  .
44019040	Kāni̍ fo̍ndōle̍ , wānāā bɛ̄ndūa̍a̍ nɔ̄lā mā bīī na̍a̍ le̍ nyɛ̍ yɔ̍nu̍ŋ ho̍ō hāū wo̍ , mā dīmi̍ māā sɔ̍ŋgɔ̄ɔ̍ na̍a̍ ŋ̄ chō kīōlɔ̄ɔ̍ ni̍ . Sa̍bū o̍ sa̍bū kpe̍e̍kpe̍i̍ cho̍ le̍ wo̍o̍lūŋ wo̍o̍lūŋ bɛ̄ndu̍ yɔ̄nu᷄ŋ ho̍ō wo̍ le̍ . Ndu̍yɛ̍ , tē ā nyūna̍ na̍a̍ pɛ̍ , ŋ̄ nɔ̍lā mī ŋ̄ chɔ̄m sa̍bū kpe̍e̍kpe̍i̍ le̍ ndi̍ le̍ . ”
44019041	Mɛ̄ɛ̍ o̍ chi̍i̍ dīōmnda̍ŋ nda᷅ŋ dīmī , mbo̍ dīmūl wāŋnda̍ māā ā kɔ̍ o̍ chīɛ̄īlā ndāla̍ŋ  .
44020001	Mɛ̄ɛ̍ wo̍o̍lūŋ wo̍o̍lūŋ kōŋ pɔ̄lu̍l mi̍ pālɛ̍i̍ hīāū ī ti᷄ŋ , mi̍ Pɔ̍ɔ̄ ve̍e̍lū wānāā lāāla᷄ŋnda̍ nāa̍ pi᷅lɛ̍ . Mbo̍ dīmūl nda̍ dīōmndā nyɔ̄ɔ̄lāāla̍ŋ . Mbo̍ chōŋgu᷄ŋ nda̍ . Mbo̍ kūā Māsīdo̍o̍nīāā  .
44020002	Mbo̍ kēēku̍ o̍ būŋgāŋ mu᷅ŋ ni᷄ŋ . Mbo̍ kūā a̍ wānāā lāāla᷄ŋnda̍ o̍ būŋgāŋ mu᷅ŋ ni᷄ŋ dīōmnda̍ nyɔ̄ɔ̄lāāla̍ŋ dīmūllo̍ . O̍ ko̍ŋ kɔ̍ɔ̍lī , mbo̍ fūūlūū o̍ lɛ̄ŋndē Kīli̍kīi̍le̍ŋ ni᷄ŋ  .
44020003	Mbo̍ chāl lo̍ŋ le̍ pāŋgo̍ŋ ŋ̄ ŋgāa̍ . Mɛ̄ɛ̍ o̍ wa̍ bɛ̄ɛ̄ndīa̍ŋndo̍ le̍ kɔ̄la̍ŋ Si̍i̍līāā o̍ dɛ̄ndɛ̄ bɛ̍ndōo̍ ni᷄ŋ , mbo̍ sāālu᷄ŋ māā Chu̍ūwa̍ chō kɛ̄ɛ̄sīa̍a̍ le̍ ndu̍ dīyɔ̄ɔ̍ . Le̍ he̍ī , mbo̍ kɛ̄ɛ̄sīāā le̍ mīīŋgōo̍ a̍ Māsīdo̍o̍nīāā  .
44020004	Wānāa̍ ku̍ɛ̄ lātūlu̍ a̍ ndu̍ wa̍ cho̍ ha̍ā ni̍ , Sōpa̍tā , po̍ Pi̍i̍lɔ̄ɔ̄ wo̍ , vīōlɔ̄ɔ̄ wa̍a̍ Bɛ̄lu̍i̍yā , a̍ Ālu̍i̍ta̍kɔ̄ɔ̄ nda̍ Sɛ̄ku̍ndū , fūlāa̍ Tɛ̄sālōna̍i̍kā , a̍ Ka̍yɔ̄ɔ̄ , vīōlɔ̄ɔ̄ wa̍ā Da̍bē , a̍ Ti̍mo̍tī , a̍ Ti̍chi̍kɔ̄ɔ̄ , nda̍ Tīlōfi̍mɔ̄ɔ̄ , fūlāa̍ o̍ būŋgɛ̄ī E̍e̍sīāve̍ ni᷄ŋ  .
44020005	Mi̍ pūa̍a̍ ha̍ā hīāū lāchī ma̍ kɔ̍ chu᷅m na̍a̍ To̍wāā chi̍e̍e̍  .
44020006	Mɛ̄ɛ̍ bɔ̄ŋa᷅ŋ nda̍ dīā be̍e̍dīi̍ nda̍ do̍ū yi̍i̍sīi̍ le̍ wo̍ hīōū , mi̍ ŋ̄ māl Fi̍li̍pāī o̍ dɛ̄ndɛ̄ bɛ̄ndōo̍ ni᷄ŋ . Mɛ̄ɛ̍ pālɛ̍i̍ ī hīōū ī ŋūɛ̍ɛ̍nu̍ , mi̍ ŋ̄ kōmāl nda̍ To̍wāā chi̍e̍e̍ . Mi̍ ŋ̄ chūā lo̍ŋ lɔ̍ɔ̍ ō pīlɛ̍  .
44020007	O̍ Ndāa̍ma̍a̍ chōo̍ i̍chɔ᷅llo̍ , mi̍ ŋ̄ chūūŋgi̍āŋ le̍ nyɛ̄ dīāā wānāā lāāla᷄ŋnda̍ dīo̍o̍ māā pāāndū . Mi̍ Pɔ̍ɔ̄ ka̍ndū sūɛ̍i̍ nāa̍ wāŋnda̍ chūā . Mbo̍ lō sūɛ̍i̍ mi̍ nyūmnda̍ŋ mā pīɔ̄ū tɛ̍ɛ̄ŋ kpa̍la̍ . Kāni̍ , ndu̍ o̍o̍ nɔ̍ le̍ kɔ᷄ŋnda̍ŋ dīi̍māndɔ̄ɔ̍  .
44020008	La̍mbūi̍la̍ŋ lā wa̍ lā mɛ̄ndūlāā ta̍u̍ chi̍ɛ̍ī ni̍ŋ , o̍ chīɛ̄ī chōo̍ cho̍o̍ na̍a̍ ŋ̄ wa̍ o̍ bɔ̄ŋa᷅ŋndo̍ ni᷄ŋ ndo̍  .
44020009	Po̍ chu̍a̍ pīāāndū pi᷅lɛ̍ dīōla̍ŋ āā Yu̍ti̍kɔ̄ɔ̄ , ō wa̍ īchāli̍ o̍ dīō pɔ̄mbɔ̄ɔ̍ . Mi̍ lūa̍a̍ŋ mā kāndū ndu̍ hūnɔ̄ɔ̍ o̍ hɔ̄l . Pɔ̍ɔ̄ wa̍ hīōūwɔ̄ɔ̍ lāchī kɛ᷅ a̍ sūɛ̍i̍ . Mi̍ Yu̍ti̍kɔ̄ɔ̄ hi̍a̍u̍nu᷄ŋ o̍ mālɔ̄ pu᷅ŋ . Mbo̍ hīālu᷄ŋ o̍ chīɛ̄ī chōo̍ cho̍o̍ wo̍ , o̍ hēlɔ̄ɔ̄ le̍ yāa̍ ko̍ŋ mbo̍ hu᷄ŋ de᷅l lɛ̄ŋ kpɔ̍l . Chūā nda̍ chu̍a̍ ndu̍ ni᷅ŋ ndo̍ o̍ wa̍ ni᷅ŋ ō vīlɛ̍i̍  .
44020010	Mi̍ Pɔ̍ɔ̄ tu̍āl . Mbo̍ tūndu᷄ŋ ndu̍ chōo̍ mbo̍ kɔ̄ma᷄ŋ ndu̍ . Mbo̍ dīmī āā , “ Lā ta̍mbū lākɔ̄l te̍ . Ō chō yo̍o̍mū . ”
44020011	O̍ ko̍ŋ kɔ̍ɔ̍lī , mi̍ Pɔ̍ɔ̄ mi̍i̍ŋgū o̍ chīɛ̄ī chōo̍ cho̍o̍ wo̍ . Mbo̍ kɔ̍ di̍ō nyɛ̄ dīāā kōŋ . Mi̍ Pɔ̍ɔ̄ hi̍a̍ū lāchī a̍ sūɛ̍i̍ nāa̍ wāŋnda̍ chūā ha̍a̍a̍ mbo̍ lō o̍ ko̍ŋ mi̍ pāa̍le̍ŋ le̍ sīā . O̍ ko̍ŋ kɔ̍ɔ̍lī , mbo̍ māl To̍wāā  .
44020012	Mi̍ wāŋnda̍ līīla̍ po̍ chu̍a̍ pīāāndōo̍ Yu̍ti̍kɔ̄ɔ̄ o̍ chīɛ̄ī ndɔ̄ɔ̍ . Ndu̍yɛ̍ mi̍ wāŋnda̍ nāŋ kɔ̄l ta̍u̍ le̍ mɛ̄ɛ̍ o̍ mi̍i̍ŋgu̍ yōōmū yɛ̍  .
44020013	O̍ ko̍ŋ kɔ̍ɔ̍lī , mi̍ na̍a̍ ŋ̄ hīāū lāchī mi̍ ŋ̄ lūɛ̄ī o̍ dɛ̄ndɛ̄ bɛ̍ndōo̍ ni᷄ŋ mi̍ ŋ̄ kūā A̍sɔ̄ɔ̄ chi̍e̍e̍ . Lo̍ŋ dɛ̄ndɔ̄ɔ̍ ndu̍ o̍o̍ nɔ̍ le̍ Pɔ̍ɔ̄ chūa̍a̍ ni̍ . Ndu̍ wa̍ hīōūwɔ̄ɔ̍ a̍ nɛ̄i̍ ŋ̄pēlōo̍ . Le̍la̍ŋ , o̍ di̍mūl na̍a̍ le̍ ndu̍ chūa̍a̍ A̍sɔ̄ɔ̄ ni̍  .
44020014	Mɛ̄ɛ̍ o̍ ko̍ma̍l na̍a̍ A̍sɔ̄ɔ̄ , mbo̍ hēl o̍ dɛ̄ndɔ̄ɔ̍ ni᷄ŋ . Mi̍ ŋ̄ kūā Mi̍ti̍līŋ chi̍e̍e̍ na̍a̍ nda̍ā  .
44020015	Mi̍ ŋ̄ māl lo̍ŋ di̍i̍māndɔ̄ɔ̍ . Mi̍ ŋ̄ fūūlūū o̍ lɛ̄ŋndē ībūŋgāle̍ŋ īkɛ̄i̍ , dīōla̍ŋ āā , Chi̍ɔ̍sī . Ŋ̄ tōsa̍ pāa̍le̍ŋ lē pīlɛ̍ mi̍ ŋ̄ fūūlūū o̍ lɛ̄ŋndē ībūŋgāle̍ŋ dīōla̍ŋ āā , Sa̍mo̍sī . Dīi̍māndɔ̄ɔ̍ mi̍ ŋ̄ fūūlūū Mīle̍tɔ̄ɔ̄ chi̍e̍e̍  .
44020016	O̍ ko̍ŋ kɔ̍ɔ̍lī mi̍ Pɔ̍ɔ̄ kɛ̍ɛ̍sīāā le̍ Ɛ̍fi̍sīā hīōūwɔ̄ɔ̍ chōo̍ , yɔ̄ŋi̍ ndu̍ o̍o̍ dɔ̍u̍nu̍ŋ ta̍ma̍la̍ o̍ būŋgɛ̄ī E̍e̍sīāve̍ ni᷄ŋ . Ō wa̍ kēlēŋāa̍ le̍ māā tē Mɛ̄lɛ̄ka̍ chɛ᷄l pɛ̍ , mī ndu̍ o̍o̍ fu̍u̍lu̍u̍ Chūlu̍sɛ̄lɛ̄m a̍ pāa̍le̍ Pɛ̍ŋti̍kɔ̍ɔ̍sīle̍ŋ  .
44020017	Pɔ̍ɔ̄ lo̍ Mīle̍tɔ̄ɔ̄ mbo̍ yōōŋgū lāŋgba̍ā kālla̍ le̍ ku̍ndā wānāā lāāla᷄ŋnda̍ Ɛ̍fi̍sīā le̍ mā kōma̍l ndu̍  .
44020018	Mɛ̄ɛ̍ nda̍ fūūlu̍u̍ , mbo̍ dīmūl nda̍ āā , “ La̍ sīnā wāna̍ ya̍ I̍ wa̍ nya̍ tɛ̄ɛ̄ŋ ndo̍ , chɔ̍ŋ ha̍a̍a̍ a̍ pāa̍le̍ tāse̍le̍ ya̍ I̍ fu̍u̍lu̍u̍ o̍ būŋgɛ̄ī E̍e̍sīāve̍ ni᷄ŋ nde̍ŋ  .
44020019	Le̍ te̍le̍ŋnda̍ fa̍ŋgā Chu̍ūwa̍ chō nɛ̄īla̍ŋ nūūvīa̍a̍ le̍ ya̍ sūɛ̍i̍ mālɔ̄ɔ̍ chōo̍ . Le̍ he̍ī , mi̍ bi̍ī mɔ̍nɛ̍i̍ ta̍u̍ . Kɛ̍ ndu̍yɛ̍ , mi̍ hi̍a̍ū lāchī a̍ wa̍llo̍ tōsāa̍ le̍ Māsānɔ̄ɔ̍ Chi̍i̍sū o̍ tūsi᷄ŋndo̍ ni᷄ŋ a̍ kōŋu̍llo̍ nāa̍ ndu̍ chu̍a̍  .
44020020	Lā sīnā māā mi̍ di̍mūl nya̍ nyɛ̄ o̍ nyɛ̍ ma̍lā ni̍ŋ nya̍ . I̍ vi̍ŋ nyɛ᷅ o̍ nyɛ̄ le̍ . Mi̍ pɛ̍ɛ̍kū nya̍ a̍ Māsānɔ̄ɔ̍ Chi̍i̍sū o̍kɔ̄ɔ̄ , wāŋnda̍ tɛ̄ɛ̄ŋ ni̍ a̍ o̍ chīɛ̄īlā nyāla̍ŋ  .
44020021	Chu̍ūnɔ̄ ni̍ , wāna̍ cho̍ Chu̍ūnɔ̄ le̍ ni̍ , mi̍ si̍lā nda̍ ō kālā kpo᷅ke̍ māā ā ma᷄l yɔ᷅ŋndā ndāla̍ wɔ̍ɔ̍ŋnda̍ŋ mā mūli̍ŋ nāa̍ Mɛ̄lɛ̄ka̍ chūā . Ndu̍yɛ̍ , mi̍ si̍lā nda̍ le̍ mā lāāla̍ŋ a̍ Ma̍sānɔ̄ nāa̍ Chi̍i̍sū Ki̍li̍tī  .
44020022	O̍ bōōnde̍i̍ he̍ī ni᷄ŋ le̍ Nyi̍nā Mɛ̄lɛ̄ka̍a̍ dīōmndo̍ chɛ̄lɔ̄ɔ̍ I̍ cho̍ kɔ̄la̍ŋ Chūlu̍sɛ̄lɛ̄m , mi̍ chē bɛ̍ɛ̍ I̍ si̍nā nyɛ̍ cho̍ ya̍ lākɔ̄ yɔ̄nɔ᷄ŋ lo̍ŋ te̍ ni̍  .
44020023	Ō ya̍ si̍nā wo̍ ko̍ni̍ cho̍ ni̍ māā Nyi̍na̍ Mɛ̄lɛ̄ka̍a̍ dīmu̍l la̍ ō kālā ka̍lā o̍ chi̍e̍e̍ o̍ chi̍e̍e̍ ya̍ fu̍u̍lu̍u̍ māā ā chō ya̍ dɔ̄wɔ̄ɔ̄ o̍ chīɛ̄ī mānyūmndo̍ ni᷄ŋ . Ndu̍yɛ̍ , mī bi̍ī mɔ̍nɛ̍i̍ ta̍u̍  .
44020024	Kɛ̍ , I̍ chu̍e̍ bɛ̍ɛ̍ yo̍o̍mū nūu̍ māā ō chō nyɛ̄ o̍ nyɛ̄ le̍ , le̍ hāli̍ kpe̍ŋ mī chi̍i̍ wa̍li̍ Māsānɔ̄ɔ̍ Chi̍i̍sū ke̍ ya̍ wo̍ , ndu̍ yɔ̍nūŋ māā wāŋnda̍ yōōŋgū kɛ̄ndɔ̄ɔ̍ dīmūllo̍ a̍ kɛ̄ndɛ̄i̍ Mɛ̄lɛ̄kɛ̍i̍ o̍kɔ̄ɔ̄ ni̍  .
44020025	 “  Mi̍ I̍ ba̍lū sūɛ̍i̍ Mɛ̄lɛ̄kɛ̍i̍ dīmīo̍o̍ nya̍ tɛ̄ɛ̄ŋ a̍ Māsāle̍ Mɛ̄lɛ̄ka̍le̍ŋ o̍kɔ̄ɔ̄ . Ndu̍yɛ̍ , I̍ si̍nā māā nya̍ kpe̍de̍ lā chi᷅ lɛ̍ ni̍ŋ ya̍ le̍  .
44020026	Le̍la̍ŋ , mī di̍mu̍l nya̍ ō kālā ka̍lā pāa̍le̍ hāūle̍ŋ nde᷅ŋ māā tē wānā o̍ wānā nya̍ tɛ̄ɛ̄ŋ o̍ hu̍ŋ kɔ᷅ o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ pɛ̍ , mɛ̄ɛ̍ tɔ̍ɔ̍ya̍ŋ o̍ tɔ̍ɔ̍ya̍ŋ ve᷅ lɛ̍ ya̍ chōo̍ le̍ ndu̍ le̍  .
44020027	Mi̍ di̍mūl nya̍ nyɛ̄ o̍ nyɛ̍ Mɛ̄lɛ̄ka̍ kɛ̄ɛ̄si̍a̍a̍ le̍ tōsāa̍ , I̍ vi̍ŋ nyɛ̍ o̍ nyɛ̄ le̍  .
44020028	Le̍la̍ŋ , lā mānda̍ nya̍ pi̍la̍ a̍ wānāā Nyi̍na̍ Mɛ̄lɛ̄ka̍a̍ ō ke̍ nya̍ le̍ māndāa̍ wa̍ . Mɛ̄ɛ̍ wānā ma̍ndāā sāa̍ māndā sa̍a̍ ndūa̍a̍ yɛ̍ , le̍nde̍ nya̍ mānda̍ ku̍ndā wānāā lāāla᷄ŋa̍a̍ Mɛ̄lɛ̄ka̍a̍ ni̍ . Kāni̍ fo̍ndōle̍ , pīɔ̍m po̍ ndɔ̄ɔ̍ vī wo̍ ndu̍ to̍sa̍ ni̍ , mi̍ ku̍ndā wānāā lāāla᷄ŋnda̍ wā le̍ Mɛ̄lɛ̄ka̍  .
44020029	I̍ si̍nā māā te̍ I̍ fa̍ŋa̍ŋ pɛ̍ , wāŋnda̍ chō hūnɔ̄ɔ̄ lūɛ̄īyɔ̄ɔ̄ nya̍ tɛ̄ɛ̄ŋ mā tɛ̄ɛ̄mbu̍u̍ ku̍ndā wānāā lāāla᷄ŋnda̍ , mɛ̄ɛ̍ vīsīāā bīyāa̍ lūɛ̄ī sa̍ā ku̍ndāa̍ tɛ̄ɛ̄ŋ yɛ̍  .
44020030	Nya̍ pi̍la̍ kpe̍e̍kpe̍i̍ , wāŋnda̍ chō chɔ̄nɔ᷄ŋ nya̍ tɛ̄ɛ̄ŋ mā sīīŋgu̍u̍ tōnya̍a̍ sūɛ̍i̍ lāchōōwā , le̍ hāli̍ kpe̍ŋ mī wānāā lāāla᷄ŋnda̍ tōl nda̍ kɔ̄ɔ̄lī  .
44020031	Le̍la̍ŋ , lā mānda̍ŋ . Lā lōōnu̍ŋ māā le̍ wɔ̄sīla̍ŋ lā yāa̍ I̍ cho̍ nya̍ sīlāa̍ ī dīi̍ a̍ ī chɔ̄l a̍ mɛ̍mi̍a̍ŋ o̍ hɔ̄l  .
44020032	 “  Le̍la̍ŋ , I̍ ma̍l nya̍ Mɛ̄lɛ̄ka̍ o̍ bā . Ndu̍yɛ̍ , yo̍o̍ŋgōo̍ a̍ kɛ̄ndɛ̄i̍ ndūɛ̍i̍ o̍kɔ̄ɔ̄ ō chō nya̍ māndā . Yōōŋgōo̍ ho̍ō nɔ̄lā mbō lūe̍i̍ nya̍ kpāāyāa̍ . Ndu̍yɛ̍ , o̍ mɛ̄ɛ̄lu̍la̍ŋ mbō kē nya̍ nyɛ̄ kɛ̄ndɛ̄ o̍ nɔ̍ le̍ wānāa̍ Mɛ̄lɛ̄ka̍a̍ fa̍ū wo̍ . ”
44020033	Mi̍ Pɔ̍ɔ̄ hi̍a̍ū lāchī a̍ sūɛ̍i̍ āā , “ I̍ lu̍e̍i̍ yɔ̍ le̍hɔ̍l o̍ nyɛ̄ sɔ̄lāā pi̍la̍ , kɛ̄lɛ̄ŋgāā nyɛ̄ chūɛ̄ɛ̄na᷄ŋ pi̍la̍ le̍  .
44020034	Nya̍ pi̍la̍ lā sīnā māā o̍ sāāŋgīāā ya̍ sa̍a̍ŋgīāā a̍ bālā nīla̍ŋ ndo̍ , ya̍ a̍ chāāŋāā nīa̍a̍ , na̍a̍ ŋ̄ sōlīŋ ba̍ hāvɛ̍i̍ o̍ bā hāvɛ̍i̍ ni̍  .
44020035	I̍ chɔ̍m nya̍ a̍ nyɛ̄ o̍ nyɛ̄ ya̍ to̍sa̍ , māā le̍ mī ŋ̄ nɔ̄la̍ le̍ wānāa̍ nɔ̍ kpa̍a̍yā to̍sāā nyɛ̄ le̍ wa̍ mālāa̍ , mɛ̄ɛ̍ mī ŋ̄ tōsa̍ wa̍llo̍ le̍nde̍ o̍ ka̍lā ka̍lā . Ndu̍yɛ̍ , ŋ̄ lōōnu̍ŋ di̍ōmndā Māsānɔ̄ɔ̍ Chi̍i̍sū pi̍la̍ di̍mi̍ la̍ŋ . Mbo̍ dīmī āā , ‘ Wāŋndo̍ nyɔ̄ɔ̍ kīo̍o̍ ndu̍ wānā hi̍o̍ū sa̍lāa̍ sɔ̄lā a̍ wāŋndo̍ nu̍m nyɔ̄ɔ̍ kīo̍o̍ . ’ ”
44020036	Mɛ̄ɛ̍ Pɔ̍ɔ̄ chi̍i̍ sūɛ̍i̍ , mbo̍ bāŋ wūla̍ŋ nda̍ nda̍ā fa̍ū , ma̍ pīɛ̄ī Mɛ̄lɛ̄ka̍  .
44020037	O̍ ko̍ŋ kɔ̍ɔ̍lī , ma̍ chāŋ . Ndu̍yɛ̍ , ma̍ kɔ̄ma᷄ŋ ndu̍ , ma̍ sɔ̄sā ndu̍ kūu̍wo̍ le̍ ndu̍ chōŋgɔ᷄ŋndo̍  .
44020038	Nyɛ̍ to̍sa̍ mi̍ mɔ̍nɛ̍i̍ bīī nda̍ bīyɔ̄ɔ̄ bɛ̄ndōo̍ wo̍ ndu̍ cho̍ dīmī o̍ di̍mi̍ māā ā chi᷅ lɛ̍ ni̍ŋ ndu̍ le̍ wo̍ ni̍ . O̍ mɛ̄ɛ̄lu̍la̍ŋ , ma̍ līīla̍ ndu̍ o̍ dɛ̄ndɛ̄ bɛ̍ndōo̍  .
44021001	Mɛ̄ɛ̍ na̍a̍ ŋ̄ chōŋgu̍ŋ nda̍ , mi̍ ŋ̄ māl . Mi̍ dɛ̄ndɛ̄ bɛ̍ndōo̍ kūā sa̍kpō a̍ na̍a̍ . Mi̍ ŋ̄ fūūlūū o̍ lɛ̄ŋndē ībūŋgāle̍ŋ dīōla̍ŋ āā , Kɔ̍ɔ̄ . Dīi̍māndɔ̄ɔ̍ , mi̍ ŋ̄ fūūlūū o̍ lɛ̄ŋndē ībūŋgāle̍ŋ dīōla̍ŋ āā , Lu̍o̍di̍sī . Mɛ̄ɛ̍ na̍a̍ ŋ̄ chɛ᷄ŋ lo̍ŋ , mi̍ ŋ̄ kūā Pāta̍lūā chi̍e̍e̍  .
44021002	Pāta̍lūā lo̍ŋ na̍a̍ ŋ̄ kōma̍l dɛ̄ndɛ̄ bɛ̍ndōo̍ le̍ kɔ̄la̍ŋ o̍ lɛ̄ŋndē Fōni̍i̍sīāāle̍ŋ ni᷄ŋ ni̍ . Mi̍ ŋ̄ hēl lēni᷄ŋ . Mbo̍ kāndū kɔ̄la̍ŋ a̍ na̍a̍ o̍ mɛ̄ŋnda̍ŋ chōo̍  .
44021003	Mɛ̄ɛ̍ na̍a̍ ŋ̄ chē lɛ̄ŋndē Sa̍i̍pūlɔ̄ɔ̄le̍ŋ pɛ̍ɛ̍ŋ , mi̍ ŋ̄ mɛ̄ī le̍ŋ o̍ bā mīāllo̍ chōo̍ . Mi̍ ŋ̄ tūūsū . O̍ ko̍ŋ kɔ̍ɔ̍lī , mi̍ ŋ̄ fūūlūū o̍ lɛ̄ŋndē Si̍i̍lūīāle̍ŋ ni᷄ŋ . Mi̍ dɛ̄ndɛ̄ bɛ̍ndōo̍ sīm Ta̍a̍yā chi̍e̍e̍ . Mi̍ ŋ̄ tūāl . Ndu̍yɛ̍ , lo̍ŋ nda̍ a̍a̍ nɔ̍ le̍ wōlɔ̄ɔ̄la̍ wa̍ o̍ dɛ̄ndɔ̄ɔ̍ ni᷄ŋ nda̍ŋ tūsīo̍o̍ ni̍  .
44021004	Mi̍ ŋ̄ sāālu᷄ŋ wa̍nāā lāāla᷄ŋnda̍ ā pūm Ta̍a̍yā lo̍ŋ . Mi̍ ŋ̄ lō nda̍ o̍ bɛ̄ŋgu̍ cho̍o̍ le̍ lɔ̍ɔ̍ ō pīlɛ̍ . O̍ ko̍ŋ kɔ̍ɔ̍lī , mi̍ Nyi̍na̍ Mɛ̄lɛ̄ka̍a̍ tōsā ma̍ dīmūl Pɔ̍ɔ̄ māā ō hi̍a̍ū Chūlu̍sɛ̄lɛ̄m te̍  .
44021005	Kɛ̍ , mɛ̄ɛ̍ pālɛ̍i̍ na̍a̍ ŋ̍ nɔ̍ le̍ wāa̍ lātūlu̍ a̍ nda̍ ve̍ hīōū , mi̍ ŋ̄ bīī nɛ̄īyo̍ le̍ kɔ̄la̍ŋ . Nda̍ kpe̍de̍ , a̍ lāāndāā ndāa̍ , a̍ chūāūwāā ndāa̍ ma̍ hūŋ na̍a̍ līīla̍ . Mi̍ ŋ̄ hūŋ o̍ pīo̍o̍ kɔ̄ŋgɔ̍ . Mi̍ ŋ̄ bāŋ wūla̍ŋ o̍ si̍o̍ōŋnde̍ chōo̍ , mi̍ ŋ̄ pīɛ̄ī Mɛ̄lɛ̄ka̍  .
44021006	O̍ ko̍ŋ kɔ̍ɔ̍lī , mi̍ ŋ̄ chōŋga᷅ŋ ve᷅llāa̍ vēllē . Mi̍ na̍a̍ ŋ̄ hēl o̍ dɛ̄ndɛ̄ bɛ̍ndōo̍ ni᷄ŋ , mi̍ nda̍ mīīŋgū o̍ nda̍ lo̍  .
44021007	Mi̍ ŋ̄ cha᷄ŋ Ta̍a̍yā . Mi̍ ŋ̄ hīāū lāchī a̍ kɔ̄la̍ŋ o̍ mɛ̄ŋnda̍ŋ chōo̍ . Mi̍ ŋ̄ fūūlūū To̍le̍māī chi̍e̍e̍ . Mi̍ ŋ̄ kɔ̍ yi᷅l wānāā lāāla᷄ŋnda̍ lo̍ŋ . Mi̍ ŋ̄ chūā pāa̍le̍ŋ lē pīlɛ̍ na̍a̍ nda̍ā  .
44021008	Dīi̍māndɔ̄ɔ̍ , mi̍ ŋ̄ cha᷄ŋ To̍le̍māī lo̍ŋ , mi̍ ŋ̄ fūūlūū Sīsāli̍a̍ā chi̍e̍e̍ . Mi̍ ŋ̄ kūā o̍ chīɛ̄ī wānā di̍mīāā yōōŋgū kɛ̄ndɛ̍ Mɛ̄lɛ̄ka̍a̍ , Fi̍li̍pāī . Mi̍ ŋ̄ vīāū ndu̍ o̍ bɛ̄ŋgu̍ cho̍o̍ wa̍a̍lī . Fi̍li̍pī wo̍ ho̍ō nda̍ nda̍ a̍a̍ hɛ̄li̍ lɔ̍ɔ̍ nda̍ hɛ̄li̍ wānāā ŋɔ᷄mmɛ̍ū wa̍ Chūlu̍sɛ̄lɛ̄m chi̍e̍e̍ wo̍ ni̍  .
44021009	Ndu̍ o̍o̍ nɔ̍ chūāāmbūāā lāāndūāā yūfu̍a̍a̍ nda̍ hi̍ɔ̍ɔ̍lu̍ . Ndu̍yɛ̍ , wānāa̍ su̍a̍ā le̍ Mɛ̄lɛ̄ka̍ wa̍ nda̍ wa̍ ni̍  .
44021010	Mi̍ ŋ̄ vīāū lo̍ŋ le̍ pālɛ̍i̍ ī ti᷄ŋ . O̍ ko̍ŋ kɔ̍ɔ̍lī , mi̍ wāna̍ su̍a̍ā le̍ Mɛ̄lɛ̄ka̍ wo̍ ō pūm cha᷄ŋ o̍ lɛ̄ŋndē Chūdi̍a̍āle̍ŋ ni᷄ŋ , dīōla̍ŋ A̍ka̍bɔ̄ɔ̄  .
44021011	Mbo̍ hūŋ nāa̍ na̍a̍ chūā . Mbo̍ chūā yāu̍le̍ Pɔ̍ɔ̄ le̍ŋ . Mbo̍ yīī ndu̍ pi̍la̍ bāla̍ŋ a̍ pēlo᷄ŋ a̍ le̍ŋ . Mbo̍ dīmī āā , “ Nyi̍na̍ Mɛ̄lɛ̄ka̍a̍ dīmi̍ āā , ‘ Nu̍a̍ā Chu̍ūwa̍ chō wāna̍ nɔ̍ yāu̍le̍ŋ nde᷅ŋ ndo̍ yīī Chūlu̍sɛ̄lɛ̄m ni̍ , ndu̍yɛ̍ , mā ma᷄l ndu̍ wānāa̍ cho̍ a̍ Chu̍ū le̍ wa̍ o̍ bā . ’ ”
44021012	Mɛ̄ɛ̍ na̍a̍ ŋ̄ tūēī nyɛ̄ A̍ka̍bɔ̄ɔ̄ di̍mi̍ wo̍ , na̍a̍ ni̍ a̍ chāāŋāā nāa̍ wa̍ lo̍ŋ nda̍ , mi̍ ŋ̄ nyɔ̄ɔ̄lū Pɔ̍ɔ̄ māā ō ku̍ā Chūlu̍sɛ̄lɛ̄m te̍  .
44021013	Kɛ̍ , mi̍ Pɔ̍ɔ̄ mūlī āā , “ Lā vɛ᷅ mi̍ lā wā cha᷄ŋndo̍ nu̍a̍ā mī lā lūēī kɔ᷅l nūu̍ mɔ̍nɛ̍i̍ ? Ō cho̍ wɔ̍ le̍ yīīyo̍ su̍e̍e̍ sɔ̍lāa̍ Chūlu̍sɛ̄lɛ̄m chi̍e̍e̍ le̍ , kɛ̍ , I̍ cho̍ ō bɛ̄ɛ̄ndīa̍ŋ le̍ pīɔ̍mndo̍ sɔ̄lāa̍ lo̍ŋ le̍ Māsānɔ̄ɔ̍ Chi̍i̍sū . ”
44021014	Mɛ̄ɛ̍ na̍a̍ ŋ̄ būmba̍ ndu̍ kɔ̄llo̍ mūlī , mi̍ ŋ̄ māl ndu̍ . Mi̍ ŋ̄ dīmī āā , “ Nyɛ̄ o̍ nyɛ̄ yɔ̄nu̍ŋ mɛ̄ɛ̍ Māsānɔ̄ɔ̍ Mɛ̄lɛ̄ka̍ hɛ̄na̍ŋ māā ō yɔ̄nu̍ŋ yɛ̍ . ”
44021015	O̍ ko̍ŋ kɔ̍ɔ̍lī , mi̍ ŋ̄ tōōsīāā wōlɔ̄ɔ̄lā nāāla̍ŋ , mi̍ ŋ̄ hīāū le̍ kɔ̄la̍ŋ Chūlu̍sɛ̄lɛ̄m  .
44021016	Mi̍ wānāā lāāla᷄ŋnda̍ ā ti᷄ŋ Sīsāli̍a̍ā ā līīla̍ na̍a̍ . Ma̍ kūā a̍ na̍a̍ o̍ chīɛ̄ī wāna̍ na̍a̍ ŋ̍ nɔ̍ le̍ wāa̍ o̍ bɛ̄ŋgu̍ cho̍o̍ wo̍ , dīōla̍ŋ Ma̍sɔ̄ŋ . O̍ lɛ̄ŋndē Sa̍i̍pūlɔ̄ɔ̄le̍ŋ ni᷄ŋ pōo̍ ho̍ō ndu̍ o̍o̍ fu̍la̍ ni̍ . Ndu̍yɛ̍ , ō wa̍ ni᷅ŋ wānā la̍a̍la᷄ŋ le̍ te̍le̍ŋ vi̍lɛ̄ī  .
44021017	Mɛ̄ɛ̍ na̍a̍ ŋ̄ fūūlu̍u̍ Chūlu̍sɛ̄lɛ̄m , mi̍ wānāā lāāla᷄ŋnda̍ dēmūl na̍a̍ a̍ kɔ̄l kɛ̄ndɛ̄  .
44021018	Dīi̍māndɔ̄ɔ̍ , mi̍ ŋ̄ kūā Chēmi̍si̍ yīlɔ̄ɔ̄ na̍a̍ Pɔ̍ɔ̄ wa̍ā . Ndu̍yɛ̍ , lāŋgba̍ā kālla̍ kpe̍de̍ le̍ ku̍ndā wānāā lāāla᷄ŋnda̍ ā wa̍ o̍ hɔ̄lndɔ̄  .
44021019	Mɛ̄ɛ̍ Pɔ̍ɔ̄ yi̍l nda̍ , mbo̍ dūāūnu᷄ŋ ko̍na̍ a̍ nyɛ̄ o̍ nyɛ̄ fe̍e̍ Mɛ̄lɛ̄ka̍ tōsa̍ wānāa̍ cho̍ a̍ Chu̍ū le̍ wa̍ tɛ̄ɛ̄ŋ , te̍le̍ŋ o̍ wa̍ wa̍li̍ Mɛ̄lɛ̄ka̍a̍ tōsāa̍ wo̍  .
44021020	Mɛ̄ɛ̍ nda̍ tūēī nyɛ̄ Pɔ̍ɔ̄ di̍mi̍ wo̍ , ma̍ sāŋgālā Mɛ̄lɛ̄ka̍ . O̍ ko̍ŋ kɔ̍ɔ̍lī , ma̍ dīmūl Pɔ̍ɔ̄ āā , “ Chāa̍ŋ nāa̍ , nūm pi̍la̍ ā chē mɛ̄ɛ̍ Chu̍ūwa̍ wāa̍la̍ŋ ta̍u̍ a̍ si̍mnu᷄ŋ wa̍nāā lāāla᷄ŋ yɛ̍ . Ndu̍yɛ̍ , nda̍ kpo̍u̍ ā chō wānāā mānda᷄ŋ bɛ̍ndū le̍ sāwāla̍ Mɛ̄lɛ̄ka̍la̍ŋ māndāa̍  .
44021021	Wāŋnda̍ ā dīmu̍l nda̍ a̍ nūm o̍kɔ̄ɔ̄ , māā nūm chō kēīyo̍ Chu̍ūwa̍ a̍ cho̍ o̍ lɛ̄ŋīī wānāa̍ cho̍ a̍ Chu̍ū le̍ wa̍ ni᷄ŋ nda̍ dīmūllo̍ māā ā ma̍ndā sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ te̍ . Kāni̍ fo̍ndōle̍ , māā nūm dīmī māā ā hi̍vī chūāūwāā ndāa̍ o̍ chīɛ̄ī kɔ̄ɔ̄lī le̍ . Ndu̍yɛ̍ , māā ā chu̍ā ka̍ā nāa̍ māChu̍ūwo̍ le̍ . ”
44021022	Ma̍ nyūnā Pɔ̍ɔ̄ āā vɛ̄ɛ̍nɛ̍ , “ Yɛ̄ɛ̍nɛ̍ na̍a̍ ŋ̄ tōsa̍ yɛ̍ nɛ̍ ? Kāni̍ , ā chō tūēīyɔ̄ɔ̄ māā nūm hīŋ  .
44021023	Le̍la̍ŋ , to̍sa̍ mɛ̄ɛ̍ na̍a̍ ŋ̄ chō nu̍m dīmūl lɛ̍ . Pūa̍a̍ ā hīɔ̍ɔ̍lu̍ a̍ cho̍ na̍a̍ tɛ̄ɛ̄ŋ ma̍ chūā būŋgɛ̄i̍ ī kālā ka̍lā nāa̍ Mɛ̄lɛ̄ka̍ chūā  .
44021024	Lā kɔ̍ nya̍ nda̍ā mī lā kɔ̍ sɔ̍lā dīndīo̍o̍ Mɛ̄lɛ̄ka̍ o̍ hɔ̄l lātūlu̍ . Ndu̍yɛ̍ , mī nūm pa̍a̍wa̍ nyɛ̍ nda̍ a̍a̍ nɔ̍ le̍ pāāwāa̍ le̍ dīōndɔ̄ɔ̄ ndāa̍ wo̍ . O̍ ko̍ŋ , pūa̍a̍ ha̍ā nɔ̄lā mā sēndi̍ yu̍ŋgu̍lta̍ŋ . Tē a̍ to̍sa̍ he̍ī pɛ̍ , ko̍ŋ to̍sā mī wāŋnda̍ kpe̍de̍ a̍ si̍na̍ māā nyɛ̄ o̍ nyɛ̄ nda̍ dīmi̍ a̍ nūm o̍kɔ̄ɔ̄ māā ō cho̍ to᷅nya̍ le̍ . Ndu̍yɛ̍ , ko̍ŋ to̍sā mā sīna̍ māā nɛ̄i̍ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ lā dīmi̍ māā wāŋnda̍ ā kɔ̍ le̍cho̍o̍ wo̍ , māā lē chōo̍ nūm pi̍la̍ bɛ̍ɛ̍ nūm chō kɔ̄la̍ŋ ni̍  .
44021025	Kɛ̍ ndu̍yɛ̍ , mi̍ ŋ̄ pōōnyīāl wānāa̍ cho̍ a̍ Chu̍ū le̍ wa̍ a̍ si̍mnu᷄ŋ wa̍nāā lāāla᷄ŋ nda̍ yāu̍wo̍ . Mi̍ ŋ̄ dīmī a̍a̍ , ‘ Lā di̍ā nyɛ̄ dīāā lāsōōlu̍u̍ wo̍ le̍ . Lā di̍ā kōo̍ma̍ vīsī le̍ . Lā di̍ā vīsī nda̍ dīī ā so̍lī ko̍o̍ma̍ ndūa̍ŋ ndo̍ le̍ . Ndu̍yɛ̍ , lā hi̍nī a̍ wāna̍ cho̍ la̍a̍ nu̍m kɛ̄lɛ̄ŋgāā pɔ̍nɔ̍ nu̍m te̍ wo̍ le̍ . ’ ”
44021026	O̍ ko̍ŋ kɔ̍ɔ̍lī , mi̍ Pɔ̍ɔ̄ ku̍ā dīi̍māndɔ̄ɔ̍ nda̍ pūa̍a̍ hi̍ɔ̍ɔ̍lu̍a̍a̍ ka̍ŋ . Mbo̍ sɔ̄lā dīndīo̍o̍ Mɛ̄lɛ̄ka̍ o̍ hɔ̄l nda̍ nda̍ā . Ndu̍yɛ̍ , mbo̍ kūā o̍ chīɛ̍i̍ ni᷄ŋ . Mbo̍ kɔ̍ chɔ᷅m te̍le̍ŋ pālɛ̍i̍ di̍ndīāā kēŋ ndi̍ i̍i̍ nɔ̍ le̍ mɛ̄ɛ̄lōo̍ wo̍ . Kāni̍ , te̍le̍ŋ ko̍ŋ nda̍ a̍a̍ nɔ̍ le̍ sa̍lāa̍ sōlīo̍o̍ le̍ nda̍ a̍ pi̍lɛ̍ŋ pi̍lɛ̍ŋ nda̍ fa̍ū ni̍  .
44021027	Mɛ̄ɛ̍ pālɛ̍i̍ ŋɔ̍mmɛ̍ū ve̍ ī wa̍ le̍ chūwɔ̄ɔ̍ , mi̍ Chu̍ūwa̍ ā pūm a̍ fu̍la̍ o̍ būŋgɛ̄ī E̍e̍sīāve̍ ni᷄ŋ nda̍ sāālu᷄ŋ Pɔ̍ɔ̄ o̍ chīɛ̍i̍ Mɛ̄lɛ̄ka̍a̍ ni᷄ŋ . Ma̍ tōsā mi̍ fāŋgāa̍ ō dūāūnu᷄ŋ tu̍mbe̍ a̍ Pɔ̍ɔ̄ ma̍ dēl ndu̍ chōo̍  .
44021028	Ma̍ dēŋī chōo̍ cho̍o̍ āā , “ Chāāŋāā nāa̍ lā hu᷄ŋ . Mi̍ che᷄ŋ po̍ cho̍ bālɔ̄ɔ̍ a̍ wāŋnda̍ pɛ̄ɛ̄kōo̍ bā o̍ bā fe̍e̍ mbō tōsā mā pɛ̄ɛ̄sā wa̍nāā nāa̍ wo̍ . Ndu̍ cho̍ tōsāa̍ ni̍ mī wāŋnda̍ pɛ̄ɛ̄sā sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ a̍ chīɛ̄ī na̍a̍ ŋ̄ sōlī ho̍ō sa̍lāa̍ wo̍ . O̍ ko̍ŋ kɔ̍ɔ̍lī , ō hīŋ bɛ̍ɛ̍ a̍ wānāa̍ cho̍ a̍ Chu̍ū le̍ wa̍ o̍ chīɛ̄ī na̍a̍ ŋ̄ sōlī sa̍lāa̍ wo̍ ni᷄ŋ , a̍ nɔ̍ mā lūɛ̄ī lēni᷄ŋ te̍ wa̍ , ma̍ tɛ̄ɛ̄mbūū fo̍nda᷄ŋ cho̍ ho̍ō le̍ Mɛ̄lɛ̄ka̍ wo̍ . ”
44021029	Chɔ̄ nda̍ chē Tīlōfi̍mɔ̄ɔ̄ , wānā wa̍ā Ɛ̍fi̍sīā lātūlu̍ a̍ Pɔ̍ɔ̄ Chūlu̍sɛ̄lɛ̄m ndo̍ , ā wa̍ ko̍ kɔ̍l māā Pɔ̍ɔ̄ ndu̍ o̍o̍ lu̍ɛ̍ī a̍ ndu̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Le̍la̍ŋ nda̍ dīmi̍ le̍nde̍ ni̍  .
44021030	Mi̍ wo̍o̍lūŋ wo̍o̍lūŋ bɛ̄ndōo̍ tīū chi̍o̍o̍ si̍lɔ̍ . O̍ ko̍ŋ kɔ̍ɔ̍lī , mi̍ wāŋnda̍ kūā a̍ kīlta̍ŋ ma̍ dēl Pɔ̍ɔ̄ chōo̍ . Ma̍ sāsū ndu̍ ma̍ fūlā a̍ ndu̍ o̍ bɛ̍ɛ̄ . Mɛ̄ɛ̍ nda̍ sōli̍ ndu̍ o̍ bɛ̍ɛ̄ , ma̍ kīīndīāā dīōla̍ŋ o̍ chīɛ̍i̍ Mɛ̄lɛ̄ka̍a̍  .
44021031	Cho̍be̍ mī fāŋgā ko̍ŋ ndu̍ o̍o̍ di̍ī Pɔ̍ɔ̄ . Kɛ̍ mi̍ ī yɔ̄nu᷄ŋ ki̍nɛ̍i̍ , mi̍ wānā pi᷅lɛ̍ kɔ̍ di̍mūl wānā bɛ̍ndū Lu̍o̍ma᷅ŋnda̍ o̍ cho̍ so̍vɛ̄i̍ya̍ bōlle̍ŋ ndo̍ māā wāŋnda̍ Chūlu̍sɛ̄lɛ̄m kpo̍u̍ ā ma᷄l sɔ̍ŋgɔ̄ bɛ̄ndōo̍  .
44021032	Mɛ̄ɛ̍ nda̍ dīmu̍l wānā bɛ̍ndū kōŋ le̍nde̍ , mbo̍ chūā wānāā bɛ̄ndūāā so̍vɛ̄i̍ya̍ ā ti᷄ŋ a̍ wa̍ ndu̍ o̍ bā bɛ̄ŋgu̍ wa̍ a̍ so̍vɛ̄i̍ya̍ lē pīlɛ̍ kpe̍ . Ma̍ kūā a̍ kīlta̍ŋ nāa̍ fāŋgāa̍ wa̍ wa̍ . Mɛ̄ɛ̍ wāŋnda̍ chē ndu̍ hūnɔ̄ɔ̍ a̍ so̍vɛ̄i̍ya̍ , ma̍ pɛ̄ŋgī Pɔ̍ɔ̍l lɔ̄ɔ̍  .
44021033	O̍ ko̍ŋ kɔ̍ɔ̍lī , mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ kūā mbo̍ kɔ̍ bi̍ī Pɔ̍ɔ̄ . Mbo̍ lō o̍ ko̍ŋ mbo̍ tōsā ma̍ dūāū ndu̍ o̍ yɔ̄lɔ᷄ŋ sālā tīɔ̍ɔ̍ŋ . Mbo̍ nyūnā wāŋnda̍ āā vɛ̄ɛ̍nɛ̍ , “ Wāna̍ māā vɛ̄ɛ̍nɛ̍ po̍o̍ ho̍ō chō yɛ̄ ? Ndu̍yɛ̍ , ō yɛ̄ɛ̍nɛ̍ o̍ to̍sa̍ yɛ̄ ? ”
44021034	Kɛ̍ ā mūli̍ nyu̍nā ndɔ̄ɔ̍ sa̍na̍a̍ le̍ . Ha̍ā dīmi̍ pɛ̍ he̍ī , ha̍ā dīmi̍ he̍ī . Bɔ̄ɔ̄lūūwo̍ wa̍ ta̍u̍ ta̍u̍ ō sɔ̄la̍ di̍ōm mūlīāā sa̍na̍a̍ le̍ . Le̍la̍ŋ , mi̍ wānā bɛ̍ndōo̍ dīmūl pūa̍a̍ ndūa̍a̍ āā , “ Lā kɔ̍ a̍ ndu̍ mī la̍ kɔ̍ wo̍ū ndu̍ o̍ chīɛ̄ī kālā ka̍lāa̍ ni᷄ŋ ō ya̍a̍mɔ̍ɔ̍ nɔ̍lā pi̍ɔ̍lɔ̄ɔ̄ chɔ̍ chɔ̍ le̍ wo̍ . ”
44021035	Mɛ̄ɛ̍ nda̍ fūūlu̍u̍ a̍ Pɔ̍ɔ̄ le̍ hēlɔ̄ɔ̍ chīɛ̄ī ni̍ŋ , mi̍ fāŋgāa̍ tūūlū kɔ̄l . Ma̍ kāndū dēŋīo̍o̍ . Le̍ he̍ī , mi̍ so̍vɛ̄i̍ya̍ chūā ndu̍ ma̍ kūā a̍ ndu̍  .
44021036	Mi̍ wāŋnda̍ tūāl ndu̍ kɔ̄ɔ̄lī a̍ dēŋīo̍o̍ . Mā dīmī āā , “ Lā kɔ̍ di̍ī ndu̍ . Lā kɔ̍ di̍ī ndu̍ . ”
44021037	Mɛ̄ɛ̍ nda̍ wa̍ le̍ Pɔ̍ɔ̄ lūēīyo̍ o̍ chīɛ̄ī kālā ka̍lāa̍ ni᷄ŋ , mbo̍ dīmūl wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ o̍ Kīli̍kīi̍ye̍ ni᷄ŋ āā , “ I̍ hɛ̍na̍ŋ mī so̍ō nāa̍ nūm chu̍a̍ . ” Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ nyūnā ndu̍ āā , “ Ye̍ē ā dīmī Ki᷅li̍kīi̍ye̍ ?
44021038	Mɛ̄ɛ̍ ō cho̍ nu᷅m te̍ cho̍ lāŋu̍nɔ̍ chɛ̍ŋ I̍chi̍pī te̍le̍ŋ pi᷅lɛ̍ mbo̍ chūā wānāā dīūwāā wāa̍la̍ŋ lā hīɔ̍ɔ̍lu̍ mbo̍ sɔ̄nda᷄ŋ a̍ nda̍ o̍ po̍llo̍ ni᷄ŋ le̍ sɔ̍ŋgɔ̄ɔ̍ a̍ lɛ̄ŋnde̍ŋ ndo̍ le̍ ? ”
44021039	Mi̍ Pɔ̍ɔ̄ mu̍lī āā , “ Chu̍ūnɔ̄ɔ̍ ya̍ cho̍ ni̍ . Ndu̍yɛ̍ , pi̍la̍chi̍e̍e̍ wa̍ā o̍ chi̍e̍e̍ lēbɛ̄ɛ̄ bɛ̄ndōo̍ Ta̍a̍sɔ̄ɔ̄ , o̍ būŋgɛ̄ī Sīli̍i̍sīāāve̍ ni᷄ŋ ya̍ I̍ cho̍ ni̍ . Yāndi̍i̍ ke̍ ya̍ fo̍ndāa̍ mi̍ so̍ō nāa̍ wāŋnda̍ chūā . ”
44021040	Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ ō ke̍ ndu̍ fo̍ndāa̍ . Mi̍ Pɔ̍ɔ̄ si᷅m nāa̍ te̍māa̍ o̍ chīɛ̄ī kālā ka̍lāa̍ dīō . Mbo̍ hēēlūl wāŋnda̍ bāa̍ le̍ mā ya᷄ŋ ndu̍ nīla̍ŋ . Mɛ̄ɛ̍ nda̍ mēi̍ , mi̍ Pɔ̍ɔ̄ ka̍ndū sūɛ̍i̍ nāa̍ nda̍ chūā o̍ Hi̍būlūi̍ye̍ ni᷄ŋ āā  ,
44022001	 “  Chāa̍ŋāā nīa̍a̍ a̍ wāŋ bānāa̍ , lā ya᷄ŋ ya̍ ni᷅la̍ŋ mī I̍ kɔ̍ɔ̍sa̍ le̍ ya̍ pi̍la̍ . ”
44022002	Mɛ̄ɛ̍ nda̍ tūēī ndu̍ sūɛ̍i̍ nāa̍ nda̍ chūā o̍ Hi̍būlūi̍ye̍ ni᷄ŋ , ma̍ chɔ̄ɔ̄lū mēī do̍ŋ . Mi̍ Pɔ̍ɔ̄ hi̍a̍ū lāchī a̍ sūɛ̍i̍  .
44022003	Mbo̍ dīmī āā , “ Chu̍ūnɔ̄ɔ̍ ya̍ I̍ cho̍ ni̍ . Ndu̍yɛ̍ , Ta̍a̍sɔ̄ɔ̄ o̍ būŋgɛ̄ī Sīli̍i̍sīāāve̍ ni᷄ŋ nda̍ vēlū ya̍ ni̍ . Kɛ̍ ndu̍yɛ̍ , Chūlu̍sɛ̄lɛ̄m chi̍e̍e̍ na̍nu᷄ŋ nda̍ mānda̍ ya̍ ni̍ . Mi̍ I̍ sɔ̍lā pɛ̄ɛ̄kōo̍ Kāme̍līāl o̍ bā bɛ̄ŋgu̍ . Mi̍ sɔ̍lā pɛ̄ɛ̄kōo̍ ō kālā ka̍lā a̍ mɛ̄ɛ̍ ya̍ I̍ ma̍ndā sa̍wāla̍ nda̍ chɔ᷄m fi̍nyāā nāā ma̍māa̍ sīndɛ̄ la̍ŋ yɛ̍ . Ndu̍yɛ̍ , mi̍ I̍ chu̍ā wa̍li̍ Mɛ̄lɛ̄ka̍a̍ a̍ bāla̍ŋ lā tīɔ̍ɔ̍ŋ kpe̍e̍kpe̍i̍ , mɛ̄ɛ̍ nya̍ chō tōsāa̍ hāū nu̍a̍ā yɛ̍ ko̍ni̍  .
44022004	O̍ ko̍ŋ kɔ̍ɔ̍lī , mi̍ I̍ tu̍sī wānāa̍ to᷅l pɛ̄ɛ̄ku̍ Chi̍i̍sōo̍ ho̍ō kɔ̄ɔ̄lī wa̍ nyɛ̄ pālāa̍ chōo̍ ta̍u̍ . Mi̍ I̍ to̍sā bɛ̍ɛ̍ mi̍ ā pūm ā sɔ̄lā pīɔ̍mndo̍ . Mī ya̍ i̍i̍ bi̍ī nda̍ , wānā pɔ̍nɔ̍ ni̍ , wānā la̍nɔ̍ ni̍ , mī du̍a̍ū nda̍ chīɛ̄ī ni̍ŋ  .
44022005	Māsa̍ wānāā sōlīāā lāsa̍lāa̍ , a̍ lāŋgba̍ā kālāa̍ ki̍a̍lū ya᷅ma᷅ŋ nda̍ , ā tɛ̄ndā se̍īle̍ŋ māā tōnya̍a̍ ya̍ cho̍ dīmīo̍o̍ ni̍ . Kāni̍ fo̍ndōle̍ , bōōndi̍i̍ pi᷅lɛ̍ mi̍ sɔ̍lā yāu̍la̍ŋ nda̍ o̍ ba̍ le̍ kɔ̄la̍ŋ a̍ la̍ŋ nāa̍ chāāŋāā nāā Chu̍ūwa̍ chūā Dāma̍si̍kɔ̍ɔ̄ . Mi̍ I̍ ku̍ā lo̍ŋ le̍ wānāa̍ to᷅l pɛ̄ɛ̄ku̍ Chi̍i̍sōo̍ ho̍ō kɔ̄ɔ̄lī wa̍ bīyɔ̄ɔ̍ , le̍ mī mi̍i̍ŋgu̍ a̍ nda̍ o̍ yɔ̄lɔ᷄ŋ Chūlu̍sɛ̄lɛ̄m , le̍ nda̍ nyɛ̄ pālāa̍ tūsīo̍o̍ chōo̍ . ”
44022006	 “  O̍ kɔ̄lā nīla̍ŋ ni᷄ŋ , mɛ̄ɛ̍ ya̍ I̍ fūūlūū Dāma̍si̍kɔ̍ɔ̄ chi̍e̍e̍ le̍kɔ̍ɔ̍ a̍ te̍le̍ŋ pāa̍le̍ŋ lē sīm o̍ bōlle̍ŋ chōo̍ wo̍ ki̍nɛ̍i̍ , mi̍ pa̍ŋgēle̍ bɛ̄ndōo̍ cha᷄ŋ o̍ ha̍la̍a̍ ni᷄ŋ le̍ pi᷅lɛ̍ kpe̍ , mbo̍ tīū si̍lɔ̍ nāa̍ ya̍ I̍ wa̍ wa̍  .
44022007	Mi̍ de᷅l lɛ̄ŋ . Mi̍ tu̍ɛ̍ī mi̍ dīōmndo̍ dīmūl la̍ āā , ‘ Sɔ̍ɔ̄ , Sɔ̍ɔ̄ , vɛ᷅ ma̍ wā ya̍ nyɛ̄ pālāa̍ tūsīo̍o̍ chōo̍ ? ’
44022008	Mi̍ I̍ nyu̍nā a̍a̍ , ‘ Nūm nɛ̄ɛ̍nɛ̍ Māsānɔ̄ɔ̍ ? ’ Mbo̍ dīmūl la̍ āā , ‘ Ya̍ Chi̍i̍sū , o̍ fūlā ho̍ō Na̍a̍sa̍lūɛ̄ī chi̍e̍e̍ wo̍ ni̍ . Wāna̍ ŋ̄ chō nyɛ̄ pālāa̍ tūsīo̍o̍ chōo̍ wo̍  .
44022009	Mi̍ pūa̍a̍ na̍a̍ ŋ̄ wa̍ kɔ̄la̍ŋ nda̍ ā chā pa̍ŋgēlo̍o̍ . Kɛ̍ ā tūi̍i̍ nyɛ᷅ wāna̍ wa̍ sūɛ̍i̍ nāa̍ ya̍ chu̍a̍ wo̍ ō dīmi̍ wo̍ le̍  .
44022010	Mi̍ lo᷅ lo̍ŋ mi̍ nyu̍nā ndu̍ , ma̍a̍ , ō yɛ̄ɛ̍nɛ̍ ya̍ I̍ to̍sa̍ yɛ̍ , Māsānɔ̄ɔ̍ ? Mbo̍ dīmūl la̍ māā , chɔ̍ŋ , mā kūɛ̄ Dāma̍si̍kɔ̍ɔ̄ . Wānā cho̍ lākɔ̄ nu̍m chɔ̄m nyɛ̄ o̍ nyɛ̄ Mɛ̄lɛ̄ka̍ kɛ̄ɛ̄si̍a̍a̍ le̍ mā to̍sa̍ . ’
44022011	Mi̍ pa̍ŋgēle̍ bɛ̄ndū ko̍ŋ tōsā mi̍ su̍mā . Mɛ̄ɛ̍ mi̍ chāāŋāā nīa̍a̍ sāā ya̍ ni᷅ŋ bāa̍ , mi̍ ŋ̄ fūūlūū Dāma̍si̍kɔ̍ɔ̄  .
44022012	 “  Po̍ pi᷅lɛ̍ wa̍ lo̍ŋ dīōla̍ŋ āā , Ānāna̍a̍yā . Ō wa̍ wānā pi̍ɛ̍i̍yāā Mɛ̄lɛ̄ka̍ sa̍kpō . Ndu̍yɛ̍ , ndu̍ o̍o̍ ma̍ndā sa̍wāla̍ nda̍ ke̍ na̍a̍ Chu̍ūwa̍ la̍ŋ . Chu̍ūwa̍ kpe̍de̍ Dāma̍si̍kɔ̍ɔ̄ nda̍ a̍a̍ nɔ̍ bɛ̄ɛ̄le̍ŋ ta̍u̍ le̍ ndu̍  .
44022013	Mbo̍ hūŋ nāa̍ ya̍ chu̍a̍ . Mbo̍ sīm ya̍ īkɛ̄i̍ . Mbo̍ dīmī āā , ‘ Chāa̍ŋ nūu̍ Sɔ̍ɔ̄ , ka̍ndu̍ vɛ̍lɛ̄ chɔ̄ɔ̍ a̍ hɔ̄ltā nūmnda̍ŋ . ’ O̍ fōōfō ko̍ŋ chōo̍ , mi̍ ka̍ndū chɔ̄ɔ̍ . Mi̍ to̍fā ndu̍  .
44022014	Mi̍ Ānāna̍a̍yā di̍mī āā , ‘ Mɛ̄lɛ̄ka̍ ō fi̍nyāā nāā ma̍māa̍ nda̍ a̍a̍ pi̍ɛ̍ī yo̍ , ō hɛ̄li̍ nu̍m le̍ mā si̍na̍ nyɛ̄ o̍ kɛ̍ɛ̍si̍a̍a̍ le̍ tōsāa̍ wo̍ . Ndu̍yɛ̍ , ō hɛ̄li̍ nu̍m le̍ mā chē bu̍ɛ̍ī ndɔ̍ to̍sa̍ hɛ̄na᷄ŋ ndɔ̄ɔ̍ wo̍ . Ndu̍yɛ̍ , mā tūēī ndu̍ o̍ sūɛ̍i̍ nāa̍ nūm chu̍a̍  .
44022015	Ā dīmūl ni̍ŋ wa᷅ŋnda̍ kpo̍u̍ a̍ ndu̍ o̍kɔ̄ɔ̄ , nyɛ̄ ŋ̄ tūēī yo̍ a̍ nyɛ̄ ŋ̄ chē wo̍  .
44022016	Le̍la̍ŋ , ō yɛ̄ɛ̍nɛ̍ ŋ̄ chō yɛ̄ chūm ? Chɔ̍ŋ ni̍ko̍ mā yīŋ nu̍m bo̍o̍ndi̍i̍ ŋ̄ chō dīōla̍ Māsānɔ̄ɔ̍ Mɛ̄lɛ̄ka̍la̍ŋ pīɔ̄lɔ̄ɔ̍ ve̍ , mī Mɛ̄lɛ̄ka̍ tɔ̄ɔ̄ yɔ̄ŋ nūm wɔ̍ɔ̍ŋndo̍ . ’
44022017	 “  Mi̍ I̍ mi̍i̍ŋgū Chūlu̍sɛ̄lɛ̄m . Mɛ̄ɛ̍ ya̍ wa̍ Mɛ̄lɛ̄ka̍ pīɛ̄īyo̍ o̍ chīɛ̍i̍ Mɛ̄lɛ̄ka̍a̍ ni᷄ŋ , mi̍ cha᷅ yi̍lāŋndo̍  .
44022018	O̍ yi̍lāŋndo̍ ho̍ō ni᷄ŋ , mi̍ cha᷅ Ma̍sānɔ̄ɔ̍ Mɛ̄lɛ̄ka̍ . Mbo̍ dīmūl la̍ āā , ‘ Ke̍le̍ŋa̍ mā fa̍ŋa̍ŋ Chūlu̍sɛ̄lɛ̄m chɔ̍ chɔ̍ . Kāni̍ fo̍ndōle̍ , wāŋnda̍ na̍nū ā la̍a̍lāŋ ni̍ŋ a̍ nyɛ̄ ŋ̄ dīmūl nda̍ ni̍ŋ a̍ ya̍ o̍kɔ̄ɔ̄ wo̍ le̍ . ’
44022019	Mi̍ mu̍lūl ndu̍ a̍a̍ , ‘ Māsānɔ̄ɔ̍ Mɛ̄lɛ̄ka̍ , wāŋnda̍ ha̍ā sīnā māā I̍ wa̍ kɔ̄la̍ŋ o̍ chīɛ̄īlā na̍a̍ ŋ̄ pīɛ̄ī Mɛ̍lɛ̄ka̍ la̍ŋ fa̍ū mī bi̍ū wa̍nāa̍ la̍a̍la̍ŋ a̍ nūm nda̍ , mī lu̍a̍ā nda̍ . ’
44022020	Ndu̍yɛ̍ , wāŋnda̍ sīnā māā lɔ̍ɔ̍ nda̍ wa̍ Sti̍i̍vīŋ dīyɔ̄ɔ̍ wo̍ , wāna̍ ndu̍ o̍o̍ di̍mūl wa᷅ŋnda̍ a̍ nūm o̍kɔ̄ɔ̄ wo̍ , I̍ wa̍ lo̍ŋ . Ī wa̍ ō chɛ̄la᷅ŋ a̍ nda̍ māā ā dīi̍ ndu̍ . Mi̍ bi̍i̍lūl wānāa̍ wa̍ ndu̍ dīyɔ̄ɔ̍ wa̍ dōmāla̍ ndāla̍ŋ  .
44022021	Mi̍ Māsānɔ̄ɔ̍ dīmūl la̍ āā , ‘ Kɔ̍ , kāni̍ fu̍u̍le̍ , I̍ cho̍ nu̍m vīōmɔ̄ɔ̄ la̍nda̍ŋ o̍ wānāa̍ cho̍ a̍ Chu̍ū le̍ wa̍ lo̍ . ’ ”
44022022	Mi̍ wāŋnda̍ lō Pɔ̍ɔ̄ nīla̍ŋ yāŋɔ̄ɔ̍ ha̍a̍a̍ mbo̍ lō o̍ ko̍ŋ mbo̍ sūāā a̍ kɔ̄la̍ŋ o̍ wānāa̍ cho̍ a̍ Chu̍ū le̍ wa̍ lo̍ o̍kɔ̄ɔ̄ . Dīmīo̍o̍ dɔ̍ɔ̍ le̍nde̍ , ma̍ kāndū dēŋīo̍o̍ chōo̍ cho̍o̍ āā , “ Lā dīi̍ ndu̍ . Lā dīi̍ ndu̍ . Ō bɛ̄nda̍ mbō wa̍ yōōmū le̍ . ”
44022023	A̍ wa̍ dēŋīo̍o̍ mā sɛ̄ɛ̄sīāŋ nyɛ᷅la̍ŋ nda̍ pi̍la̍ lēkɔ̄ɔ̍ , mā kūāndū chu̍ndo̍o̍ , mā wūū cho̍o̍ cho̍o̍  .
44022024	Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ dīmūl pūa̍a̍ ndūa̍a̍ māā ā kɔ̍ a̍ Pɔ̍ɔ̄ o̍ chīɛ̄ī kālā kālāa̍ ni᷄ŋ . Ndu̍yɛ̍ , mbo̍ dīmūl nda̍ o̍ ko̍ŋ kɔ̍ɔ̍lī , māā ā lɔ̄ɔ̍ Pɔ̍ɔ̄ le̍ mbō chɔ᷄m sa̍bū wāŋnda̍ wa̍ bɔ̄ɔ̄lūū bɛ̄ndōo̍ o̍ ndu̍ cho̍o̍ wo̍  .
44022025	Kɛ̍ , mɛ̄ɛ̍ nda̍ yīi̍ Pɔ̍ɔ̄ le̍ ndu̍ lɔ̄ɔ̍ , mi̍ Pɔ̍ɔ̄ nyu̍nā so̍vɛ̄i̍nɔ̍ wa̍ īsīsi̍ wo̍ āā , mɛ̄ɛ̍ , “ Le̍nde̍ sāwāa̍ dīmi̍ ni̍ māā ā nɔ̄ di̍ mā lɔ̄ɔ̄ Lu̍o̍ma᷅ŋnɔ̄ɔ̍ lā kɔ̍ɔ̍sā fɛ̍lɛ̍ŋ a̍ ndu̍ mī lā sīna̍ nyɛ̄ o̍ tɛ̍ɛ̍mbu̍u̍ wo̍ le̍ ? ”
44022026	Mɛ̄ɛ̍ po̍ so̍vɛ̄i̍nɔ̍ɔ̍ tūēī dīōmndo̍ ho̍ō , mbo̍ kūā nāa̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ chūā . Mbo̍ nyūnā ndu̍ āā , “ Ī māā vɛ̄ɛ̍nɛ̍ ŋ̄ chō yɛ̄ he̍ī tōsāa̍ ? Lu̍o̍ma᷅ŋnɔ̄ɔ̍ po̍ ko̍ŋ chō ni̍ . ”
44022027	Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ kūā , mbo̍ kɔ̍ nyūnā Pɔ̍ɔ̄ āā , “ Di̍mu̍l la̍ tōnya̍a̍ . Lu̍o̍ma᷅ŋnɔ̄ɔ̍ ŋ̄ chō ni̍ ? ” Mi̍ Pɔ̍ɔ̄ chɛ᷅l āā , “ E̍ī . ”
44022028	Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ lō lo̍ŋ mbo̍ dīmūl ndu̍ āā , “ Le̍ mī si̍mnu᷄ŋ Lu̍o̍ma᷅ŋnɔ̄ɔ̍ , mɛ̄ɛ̍ mi̍ pa̍a̍wā nyɛ̄ sɔ̄lāa̍ ta̍u̍ . ” Mi̍ Pɔ̍ɔ̄ di̍mūl ndu̍ āā , “ Kɛ̍ ya̍ ya̍ , wānāa̍ ve̍lū ya̍ wa̍ bɛ̍ɛ̍ Lu̍o̍ma᷅ŋnda̍ nda̍ chō ni̍ . ”
44022029	Mi̍ pūa̍a̍ nda̍ a̍a̍ nɔ̍ le̍ ndu̍ nyūūnīa̍a̍ wa̍ ā fāŋa᷄ŋ ndu̍ kɔ̄ɔ̄lī o̍ lē pīlɛ̍ ni᷄ŋ kpe̍ . Ndu̍yɛ̍ , mɛ̄ɛ̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ sāālu̍ŋ māā Lu̍o̍ma᷅ŋnɔ̄ɔ̍ Pɔ̍ɔ̄ cho̍ ni̍ , mi̍ sīōōŋnde̍ bīī ndu̍ le̍ dɔ̄wɔ̄ɔ̄ o̍ dɔ̍ū ndu̍ o̍ yɔ̄lɔ᷄ŋ ndo̍  .
44022030	Wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ ndu̍ o̍o̍ hɛ̍na̍ŋ mī ndu̍ o̍o̍ si̍na̍ kpe̍e̍kpe̍i̍ su̍ɛ̍i̍ Pɔ̍ɔ̄ tɛ̍ɛ̍mbu̍u̍ mi̍ Chu̍ūwa̍ wā ndu̍ kɔ̄ɔ̄lī le̍ ndi̍ ve̍ . Le̍ he̍ī , mɛ̄ɛ̍ pāa̍le̍ŋ lē sɛ̄ dīi̍māndɔ̄ɔ̍ , mi̍ wānā bɛ̍ndū so̍vɛ̄i̍ya̍ dīmī ma̍ sōlī Pɔ̍ɔ̄ o̍ yɔ̄lɔ᷄ŋ . O̍ ko̍ŋ kɔ̍ɔ̍lī , mbo̍ vēēlū wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālāa̍ ki̍a̍lū ya᷅ma̍ŋnda̍ kpe̍de̍ , le̍ mā bīī bɔ̄ŋa᷅ŋndo̍ . Mɛ̄ɛ̍ nda̍ chūūŋgi̍āŋ mbo̍ hūŋ a̍ Pɔ̍ɔ̄ mbo̍ sīmī ndu̍ nda̍ lāchī  .
44023001	Mi̍ Pɔ̍ɔ̄ lo᷅ lo̍ŋ mbo̍ nūā lāŋgba̍ā kālāa̍ ki̍a̍lū ya᷅ma᷅ŋ nda̍ chi̍ŋ bɛ̍ndū . Mbo̍ dīmī āā , “ Chāāŋāā nīa̍a̍ , I̍ si̍nā māā īsɔ̄ɔ̍ o̍ īsɔ̄ɔ̍ wɔ̍ɔ̍ŋ ī cho̍ ya̍ o̍ kɔ̄l mī kīīsa̍ŋ a̍ ndi̍ Mɛ̄lɛ̄ka̍ o̍ hɔ̄l te̍ , chɔ̍ŋ a̍ yōōmū nūu̍ kāndɔ᷄ŋndo̍ mbo̍ fūūlūū a̍ bōōnde̍i̍ he̍ī . ”
44023002	Mi̍ māsa̍ wānāā sōlīāā lāsa̍lāa̍ dīōla̍ŋ āā , Ānāna̍a̍yā , mbo̍ lō o̍ ko̍ŋ mbo̍ dīmūl wānāa̍ wa̍ īsīsi̍ a̍ Pɔ̍ɔ̄ kpɛ̍ɛ̍lūŋ nda̍ āā , “ Lā lɔ̄ɔ̍ ndu̍ sōndō kōŋ . ”
44023003	Mi̍ Pɔ̍ɔ̄ di̍mūl ndu̍ āā , “ Mɛ̄lɛ̄ka̍ chō nu̍m lɔ̄ɔ̄ . Ā chō māchūāā māā chīyīī chīɛ̄īye̍ ī nda̍ sūu̍ pɔ̄u̍ hu̍mbōo̍ ve̍ . Nu᷄m cho̍ īchāli̍ le̍ kɔ̍ɔ̍sɔ̍ɔ̍ a̍ ya̍ mɛ̄ɛ̍ sāwāa̍ dīmi̍ yɛ̍ wo̍ , nu᷄m di̍mī ni̍ māā a̍ lɔ̄ɔ̍ ya̍ ? Sāwāa̍ le̍ nūm tɛ̍ɛ̍mbu̍u̍ ko̍ŋ te̍ ? ”
44023004	Mi̍ wānāa̍ wa̍ Pɔ̍ɔ̄ īkɛ̄i̍ ya̍ nyūnā Pɔ̍ɔ̄ , āā mɛ̄ɛ̍ , “ Mā ye̍i̍ māsa̍ wānāā sōlīāā lāsa̍lāa̍ ? ”
44023005	Mi̍ Pɔ̍ɔ̄ mu̍lī āā , “ Chāāŋāā nīa̍a̍ , I̍ si̍na̍ māā māsa̍ wānāā sōlīāā lāsa̍lāa̍ le̍ o̍ cho̍ le̍ . Kāni̍ fo̍ndōle̍ , sūɛ̍i̍ Mɛ̄lɛ̄kɛ̍i̍ dīmi̍ māā wānā di̍mī di̍ōmndā wɔ̄ɔ̍ŋ a̍ wānā bɛ̍ndu̍ cho̍ wānāā nūmnda̍ bōlle̍ŋ ndo̍ le̍ . ”
44023006	Mɛ̄ɛ̍ Pɔ̍ɔ̄ si̍na̍ māā Sādūsi̍īya̍ a̍ Fālīsi̍īya̍ chō o̍ bɔ̄ŋa᷅ŋ kōŋ ni᷄ŋ , mbo̍ dīmī chōo̍ cho̍o̍ āā , “ Chāāŋāā nīa̍a̍ , o̍ ku̍ndā Fālīsi̍īya̍ chōo̍ ya̍ fu̍la̍ ni̍ . Fālīsi̍īya̍ ve̍lū ya̍ ni̍ . Le̍ mɛ̄ɛ̍ ya̍ cho̍ lē hɔ̄l o̍ nɛ̄ī māā wānāa̍ vi᷅ wa̍ ā chō vɛ̄lɛ̄ mīīŋgū yōōmū yɛ̍ , le̍la̍ŋ , nda̍ chō kɔ̍ɔ̍sɔ̍ɔ̍ a̍ ya̍ ni̍ . ”
44023007	Mɛ̄ɛ̍ o̍ di̍mi̍ dɔ̍ɔ̍ dīōmndo̍ ho̍ō , mi̍ Fālīsi̍īya̍ nda̍ Sādūsi̍īya̍ kāndū sɛ̄ɛ̄ŋgi̍āŋndo̍ . Ma̍ pīɔ̄ūwa᷅ŋ tɛ̍ɛ̄ŋ . Ma̍ sīmnu᷄ŋ ku̍ndāla̍ŋ lā tīɔ̍ɔ̍ŋ  .
44023008	Kāni̍ , Sādūsi̍īya̍ nda̍ dīmi̍ māā wānāa̍ wu᷅ wa̍ ā mi̍i̍ŋgū yo̍o̍mū le̍ . Ma̍ dīmī vɛ̄lɛ̄ māā ki̍i̍la̍a̍ Mɛ̄lɛ̄ka̍ā cho̍ le̍ . Ndu̍yɛ̍ , ma̍ dīmī māā nyi̍nāā cho̍ le̍ . Kɛ̍ ndu̍yɛ̍ , Fālīsi̍īya̍ nda̍ lāāla̍ŋ a̍ sɔ̄ɔ̍ŋ ŋga̍a̍ wo̍ŋ mu᷅ŋ kpo̍u̍  .
44023009	Mi̍ wo̍o̍lūŋ wo̍o̍lūŋ bɛ̄ndōo̍ kāndu᷄ŋ . Mi̍ wānāa̍ pɛ̍ɛ̍kū wa᷅ŋnda̍ sāwāla̍ Mɛ̄lɛ̄ka̍ la̍ŋ nda̍ ā pūm , a̍ wa̍ o̍ ku̍ndā Fālīsi̍īya̍ chōo̍ wa̍ sīm ma̍ dīmī ō kālā ka̍lā āā , “ Pōo̍ ho̍ō tōsa̍ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ te̍ . Kɛ̄lɛ̄ŋgāā mbō wa̍ dɔ̍ɔ̍ Nyi̍na̍ Mɛ̄lɛ̄ka̍a̍ ɔ̄ɔ̄ ki̍i̍la̍nɔ̍ Mɛ̄lɛ̄ka̍a̍ so̍ō nāa̍ ndu̍ chu̍a̍ ni̍ . ”
44023010	Mɛ̄ɛ̍ sɛ̄ɛ̄ŋgi̍āŋndo̍ chɔ̄ɔ̄lu̍ kūīī nda̍ tɛ̄ɛ̄ŋ , mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ dīmūl so̍vɛ̄i̍ya̍ māā ā to᷄l mā kɔ̍ so̍lī Pɔ̍ɔ̄ nda̍ tɛ̄ɛ̄ŋ . Kāni̍ , ō wa̍ sīōōŋnde̍ yɔ̍ŋi̍ nda̍ yɔ᷄ŋ ndu̍ nyɛ̄ . Mbo̍ dīmūl nda̍ māā a̍ lūe̍i̍ Pɔ̍ɔ̄ o̍ chīɛ̄ī kālā ka̍lāa̍ ni᷄ŋ  .
44023011	Nyūmmā māŋ mi̍ Māsānɔ̄ɔ̍ Mɛ̄lɛ̄ka̍ hūŋ nāa̍ Pɔ̍ɔ̄ chu̍a̍ . Mbo̍ dīmūl ndu̍ āā , “ Pɔ̍ɔ̄ , dīāllūŋ wu᷅ nu̍m te̍ . Mɛ̄ɛ̍ ŋ̄ chɔ᷄m wāŋnda̍ a̍ ya̍ o̍kɔ̄ɔ̄ Chūlu̍sɛ̄lɛ̄m yɛ̍ , le̍nde̍ ŋ̄ chō wāŋnda̍ dīmūl a̍ ya̍ o̍kɔ̄ɔ̄ Lu̍o̍m chi̍e̍e̍ ni̍ . ”
44023012	Mɛ̄ɛ̍ pāa̍le̍ŋ lē sɛ̄ dīi̍māndɔ̄ɔ̍ , mi̍ Chu̍ūwa̍ chūūŋgi̍āŋ na̍a̍ pi᷅lɛ̍ . Ma̍ kɛ̄ɛ̄sīāā le̍ Pɔ̍ɔ̄ dīyɔ̄ɔ̍ . Ma̍ mēna᷄ŋ o̍ Mɛ̄lɛ̄ka̍ po̍ . Ma̍ dīmī māā ā di᷅ nyɛ᷅ o̍ nyɛ̄ le̍ , ndu̍yɛ̍ , māā kōlɔ̄ɔ̍ bɛ̍ɛ̍ ā ko᷅l te̍ , mɛ̄ɛ̍ mā dīī fɛ̍lɛ̍ŋ Pɔ̍ɔ̄  .
44023013	Nda̍ kɛ̍ɛ̍si̍a̍a̍ sūɛ̍i̍ he̍ī ya̍ nda̍ a̍a̍ hi̍o̍ū ŋ̄wāŋ be̍le̍-hi̍ɔ̍ɔ̍lu̍  .
44023014	O̍ ko̍ŋ kɔ̍ɔ̍lī , ma̍ kūā nāa̍ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālla̍ chūā . Ma̍ dīmūl nda̍ āā , “ Na̍a̍ kpe̍de̍ ŋ̄ mēna̍ŋ o̍ Mɛ̄lɛ̄ka̍ po̍ māā ŋ̄ wo̍u̍nūŋ nyɛ᷅ o̍ nyɛ̄ o̍ sōndō le̍ , mɛ̄ɛ̍ mī ŋ̄ dīī fɛ̍lɛ̍ŋ Pɔ̍ɔ̄  .
44023015	Le̍la̍ŋ , nya̍ a̍ lāŋgba̍ā kālāa̍ ki̍a̍lū ya᷅ma᷅ŋ nda̍ , lā yɔ᷄ŋ di̍ōmndo̍ nāa̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ chūā , mī lā nyɔ̄ɔ̄lu̍ ndu̍ mbō hīŋ a̍ Pɔ̍ɔ̄ nāa̍ nya̍ chūā . Mī lā dīmu̍l ndu̍ māā lā hɛ̄na̍ŋ mī lā chɔ̄ɔ̄lu̍ sūɛ̍i̍ he̍ī dīōmɔ̄ɔ̄ , māā le̍ mī lā sīna̍ tōnya̍ cho̍ lēni᷄ŋ ndo̍ . Te̍le̍ŋ pa̍ o̍ fu̍u̍lūū na̍nu᷄ŋ , ŋ̄ nɔ̄lā mī kēi̍ ndu̍ dīyɔ̄ɔ̄ . ”
44023016	Kɛ̍ ndu̍yɛ̍ , mi̍ Pɔ̍ɔ̄ po̍ yēma̍ ndɔ̄ɔ̍ tūɛ̄ī nyɛ̄ nda̍ kɛ̄ɛ̄si̍a̍a̍ wo̍ . Mbo̍ kūā nāa̍ Pɔ̍ɔ̄ wa̍ o̍ chīɛ̄ī kālā ka̍lāa̍ ni᷄ŋ nda̍ . Mbo̍ dīmūl ndu̍  .
44023017	Mi̍ Pɔ̍ɔ̄ lo᷅ lo̍ŋ mbo̍ di̍mūl wānāā bɛ̄ndūāā so̍vɛ̄i̍ya̍ ō pīlɔ̍ɔ̄ āā , “ Kɔ̍ a̍ po̍ chu̍a̍ pīāāndōo̍ ho̍ō nāa̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ chūā . Ō nɔ̄ īsɔ̄ɔ̍ le̍ ndu̍ dīmūl . ”
44023018	Mi̍ so̍vɛ̄i̍nɔ̍ɔ̍ ho̍ō kūā nda̍ po̍ chu̍a̍ pīāāndōo̍ nāa̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ chūā . Mbo̍ dīmūl ndu̍ āā , “ Po̍ cho̍ o̍ bīyɔ̄ɔ̍ ni᷄ŋ ndo̍ , Pɔ̍ɔ̄ , ndu̍ ve̍e̍lu̍ ya̍ ni̍ mbo̍ dīmūl la̍ māā ya̍ I̍ hu̍ŋ a̍ po̍ chu̍a̍ pīāāndōo̍ ho̍ō nāa̍ nūm chu̍a̍ kāni̍ , ō nɔ̄ īsɔ̄ɔ̍ le̍ nu̍m dīmūl . ”
44023019	Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ sāā po̍ chu̍a̍ pīāāndōo̍ ho̍ō bāa̍ , mbo̍ kɔ̍ si᷅m a̍ ndu̍ nda̍ ŋi̍ɔ̍ɔ̍ŋ . Mbo̍ nyūnā ndu̍ āā , “ Ō yɛ̄ɛ̍nɛ̍ ŋ̄ nɔ̄ yɛ̄ le̍ ya̍ dīmūllo̍ ? ”
44023020	Mbo̍ dīmī āā , “ Chu̍ūwa̍ kɛ̄ɛ̄si̍a̍a̍ le̍ nu̍m dīmūllo̍ si̍ɔ̍dīi̍ le̍ mā kūɛ̄ a̍ Pɔ̍ɔ̄ o̍ lāŋgba̍ā kālāa̍ ki̍a̍lū ya᷅ma̍ŋ nda̍ lo̍ . Ā chō dīmī māā ā hɛ̄na̍ŋ mā chɔ̄ɔ̄lu̍ sūɛ̍i̍ he̍ī dīōmɔ̄ɔ̄ mā sīna̍ tōnya̍ cho̍ lēni᷄ŋ ndo̍  .
44023021	Kɛ̍ , ya᷅ŋ nda̍ lānī le̍ , kāni̍ wāŋnda̍ hīōū be̍le̍-hi̍ɔ̍ɔ̍lu̍ , a̍ bɛ̍ɛ̍ndi̍a̍ŋ le̍ ndu̍ vīōŋnɔ᷄ŋndo̍ lāchī wa̍ . Ā mēna̍ŋ o̍ Mɛ̄lɛ̄ka̍ po̍ māā ā di᷅ nyɛ᷅ o̍ nyɛ̄ le̍ ndu̍yɛ̍ , māā kōlɔ̄ɔ̍ bɛ̍ɛ̍ ā ko᷅l te̍ , mɛ̄ɛ̍ mā dīī ndu̍ fɛ̍lɛ̍ŋ . Ā chō ni᷅ŋ ā bɛ̄ɛ̄ndīa̍ŋ . Ndu̍yɛ̍ , Chūmndo̍ ko̍ni̍ nda̍ chō ni̍ le̍ mɛ̄ɛ̍ ŋ̄ mūlūl nda̍ ni̍ŋ yɛ̍ . ”
44023022	Mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ dīmūl ndu̍ āā , “ Di̍mūl wānā o̍ wānā māā a̍ di̍mu̍l la̍ a̍ ndi̍ o̍kɔ̄ɔ̄ le̍ . ”
44023023	O̍ ko̍ŋ kɔ̍ɔ̍lī , mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ vēēlū wānāā bɛ̄ndūa̍a̍ cho̍ ndu̍ o̍ bā bɛ̄ŋgu̍ wa̍ ā ŋīɔ̍ɔ̍ŋ . Mbo̍ dīmūl nda̍ āā , “ Lā bɛ̄ɛ̄ndi̍a̍a̍ so̍vɛ̄i̍ya̍ kɛ̄mɔ̄ɔ̍ lē dīi̍ŋ , a̍ wānāa̍ ku̍ā o̍ su̍a̍a̍ chōo̍ wa̍ be̍le̍-ŋɔ̍mmɛ̍ū , a̍ wānāa̍ chu̍ā a̍ ba̍lta̍ŋ nda̍ kɛ̄mɔ̄ɔ̍ lē dīi̍ŋ , le̍ kɔ̄la̍ŋ Sīsāli̍a̍ā . Lā wa̍ a̍ bɛ̍ɛ̍ndīa̍ŋ le̍ mālɔ̄ɔ̍ a̍ te̍le̍ŋ nyɛ̄m dīāŋ īchɔ̄llo̍ŋ ŋ̄ chūū di̍o̍ wo̍  .
44023024	Ndu̍yɛ̍ , mī lā bɛ̄ɛ̄ndi̍a̍a̍ su̍a̍a̍ ā ti᷄ŋ le̍ mī Pɔ̍ɔ̄ ku̍ɛ̄ lēchōo̍ . Ndu̍yɛ̍ , mī lā kūɛ̄ a̍ ndu̍ o̍ Māsāa̍ Fi̍lɛ̍sī lo̍ o̍ cho̍ māsa̍ ībūŋgāa̍ le̍ lɛ̄ŋndē Chūdi̍a̍āle̍ŋ ndo̍ . Ndu̍yɛ̍ , nyɛ̄ o̍ nyɛ̄ yɔ̄nu᷄ŋ ndu̍ le̍ . ”
44023025	O̍ ko̍ŋ kɔ̍ɔ̍lī , mi̍ wānā bɛ̍ndū cho̍ so̍vɛ̄i̍ya̍ bōlle̍ŋ ndo̍ po̍o̍nyīāā yāu̍wo̍ nāa̍ Māsāa̍ Fi̍lɛ̍sī chu̍a̍ . Nyɛ̄ o̍ po̍o̍nyi̍a̍a̍ wo̍ cho̍ ho̍ō ni̍ āā  ,
44023026	 “  Ya̍ , Kālɔ̍dīɔ̄ɔ̄ Li̍i̍sīāā cho̍ yāu̍wo̍ ho̍ō pōōnyīa̍a̍ nāa̍ nūm Māsa̍ ībūŋgāa̍ Fi̍lɛ̍sī chu̍a̍ ni̍ , nūm cho̍ lɛ̄ŋndē chūdi̍a̍āle̍ŋ bōlle̍ŋ ndo̍ . I̍ yi̍l nu̍m , I̍ yi̍l nu̍m lāpi̍  .
44023027	Pōo̍ ho̍ō Chu̍ūwa̍ de᷄l chōo̍ ni̍ . Nda̍ a̍a̍ hɛ̍na̍ŋ mī nda̍ a̍a̍ di̍ī ndu̍ . Kɛ̍ mɛ̄ɛ̍ ya̍ sa̍a̍lu̍ŋ māā Lu̍o̍ma᷅ŋnɔ̄ɔ̍ o̍ cho̍ ni̍ , mi̍ ku̍ā a̍ so̍vɛ̄i̍ya̍a̍ nīa̍a̍ mi̍ so̍lī ndu̍ nda̍ o̍ bā  .
44023028	Ya̍ i̍i̍ hɛ̍na̍ŋ mī nda̍ a̍a̍ chɔ̍m ya̍ nyɛ̄ o̍ to̍sa̍ wo̍ . Le̍ he̍ī , mi̍ ku̍ā a̍ ndu̍ o̍ lāŋgba̍ā ndāā ka̍lāa̍ ki̍a̍lū ya᷅ma᷅ŋ nda̍ lo̍  .
44023029	Kɛ̍ , mi̍ sa̍a̍lu᷄ŋ māā ō tōsa̍ i̍sɔ̍ɔ̍ o̍ īsɔ̄ɔ̍ to̍sā mbō sɔ̍la̍ pīɔ̄m , kɛ̄lɛ̄ŋgāā mī wānā dɔ̍ū ndu̍ bɛ̍ɛ̍ chīɛ̄ī ni̍ŋ le̍ ndi̍ le̍ . Nyɛ̄ nda̍ chō ndu̍ kɔ̄ɔ̄lī le̍ ndu̍ wo̍ chɛ᷄ŋ tu̍m o̍ sāwā nda̍ māChu̍ūwo̍ chōo̍  .
44023030	O̍ ko̍ŋ kɔ̍ɔ̍lī , mi̍ wānā di̍mūl la̍ māā Chu̍ūwa̍ ā pūm ā kɛ̄ɛ̄si̍a̍a̍ le̍ ndu̍ dīyɔ̄ɔ̍ . Le̍la̍ŋ ya̍ I̍ kɛ̍ɛ̍si̍a̍a̍ le̍ ndu̍ yɔ̄ŋndo̍ nāa̍ nūm chu̍a̍ ni̍ . I̍ di̍mu̍l wānāa̍ cho̍ ndu̍ kɔ̄ɔ̄lī a̍ sūɛ̍i̍ ya̍ māā ā hu᷄ŋ nāa̍ nūm chu̍a̍ , mā tōmbo̍la̍ īsɔ̄ɔ̍ o̍ īsɔ̄ɔ̍ cho̍ nda̍ o̍ kɔ̄l a̍ ndu̍ o̍kɔ̄ɔ̄ . ”
44023031	Mi̍ so̍vɛ̄i̍ya̍ tōsā mɛ̄ɛ̍ nda̍ dīmu̍l nda̍ yɛ̍ . Ma̍ chūā Pɔ̍ɔ̄ nyūmmā māŋ , ma̍ kūā a̍ ndu̍ līīlāa̍ ma̍ fūūlūū Āŋti̍i̍pa̍tīī chi̍e̍e̍ di̍  .
44023032	O̍ ko̍ŋ kɔ̍ɔ̍lī , mi̍ so̍vɛ̄i̍ya̍ a̍ wa̍ kɔ̄la̍ŋ a̍ ŋ̄pēlū wa̍ mīīŋgū dīi̍māndɔ̄ɔ̍ o̍ chīɛ̄ī kālā ka̍lāa̍ . Mi̍ wānāa̍ wa̍ o̍ su̍a̍a̍ chōo̍ wa̍ hīāū lāchī a̍ kɔ̄la̍ŋ a̍ ndu̍  .
44023033	Ma̍ fūūlūū a̍ ndu̍ Sīsāli̍a̍ā . Mɛ̄ɛ̍ nda̍ fūūlu̍u̍ , ma̍ yɔ̄ŋgū māsa̍ ībūŋgāa̍ le̍ lɛ̄ŋndē Chūdi̍a̍āle̍ŋ yāu̍wo̍ ho̍ō . Ma̍ chūā Pɔ̍ɔ̄ chɔ̍ , ma̍ yɔ̄ŋgū ndu̍  .
44023034	Mi̍ Māsāa̍ Fi̍lɛ̍sī tōfā o̍ yāu̍wo̍ ni᷄ŋ . Mbo̍ lō lo̍ŋ mbo̍ nyūnā Pɔ̍ɔ̄ le̍ būŋgɛ̄ī o̍ fu̍la̍ ni᷄ŋ nde̍ . Mɛ̄ɛ̍ Pɔ̍ɔ̄ di̍mu̍l ndu̍ māā o̍ būŋgɛ̄ī Sīli̍i̍sīāāve̍ ni᷄ŋ o̍ fu̍la̍ ni̍  ,
44023035	mi̍ Fi̍lɛ̍sī di̍mī āā , “ Mɛ̄ɛ̍ , tē wānāa̍ cho̍ nu̍m kɔ̄ɔ̄lī a̍ sūɛ̍i̍ ya̍ ā hīŋ pɛ̍ , I̍ bɔ̍ŋa̍ sūɛ̍i̍ nyɛ̍i̍ . ” Mbo̍ dīmūl so̍vɛ̄i̍ya̍ māā ā kɔ̍ a̍ Pɔ̍ɔ̄ o̍ chīɛ̄ī Hɛ̍lɔ̍ɔ̄ ta̍ŋgu̍l lo̍ mā wa̍ ndu̍ lēhɔ̄l lo̍ŋ  .
44024001	Mɛ̄ɛ̍ pālɛ̍i̍ hīōū ī ŋūɛ̍ɛ̍nu̍ , mi̍ māsa̍ wānāā sōlīāā lāsa̍lāa̍ dīōla̍ŋ āā , Ānāna̍a̍yā , mbo̍ kūā Sīsāli̍a̍ā lātūlu̍ a̍ lāŋgba̍ā kālla̍ ā ti᷄ŋ a̍ wānā pi᷅lɛ̍ dīōla̍ŋ āā Tɛ̍tu̍lɔ̄ɔ̄ . Wāna̍ cha̍ā kɔ̍ɔ̍sɔ̍ɔ̍ o̍ sāwa̍ māLu̍o̍ma᷅ŋndo̍ ni᷄ŋ ndo̍ o̍ wa̍ ni̍ . Mɛ̄ɛ̍ nda̍ fūūlu̍u̍ , ma̍ sīm Māsāa̍ Fi̍lɛ̍sī o̍ hɔ̄l ma̍ chɔ̄m sɔ̄ɔ̍ŋ Pɔ̍ɔ̄ to̍sa̍ wo̍ŋ kpo̍lo̍to̍to̍  .
44024002	Mɛ̄ɛ̍ nda̍ vēēlu̍ Pɔ̍ɔ̄ , mbo̍ hūŋ . Mi̍ Tɛ̍tu̍lɔ̄ɔ̄ kāndū sɔ̄ɔ̍ŋ chɔ̄mndo̍ a̍ ndu̍ o̍kɔ̄ɔ̄ . Nyɛ̄ o̍ so̍ō wo̍ cho̍ ho̍ō ni̍ āā ,  “ Māsā bɛ̍ndōo̍ , ā chō māsa̍ kɔ̄l kālu̍ bɛ̍ndū . Le̍ he̍ī , ŋ̄ chō a̍ kɔ̄l nyūlū le̍ te̍le̍ŋnda̍ fa̍ŋgā . Ndu̍yɛ̍ , tāāsi̍ ŋ̄ nɔ̄ wo̍ tōsa̍ mi̍ sɔ̄ɔ̍ŋ ka̍ ka̍ ŋ̍ mi̍i̍ŋgū sāndɔ̄ɔ̄ nyɛ̄ kɛ̄ndɛ̍ī o̍ lɛ̄ŋndē nāāle̍ŋ ni᷄ŋ  .
44024003	Le̍ he̍ī wāŋnda̍ bā o̍ bā fe̍e̍ o̍ lɛ̄ŋnde̍ŋ nde᷅ŋ ni᷄ŋ ā chō a̍ kɔ̄l kɛ̄ndɛ̄ te̍le̍ŋ o̍ te̍le̍ŋ . O̍ ko̍ŋ kɔ̍ɔ̍lī , ŋ̄ yi᷄l nu̍m ba̍li̍ka̍ ta̍u̍ ta̍u̍  .
44024004	I̍ hɛ̍na̍ŋ mī yɛ̍i̍ nu̍m īkɔ̄ɔ̄ le̍ māsāa̍ . Le̍la̍ŋ , I̍ cho̍ nu̍m nyūnā a̍ yāndi̍i̍ mā ya̍ŋ nīla̍ŋ le̍ te̍le̍ŋ bi̍ŋgī o̍ nyɛ̄ na̍a̍ ŋ̄ cho̍ nu̍m dīmūl lo̍  .
44024005	Ŋ̄ sāālu̍ŋ māā pōo̍ ho̍ō chō wāna̍ lākpūndɛ̍ . Ndu̍ ki̍lā sɔ̍ŋgɔ̄la̍ŋ Chu̍ūwa̍ tɛ̄ɛ̄ŋ o̍ chi̍e̍ēŋndo̍ chōo̍ kpe̍de̍ ni̍ . Ndu̍yɛ̍ , ku̍ndā nda̍ vēēlū āā , ku̍ndā Na̍a̍sa̍lūɛ̄ŋ ndo̍ wo̍ , nda̍ cho̍ ndu̍ bōlle̍ŋ ni̍  .
44024006	O̍ ko̍ŋ kɔ̍ɔ̍lī , mbo̍ kīndī bɛ̍ɛ̍ le̍ mbō tɛ̄ɛ̄mbu̍u̍ chīɛ̍i̍ Mɛ̄lɛ̄ka̍ . Mɛ̄ɛ̍ o̍ ko̍ŋ na̍a̍ ŋ̄ bīī ndu̍ ni̍ . [ Na̍a̍ ŋ̍ hɛ̍na̍ŋ le̍ kɔ̍ɔ̍sɔ̍ɔ̍ a̍ ndu̍ mɛ̄ɛ̍ sāwā na̍a̍ dīmi̍ yɛ̍  .
44024007	Kɛ̍ , mi̍ wānā bɛ̍ndu̍ cho̍ so̍vɛ̄i̍ya̍ bōlle̍ŋ ndo̍ , dīōla̍ŋ Li̍i̍sīāā , mbo̍ hu᷄ŋ de᷅l na̍a̍ chōo̍ a̍ wāŋta̍ndā . Mbo̍ pūū ndu̍ na̍a̍ o̍ bā  .
44024008	Mi̍ Li̍i̍sīāā ka̍lāa̍ di̍mī māā wānāa̍ cho̍ Pɔ̍ɔ̄ kɔ̄ɔ̄lī māā ō tōsa̍ sūɛ̍i̍ wɔ̍ɔ̍ŋ nda̍ ā hu᷄ŋ a̍ sūɛ̍i̍ ndɛ̍i̍ nāa̍ nūm chu̍a̍ . ] Ndu̍yɛ̍ , tē a̍ nyu̍u̍ni̍a̍a̍ pōo̍ ho̍ō pɛ̍ , nūm pi̍la̍ cho̍ tōnya̍a̍ sāālɔ᷄ŋ a̍ nyɛ̄ o̍ nyɛ̄ na̍a̍ ŋ̄ dīmi̍ a̍ ndu̍ o̍kɔ̄ɔ̄ . ”
44024009	Chu̍ūwa̍ bɛ̍ɛ̍ ma̍ chɔ̄m nyɛ̄ Pɔ̍ɔ̄ to̍sa̍ wo̍ . Ndu̍yɛ̍ , ma̍ dīmī māā nyɛ̄ o̍ nyɛ̍ di̍mi̍ŋ a̍ Pɔ̍ɔ̄ o̍kɔ̄ɔ̄ māā ō chō tōnya̍  .
44024010	Mi̍ māsa̍ ībūŋgāa̍ ō hēēlūl Pɔ̍ɔ̍l bāa̍ le̍ mbō kāndu̍ ni̍ko̍ su̍ɛ̍i̍ . Mi̍ Pɔ̍ɔ̄ di̍mī āā ,  “ Māsāa̍ Fi̍lɛ̍sī , I̍ si̍nā māā lē wɔ̄sīlā fāŋgā ā chō kɔ̍ɔ̍sɔ̍ɔ̍ a̍ wāŋnda̍ o̍ lɛ̄ŋnde̍ŋ nde᷅ŋ ni᷄ŋ . Le̍ he̍ī , I̍ cho̍ a̍ kɔ̄l kɛ̄ndɛ̄ mī kɔ̍ɔ̍sa̍ nu̍m o̍ hɔ̄l  .
44024011	Nūm pi̍la̍ ā nɔ̍lā mā chē tōnya̍ cho̍ lēni᷄ŋ ndo̍ , māā chɔ̍ŋ a̍ bo̍o̍ndi̍i̍ ya̍ I̍ ku̍ɛ̄ Chūlu̍sɛ̄lɛ̄m le̍ Mɛ̄lɛ̄ka̍ pīɛ̄īyo̍ ve̍ mbo̍ fūūla᷅ŋ a̍ bōōnde̍i̍ he̍ī , ō chu̍a̍ ni᷅ŋ pālɛ̍i̍ tɔ̍ a̍ ī ŋīi̍ŋ ki̍nɛ̍i̍  .
44024012	O̍ ko̍ŋ kɔ̍ɔ̍lī , wāŋnda̍ ha̍ā ā kōmāl la̍ mī wa̍ lādīōm hīŋa᷅ŋ , a̍ wānā o̍ wānā o̍ chīɛ̍i̍ Mɛ̄lɛ̄ka̍a̍ ni᷄ŋ te̍ . Ndu̍yɛ̍ , ā chi̍ mī to̍sa̍ īsɔ̄ɔ̍ o̍ chīɛ̄īlā na̍a̍ ŋ̄ pīɛ̄ī Mɛ̍lɛ̄ka̍ la̍ŋ ni᷄ŋ kɛ̄lɛ̄ŋgāā o̍ fo̍ndāŋ o̍ fo̍ndāŋ chēle̍ŋ Chūlu̍sɛ̄lɛ̄m , I̍ to̍sā mī fāŋgāa̍ tūūlu̍ kɔ̄l te̍  .
44024013	Ndu̍yɛ̍ , ā nɔ̍lā mā chɔ᷄m nu̍m māā nyɛ̄ nda̍ dīmi̍ a̍ ya̍ o̍kɔ̄ɔ̄ wo̍ chō tōnya̍ le̍  .
44024014	Ō ya̍ nɔ̍lā mī sɔ̍lɔ̍la̍ŋ nu̍m o̍ hɔ̄l lo̍ ndu̍ cho̍ ni̍ māā o̍ nɛ̄i̍ Chi̍i̍sū pɛ̍ɛ̍ku̍ wāŋnda̍ wo̍ chōo̍ ya̍ pi̍ɛ̍ī Mɛ̍lɛ̄ka̍ ō fi̍nyāā nāā ma̍māa̍ nda̍ a̍a̍ pi̍ɛ̍ī yo̍ ni̍ . Kɛ̍ nda̍ dīmi̍ māā ō cho̍ nɛ̍i̍ tōnya̍ le̍ o̍ cho̍ le̍ . O̍ ko̍ŋ kɔ̍ɔ̍lī , I̍ la̍a̍la̍ŋ a̍ nyɛ̄ o̍ nyɛ̍ cho̍ ō pōōnyīāā o̍ sāwāla̍ Mɛ̄lɛ̄ka̍ ke̍ Mūu̍sē le̍ na̍a̍ la̍ŋ ndo̍ ni᷄ŋ , ndo̍ a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ pōōnyi̍a̍a̍ wo̍  .
44024015	Wāŋnda̍ ha̍ā chō lēhɔ̄l o̍ nɛ̄ī māā wānā o̍ wāna̍ vi᷅ , ā chō vɛ̄lɛ̄ mīīŋgū yōōmū , wānā kɛ̍ndɛ̄ ni̍ , wānā wɔ̍ɔ̍ŋ ni̍ . Le̍nde̍ ko̍ni̍ ya̍ cho̍ lēhɔ̄l o̍ nɛ̄ī māā wānāa̍ vi᷅ wa̍ ā chō mīīŋgū yōōmū ni̍  .
44024016	Ndu̍yɛ̍ , I̍ cho̍ kīndīo̍o̍ le̍ lɔ̍ɔ̍ lɔ̍ɔ̍ māā īsɔ̄ɔ̍ o̍ īsɔ̄ɔ̍ wɔ̍ɔ̍ŋ ī wa᷅ ya̍ o̍ kɔ̄l na̍a̍ Mɛ̄lɛ̄ka̍ kɛ̄lɛ̄ŋgāā na̍a̍ wāna̍ chi̍e̍e̍ tɛ̍ɛ̄ŋ te̍ . ”
44024017	Mi̍ Pɔ̍ɔ̄ hi̍a̍ū lāchī a̍ sūɛ̍i̍ āā , “ Mālɔ̄ɔ̄ nūu̍ Chūlu̍sɛ̄lɛ̄m ō chō ni᷅ŋ hāū wɔ̍sīlā fāŋgā , mɛ̄ɛ̍ kɔ̄lā ya̍ ku̍ɛ̄ la᷅ŋ lo̍ŋ le̍ chāāŋāā nīāā Chu̍ūwa̍ nyɛ̄ sɔ̄lāa̍ yōūwo̍ le̍ wānāā tāmbɛ̍i̍ya̍ mālāa̍ la̍ŋ , a̍ le̍ sa̍lāa̍ sōlīo̍o̍ nāa̍ Mɛ̄lɛ̄ka̍ chu̍a̍ wo̍  .
44024018	Bōōndi̍i̍ ya̍ I̍ wa̍ sa̍lāa̍ ho̍ō sōlīo̍o̍ ve̍ , o̍ ko̍ŋ nda̍ chē ya̍ o̍ chīɛ̍i̍ Mɛ̄lɛ̄ka̍a̍ ni᷄ŋ ni̍ . Nyɛ̄ o̍ nyɛ̄ ya̍ i̍i̍ nɔ̍ le̍ tōsāa̍ le̍ dīndīo̍o̍ sɔ̄lāa̍ Mɛ̄lɛ̄ka̍ o̍ hɔ̄l ya̍ i̍i̍ chi̍i̍ ni᷅ŋ tōsā . Fāŋgā o̍ fāŋgā ve̍ ya̍ kɔ̄ɔ̄lī le̍ . Ndu̍yɛ̍ , sɔ̍ŋgɔ̄ o̍ sɔ̍ŋgɔ̄ yɔ̄nu̍ŋ te̍  .
44024019	Chu̍ūwa̍ ā pūm ā wa̍ lo̍ŋ , chɔ̄nɔ᷄ŋndo̍ o̍ būŋgɛ̄ī E̍e̍sīā ve̍ ni᷄ŋ . Wāŋnda̍ ha̍ā , nda̍ nɔ̍ ni̍ mā hu᷄ŋ to̍mbōlā nu̍m o̍ hɔ̄l mā chɔ̄m sūɛ̍i̍ wɔ̍ɔ̍ŋ ya̍ to̍sa̍ ve̍ , tē ā sīna̍ dɔ̍ɔ̍ pɛ̍ māā I̍ to̍sa̍ sūɛ̍i̍ wɔ̍ɔ̍ŋ  .
44024020	Tē ko̍ŋ te̍ , Chu̍ūwa̍ a̍ cho̍ ha̍ā na̍nu᷄ŋ nda̍ , ā kɔ̄ɔ̄sa̍ ni᷅ŋ a̍ ya̍ la᷅ŋgba̍ā kālāa̍ ki̍a̍lū ya᷅ma᷅ŋ nda̍ o̍ hɔ̄l . Ā chɔ᷄m ndɔ̍ su̍ɛ̍i̍ wɔ̍ɔ̍ŋ bi̍ī tōnya̍ te̍le̍ŋ ko̍ŋ a̍ ya̍ o̍kɔ̄ɔ̄ ve̍  .
44024021	Mɛ̄ɛ̍ ni᷅ŋ dɔ̍ɔ̍ sūɛ̍i̍ ya̍ di̍mi̍ chōo̍ cho̍o̍ lɔ̍ɔ̍ nda̍ wa̍ kɔ̍ɔ̍sɔ̍ɔ̍ a̍ ya̍ wo̍ . Mi̍ di̍mī , a̍a̍ , ‘ Le̍ mɛ̄ɛ̍ ya̍ cho̍ lēhɔ̄l o̍ nɛ̄ī māā wānāa̍ vi̍ wa̍ chō vɛ̄lɛ̄ mīīŋgū yōōmū yɛ̍ , le̍la̍ŋ , nya̍ chō kɔ̍ɔ̍sɔ̍ɔ̍ a̍ ya̍ ha̍ū ni̍ . ’ ”
44024022	Fi̍lɛ̍sī ndu̍ o̍o̍ si̍nā i̍sɔ̍ɔ̍ a̍ nɛ̄i̍ Chi̍i̍sū pɛ̍ɛ̍ku̍ wāŋnda̍ le̍ Mɛ̄lɛ̄ka̍ pīɛ̄īyo̍ lēchōo̍ wo̍ . Mbo̍ dīmī āā , “ Tē wānā bɛ̄ndū so̍vɛ̄i̍ya̍ , Li̍i̍sīāā , o̍ hi᷅ŋ pɛ̍ , I̍ ke̍lū sūɛ̍i̍ nyɛ̍i̍ īyāma̍ . ” O̍ ko̍ŋ kɔ̍ɔ̍lī , mbo̍ kīndā kɔ̍ɔ̍sɔ̍ɔ̍  .
44024023	Mi̍ Fi̍lɛ̍sī dīmūl so̍vɛ̄i̍nɔ̍ wa̍ Pɔ̍ɔ̍l mɛ̄ɛ̄nda᷄ŋndo̍ wo̍ māā ō wa̍ Pɔ̍ɔ̄ lēhɔ̄l . Kɛ̍ mbo̍ dīmūl so̍vɛ̄i̍nɔ̍ kōŋ māā ō ke̍ Pɔ̍ɔ̄ fo̍ndāŋndo̍ mbō wa̍ kēlāa̍ . Ndu̍yɛ̍ , māā mbō ke̍ Pɔ̍ɔ̄ chāāŋāā ndūa̍a̍ fo̍ndāa̍ le̍ mā māla̍ ndu̍ mɛ̄ɛ̍ kpɛ̍ nda̍ a̍a̍ nɔ̄ le̍ ndu̍ mālāa̍ yɛ̍  .
44024024	Mɛ̄ɛ̍ pālɛ̍i̍ ti᷄ŋ ī hīōū , mi̍ Fi̍lɛ̍sī hu᷅ŋ nda̍ la̍a̍ ndɔ̄ dīōla̍ŋ āā , Dūsi̍lā . Chu̍ūnɔ̄ɔ̍ chūa̍a̍ ho̍ō wa̍ ni̍ . Mi̍ Fi̍lɛ̍sī vi̍ām wānā ma̍ vēēlū Pɔ̍ɔ̄ . Mɛ̄ɛ̍ Pɔ̍ɔ̄ hi᷅ŋ , ma̍ chāl ndu̍ nīla̍ŋ yāŋɔ̄ɔ̍ o̍ sūɛ̍i̍ o̍ wa̍ dīmīo̍o̍ a̍ lāāla᷄ŋndo̍ a̍ Chi̍i̍sū Ki̍li̍tī o̍kɔ̄ɔ̄ ve̍  .
44024025	Mi̍ Pɔ̍ɔ̄ hi̍a̍ū lāchī a̍ sūɛ̍i̍ . Mbo̍ chɔ̄m a̍ mɛ̄ɛ̍ wānā wa᷅ wa̍nā kɛ̍ndɛ̄ Mɛ̄lɛ̄ka̍ o̍ hɔ̄l lɛ̍ . O̍ ko̍ŋ kɔ̍ɔ̍lī , mbo̍ chɔ̄m a̍ mɛ̄ɛ̍ wānā nɔ̍lā kɔ᷅l nūmndo̍ yɛ̍ . Mbo̍ sūāā vɛ̄lɛ̄ a̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ o̍kɔ̄ɔ̄ . Mi̍ sīōōŋnde̍ bīī Fi̍lɛ̍sī a̍ sɔ̄ɔ̍ŋ Pɔ̍ɔ̄ di̍mi̍ mu᷅ŋ ndo̍ŋ . Mbo̍ dīmūl Pɔ̍ɔ̄ āā , “ Kɔ̍ pɔ̍ɔ̍ . Lɔ̍ɔ̍ ya̍ I̍ bɛ̍ɛ̍ndīāŋ pɛ̍ , I̍ ve̍e̍lu̍ nu̍m . ”
44024026	Ndu̍ o̍o̍ wa̍ kɔ̄l māā Pɔ̍ɔ̄ cho̍ ndu̍ lūɛ̄īyɔ̄ɔ̄ ni᷄ŋ a̍ nyɛ̄ sɔ̄lāa̍ . Le̍ he̍ī , le̍ te̍le̍ŋnda̍ fa̍ŋgā ō chō Pɔ̍ɔ̄ vēēlōo̍ , mā dūāū ba̍lta̍ŋ nda̍ ndu̍  .
44024027	Mɛ̄ɛ̍ wɔ̄sīla̍ŋ lā hīōū lā tīɔ̍ɔ̍ŋ , ma̍ sīīŋgūū Pɔ̄kīɔ̄ɔ̄ Fɛ̍si̍tɔ̄ɔ̄ māsa̍ ībūŋgāa̍ o̍ fo̍nda᷄ŋ Fi̍lɛ̍sī wo̍ . Mɛ̄ɛ̍ o̍ ko̍ŋ , mi̍ Fi̍lɛ̍sī mɛ̍ī Pɔ̍ɔ̄ o̍ bīyɔ̄ɔ̍ ni᷄ŋ kāni̍ fo̍ndōle̍ , ndu̍ o̍o̍ hɛ̍na̍ŋ mī Chu̍ūwa̍ nda̍ a̍a̍ na̍ŋ kɔ̄l a̍ ndu̍  .
44025001	Hūnɔ̄ɔ̄ Fɛ̍si̍tɔ̄ɔ̄ hi᷅ŋ o̍ būŋgɛ̄ī kēŋ ni᷄ŋ ndo̍ , ō chu̍a̍ pālɛ̍i̍ ī yāa̍ . O̍ ko̍ŋ kɔ̍ɔ̍lī , mbo̍ cha᷄ŋ Sīsāli̍a̍ā mbo̍ kūā Chūlu̍sɛ̄lɛ̄m  .
44025002	Lo̍ŋ wānāā bɛ̄ndūāā sōlīāā lā , a̍ Chu̍ūwa̍ wānāā ndāā bɛ̍ndūa̍a̍ ā chɔ᷄m sɔ̄ɔ̍ŋ Pɔ̍ɔ̄ chōo̍ ni̍ . Ma̍ nyɔ̄ɔ̄lū Fɛ̍si̍tɔ̄ɔ̄
44025003	āā , “ Yāndi̍i̍ to̍sa̍ a̍ sa̍bū mā hīŋ a̍ Pɔ̍ɔ̄ Chūlu̍sɛ̄lɛ̄m . ” Nda̍ a̍a̍ kɛ̍ɛ̍si̍a̍a̍ le̍ kēī ndu̍ dīyɔ̄ɔ̍ nɛ̄ī tɛ̍ɛ̄ŋ . Le̍la̍ŋ nda̍ a̍a̍ dīmi̍ le̍nde̍ ni̍  .
44025004	Mi̍ Fɛ̍si̍tɔ̄ɔ̄ lo᷅ lo̍ŋ mbo̍ mu̍lūl nda̍ āā , “ Pɔ̍ɔ̄ cho̍ o̍ bīyɔ̄ɔ̍ ni᷄ŋ Sīsāli̍a̍ā chi̍e̍e̍ . Ndu̍yɛ̍ , ya̍ pi̍la̍ I̍ cho̍ hūnɔ̄ɔ̄ mīīŋgū lo̍ŋ su̍ŋ su̍ŋ  .
44025005	Le̍la̍ŋ , lā tōsa̍ mī wānāā nyāā bɛ̍ndūa̍a̍ kūɛ̄ lātūlu̍ a̍ ya̍ Sīsāli̍a̍ā . Tē Pɔ̍ɔ̄ tōsa̍ pɛ̍ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ , ā kɔ̍ bi̍ī se̍ī ndɔ̄ɔ̍ lo̍ŋ . ”
44025006	Mɛ̄ɛ̍ Fɛ̍si̍tɔ̄ɔ̄ chɔ̍ɔ̍lu̍ mālɔ̄ Chūlu̍sɛ̄lɛ̄m , tē ō ve̍ le̍ pālɛ̍i̍ ī ŋɔ̄ma̍a̍ le̍ mɛ̄ɛ̍ tɔ̍ , mbo̍ mīīŋgū Sīsāli̍a̍ā . Dīi̍māndɔ̄ɔ̍ , mbo̍ chāl le̍ kɔ̍ɔ̍sɔ̍la̍ŋ bɔ̄ŋāa̍ . Mbo̍ tōsā ma̍ hūŋ a̍ Pɔ̍ɔ̄ o̍ tōŋgō kɔ̍ɔ̍sɔ̍ɔ̍ ni᷄ŋ  .
44025007	Mɛ̄ɛ̍ Pɔ̍ɔ̄ lu̍ɛ̍ī , mi̍ Chu̍ūwa̍ a̍ chɛ̍ŋ Chūlu̍sɛ̄lɛ̄m nda̍ sīm ndu̍ ā bālāā si̍lɔ̍ . Ma̍ kāndū sɔ̄ɔ̍ŋ wɔ̍ɔ̍ŋ fāŋgā fa̍ŋgā chɔ̄mndo̍ a̍ ndu̍ o̍kɔ̄ɔ̄ . Kɛ̍ , ā nɔ̄la̍ mā chɔ᷄m kpe̍e̍kpe̍i̍ māā nyɛ̄ nda̍ dīmi̍ wo̍ chō tōnya̍ le̍  .
44025008	Mi̍ Pɔ̍ɔ̄ kɔ̍ɔ̍sā , mbo̍ dīmī āā , “ I̍ to̍sa̍ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ a̍ sāwāla̍ Chu̍ūwa̍ o̍kɔ̄ɔ̄ le̍ . Ndu̍yɛ̍ , I̍ to̍sa̍ su̍ɛ̍i̍ wɔ̍ɔ̍ŋ a̍ chīɛ̍i̍ Mɛ̄lɛ̄ka̍a̍ o̍kɔ̄ɔ̄ le̍ , Kɛ̄lɛ̄ŋgāā ni᷅ŋ te̍ mī tɛ̍ɛ̍mbu̍u̍ īsɔ̄ɔ̍ a̍ māsā bɛ̍ndū māLu̍o̍ma᷅ŋnda̍ . ”
44025009	Fɛ̍si̍tɔ̄ɔ̄ ndu̍ o̍o̍ hɛ̍na̍ŋ mī Chu̍ūwa̍ nda̍ a̍a̍ na̍ŋ kɔ̄l a̍ ndu̍ . Le̍ he̍ī , mbo̍ nyūnā Pɔ̍ɔ̄ āā mɛ̄ɛ̍ , “ Ā chɛ̄l mā kūɛ̄ Chūlu̍sɛ̄lɛ̄m mā kɔ̍ kɔ̍ɔ̍sā ya̍ o̍ hɔ̄l lo̍ŋ , a̍ sɔ̄ɔ̍ŋ nda̍ chɔ᷄m mu᷅ŋ a̍ nūm o̍kɔ̄ɔ̄ wo̍ŋ ? ”
44025010	Mi̍ Pɔ̍ɔ̄ lo᷅ lo̍ŋ mbo̍ di̍mī āā , “ Māsā Bɛ̍ndū Lu̍o̍ma᷅ŋnda̍ , o̍ bā ndɔ̄ɔ̍ bɛ̄ŋgu̍ sūɛ̍i̍ he̍ī chō ni᷅ŋ ni̍ . Le̍la̍ŋ , o̍ bā ndɔ̄ɔ̍ bɛ̄ŋgu̍ i̍ di̍mīŋ ni̍ . Nūm pi̍la̍ si̍nā kpe̍e̍kpe̍i̍ māā i̍ to̍sa̍l Chu̍ūwa̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ te̍  .
44025011	Tē ndu̍ o̍o̍ wa̍ sūɛ̍i̍ wānā nɔ̍ mā sɔ̍la̍ pīɔ̍m le̍ ndi̍ pɛ̍ ya̍ i̍i̍ to̍sa̍ ni̍ , ya̍ i̍i̍ kɛ̍ɛ̄ le̍ ya̍ dīyɔ̄ɔ̍ le̍ . Kɛ̍ ndu̍yɛ̍ , tē tōnya̍ cho̍ o̍ sɔ̄ɔ̍ŋ nda̍ chɔ᷄m mu᷅ŋ ki̍nɛ̍i̍ a̍ ya̍ o̍kɔ̄ɔ̄ wo̍ŋ ni᷄ŋ te̍ , mɛ̄ɛ̍ wānā o̍ wānā a̍ nɔ᷅ di̍ mā ma̍l la̍ nda̍ o̍ bā le̍ . Le̍la̍ŋ , I̍ hɛ̍na̍ŋ mā yɔ̍ŋ sūɛ̍i̍ nīi̍ o̍ māsā bɛ̍ndōo̍ lo̍ , o̍ cho̍ lɛ̄ŋīī Lu̍o̍ma᷅ŋnde̍ bōlle̍ŋ ndo̍ . ”
44025012	Mɛ̄ɛ̍ Fɛ̍si̍tɔ̄ɔ̄ na̍ŋgu̍ a̍ lāŋgba̍ā ndūāā ka̍lāa̍ , mbo̍ mūlūl Pɔ̍ɔ̄ āā , “ Mɛ̄ɛ̍ ŋ̄ nyūna̍ le̍ sūɛ̍i̍ nu̍mnde̍ yɔ̄ŋndo̍ o̍ māsā bɛ̍ndōo̍ lo̍ yɛ̍ , mɛ̄ɛ̍ lo̍ŋ ŋ̄ chō lākɔ̄ ni̍ . ”
44025013	Mɛ̄ɛ̍ pālɛ̍i̍ ti᷄ŋ ī hīōū , mi̍ Māsāa̍ Āki̍li̍pā hu᷅ŋ Sīsāli̍a̍ā nda̍ la̍a̍ ndɔ̄ dīōla̍ŋ āā , Bɛ̄lūīni̍sī , le̍ Fɛ̍si̍tɔ̄ɔ̄ yīlɔ̄ɔ̄ lēmāsāa̍  .
44025014	Le̍ pālɛ̍i̍ fa̍ŋgā ā chō ndu̍ o̍ bɛ̄ŋgu̍ cho̍o̍ . A̍ bōōndi̍i̍ ke̍ŋ mi̍ Fɛ̍si̍tɔ̄ɔ̄ chɔ᷅m Māsāa̍ Āki̍li̍pā a̍ sūɛ̍i̍ Pɔ̍ɔ̄ ve̍ o̍kɔ̄ɔ̄ . Mbo̍ dīmī āā , “ Po̍ pi᷅lɛ̍ chō na̍nu᷄ŋ mi̍ Fi̍lɛ̍sī mɛ̍ī ndu̍ ō bīyāā  .
44025015	Mɛ̄ɛ̍ ya̍ ku̍ɛ̄ Chūlu̍sɛ̄lɛ̄m , mi̍ wānāā bɛ̄ndūāā sōlīāā lāsa̍lāa̍ , a̍ lāŋgba̍ā kālāa̍ le̍ Chu̍ūwa̍ ā chɔ̄m sɔ̄ɔ̍ŋ a̍ ndu̍ o̍kɔ̄ɔ̄ . Ma̍ dīmūl la̍ māā ya̍ I̍ ya̍a̍la̍ ndu̍  .
44025016	Kɛ̍ , mi̍ di̍mūl nda̍ māā Lu̍o̍ma᷅ŋnda̍ to̍sā i̍ wa̍ā le̍nde̍ le̍ . Ā ya̍a̍lā wa᷅na̍ nda̍ bīī se̍ī ndɔ̄ɔ̍ wo̍ le̍ , mɛ̄ɛ̍ mbō si᷄m nda̍ wānāa̍ chɔ̄m sūɛ̍i̍ ndūɛ̍i̍ ya̍ mbō kɔ̄ɔ̄sa̍ le̍ ndu̍ pi̍la̍  .
44025017	Ndu̍yɛ̍ , mɛ̄ɛ̍ nda̍ hīŋ na̍nu᷄ŋ , I̍ to̍sa̍ ta̍ma̍la̍ le̍ . Dīi̍māndɔ̄ɔ̍ , mi̍ cha᷅l o̍ sūɛ̍i̍ ndɛ̄i̍ chōo̍ . Mi̍ to̍sā ma̍ hūŋ a̍ pōo̍  .
44025018	Mi̍ wānāa̍ wa̍ ndu̍ kɔ̄ɔ̄lī a̍ sūɛ̍i̍ ya̍ si᷄m ma̍ tōmbōlā . Kɛ̍ , a̍ chɔ᷄m i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ a̍ ndu̍ o̍kɔ̄ɔ̄ mɛ̄ɛ̍ ya̍ i̍i̍ nɔ̍ o̍ kɔ̄l māā ā dīmī ni̍ŋ yɛ̍ le̍  .
44025019	Dīōmnda̍ŋ ko̍ni̍ nda̍ a̍a̍ hi̍ŋa᷅ŋ nda̍ nda̍ā ni̍ , a̍ nɛ̄ī nda̍ nda̍ pīɛ̄ī Mɛ̍lɛ̄ka̍ wo̍ o̍kɔ̄ɔ̄ , a̍ po̍ pi᷅lɛ̍ vɛ̄lɛ̄ o̍kɔ̄ɔ̄ dīōla̍ŋ āā Chi̍i̍sū o̍ vi᷅ wo̍ . Kɛ̍ , mi̍ Pɔ̍ɔ̄ ndu̍ di̍mī māā ō chō yōōmū  .
44025020	Ya̍ i̍i̍ si̍nā bɛ̍ɛ̍ mɛ̄ɛ̍ ya̍ i̍i̍ ya̍a̍sīāā sūɛ̍i̍ wa̍ā le̍nde̍i̍ yɛ̍ le̍ . Le̍ he̍ī , mi̍ nyu̍nā Pɔ̍ɔ̄ māā tē ō chɛ̄l pɛ̍ le̍ kɔ̄la̍ŋ Chūlu̍sɛ̄lɛ̄m le̍ mbō kɔ̍ kɔ̍ɔ̍sā lo̍ŋ a̍ sɔ̄ɔ̍ŋ nda̍ chɔ᷄m mu᷅ŋ a̍ ndu̍ o̍kɔ̄ɔ̄ wo̍ŋ  .
44025021	Kɛ̍ mi̍ Pɔ̍ɔ̄ di̍mī māā ō hɛ̄na̍ŋ mī I̍ yɔ̍ŋ sūɛ̍i̍ ndūɛ̍i̍ o̍ māsā bɛ̍ndōo̍ lo̍ . O̍ ko̍ŋ , mi̍ di̍mūl so̍vɛ̄i̍ya̍ māā ō wa̍ pɔ̍ɔ̍ ō hāūvāā , mbō lo̍ o̍ ko̍ŋ mā kūɛ̄ , mī māsā bɛ̍ndōo̍ kɔ̍ di̍mī sūɛ̍i̍ ndɛ̄i̍ . ”
44025022	Mi̍ Āki̍li̍pā di̍mūl Fɛ̍si̍tɔ̄ɔ̄ āā , “ I̍ hɛ̍na̍ŋ ya̍ bɛ̍ɛ̍ mī ya̍ŋ ndu̍ lānī . ” Mi̍ Fɛ̍si̍tɔ̄ɔ̄ di̍mī āā , “ Mɛ̄ɛ̍ ā chō ndu̍ dīōm tūēīyɔ̄ɔ̄ sīɔ̄dīi̍ . ”
44025023	Dīi̍māndɔ̄ɔ̍ , mi̍ Āki̍li̍pā lu̍ɛ̍ī o̍ chīɛ̄ī Chu̍ūwa̍ pīɛ̄ī Mɛ̍lɛ̄ka̍ wo̍ ni᷄ŋ , nda̍ Bɛ̄lūīni̍sī , a̍ wānāā bɛ̄ndūāā so̍vɛ̄i̍ya̍ , a̍ wānāā bɛ̄ndūa̍a̍ chi̍e̍e̍ lo̍ŋ . Mi̍ wāŋnda̍ kē nda̍ bɛ̄ɛ̄le̍ bɛ᷅nde̍ŋ pi̍la̍ . O̍ ko̍ŋ kɔ̍ɔ̍lī , mi̍ Fɛ̍si̍tɔ̄ɔ̄ to̍sā ma̍ hūŋ a̍ Pɔ̍ɔ̄  .
44025024	Mbo̍ dīmī āā , “ Māsāa̍ Āki̍li̍pā a̍ wānā o̍ wāna̍ na̍a̍ ŋ̄ chō hɔ̄lāā tūlu̍ na̍nū , lā chē po̍ si̍m ho̍ō na̍nu᷄ŋ ndo̍ ? Ndu̍ Chu̍ūwa̍ kpe̍de̍ chi̍e̍e̍ na̍nū a̍ Chūlu̍sɛ̄lɛ̄m a̍ dɔ̍ū sɔ̄ɔ̍ŋ ndɔ᷄ŋ ya̍ lāchī ni̍ . Ndu̍yɛ̍ , mi̍ Chu̍ūwa̍ ha̍ā dēŋī chōo̍ cho̍o̍ māā ō nɔ̄ mbō sɔ̄la̍ pīɔ̍mndo̍  .
44025025	Kɛ̍ ndu̍yɛ̍ , ya̍ I̍ se̍e̍lu̍ŋ nyɛ̍ o̍ nyɛ̄ wɔ̄ɔ̍ŋ o̍ to̍sa̍ ō nda̍ dīī wa̍nā le̍ ndu̍ le̍ . Kɛ̍ mɛ̄ɛ̍ ndu̍ pi̍la̍ nyu̍na̍ le̍ sūɛ̍i̍ ndūɛ̍i̍ yɔ̄ŋndo̍ o̍ māsā bɛ̍ndōo̍ lo̍ yɛ̍ , yā bɛ̍ɛ̍ I̍ kɛ̍ɛ̍si̍a̍a̍ le̍ ndu̍ yɔ̄ŋndo̍ lo̍ŋ  .
44025026	Kɛ̍ ndu̍yɛ̍ , I̍ nɔ̍ nyɛ᷅ o̍ nyɛ̄ kpe̍e̍kpe̍i̍ ō ya̍ I̍ po̍o̍nyīāā o̍ māsānɔ̄ɔ̍ lo̍ a̍ ndu̍ o̍kɔ̄ɔ̄ wo̍ le̍ . Le̍la̍ŋ ya̍ hi᷅ŋ a̍ ndu̍ na̍nu᷄ŋ nāa̍ nya̍ chu̍a̍ ni̍ , tāāma̍ nūm Māsāa̍ Āki̍li̍pā , le̍ tē ŋ̄ mɛ̄ɛ̄ndi̍a̍ŋ pɛ̍ o̍ sūɛ̍i̍ he̍ī ni᷄ŋ la̍tu̍lu̍ , I̍ nɔ᷅ ni᷅ŋ le̍ dīōm le̍ pōōnyīa̍a̍  .
44025027	Kāni̍ fo̍ndōle̍ , I̍ lo̍o̍nu̍ŋ māā ī wā i̍ kɛ̍ndɛ̄ le̍ wāna̍ ŋ̄ bīī yo̍ yɔ̄ŋndo̍ o̍ ko̍ŋ kɔ̍ɔ̍lī , a̍ chɔ᷅m nyɛ᷅ sa̍na̍a̍ ŋ̄ bīī ndu̍ le̍ ndu̍ wo̍ le̍ . ”
44026001	Mi̍ Āki̍li̍pā di̍mūl Pɔ̍ɔ̄ āā , “ So̍o̍ nīko̍ nyɛ᷅ ŋ̄ yēēma̍ mā sōō wo̍ . ” Mi̍ Pɔ̍ɔ̄ he̍e̍lū bāa̍ mbo̍ kāndū kɔ̍ɔ̍sɔ̍ɔ̍ le̍ ndu̍ pi̍la̍  .
44026002	Mbo̍ dīmī āā , “ Māsāa̍ Āki̍li̍pā , I̍ na̍ŋ kɔ̄l mi̍ sɔ̍lā fo̍ndāa̍ hāū le̍ sīsi̍la̍ŋ nu̍m o̍ hɔ̄l mī kɔ̍ɔ̍sa̍ le̍ ya̍ pi̍la̍ a̍ sɔ̄ɔ̍ŋ Chu̍ūwa̍ chɔ᷄m a̍ ya̍ o̍kɔ̄ɔ̄ wo̍ŋ  .
44026003	Nyɛ̍ to̍sa̍ mi̍ na᷅ŋ kɔ̄l ta̍u̍ wo̍ cho̍ ni̍ māā nūm ā sīnā ta̍u̍ a̍ ka̍ālā Chu̍ūwa̍ o̍kɔ̄ɔ̄ a̍ yɛ̍ yɛ̍la̍ cho̍ nda̍ tɛ̄ɛ̄ŋ nda̍ŋ . Le̍la̍ŋ , a̍ yāndi̍i̍ , bi̍u̍ŋ mā ya̍ŋ ya̍ lānī nyɛ̄ kɛ̄ndɛ̍ī  .
44026004	 “  Chu̍ūwa̍ kpe̍de̍ ā sīnā ka̍ā nūu̍ , chɔ̍ŋ a̍ chūāāmbɔ̄yɛ̍ī nīi̍ ha̍a̍a̍ mbo̍ fūūlūū a̍ te̍le̍ŋndo̍ ho̍ō . Ā sīnā i̍sɔ̍ɔ̍ o̍ īsɔ̄ɔ̍ a̍ ya̍ o̍kɔ̄ɔ̄ , chɔ̍ŋ a̍ bōōndi̍i̍ ya̍ I̍ wa̍ o̍ na̍a̍ lo̍ ve̍ , a̍ lɔ̍ɔ̍ ya̍ I̍ wa̍ Chūlu̍sɛ̄lɛ̄m ndo̍  .
44026005	Ā sīnā ya̍ le̍ te̍le̍ŋ vi̍lɛ̄ī . Ndu̍yɛ̍ , nda̍ pi̍la̍ nɔ̄lā mā dīmi̍ tōnya̍a̍ māā o̍ ku̍ndā Fālīsi̍īya̍ chōo̍ yā fu̍la̍ ni̍ , ku̍nda̍ cho̍ īsīsi̍ o̍ ka̍lā kpo᷅ke̍ o̍ Mɛ̄lɛ̄ka̍ nāa̍ pīɛ̄īyo̍ ni᷄ŋ mbo̍ hīāū ku̍ndā o̍ ku̍ndā chēle̍ŋ ndo̍  .
44026006	Ndu̍yɛ̍ , le̍ mɛ̄ɛ̍ ya̍ cho̍ lēhɔ̄l o̍ nɛ̄ī le̍ būŋgɛ̄ī Mɛ̄lɛ̄ka̍ chūe̍l fi̍nyāā nāā ma̍māa̍ ve̍ yɛ̍ nda̍ chō hāū kɔ̍ɔ̍sɔ̍ɔ̍ a̍ ya̍ ni̍  .
44026007	Wānāā nāa̍ , kāa̍la̍ŋ tɔ̍ a̍ lā tīɔ̍ɔ̍ŋ ā chō Mɛ̄lɛ̄ka̍ pīɛ̄īyo̍ īdīi̍ a̍ īchɔ̄l . Ndu̍yɛ̍ , ma̍ wā lēhɔ̄l o̍ nɛ̄ī le̍ nyɛ̄ Mɛ̄lɛ̄ka̍ chu̍a̍ ko̍ŋ bu̍ŋgɛ̄i̍ yo̍ sɔ̄lāa̍ . Māsā bɛ̍ndōo̍ , le̍ sūɛ̍i̍ pi᷅lɛ̍i̍ kēŋ nda̍ Chu̍ūwa̍ chō ya̍ kɔ̄ɔ̄lī ni̍  .
44026008	Vɛ᷅ mi̍ ī wā nya̍ Chu̍ūwa̍ o̍ bā ī kālā le̍ lāāla᷄ŋndo̍ māā Mɛ̄lɛ̄ka̍ ō mīŋgī wa̍nāa̍ vi᷅ wa̍ vɛ̄lɛ̄ yōōmū ?
44026009	 “  Ya̍ si̍m ho̍ō wo̍ kpe̍e̍kpe̍i̍ , mi̍ ya̍ i̍i̍ kɛ̍ɛ̍sīāā le̍ kīndīo̍o̍ o̍ nɛ̄ī o̍ nɛ̄ī ni᷄ŋ le̍ mī nyu̍mi̍ dīōla̍ Chi̍i̍sūla̍ŋ o̍ fu̍la̍ ho̍ō Na̍a̍sa̍lūɛ̄ī chi̍e̍e̍ wo̍  .
44026010	Ndu̍yɛ̍ , mi̍ to̍sā le̍nde̍ Chūlu̍sɛ̄lɛ̄m chi̍e̍e̍ . Mi̍ wānāā bɛ̄ndūāā sōlīāā lāsa̍lāa̍ ā kē ya̍ yāu̍la̍ di̍la̍ŋ . O̍ ko̍ŋ kɔ̍ɔ̍lī , mi̍ du̍a̍ū wānāā lāāla᷄ŋnda̍ ā ka̍ ka̍ o̍ chīɛ̄īlā mānyūmnda̍ŋ ni᷄ŋ . Ndu̍yɛ̍ , tē nda̍ a̍a̍ di̍mi̍ le̍ ō pīlɛ̍ dīyɔ̄ɔ̍ pɛ̍ , ya̍ i̍i̍ wa᷅ wa̍nā pi᷅lɛ̍ le̍ chɛ̄lɔ̄ɔ̍ māā ā dīi̍ ndu̍  .
44026011	Le̍ te̍le̍ŋnda̍ fa̍ŋgā , I̍ wa̍ bālɔ̄ɔ̍ o̍ chīɛ̄īlā na̍a̍ ŋ̄ pīɛ̄ī Mɛ̍lɛ̄ka̍la̍ŋ , mī to̍sā mā tūsī nda̍ nyɛ̄ pālāa̍ chōo̍ . Ndu̍yɛ̍ , mi̍ ki̍ndī le̍ tōsāa̍ mā ma᷄l lāāla᷄ŋ nda̍ nɔ̄ wo̍ . Mɛ̄ɛ̍ sūɛ̍i̍ ndɛ̍i̍ ī nɛ̄i̍ ya̍ te̍i̍ , mi̍ ka̍ndū kɔ̄la̍ŋ o̍ lɛ̄ŋīī chēle̍ŋnde̍ ni᷄ŋ mī tu̍sī nda̍ nyɛ̄ pālāa̍ chōo̍ . ”
44026012	Mi̍ Pɔ̍ɔ̄ hi̍a̍ū lāchī a̍ sūɛ̍i̍ . Mbo̍ dīmī āā , “ Kɔ̄lā wāā le̍nde̍ la̍ŋ ya̍ I̍ wa̍ Dāma̍si̍kɔ̍ɔ̄ chi̍e̍e̍ ni̍ , mi̍ wānāā bɛ̄ndūāā sōlīāā lāsa̍lāa̍ kē ya̍ yāu̍la̍ di̍la̍ŋ , ma̍ vīām ya̍ ni̍  .
44026013	O̍ kɔ̄lā nīla̍ŋ ni᷄ŋ māsāa̍ , a̍ te̍le̍ŋ pāa̍le̍ŋ lē sīm o̍ bōlle̍ŋ chōo̍ wo̍ ki̍nɛ̍i̍ , mi̍ cha᷅ mi̍ pa̍ŋgēlo̍o̍ cha᷄ŋ o̍ ha̍la̍a̍ ni᷄ŋ . Ndu̍ o̍o̍ hi̍o̍ū pāa̍le̍ŋ dīōndɔ̄ɔ̄ po̍lo̍ŋ . Mi̍ pa̍ŋgēlo̍o̍ ho̍ō bɔ̄ŋā na̍a̍ si̍lɔ̍ na̍a̍ wānāā na̍a̍ ŋ̄ wa̍ kɔ̄la̍ŋ nda̍  .
44026014	Na̍a̍ kpo̍u̍ mi̍ ŋ̄ dēlī lɛ̄ŋ . Ndu̍yɛ̍ , mi̍ tu̍ɛ̍ī mi̍ dīōmndo̍ dīmī o̍ Hi̍būlūi̍ye̍ ni᷄ŋ āā , ‘ Sɔ̍ɔ̄ , Sɔ̍ɔ̄ , vɛ᷅ ma̍ wā ya̍ nyɛ̄ pālāa̍ tūsīo̍o̍ chōo̍ ? ’ Mbo̍ dīmī āā , ‘ Tē wānā lɔ̍ɔ̄ pēlēi̍ o̍ yɔ̄m sɛ̄ɛ̄mbīa̍a̍ pɛ̍ , a̍ yɔ̍ŋu̍l nūm pi̍la̍ . ’
44026015	Mi̍ lo᷅ lo̍ŋ mi̍ nyu̍nā , a̍a̍ , ‘ Nūm nɛ̄ɛ̍nɛ̍ , Māsānɔ̄ɔ̍ ? ’ Mbo̍ dīmī āā , ‘ Ya̍ Chi̍i̍sū ni̍ . Wāna̍ ŋ̄ chō nyɛ̄ pālāa̍ tūsīo̍o̍ chōo̍ wo̍  .
44026016	Chɔ̍ŋ ni̍ko̍ mā si̍m . I̍ chɔ̍mnu̍ŋ nu̍m le̍ sa̍bū , le̍ mī Ī chu̍a̍ nu̍m mā wa̍ wāna̍ ni̍ wa̍li̍ . Ndu̍yɛ̍ , mā di̍mu̍l wāŋnda̍ nyɛ̄ ŋ̄ chē hāū wo̍ , a̍ nyɛ̄ ya̍ I̍ cho̍ nu̍m hūnɔ̄ɔ̄ chɔ̄m lāchī wo̍  .
44026017	I̍ cho̍ tōsā wāŋnda̍ I̍sɔ̄lūɛ̄ī a̍ wānāa̍ cho̍ a̍ Chu̍ū le̍ wa̍ ā yɔ᷅ŋ nu̍m nyɛ̄ le̍ . Ndu̍yɛ̍ , I̍ cho̍ nu̍m vīōmɔ̄ɔ̄ nāa̍ wānāa̍ cho̍ a̍ Chu̍ū le̍ wa̍ chūā  .
44026018	Nyɛ̄ ŋ̄ nɔ̄ le̍ tōsāa̍ wo̍ cho̍ ho̍ō ni̍ . Mā tōsāa̍ mī hɔ̄ltā ndāla̍ŋ lā kūmbi̍ŋ . Ndu̍yɛ̍ , mā sōli̍ nda̍ o̍ nyūmnda̍ŋ ni᷄ŋ , mā hīŋ a̍ nda̍ o̍ nyɛ̄ wa̍wo̍ŋndo̍ ni᷄ŋ . Mā so̍li̍ nda̍ o̍ kpāāya̍ māsa̍ nyi̍nāā wɔ̄ɔ̍ŋnda̍ bɛ̄ŋgu̍ , mā lūɛ̄ī o̍ kpāāya̍ nūu̍ bɛ̄ŋgu̍ . Le̍ he̍ī , ya̍ Mɛ̄lɛ̄ka̍ mī māl nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ . Ndu̍yɛ̍ o̍ ko̍ŋ kɔ̍ɔ̍lī , mī ke̍ nda̍ fo̍ndāa̍ wāŋnda̍ ha̍ā tɛ̍ɛ̄ŋ ā ya̍ sīīŋgu̍u̍ wānāā ni̍ le̍ mɛ̄ɛ̍ nda̍ lāāla̍ŋ a̍ ya̍ yɛ̍ wa̍ . ’ ”
44026019	Mi̍ Pɔ̍ɔ̄ hi̍a̍ū lāchī a̍ sūɛ̍i̍ . Mbo̍ dīmī āā , “ Ndu̍yɛ̍ , Māsāa̍ Āki̍li̍pā , dīo̍m chɛ̍ŋ o̍ fo̍nda᷄ŋ Mɛ̄lɛ̄ka̍a̍ mbo̍ sūāānu᷄ŋ nāa̍ ya̍ chu̍a̍ o̍ yi̍lāŋndo̍ ni᷄ŋ ndo̍ I̍ so̍li̍ di̍ōm kōŋ te̍  .
44026020	Mi̍ ka̍ndū sūɛ̍i̍ Mɛ̄lɛ̄kɛ̍i̍ dīmīo̍o̍ Dāma̍si̍kɔ̍ɔ̄ fɛ̍lɛ̍ŋ , mālāŋ ya̍ I̍ ku̍ā Chūlu̍sɛ̄lɛ̄m . Mi̍ ba̍lū ni᷅ŋ o̍ lɛ̄ŋndē Chūdi̍a̍āle̍ŋ ni᷄ŋ kpo̍u̍ . Ndu̍yɛ̍ , mi̍ ba̍lū vɛ̄lɛ̄ wānāa̍ cho̍ a̍ Chu̍ū le̍ wa̍ tɛ̄ɛ̄ŋ . Mi̍ di̍mī māā wāŋnda̍ ma᷄l yɔ᷅ŋndā ndāla̍ wɔ̍ɔ̍ŋnda̍ŋ , mā mūli̍ŋ o̍ Mɛ̄lɛ̄ka̍ lo̍ . Ndu̍yɛ̍ , mā tōsa̍ ka̍ālā chɔ̍m māā ā ma᷄l yɔ̄ŋndā ndāla̍ wɔ̍ɔ̍ŋnda̍ŋ nda̍ŋ  .
44026021	Le̍ sa̍bōo̍ ho̍ō , Chu̍ūwa̍ de᷄l la̍ chōo̍ o̍ chīɛ̍i̍ Mɛ̄lɛ̄ka̍a̍ ni᷄ŋ , ma̍ kīndī le̍ ya̍ dīyɔ̄ɔ̍ ni̍  .
44026022	Chɔ̍ŋ a̍ pāa̍le̍ Mɛ̄lɛ̄ka̍ vēm ya̍ le̍ŋ mbo̍ fūūlūū a̍ pāa̍le̍ hāū le᷅ŋ , Mɛ̄lɛ̄ka̍ chō ya̍ mālāa̍ . Le̍ sa̍bōo̍ ho̍ō ya̍ cho̍ īsīsi̍ na̍nū ni̍ mi̍ wa᷅ wāŋnda̍ kpe̍de̍ su̍ɛ̍i̍ pi᷅lɛ̍i̍ kēŋ dīmūllo̍ ni̍ , wānā bɛ̍ndū ni̍ , wānā pɔ̍mbɔ̄ ni̍ . Ndu̍yɛ̍ , wānāa̍ su̍a̍ā le̍ Mɛ̄lɛ̄ka̍ wa̍ a̍ Mūu̍sē , nyɛ̄ o̍ nyɛ̄ nda̍ dīmi̍ māā ō chō yɔ̄nɔ᷄ŋ , ndu̍ ko̍ni̍ ya̍ I̍ cho̍ dīmīo̍o̍ ni̍ , māā ō chō yɔ̄nɔ᷄ŋ  .
44026023	Ma̍ dīmī māā Ki̍li̍tī wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ ō chō mɔ̍nɛ̍i̍ bīyɔ̄ɔ̄ . Ndu̍yɛ̍ , ma̍ dīmī māā ndu̍ cho̍ wā wāna̍ tāso̍o̍ le̍ mīīŋgōo̍ yōōmū ni̍ . Ndu̍yɛ̍ , māā wāna̍ Mɛ̄lɛ̄ka̍ hɛ̄li̍ le̍ wāŋnda̍ pīŋīo̍o̍ wo̍ chō yōndā nāa̍ Chu̍ūwa̍ chūā , a̍ wānāa̍ cho̍ a̍ Chu̍ū le̍ wa̍ fa̍ū , māā ā nɔ̄lā mā sɔ̄la̍ pīōŋɔ̄ɔ̍ , māā he̍ī wā māā nyɛ̄ wa̍wo̍ŋ le̍ nda̍ . ”
44026024	Mɛ̄ɛ̍ Pɔ̍ɔ̄ wa̍ dīōmnda̍ŋ nda᷅ŋ dīmīo̍o̍ , mi̍ Fɛ̍si̍tɔ̄ɔ̄ ki̍a̍lū ndu̍ lāchī . Mbo̍ dīmī chōo̍ cho̍o̍ āā , “ Pɔ̍ɔ̄ , bāā sēēmāa̍ ŋ̄ chō ni̍ ? Yāu̍ bɛ̍ndū ŋ̄ sīna̍ ho̍ō wo̍ ō cha᷄l le̍ nu̍m bōlle̍ŋ hīŋ . ”
44026025	Mi̍ Pɔ̍ɔ̄ di̍mī āā , “ Ō cho̍ se̍e̍mā le̍ ya̍ se̍e̍mā le̍ , wānā bɛ̍ndōo̍ Fɛ̍si̍tɔ̄ɔ̄ . Sɔ̄ɔ̍ŋ tōnya̍ŋ a̍ sɔ̄ɔ̍ŋ kɔ̄l kālo̍ŋ ya̍ cho̍ dīmīo̍o̍ ni̍  .
44026026	Māsāa̍ Āki̍li̍pā , nūm bɛ̍ɛ̍ ā sīnā a̍ sɔ̄ɔ̍ŋ mu᷅ŋ o̍kɔ̄ɔ̄ . Le̍la̍ŋ , I̍ nɔ̍ ki̍i̍sa᷄ŋ le̍ sūɛ̍i̍ nāa̍ nūm chu̍a̍ a̍ mu̍ŋ o̍kɔ̄ɔ̄ le̍ . I̍ si̍nā māā sɔ̄ɔ̍ŋ yɔ̍nu̍ŋ mu᷅ŋ ki̍nɛ̍i̍ yo̍ŋ , ī pīlɛ̍ bɛ̍ɛ̍ yɔ̍nu̍ŋ mā kɛ̍ɛ̍ sīnā le̍ . Kāni̍ , ō cho̍ sɔ̍ɔ̍ŋ yɔ̍nu̍ŋ o̍ lēsɔ̍ŋgi̍ le̍  .
44026027	Māsāa̍ Āki̍li̍pā , I̍ si̍nā māā a̍ la̍a̍la̍ŋ a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā dīmi̍ wo̍ . ”
44026028	Mi̍ Āki̍li̍pā di̍mūl Pɔ̍ɔ̄ āā , “ Bāā mā si̍i̍ŋgu̍u̍ ya̍ bɛ̍ɛ̍ Ki̍li̍sīɔ̄ŋnɔ̄ o̍ te̍le̍ŋ bi̍ŋgīo̍o̍ ho̍ō bɛ̄ŋgu̍ ? ”
44026029	Mi̍ Pɔ̍ɔ̄ mu̍lī āā , “ Ō wa̍ o̍ te̍le̍ŋ bi̍ŋgī bɛ̄ŋgu̍ , kɛ̄lɛ̄ŋgāā , ō wa̍ o̍ te̍le̍ŋ vi̍lɛ̄ī bɛ̄ŋgu̍ , I̍ cho̍ Mɛ̄lɛ̄ka̍ pīɛ̄īyo̍ māā nūm ni̍ a̍ wānā o̍ wāna̍ cho̍ hāū ya̍ nīla̍ŋ yāŋɔ̄ɔ̍ māā lā sīmnu̍ŋ Ki̍li̍sīɔ̄ŋnda̍ mɛ̄ɛ̍ ya̍ cho̍ nu̍a̍ā yɛ̍ . Kɛ̍ ndu̍yɛ̍ , ō cho̍ ma̍chu̍a̍ā māā lā wa̍ o̍ yɔ̄lɔ᷄ŋ mɛ̄ɛ̍ ya̍ cho̍ nu̍a̍ā yɛ̍ le̍ . ”
44026030	O̍ ko̍ŋ kɔ̍ɔ̍lī , mi̍ Māsāa̍ Āki̍li̍pā , a̍ Fɛ̍si̍tɔ̄ɔ̄ , a̍ Bɛ̄lūīni̍sī , a̍ wānā o̍ wāna̍ nda̍ wa̍ īchāli̍ , ma̍ cha᷄ŋ  ,
44026031	ma̍ fūlā . Ma̍ wā kɔ̄la̍ŋ a̍ dīmīo̍o̍ āā , “ Pōo̍ ho̍ō tōsa̍ su̍ɛ̍i̍ wānā dɔ̍ū bɛ̍ɛ̍ wānā chi̍ɛ̍ī ni̍ŋ le̍ ndi̍ le̍ , kɛ̄lɛ̄ŋgāā ni᷅ŋ te̍ sūɛ̍i̍ wānā di̍ī wānā le̍ ndi̍ . ”
44026032	Mi̍ Āki̍li̍pā di̍mūl Fɛ̍si̍tɔ̄ɔ̄ āā , “ Tē pōo̍ ho̍ō ndu̍ o̍o̍ di̍mi̍ le̍ sūɛ̍i̍ ndūɛ̍i̍ yɔ̄ŋndo̍ nāa̍ māsā bɛ̍ndōo̍ chūā le̍ , wānā a̍a̍ ma᷅l ndu̍ . ”
44027001	Mɛ̄ɛ̍ nda̍ kɛ̄ɛ̄si̍a̍a̍ māā ŋ̄ nɔ̄ le̍ kɔ̄la̍ŋ o̍ lɛ̄ŋndē I̍ta̍līle̍ŋ ni᷄ŋ , ma̍ yɔ̄ŋgū Pɔ̍ɔ̄ a̍ wāŋnda̍ ā pīli̍a̍ā , a̍ wa̍ o̍ bīyɔ̄ɔ̍ ni᷄ŋ nda̍ , o̍ wānā bɛ̍ndū so̍vɛ̄i̍ya̍ ō pūm ndo̍ , dīōla̍ŋ āā , Chu̍li̍yɔ̄ɔ̄ , le̍ kɔ̄la̍ŋ a̍ nda̍ . Ku̍ndā bɛ̄ndū so̍vɛ̄i̍ya̍ ō Chu̍li̍yɔ̄ɔ̄ wa̍ ni᷄ŋ ndo̍ ā vēēlu̍ ndu̍ āā , ku̍nda̍ cho̍ le̍ māsā bɛ̍ndōo̍ wo̍  .
44027002	Yɔ̄ŋgōo̍ nda̍ o̍ Chu̍li̍yɔ̄ɔ̄ lo̍ , o̍ ko̍ŋ kɔ̍ɔ̍lī , mi̍ ŋ̄ hēl o̍ dɛ̄ndɛ̄ bɛ̍ndu̍ chɛ̍ŋ Ādāmi̍i̍tīɔ̄m chi̍e̍e̍ wo̍ ni᷄ŋ . Ō wa̍ kɔ̄la̍ŋ o̍ chi̍e̍e̍ŋ dɛ̄ndɛ̄la̍ bɛ̍ndūla̍ŋ lā sīm o̍ būŋgɛ̄ī E̍e̍sīāve̍ ni᷄ŋ ndo̍ŋ . Mi̍ dɛ̄ndɔ̄ɔ̍ kāndū kɔ̄la̍ŋ o̍ mɛ̄ŋnda̍ŋ chōo̍ . Po̍ pi᷅lɛ̍ wa̍ na̍a̍ tɛ̄ɛ̄ŋ dīōla̍ŋ āā , Ālu̍i̍ta̍kɔ̄ɔ̄ , wānā wa̍ā Tɛ̄sālōna̍i̍kā chi̍e̍e̍ , o̍ būŋgɛ̄ī Māsīdo̍o̍nīāā ve̍ ni᷄ŋ  .
44027003	Dīi̍māndɔ̄ɔ̍ , mi̍ ŋ̄ fūūlūū Sa̍i̍dɔ̄ŋ chi̍e̍e̍ . Mi̍ Chu̍li̍yɔ̄ɔ̄ to̍sā tōnya̍ mbo̍ māl Pɔ̍ɔ̄ fo̍ndāŋ . Mi̍ Pɔ̍ɔ̄ kūā nāa̍ chāāŋāā ndūa̍a̍ chūā Sa̍i̍dɔ̄ŋ le̍ mā māla̍ ndu̍ mɛ̄ɛ̍ kpɛ̍ nda̍ a̍a̍ nɔ̄ le̍ ndu̍ mālāa̍ yɛ̍  .
44027004	Mɛ̄ɛ̍ dɛ̄ndɔ̄ɔ̍ chu̍a̍ na̍a̍ lo̍ŋ , mbo̍ kāndū vɛ̄lɛ̄ kɔ̄la̍ŋ a̍ na̍a̍ o̍ mɛ̄ŋnda̍ŋ chōo̍ . Mi̍ hūēīye̍ kāndū hɔ̄ŋndo̍ ta̍u̍ chɔ̄nɔ᷄ŋndo̍ o̍ kpēŋgīi̍ na̍a̍ ŋ̍ wa̍ kɔ̄la̍ŋ nde̍ . Le̍ he̍ī , mi̍ ŋ̄ ke̍e̍kū o̍ lɛ̄ŋndē ībūŋgāle̍ŋ Sa̍i̍pūlɔ̄ɔ̄ kpēŋgēi̍ pīlɛ̍ī nāa̍ hūēīyīī ve̍ hɔ᷅ŋ te̍ wa̍  .
44027005	Mɛ̄ɛ̍ na̍a̍ ŋ̄ dēmu̍l kɔ̄ŋgɔ̍ būŋgɛ̄ī Sīli̍i̍sīāāve̍ , a̍ būŋgɛ̄ī Pāmfi̍i̍līāāve̍ , mi̍ ŋ̄ tāŋ . Mi̍ ŋ̄ fūūlūū Ma̍i̍lūā chi̍e̍e̍ o̍ būŋgɛ̄ī Li̍i̍sīāve̍ ni᷄ŋ  .
44027006	Lo̍ŋ wānā bɛ̍ndū so̍vɛ̄i̍ya̍ sāālu̍ŋ dɛ̍ndɛ̄ wa̍ā Ālɛ̄kīsa̍ndīlīāā chi̍e̍e̍ ni̍ . Ō wa̍ kɔ̄la̍ŋ o̍ lɛ̄ŋndē I̍ta̍līle̍ŋ ni᷄ŋ . Mbo̍ wōū na̍a̍ lēni᷄ŋ  .
44027007	Mi̍ ŋ̄ māl Ma̍i̍lūā . Kɛ̍ dɛ̄ndɛ̄ bɛ̍ndōo̍ ō ve̍ kɔ᷅la̍ŋ nɔ̄lā le̍ , kāni̍ fo̍ndōle̍ , hūēīye̍ wa̍ hɔ̄ŋndo̍ . Mɛ̄ɛ̍ na̍a̍ ŋ̄ fāfa̍la̍ le̍ pālɛ̍i̍ fa̍ŋgā , mi̍ ŋ̄ fūūlūū ni᷅ŋ Ni̍dɔ̄ɔ̄ i̍kɛ̍i̍ yɔ̍ɔ̍hɛ̍ɛ̍ . Hūēīye̍ wa̍ hūnɔ̄ɔ̍ a̍ hɔ̄ŋndo̍ na̍a̍ lāchī . Ŋ̄ nɔ̄la̍ kɔ᷅la̍ŋ lāchī le̍ . Le̍ he̍ī , mi̍ ŋ̄ ke̍e̍kū o̍ lɛ̄ŋndē ībūŋgāle̍ŋ Ki̍le̍tī , kpēŋgīi̍ hūēīyīī ve̍ hɔ᷅ŋ te̍ ve̍ . Mi̍ ŋ̄ hīāū o̍ fo̍ndāŋ pīlɛ̍ īkɛ̄i̍ , mā vēēlū fo̍ndāŋ kōŋ āā , Sāli̍mo̍nɛ̄  .
44027008	Mi̍ ŋ̄ kīndī kīndī mi̍ ŋ̄ dēmūl kɔ̄ŋgɔ̍ɔ̍ . Mi̍ ŋ̄ hūŋ o̍ fo̍ndāŋ dɛ̄ndɛ̄la̍ŋ lā sīm ndo̍ mā vēēlū fo̍ndāŋ kōŋ āā , nāa̍ kɛ̍ndīāā dɛ̄ndɛ̄la̍ŋ lā sīm nda̍ . La̍sīāā chi̍e̍e̍ i̍kɛ̍i̍ fo̍ndāa̍ ho̍ō chō ni̍  .
44027009	Vīōūwɔ̄ɔ̍ pi̍la̍ na̍a̍ ŋ̄ vīōū o̍ ti̍ŋndā lāŋ tɛ̍ɛ̄ŋ ni̍ . Pāa̍le̍ wāŋnda̍ nda̍ a̍a̍ bi̍ī bɔ᷅ŋa᷅ŋndo̍ , le̍ mī Mɛ̄lɛ̄ka̍ ma᷄l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ nde̍ŋ , le̍ le̍e̍ hi̍o̍ū ni᷅ŋ . Ndu̍ o̍o̍ ve̍ lɛ̍ te̍le̍ŋ kɛ̍ndɛ̄ le̍ dɛ̄ndɛ̄la̍ ku̍ā o̍ mɛ̄ŋnda̍ŋ chōo̍ la̍ŋ te̍ . Kāni̍ fo̍ndōle̍ , te̍le̍ŋndo̍ ho̍ō kpūndɛ̍la̍ŋ lā nɔ̄ dɛ̄ndɛ̄la̍ŋ kōmāllo̍ o̍ mɛ̄ŋnda̍ŋ chōo̍ ni̍ . Le̍ sa̍bū kōŋ , mi̍ Pɔ̍ɔ̄ si̍lā nda̍ āā  ,
44027010	 “  Chāāŋāā nīa̍a̍ , I̍ sa̍a̍lu̍ŋ māā nyɛ̄ pālāa̍ chō na̍a̍ lāchī ta̍u̍ o̍ kɔ̄la̍ŋ nda᷅ŋ ni᷄ŋ . Dɛ̄ndɔ̄ɔ̍ chō ītāmu̍ . Ndu̍yɛ̍ , wōlɔ̄ɔ̄la̍ŋ a̍ yōōmūlā wāŋndā chīe̍e̍ya̍ bɛ̍ɛ̍ lā tāmbū ni̍ŋ . ”
44027011	Kɛ̍ , wānā bɛ̍ndu̍ so̍vɛ̄i̍ya̍ ō ye᷄ŋ nyɛ᷅ Pɔ̍ɔ̄ di̍mi̍ wo̍ lānī le̍ . Wāna̍ wa̍ kɔ̄la̍ŋ a̍ dɛ̄ndɔ̄ɔ̍ wo̍ a̍ wāna̍ nɔ̍ dɛ̄ndɔ̄ɔ̍ wo̍ , nyɛ̄ nda̍ dīmi̍ wo̍ , ndu̍ ko̍ni̍ o̍ ya̍ŋ lānī ni̍  .
44027012	Nāa̍ dɛ̄ndɛ̄la̍ŋ lā sīm ka̍ŋ nda̍ , nda̍ a̍a̍ ni̍ŋ le̍ mī dɛ̄ndɔ̄ɔ̍ ndu̍ o̍o̍ chu̍m lo̍ŋ mī bōōndi̍i̍ wɔ̍ɔ̍ŋnde̍ he̍ī ndi̍ i̍i̍ hi̍o̍ū le̍ . Le̍ he̍ī , mi̍ wāŋnda̍ ā ka̍ ka̍ di̍mī māā ŋ̄ mālnu᷄ŋ , mī ŋ̄ kūɛ̄nūŋ . Nda̍ a̍a̍ nɔ̍ o̍ kɔ̄l le̍ fūūlūūwo̍ Fōni̍i̍sīā , le̍ mī dɛ̄ndɔ̄ɔ̍ ndu̍ o̍o̍ chu̍m ndo̍ŋ mī ndu̍ o̍o̍ lo̍ o̍ ko̍ŋ mī bōōndi̍i̍ wɔ̍ɔ̍ŋnde̍ ndi̍ i̍i̍ hīōū . Fōni̍i̍sīā ndu̍ wa̍ māwāā fo̍ndāŋ dɛ̄ndɛ̄la̍ŋ lā sīm o̍ lɛ̄ŋndē ībūŋgāle̍ŋ Ki̍le̍tī wo̍ . Nāa̍ pāa̍le̍ŋ lē dēl la̍ o̍ bā mīāllo̍ chōo̍ a̍ o̍ bā kɛ̄ndɔ̄ɔ̍ chōo̍ lo̍ŋ Fōni̍i̍sīā mu̍lī hɔ̄lla̍ ni̍  .
44027013	Mɛ̄ɛ̍ hūēīyīī fɛ̍ fɛ̍i̍ ī chɛ᷄ŋ ba᷅ tōū wo̍ , ma̍ kāndū yīya᷄ŋndo̍ māā ā fūūlūū ni̍ŋ o̍ fo̍ndāŋ nda̍ wa̍ kɔ̄llo̍ . Le̍ he̍ī , ma̍ hēēlū nyɛ̍ si̍mī dɛ̍ndɛ̄ bɛ̍ndōo̍ wō o̍ dɛ̄ndɔ̄ɔ̍ ni᷄ŋ . Mi̍ dɛ̄ndɔ̄ɔ̍ kāndū kɔ̄la̍ŋ a̍ kɔ̄ŋgɔ̍ lɛ̄ŋndē ībūŋgāle̍ŋ Ki̍le̍ti̍ dēmūllo̍  .
44027014	Kɛ̍ , ō bēndu̍ bɛ̍ɛ̍ fo̍ndāŋ te̍ , mi̍ hūēīyīī bɛ̄ndū bɛ̍ndūe̍i̍ kāndū hɔ̄ŋndo̍ chɔ̄nɔ᷄ŋndo̍ bā pāa̍le̍ŋ lē chāŋ ndo̍ o̍ bā mīāllo̍ chōo̍ ba᷅ lɛ̄ŋndē ībūŋgāle̍ŋ . Ā vēēlū hu̍e̍i̍yīī kēŋ āā , hūēīyīi̍ cha᷅ŋ o̍ bā mīāllo̍ chōo̍ bā pāa̍le̍ŋ lē chāŋ ndo̍ ve̍  .
44027015	Mi̍ hūēīye̍ he̍ī bēndāl dɛ̄ndɔ̄ɔ̍ . Mbɔ̄ kɛ̍ nūm . Mi̍ ī kāndū ndu̍ hīīlūū bɛ̄ndū bɛ̍ndōo̍ . Ŋ̄ nɔ̄la̍ dɛ̄ndɔ̄ɔ̍ bōlle̍ŋ sīmī bā hūēīye̍ ī wa̍ chɔ̄nɔ᷄ŋndo̍ wo̍ le̍ . Mɛ̄ɛ̍ na̍a̍ ŋ̄ būmba̍ le̍ ndu̍ bōlle̍ŋ sīmīo̍o̍ , mi̍ ŋ̄ fāŋā bā . Mi̍ hūēīye̍ kāndū ni̍ko̍ kɔ᷅la̍ŋ a̍ na̍a̍ nyīndɔ̄ɔ̍  .
44027016	Mɛ̄ɛ̍ na̍a̍ ŋ̄ fūūlu̍u̍ o̍ lɛ̄ŋndē ībūŋgāle̍ŋ Ka̍u̍dā , o̍ kūmbūī hūēīyīī ve̍ hɔ᷅ŋ te̍ ve̍ , mi̍ ŋ̄ kīndī kīndī , mi̍ ŋ̄ māndā dɛ̄ndɛ̄ pɔ̍mbɔ̍ wa̍ ō yīyāā dɛ̄ndɛ̄ bɛ̍ndōo̍ a̍ mākɔ̄ɔ̄ wo̍ yɔ̄ŋi̍ ndu̍ o̍o̍ ta̍mbu̍  .
44027017	Mi̍ pūa̍a̍ hēēlū ndu̍ o̍ dɛ̄ndɛ̄ bɛ̍ndōo̍ ni᷄ŋ . Ma̍ kēēkū yūe̍i̍ o̍ dɛ̄ndɛ̄ bɛ̍ndōo̍ bɛ̄ŋgu̍ , ma̍ yīī ndu̍ po᷅ŋ , yɔ̍ŋi̍ ndu̍ o̍o̍ ta̍mbu̍ . Ma̍ mūli᷄ŋ ma̍ tūsī kōlā bɛ̍ndu̍ wa̍ o̍ dɛ̄ndɔ̄ɔ̍ ō tūāndāā wo̍ . Kōlāa̍ ho̍ō ndu̍ ma̍lā dɛ̍ndɛ̄ bɛ̍ndōo̍ le̍ kɔ̄la̍ŋ chɔ̍ chɔ̍ ni̍ , tē hūēīye̍ ī hɔ᷄ŋ lēni᷄ŋ pɛ̍ . Ma̍ tūsī kōlā ko̍ŋ . Kāni̍ fo̍ndōle̍ , ā wa̍ sīōōŋnde̍ yɔ̍ŋi̍ dɛ̄ndɛ̄ bɛ̍ndōo̍ ndu̍ o̍o̍ kɔ̍ cha᷅l o̍ si̍o̍o̍ŋīī ku̍ndɛ̄i̍ chōo̍ o̍ mɛ̄ŋnda̍ŋ bɛ̄ŋgu̍ o̍ kɔ̄ŋgɔ̍ lɛ̄ŋndē Si̍i̍tīle̍ŋ īkɛ̄i̍ . Mi̍ hūēīye̍ hīāū lāchī a̍ dɛ̄ndɔ̄ɔ̍ nyīndɔ̄ɔ̍  .
44027018	Mɛ̄ɛ̍ hūēīyīī bɛ̄ndūe̍i̍ he̍ī kōŋ dɛ̄ndɔ̄ɔ̍ te̍i̍ , mɛ̄ɛ̍ i̍ ko᷅ŋ ndu̍ te̍i̍ , dīi̍mā ndɔ̄ɔ̍ , ma̍ kāndū wōlɔ̄ɔ̄la̍ wa̍ lēni᷄ŋ nda̍ŋ sōlīo̍o̍ mā vīāū o̍ pēēlo̍  .
44027019	O̍ pālɛ̍i̍ yāa̍ ndɔ̄ɔ̍ , mi̍ nda̍ pi̍la̍ vīāū nyɛ̄m dɛ̄ndɔ̄ɔ̍ ŋ̄ ti᷄ŋ o̍ pēēlo̍  .
44027020	Le̍ pālɛ̍i̍ fa̍ŋgā na̍a̍ ŋ̍ chi᷅ pa̍a̍le̍ŋ a̍ lēhɔ̄l pu̍e̍e̍ŋ bɛ̍ɛ̍ le̍ , kɛ̄lɛ̄ŋgāā ni᷅ŋ te̍ mī ŋ̄ chē lōo̍ŋ īchɔ̄l . Ho̍ō kpe̍de̍ hūēīye̍ chō hɔ̄ŋ bɛ̄ndū bɛ̍ndōo̍ . Kɔ̄l bɛ̍ɛ̍ ve̍ lɛ̍ na̍a̍ māā ŋ̄ chō chīndā le̍  .
44027021	Le̍ pālɛ̍i̍ fa̍ŋgā pūa̍a̍ ha̍ā di᷅ nyɛ᷅ o̍ nyɛ̄ dīāā le̍ . O̍ ko̍ŋ , mi̍ Pɔ̍ɔ̄ si᷅m nda̍ tɛ̄ɛ̄ŋ . Mbo̍ dīmūl nda̍ āā , “ Chāāŋāā nīa̍a̍ , tē nya̍ a̍a̍ ya̍ŋ ya̍ lānī pɛ̍ , mī na̍a̍ ŋ̍ fēŋa̍ŋ na̍a̍ dɛ̄ndɛ̄la̍ŋ lā sīm Ki̍le̍tī wa̍ le̍ , nyɛ̄ o̍ nyɛ̍ ta̍mbu̍ kpo̍u̍ ndu̍ o̍o̍ te̍mbū ni̍ŋ te̍  .
44027022	Kɛ̍ o̍ ke̍ŋ ni̍ŋ kpe̍de̍ , lā ta̍mbū kɔ̄l te̍ . Kāni̍ fo̍ndōle̍ , wānā pi᷅lɛ̍ bɛ̍ɛ̍ cho̍ nyɛ̍ yɔ̄nɔ᷄ŋ te̍ . Dɛ̄ndɔ̄ɔ̍ ko̍ni̍ cho̍ ītāmu̍ ni̍  .
44027023	Kāni̍ fo̍ndōle̍ , chɔ̍chɔ̄l Mɛ̄lɛ̄ka̍ ya̍ cho̍ le̍ ndu̍ , ndu̍yɛ̍ , mi̍ wa᷅ ndu̍ pīɛ̄īyo̍ wo̍ , mi̍ ki̍i̍la̍nɔ̍ ndɔ̄ɔ̍ hūŋ nāa̍ ya̍ chu̍a̍  .
44027024	Mbo̍ dīmūl la̍ āā , ‘ Yɔ᷅ŋ īsīōōŋ te̍ , Pɔ̍ɔ̄ . Ā chō īsīsi̍ ma̍sā bɛ̍ndōo̍ o̍ hɔ̄l , le̍ mā kɔ̍ɔ̍sa̍ le̍ nūm pi̍la̍ . O̍ ko̍ŋ kɔ̍ɔ̍lī , Mɛ̄lɛ̄ka̍ tōsa̍l nu̍m tōnya̍a̍ . Ō chō tōsā wānā o̍ wāna̍ nya̍ chō kɔ̄la̍ŋ lātūlu̍ o̍ dɛ̄ndɔ̄ɔ̍ ho̍ō ni᷄ŋ , ō pīlɛ̍ bɛ̍ɛ̍ yɔ̍nūŋ nyɛ̍ le̍ . ’
44027025	Le̍la̍ŋ , chāāŋāā nīa̍a̍ , lā ta̍mbū kɔ̄l te̍ . Kāni̍ fo̍ndōle̍ , I̍ la̍a̍la̍ŋ a̍ Mɛ̄lɛ̄ka̍ māā nyɛ̄ o̍ di̍mu̍l la̍ wo̍ chō yɔ̄nɔ᷄ŋ  .
44027026	Kɛ̍ ndu̍yɛ̍ , hūēīye̍ chō na̍a̍ nyīndɔ̄ɔ̄ o̍ lɛ̄ŋndē ībūŋgālē pūm . ”
44027027	Mi̍ hūēīye̍ hīāū lāchī a̍ na̍a̍ nyīndɔ̄ɔ̍ o̍ pēe̍ mɛ̄ŋmā īhɛ᷄llo̍ Mɛ̄dītālu̍e̍nīāā chōo̍ . O̍ mālɔ̄ tɔ̍ a̍ lē hīɔ̍ɔ̍lu̍a̍ŋ īchɔ̄llo̍ a̍ te̍le̍ŋ dītɛ̍ɛ̄ŋndo̍ , mi̍ wānāa̍ ku̍ā a̍ dɛ̄ndɔ̄ɔ̍ wa̍ yīya᷄ŋ māā ŋ̄ chō ni᷅ŋ le̍ fūūlūūwo̍ ō kɔ̄ŋgɔ̍ɔ̍ ō pūm  .
44027028	O̍ ko̍ŋ , ma̍ chūā yōōlē vīlɛ̄īle̍ŋ a̍ nyɛ̄ lūsu̍lɛ̍i̍yo̍ ō bāā . Ma̍ tūū mɛ̄ɛ̍ mɛ̄ŋnda̍ŋ mā chō yīŋgīlāa̍ yɛ̍ . Ma̍ sāālu᷄ŋ māā mɛ̄ŋnda̍ŋ o̍ fo̍ndāŋ kōŋ mā chō yīŋgīlāa̍ le̍ nɛ̄īyo̍ kɛ̄mɔ̄ɔ̍ lē pīlɛ̍ a̍ bi̍di̍i̍ŋ . Kɔ̄la̍ŋ vɛ̄lɛ̄ kpɛ̍ɛ̍ , ma̍ tūū . Mā sāālu᷄ŋ māā mā chō ni᷅ŋ yīŋgīlāa̍ le̍ nɛ̄īyo̍ be̍le̍-ŋɔ̍ma̍hīɔ̍ɔ̍lu̍  .
44027029	O̍ ko̍ŋ , ma̍ tūsī nyɛ᷄m si̍mī dɛ̍ndɔ̄ɔ̍ wo̍ŋ ŋ̄ hīɔ̍ɔ̍lu̍ dɛ̍ndɔ̄ɔ̍ a̍ mākɔ̄ɔ̄ . Kāni̍ fo̍ndōle̍ , sīōōŋnde̍ wa̍ nda̍ yɔ̍ŋi̍ hūēīye̍ ī kɔ̍ lɔ̍ɔ̄ dɛ̄ndɔ̄ɔ̍ o̍ pōūta̍ŋ . Ā wa̍ ni᷅ŋ Mɛ̄lɛ̄ka̍ pīɛ̄īyo̍ māā pāa̍le̍ŋ lē kēle̍ŋa̍ ni᷅ŋ ko̍ si̍ɔ̄  .
44027030	Pūa̍a̍ ku̍ā a̍ dɛ̄ndɔ̄ɔ̍ wa̍ ā ti᷄ŋ , nda̍ a̍a̍ hɛ̍na̍ŋ mī nda̍ a̍a̍ ve̍ŋnu᷄ŋ , mī nda̍ a̍a̍ lu̍ɛ̍ī o̍ dɛ̄ndɛ̄ pɔ̍mbɔ̄ɔ̍ ni᷄ŋ mā tāŋnu̍ŋ le̍e̍lōo̍ . Ma̍ kāndū dɛ̄ndɛ̄ pɔ̍mbɔ̄ɔ̍ tūsīo̍o̍ o̍ mɛ̄ŋnda̍ŋ chōo̍ . Wānā a̍a̍ cha᷅ ko̍ āā nyɛ᷄m si̍mī dɛ̍ndɔ̄ɔ̍ wo̍ŋ nda̍ chō tūsīo̍o̍ dɛ̄ndɛ̄ bɛ̍ndōo̍ lāchī ni̍  .
44027031	Mi̍ Pɔ̍ɔ̄ di̍mūl wānā bɛ̍ndū so̍vɛ̄i̍ya̍ a̍ so̍vɛ̄i̍ya̍ āā , “ Tē pūa̍a̍ ha̍ā tāŋnu̍ŋ pɛ̍ , nya̍ fa̍ū lā chō lō o̍ pēēlo̍ . ”
44027032	O̍ ko̍ŋ , mi̍ so̍vɛ̄i̍ya̍ kīālū yōōle̍ŋ o̍ dɛ̄ndɛ̄ pɔ̍mbɔ̄ɔ̍ . Mbo̍ hīāū a̍ mɛ̄ŋnda̍ŋ  .
44027033	A̍ te̍le̍ŋ pāa̍le̍ si̍a̍āle̍ŋ , mi̍ Pɔ̍ɔ̄ nyɔ̍ɔ̍lū nda̍ kpe̍de̍ le̍ mā dē nyɛ̄ dīa̍a̍ . Mbo̍ dīmī āā , “ Le̍ pālɛ̍i̍ tɔ̍ a̍ ī hīɔ̍ɔ̍lu̍ lā chō a̍ kɔ̄ltā lānda᷄ŋnda̍ŋ . Ndu̍yɛ̍ , te̍le̍ŋndo̍ ho̍ō fa̍ū lā chō a̍ yīa̍a̍ŋ . Nyɛ̄ o̍ nyɛ̄ lā wōūnu̍ŋ ndɔ̍ o̍ sōndō le̍  .
44027034	Le̍la̍ŋ , lā yāndi̍i̍ lā di̍o̍ nyɛ̍ dīa̍a̍ . Ō bɛ̄nda̍ mī lā dē nyɛ̄ dīa̍a̍ mī yōōmōo̍ mīīŋgu̍ nya̍ o̍ mīli̍ŋ . Wānā pi᷅lɛ̍ bɛ̍ɛ̍ ō cho̍ nyɛ̍ yɔ̄nɔ᷄ŋ te̍ . ”
44027035	Mɛ̄ɛ̍ Pɔ̍ɔ̄ chi̍i̍ sūɛ̍i̍ , mbo̍ chūā bēe̍dīi̍yo̍ . Mbo̍ mēl Mɛ̄lɛ̄ka̍ ba̍li̍ka̍ nda̍ kpe̍de̍ o̍ hɔ̄l . Mbo̍ sɛ̄mbā . Mbo̍ kāndū dīo̍o̍  .
44027036	Mi̍ kɔ̄lta̍ŋ lā sīmūl nda̍ kpo̍u̍ . Nda̍ bɛ̍ɛ̍ ma̍ dīā nyɛ̄ dīa̍a̍  .
44027037	Na̍a̍ ŋ̍ wa̍ o̍ dɛ̄ndɛ̄ bɛ̍ndōo̍ ho̍ō ni᷄ŋ nda̍ ŋ̄ wa̍ fa̍ū fa̍ū kɛ̄mɔ̄ɔ̍ lē dīi̍ŋ a̍ ŋ̄wāŋ be̍le̍-ŋɔ̍mmɛ̍ū a̍ wānāā ŋɔ᷄mpu᷅m  .
44027038	Mɛ̄ɛ̍ nda̍ dē nyɛ̄ dīa̍a̍ ma̍ pu᷄m , ma̍ sōlī wi̍tīi̍yo̍ŋ o̍ dɛ̄ndɔ̄ɔ̍ ni᷄ŋ ma̍ vīāū o̍ pēēlo̍ le̍ mī dɛ̄ndɔ̄ɔ̍ chɔ̄ɔ̄lu̍ yɔ̍nɔ᷄ŋ ti̍ŋ fe̍fe̍le̍  .
44027039	Mɛ̄ɛ̍ pāa̍le̍ŋ lē sɛ̄ , mi̍ pūa̍a̍ ku̍ā a̍ dɛ̄ndɔ̄ɔ̍ wa̍ chā yōndōo̍ . Kɛ̍ , ā sīna̍ fo̍ndāŋ kālāa̍ le̍ . Kɛ̍ ndu̍yɛ̍ , ma̍ chā nāa̍ mɛ̄ŋnda̍ŋ mā kēlū kɔ̄ŋgɔ̍ɔ̍ mi̍ mā lūēī sɔ̍ŋgi̍le̍ŋ nda̍ . Si̍o̍ōŋnde̍ ī wa̍ o̍ kɔ̄ŋgɔ̍ ko̍ŋ . Ma̍ kɛ̄ɛ̄sīāā māā tē ā nɔ̄la̍ pɛ̍ , ā sīmi̍ dɛ̄ndɔ̄ɔ̍ o̍ si̍o̍ōŋnde̍ chōo̍ o̍ kɔ̄ŋgɔ̍ ko̍ŋ bɛ̄ŋgu̍  .
44027040	Ma̍ kīlī yūe̍i̍ ma̍ mɛ̄ī nyɛ᷄m si̍mī dɛ̍ndɔ̄ɔ̍ wo̍ŋ o̍ mɛ̄ŋnda̍ŋ bɛ̄ŋgu̍ . Ma̍ tīīmbūū yūēī nda̍ yīi̍ pɛ̄ŋgɔ̍ŋ bɛ̍ndu᷄ŋ wa̍ o̍ dɛ̄ndɔ̄ɔ̍ a̍ mākɔ̄ɔ̄ le̍ dɛ̄ndɔ̄ɔ̍ bōlle̍ŋ mūlīo̍o̍ wo̍ŋ . Ma̍ tūāndū kōla̍ bɛ̍ndu̍ ma̍lā dɛ̍ndɔ̄ɔ̍ le̍ kɔ̄la̍ŋ ndo̍ dɛ̄ndɔ̄ɔ̍ lāchī le̍ mī hūēīye̍ kūɛ̄ a̍ dɛ̄ndɔ̄ɔ̍ lāchī . O̍ ko̍ŋ kɔ̍ɔ̍lī , mi̍ dɛ̄ndɔ̄ɔ̍ kāndū kɔ̄la̍ŋ bā kɔ̄ŋgɔ̍ɔ̍  .
44027041	Kɛ̍ tōsāa̍ dɔ̍ɔ̍ , mbo̍ kūndū bōlle̍ŋ o̍ si̍o̍o̍ŋīī ku̍ndɛ̄i̍ o̍ mɛ̄ŋnda̍ŋ bɛ̄ŋgu̍ . Mbo̍ chālnu᷄ŋ o̍ si̍o̍ōŋnde̍ chōo̍ . Mbo̍ hāū lāchī . Wānā ndu̍ o̍o̍ nɔ̍lā ndu̍ sōlī le̍ . Mi̍ mɛ̄ŋma̍ wa̍ lɔ̄ɔ̄nɔ᷄ŋndo̍ o̍ dɛ̄ndɔ̄ɔ̍ tūmndo̍ wa̍ŋ mā tɛ̄ɛ̄mbūū dɛ̄ndɔ̄ɔ̍  .
44027042	So̍vɛ̄i̍ya̍ nda̍ a̍a̍ hɛ̍na̍ŋ mī wānāa̍ wa̍ o̍ bīyɔ̄ɔ̍ ni᷄ŋ nda̍ nda̍ a̍a̍ tāŋnu̍ŋ a̍ sāānāa̍ mī nda̍ a̍a̍ nya̍a̍nu̍ŋ te̍ . Le̍ he̍ī , ma̍ kɛ̄ɛ̄sīāā le̍ nda̍ dīūwo̍ fa̍ū  .
44027043	Kɛ̍ ndu̍yɛ̍ , wānā bɛ̍ndū so̍vɛ̄i̍ya̍ ndu̍ o̍o̍ hɛ̍na̍ŋ mī nda̍ a̍a̍ di̍ī Pɔ̍ɔ̄ le̍ . Le̍ he̍ī , mbo̍ kūūnā nda̍ māā ā di̍ī nda̍ le̍ . Mbo̍ lō o̍ ko̍ŋ mbo̍ dīmūl wānāa̍ cha̍ā sa̍a̍nāa̍ wa̍ āā , “ Nya̍ de᷄l fɛ̍lɛ̍ŋ a̍ sāānāa̍ mī lā ta᷄ŋ . ”
44027044	Mbo̍ dīmūl ā tūa̍a̍ āā , “ Wāŋnda̍ ā ti᷄ŋ ā ta᷄ŋ o̍ pɛ̄ŋgɔ̍ŋ chōo̍ mī ha̍ā ta᷄ŋ o̍ nyɛ̄m dɛ̄ndɔ̄ɔ̍ chōo̍ . ” Mɛ̄ɛ̍ nu̍a̍ā wāŋnda̍ kpo̍u̍ a̍ lo̍o̍ku̍ tāŋɔ̄ɔ̄ ni̍ , ō pīlɛ̍ bɛ̍ɛ̍ yɔ̍nu̍ŋ nyɛ̍ le̍  .
44028001	Mɛ̄ɛ̍ na̍a̍ ŋ̄ ta᷄ŋ , mi̍ ŋ̄ sāālu᷄ŋ māā lɛ̄ŋndē ībūŋgālē le̍ŋ dīōla̍ŋ āā , Ma̍a̍tā  .
44028002	Mi̍ wānāā na̍a̍ ŋ̄ kōma̍l lo̍ŋ nda̍ yīyā na̍a̍ . Ma̍ bīī na̍a̍ bīyɔ̄ɔ̄ kɛ̄ndɔ̄ɔ̍ pi̍la̍ . Ma̍ kīīsūl na̍a̍ yīŋnde̍ŋ , kāni̍ fo̍ndōle̍ , pīɔ̍ɔ̍ wa̍ sīa̍a̍ , ndu̍yɛ̍ hūēīye̍ wa̍ hūnɔ̄ɔ̍  .
44028003	Mi̍ Pɔ̍ɔ̄ ti̍ŋgū yɔ̄mnde̍ kpɔ̄ŋndo̍ . Mbo̍ wā ndi̍ dɔ̄wɔ̄ɔ̍ o̍ yīŋ . Mɛ̄ɛ̄māā kɛ̄ūwo̍ wa̍ o̍ yɔ̄mnde̍ bɛ̄ŋgu̍ . Mɛ̄ɛ̍ hāŋgu̍l lēyīŋndo̍ tūūlu̍ ndu̍ , mbo̍ fūlā . Mbo̍ lāndu᷄ŋ Pɔ̍ɔ̄ o̍ bāa̍ . Mi̍ Pɔ̍ɔ̄ fa̍sāŋā bāa̍ . Mi̍ kɛ̄ū kālāa̍ dēl o̍ yīŋ . Chɔ̄ wāŋnda̍ o̍ lɛ̄ŋndē lēŋ ni᷄ŋ a̍ che᷅ ko̍ŋ kɛ̍ūwo̍ ō lānda᷄ŋ Pɔ̍ɔ̄ o̍ bāa̍ wo̍ , ma̍ dīmu̍la᷅ŋ āā , “ Pōo̍ ho̍ō kɛ̄ɛ̄ wa᷅ wānā di̍yāā ŋ̄ wāŋndā chīe̍e̍ le̍ . Kāni̍ fo̍ndōle̍ , pīɔ̍mndo̍ bēndū ndu̍ o̍ mɛ̄ŋnda̍ŋ chōo̍ . Kɛ̍ mɛ̄lɛ̄ka̍ nɔ̍ dīōla̍ŋ āā , ‘ Mi̍ŋgi̍ Ma̍a̍ ’ wo̍ , ō chɛ᷄l māā ō wa̍ yo̍o̍mū le̍ . ” Kɛ̍ nyɛ̄ o̍ nyɛ̄ yɔ̄nu̍ŋ Pɔ̍ɔ̄ le̍ . Mi̍ Pɔ̍ɔ̄ ti̍ŋgū yɔ̄mnde̍ kpɔ̄ŋndo̍ . Mbo̍ wā ndi̍ dɔ̄wɔ̄ɔ̍ o̍ yīŋ . Mɛ̄ɛ̄māā kɛ̄ūwo̍ wa̍ o̍ yɔ̄mnde̍ bɛ̄ŋgu̍ . Mɛ̄ɛ̍ hāŋgu̍l lēyīŋndo̍ tūūlu̍ ndu̍ , mbo̍ fūlā . Mbo̍ lāndu᷄ŋ Pɔ̍ɔ̄ o̍ bāa̍ . Mi̍ Pɔ̍ɔ̄ fa̍sāŋā bāa̍ . Mi̍ kɛ̄ū kālāa̍ dēl o̍ yīŋ . Chɔ̄ wāŋnda̍ o̍ lɛ̄ŋndē lēŋ ni᷄ŋ a̍ che᷅ ko̍ŋ kɛ̍ūwo̍ ō lānda᷄ŋ Pɔ̍ɔ̄ o̍ bāa̍ wo̍ , ma̍ dīmu̍la᷅ŋ āā , “ Pōo̍ ho̍ō kɛ̄ɛ̄ wa᷅ wānā di̍yāā ŋ̄ wāŋndā chīe̍e̍ le̍ . Kāni̍ fo̍ndōle̍ , pīɔ̍mndo̍ bēndū ndu̍ o̍ mɛ̄ŋnda̍ŋ chōo̍ . Kɛ̍ mɛ̄lɛ̄ka̍ nɔ̍ dīōla̍ŋ āā , ‘ Mi̍ŋgi̍ Ma̍a̍ ’ wo̍ , ō chɛ᷄l māā ō wa̍ yo̍o̍mū le̍ . ” Kɛ̍ nyɛ̄ o̍ nyɛ̄ yɔ̄nu̍ŋ Pɔ̍ɔ̄ le̍ . Mi̍ Pɔ̍ɔ̄ ti̍ŋgū yɔ̄mnde̍ kpɔ̄ŋndo̍ . Mbo̍ wā ndi̍ dɔ̄wɔ̄ɔ̍ o̍ yīŋ . Mɛ̄ɛ̄māā kɛ̄ūwo̍ wa̍ o̍ yɔ̄mnde̍ bɛ̄ŋgu̍ . Mɛ̄ɛ̍ hāŋgu̍l lēyīŋndo̍ tūūlu̍ ndu̍ , mbo̍ fūlā . Mbo̍ lāndu᷄ŋ Pɔ̍ɔ̄ o̍ bāa̍ . Mi̍ Pɔ̍ɔ̄ fa̍sāŋā bāa̍ . Mi̍ kɛ̄ū kālāa̍ dēl o̍ yīŋ . Chɔ̄ wāŋnda̍ o̍ lɛ̄ŋndē lēŋ ni᷄ŋ a̍ che᷅ ko̍ŋ kɛ̍ūwo̍ ō lānda᷄ŋ Pɔ̍ɔ̄ o̍ bāa̍ wo̍ , ma̍ dīmu̍la᷅ŋ āā , “ Pōo̍ ho̍ō kɛ̄ɛ̄ wa᷅ wānā di̍yāā ŋ̄ wāŋndā chīe̍e̍ le̍ . Kāni̍ fo̍ndōle̍ , pīɔ̍mndo̍ bēndū ndu̍ o̍ mɛ̄ŋnda̍ŋ chōo̍ . Kɛ̍ mɛ̄lɛ̄ka̍ nɔ̍ dīōla̍ŋ āā , ‘ Mi̍ŋgi̍ Ma̍a̍ ’ wo̍ , ō chɛ᷄l māā ō wa̍ yo̍o̍mū le̍ . ” Kɛ̍ nyɛ̄ o̍ nyɛ̄ yɔ̄nu̍ŋ Pɔ̍ɔ̄ le̍ .
44028004	
44028005	
44028006	Wāŋnda̍ wa̍ ko̍ kɔ̍l māā bāa̍ chō ndu̍ hīndɔ̄ɔ̄ , kɛ̄lɛ̄ŋgāā māā ō chō dēlɔ̄ɔ̄ lēpīlɛ̍ kpe̍ mī ndu̍ o̍o̍ vi᷅ . Kɛ̍ mɛ̄ɛ̍ nda̍ chē mi̍ te̍le̍ŋndo̍ bāndū nyɛ̄ o̍ nyɛ̄ yɔ̄nu̍ŋ ndu̍ le̍ , ma̍ dīmī vɛ̄lɛ̄ āā , “ Mɛ̄lɛ̄ka̍a̍ ō pūm pōo̍ ho̍ō chō ni̍ . ”
44028007	Wāna̍ wa̍ lɛ̄ŋndē ībūŋgālē lēŋ bōlle̍ŋ ndo̍ , dīōla̍ŋ āā , Pɔ̍bi̍līɔ̄ɔ̄ . Fo̍ndāŋ ndɔ̄ɔ̍ ve̍ le̍vi̍l a̍ fo̍ndāŋ na̍a̍ ŋ̄ wa̍ wo̍ le̍ . Mi̍ lāŋu̍nɔ̄ɔ̍ ho̍ō kūā a̍ na̍a̍ o̍ chīɛ̄ī ndɔ̄ɔ̍ . Le̍ pālɛ̍i̍ ī yāa̍ ŋ̄ chō ndu̍ o̍ bɛ̄ŋgu̍ cho̍o̍ . Mbo̍ bīī na̍a̍ o̍ kɛ̄ndɛ̄ kɛ̍ndɛ̄  .
44028008	Mi̍ ī yɔ̄nu᷄ŋ mi̍ pōo̍ ho̍ō fi̍nyā ndɔ̄ de᷅l a̍ nāa̍ . Ō wa̍ īhīni̍ . Dīāllo̍ŋ wa̍ ndu̍ nɛ̄īyo̍ kpe̍e̍kpe̍i̍ . Pūli̍i̍ wɔ̍ɔ̍ŋnde̍ bɛ̍ɛ̍ ndi̍ wa̍ vɛ̄lɛ̄ ndu̍ . Mi̍ Pɔ̍ɔ̄ ku̍ā ndu̍ yīlɔ̄ɔ̄ . Mɛ̄ɛ̍ Pɔ̍ɔ̄ ku̍ɛ̄ , mbo̍ pīɛ̄ī Mɛ̄lɛ̄ka̍ . Mbo̍ hāndū ndu̍ bāa̍ chōo̍ , mbo̍ sīŋgī ndu̍  .
44028009	Mɛ̄ɛ̍ he̍ī yɔ̄nu̍ŋ , mi̍ wānāā lānāāwa̍ ā tūa̍a̍ fa̍ū o̍ lɛ̄ŋndē ībūŋgālē le̍ŋ ni᷄ŋ a̍ hu᷅ŋ . Ndu̍yɛ̍ , ma̍ sɔ̄lā sīōŋgɔ̄ɔ̍  .
44028010	Mi̍ wāŋnda̍ kē na̍a̍ bɛ̄ɛ̄le̍ŋ ta̍u̍ ta̍u̍ . Mɛ̄ɛ̍ na̍a̍ ŋ̄ bɛ̄ɛ̄ndi̍a̍ŋ le̍ kɔ᷄ŋnda̍ŋ , ma̍ kē na̍a̍ nyɛ̄ o̍ nyɛ̄ fe̍e̍ na̍a̍ ŋ̍ ha̍u̍ bā le̍ ndu̍ o̍ kɔ̄lā nāāla̍ŋ ni᷄ŋ o̍ mɛ̄ŋnda̍ŋ chōo̍  .
44028011	Mɛ̄ɛ̍ na̍a̍ ŋ̄ chīi̍ pāŋgo̍ŋ ŋ̄ ŋgāa̍ Ma̍a̍tā , mi̍ dɛ̄ndɛ̄ bɛ̍ndū wāā Ālɛ̄kīsa̍ndīlīāā o̍ chu̍ā na̍a̍ lo̍ŋ . Ndu̍ bɛ̍ɛ̍ Ma̍a̍tā lo̍ŋ o̍ lo̍ ni̍ mi̍ bōōndi̍i̍ wɔ̍ɔ̍ŋnde̍ hīāū . Dīōla̍ dɛ̄ndɛ̄ bɛ̍ndōo̍ ho̍ō la̍ wa̍ ni̍ āā , Mɛ̄lɛ̄ka̍ā Pɛ̄ndūa̍a̍  .
44028012	Mi̍ ŋ̄ fūūlūū Si̍lu̍a̍kūū chi̍e̍e̍ . Mi̍ ŋ̄ chūā pālɛ̍i̍ ī yāa̍ lo̍ŋ  .
44028013	Mɛ̄ɛ̍ dɛ̄ndɛ̄ bɛ̍ndōo̍ chu̍a̍ na̍a̍ lo̍ŋ , mi̍ ŋ̄ fūūlūū Lu̍i̍chīɔ̄m chi̍e̍e̍ . Dīi̍māndɔ̄ɔ̍ , mi̍ hūēīyīi̍ cha᷅ŋ ba᷅ tōūwo̍ ve̍ kāndū hɔ̄ŋndo̍ . Mi̍ ŋ̄ fūūlūū Pūti̍o̍o̍lī chi̍e̍e̍ di̍i̍māndɔ̄ɔ̍ pīlɔ̍ɔ̄  .
44028014	Wānāā lāāla᷄ŋnda̍ ā pūm ā wa̍ Pūti̍o̍o̍lī lo̍ŋ . Ma̍ dīmūl na̍a̍ le̍ mī ŋ̄ chīi̍ lɔ̍ɔ̍ ō pīlɛ̍ na̍a̍ nda̍ā . Chɔ̄nɔ᷄ŋndo̍ lo̍ŋ , mi̍ ŋ̄ fūūlūū Lu̍o̍m chi̍e̍e̍ . Mɛ̄ɛ̍ nu̍a̍ā na̍a̍ ŋ̄ lōōku̍ fūūlūū Lu̍o̍m chi̍e̍e̍ ni̍  .
44028015	Mɛ̄ɛ̍ wānāā lāāla᷄ŋnda̍ lo̍ŋ a̍ tu̍e̍ī māā ŋ̄ chō hūnɔ̄ɔ̍ , ma̍ hūŋ na̍a̍ lāchī . Mi̍ ā ti᷄ŋ fūūlūū di̍ o̍ lɔ̍ɔ̍ A̍pīɔ̄ɔ̄ . Mi̍ ha̍ā chūm o̍ fo̍ndāŋ nda̍ vēēlū āā , Yīya̍lā Yāa̍la̍ŋ ndo̍ . Mɛ̄ɛ̍ Pɔ̍ɔ̄ che᷅ pūa̍a̍ ha̍ā , mbo̍ mēl Mɛ̄lɛ̄ka̍ ba̍li̍ka̍ . Ndu̍yɛ̍ , mi̍ kɔ̄l ndɔ̄ɔ̍ sīmūl  .
44028016	Mɛ̄ɛ̍ na̍a̍ ŋ̄ fūūlu̍u̍ Lu̍o̍m chi̍e̍e̍ , māsā bɛ̍ndōo̍ Lu̍o̍m chi̍e̍e̍ ō do̍u̍ Pɔ̍ɔ̄ o̍ chīɛ̄ī mānyūmndo̍ ni᷄ŋ te̍ . Mbo̍ māl ndu̍ fo̍ndāŋ le̍ mbo̍ wa̍ a̍ bā ndɔ̄ . Kɛ̍ , ma̍ yɔ̄ŋgū so̍vɛ̄i̍nɔ̍ɔ̍ ō pīlɛ̍ le̍ ndu̍ wāa̍ lēhɔ̄l  .
44028017	Mɛ̄ɛ̍ pālɛ̍i̍ hīōū ī yāa̍ , mi̍ Pɔ̍ɔ̄ ve̍e̍lū wānāā bɛ̄ndūāā Chu̍ūwa̍ lo̍ŋ ma̍ chūūŋgi̍āŋ na̍a̍ pi᷅lɛ̍ . Mɛ̄ɛ̍ nda̍ chūūŋgi̍āŋ , mbo̍ dīmūl nda̍ āā , “ Chāāŋāā nīāā Chu̍ūwa̍ , I̍ to̍sa̍ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ a̍ wānāā nāa̍ le̍ , kɛ̄lɛ̄ŋgāā ni᷅ŋ te̍ , mī to̍sa̍ sūɛ̍i̍ tɛ̍ɛ̍mbūū nɛ̍i̍ fi̍nyāā nāā ma̍māa̍ ā chɔ᷄m na̍a̍ le̍ wāa̍ lēchōo̍ wo̍ . Kɛ̍ o̍ ko̍ŋ kɔ̍ɔ̍lī , mi̍ Chu̍ūwa̍ Chūlu̍sɛ̄lɛ̄m a̍ to̍sā ma̍ bīī ya̍ Chūlu̍sɛ̄lɛ̄m . Ma̍ kūā a̍ ya̍ o̍ wānāā bɛ̄ndūāā Lu̍o̍ma᷅ŋnda̍ lo̍  .
44028018	Mɛ̄ɛ̍ wānāā bɛ̄ndūāā Lu̍o̍ma᷅ŋnda̍ nyūūni̍a̍a̍ ya̍ , ma̍ sāālu᷄ŋ māā I̍ to̍sa̍ i̍sɔ̍ɔ̍ o̍ īsɔ̄ɔ̍ wɔ̄ɔ̍ŋ i̍ to̍sā mā dīī ya̍ le̍ ndi̍ le̍ . Le̍ he̍ī , nda̍ a̍a̍ hɛ̍na̍ŋ le̍ ya̍ mālɔ̄ɔ̍  .
44028019	Kɛ̍ , mi̍ Chu̍ūwa̍ dīmī māā ā ma᷅l la̍ le̍ . Le̍la̍ŋ , ya̍ I̍ di̍mi̍ ni̍ māā ā yɔ᷄ŋ su̍ɛ̍i̍ nīi̍ o̍ māsā bɛ̍ndōo̍ lo̍ . I̍ hi̍ŋ māhūnāā le̍ mī bi̍ī se̍ī ndā le̍  .
44028020	Le̍ sa̍bōo̍ ho̍ō ya̍ ve̍e̍lu̍ nya̍ ni̍ le̍ mī so̍ō nāa̍ nya̍ chūā . Le̍ wāna̍ wāŋnda̍ I̍sɔ̄lūɛ̄ī a̍ cho̍ lēhɔ̄l o̍ nɛ̄ī le̍ ndu̍ wo̍ , nda̍ dɔ̄ū ya̍ o̍ yɔ̄lɔ᷄ŋ ni̍ . ”
44028021	Mi̍ Chu̍ūwa̍ ha̍ā mūlī āā , “ Kɛ̍ , yāu̍la̍ che̍ŋ ndɔ̍ o̍ lɛ̄ŋndē Chūdi̍a̍āle̍ŋ ni᷄ŋ mī lā kōma̍l na̍a̍ a̍ nūm o̍kɔ̄ɔ̄ le̍ . Ndu̍yɛ̍ vɛ̄lɛ̄ , chāāŋāā nāā Chu̍ūwa̍ a̍ hi᷅ŋ nda̍ , ō pīlɛ̍ bɛ̍ɛ̍ di̍mu̍l lɔ̍ na̍a̍ vɛ̄lɛ̄ sūɛ̍i̍ nu̍m ī wɔ̄ɔ̍ŋ te̍  .
44028022	Kɛ̍ , ŋ̄ hɛ̄na̍ŋ mā chɔ̍m na̍a̍ nyɛ̄ ŋ̄ yīya̍ŋ a̍ ku̍ndā nyā ko̍ŋ o̍kɔ̄ɔ̄ wo̍ . Kāni̍ fo̍ndōle̍ , ŋ̄ sīnā māā wāŋnda̍ bā o̍ bā fe̍e̍ a̍ cho̍ dīmīo̍o̍ māā ō cho̍ ku̍ndā kɛ̄ndɛ̄ le̍ . ”
44028023	O̍ ko̍ŋ kɔ̍ɔ̍lī , ma̍ hɛ̄lī pāa̍le̍ che᷅le̍ŋ le̍ bɔ̄ŋa᷅ŋndo̍ bīyɔ̄ɔ̍ a̍ Pɔ̍ɔ̄ . Mɛ̄ɛ̍ pāa̍le̍ le̍ŋ lē fūūlu̍u̍ , ma̍ hūŋ ku̍ndā bɛ̄ndōo̍ nāa̍ Pɔ̍ɔ̄ chu̍a̍ . Nda̍ a̍a̍ hi̍o̍ū mɛ̄ɛ̍ nda̍ wa̍ o̍ tāse̍la̍ ndɔ̄ɔ̍ yɛ̍ . Kāndɔ᷄ŋndo̍ īdīi̍yo̍ ha̍a̍a̍ mi̍ pāa̍le̍ŋ lē dēl do̍o̍ŋ , Pɔ̍ɔ̄ cho̍ nda̍ tɛ̄ɛ̄sīāllo̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Mbo̍ tōfā o̍ yāu̍wo̍ ni᷄ŋ . Mbo̍ tōmbōlā sāwāla̍ Mɛ̄lɛ̄ka̍ ke̍ Mūu̍sē le̍ Chu̍ūwa̍ la̍ŋ kpo̍lo̍to̍to̍ , a̍ dīōmndā wānāa̍ su̍a̍ā le̍ Mɛ̄lɛ̄ka̍ wa̍ ā pōōnyīa̍a̍ la̍ŋ le̍ mā lāāla̍ŋ māā nyɛ̄ o̍ wa̍ dīmīo̍o̍ a̍ Chi̍i̍sū o̍kɔ̄ɔ̄ wo̍ chō tōnya̍  .
44028024	Mi̍ ā pūm ā lāāla᷄ŋ māā nyɛ̄ o̍ di̍mi̍ wo̍ chō tōnya̍ . Kɛ̍ ndu̍yɛ̍ , ā ti᷄ŋ ā lāāla̍ŋ te̍  .
44028025	O̍ ko̍ŋ , ma̍ kāndū dīōmnda̍ŋ hīŋa᷅ŋndo̍ nda̍ pi̍la̍ tɛ̄ɛ̄ŋ . Ma̍ kāndū fūūlīa̍ŋndo̍ . Kɛ̍ lɔ̍ɔ̍ pa̍ nda̍ fūlā , mi̍ Pɔ̍ɔ̄ di̍mī dīōmnda̍ŋ nda᷅ŋ o̍ mɛ̄ɛ̄lu̍la̍ŋ āā , “ Tōnya̍ kpe̍e̍kpe̍i̍ Nyi̍nā Mɛ̄lɛ̄ka̍a̍ dīmi̍ nāa̍ fi̍nyāā nyāā ma̍māa̍ chūā ni̍ . Mi̍ Nyi̍nā Kāsīo̍o̍ tōsā mi̍ wāna̍ su̍a̍ā le̍ Mɛ̄lɛ̄ka̍ wo̍ Āīsa̍yā di̍mī āā  ,
44028026	‘ Kɔ̍ mā kɔ̍ di̍mūl wāŋnda̍ ha̍ā āā , Lā kēndū lēbōl bɔ̄ɔ̍ . Lā bāŋu̍l nīlā nyāla̍ŋ mi̍ lā kīndā hɔ̄ltā nyāla̍ŋ kpi̍ŋ . Le̍la̍ŋ , mɛ̄ɛ̍ o̍ mɛ̄ɛ̍ nya̍ ya᷄ŋ ni᷅la̍ŋ , mī lā ya᷄ŋ lā si̍nā pɛ̍ŋgu̍ le̍ . Mɛ̄ɛ̍ o̍ mɛ̄ɛ̍ nya̍ tōfa̍ , mī lā tōfa̍ , lā chi᷅ le̍ . Tē nda̍ a̍a̍ to̍sa̍ le̍nde̍ le̍ , ā wa̍ chɔ̄ a̍ hɔ̄ltā ndāla̍ŋ , mī nda̍ a̍a̍ tu̍e̍ī a̍ nīlā ndāla̍ŋ . Nda̍ a̍a̍ si̍nā ni̍ŋ pɛ̄ŋgu̍ a̍ hūlmā nda᷄ŋ . Ndu̍yɛ̍ , ā wa̍ mūli᷄ŋ nāa̍ ya̍ Mɛ̍lɛ̄ka̍ chūā mī ya̍ i̍i̍ to̍sa̍ mī nda̍ a̍a̍ se̍ŋgū . ’ ” ‘ Kɔ̍ mā kɔ̍ di̍mūl wāŋnda̍ ha̍ā āā , Lā kēndū lēbōl bɔ̄ɔ̍ . Lā bāŋu̍l nīlā nyāla̍ŋ mi̍ lā kīndā hɔ̄ltā nyāla̍ŋ kpi̍ŋ . Le̍la̍ŋ , mɛ̄ɛ̍ o̍ mɛ̄ɛ̍ nya̍ ya᷄ŋ ni᷅la̍ŋ , mī lā ya᷄ŋ lā si̍nā pɛ̍ŋgu̍ le̍ . Mɛ̄ɛ̍ o̍ mɛ̄ɛ̍ nya̍ tōfa̍ , mī lā tōfa̍ , lā chi᷅ le̍ . Tē nda̍ a̍a̍ to̍sa̍ le̍nde̍ le̍ , ā wa̍ chɔ̄ a̍ hɔ̄ltā ndāla̍ŋ , mī nda̍ a̍a̍ tu̍e̍ī a̍ nīlā ndāla̍ŋ . Nda̍ a̍a̍ si̍nā ni̍ŋ pɛ̄ŋgu̍ a̍ hūlmā nda᷄ŋ . Ndu̍yɛ̍ , ā wa̍ mūli᷄ŋ nāa̍ ya̍ Mɛ̍lɛ̄ka̍ chūā mī ya̍ i̍i̍ to̍sa̍ mī nda̍ a̍a̍ se̍ŋgū . ’ ”
44028027	
44028028	Mi̍ Pɔ̍ɔ̄ di̍mī āā , “ Le̍la̍ŋ , I̍ hɛ̍na̍ŋ nya̍ mī lā sīna̍ pɛ̄ŋgu̍ māā Mɛ̄lɛ̄ka̍ yɔ᷄ŋ yōōŋgōo̍ ho̍ō nāa̍ wānāa̍ cho̍ a̍ Chu̍ū le̍ wa̍ chūā a̍ mɛ̄ɛ̍ o̍ pi̍ŋī wa᷅ŋnda̍ yɛ̍ o̍kɔ̄ɔ̄ . Ndu̍yɛ̍ , nda̍ chō nīla̍ŋ yāŋɔ̄ɔ̄ o̍ yōōŋgū kālāa̍ . ” [
44028029	Mɛ̄ɛ̍ Pɔ̍ɔ̄ di̍mi̍ dīōmnda̍ŋ nda᷅ŋ mi̍ Chu̍ūwa̍ fūlā a̍ dīōmnda̍ŋ hīŋa᷅ŋndo̍ ō kālā ka̍lā nda̍ pi̍la̍ tɛ̄ɛ̄ŋ . ]
44028030	Le̍ wɔ̄sīla̍ŋ lā tīɔ̍ɔ̍ŋ Pɔ̍ɔ̄ cho̍ Lu̍o̍m chi̍e̍e̍ o̍ chīɛ̄ī ndu̍ pi̍la̍ chu̍a̍ mbo̍ wā pāāwāa̍ wo̍ ni᷄ŋ . Ndu̍yɛ̍ , ō wa̍ a̍ kɔ̄l kɛ̄ndɛ̄ a̍ wānā o̍ wānā ndu̍ o̍o̍ hu᷅ŋ nāa̍ ndu̍ chu̍a̍  .
44028031	Mbo̍ dīmūl wāŋnda̍ kpe̍nde̍ke̍le̍ a̍ māsāle̍ Mɛ̄lɛ̄ka̍le̍ŋ o̍kɔ̄ɔ̄ . Mbo̍ pɛ̄ɛ̄kū wāŋnda̍ a̍ Māsānɔ̄ɔ̍ Chi̍i̍sū Ki̍li̍tī o̍kɔ̄ɔ̄ . Ndu̍yɛ̍ , wānā o̍ wānā ku̍u̍na̍ ndu̍ le̍  .
45001001	Ya̍ Pɔ̍ɔ̄ , bu̍ɛ̍i̍ Chi̍i̍sū Ki̍li̍tīo̍o̍ , ya̍ cho̍ yāu̍wo̍ ho̍ō pōōnyīa̍a̍ ni̍ . Mɛ̄lɛ̄ka̍ ndu̍ hɛ̍li̍ ya̍ ni̍ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ . Ndu̍yɛ̍ , ndu̍ ke̍ ya̍ wa̍llo̍ ho̍ō ni̍ le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍  .
45001002	Sīndɛ̄ pa̍ Mɛ̄lɛ̄ka̍ yɔ̄ŋgu̍ yōōŋgū ndɔ̄ kɛ̍ndɔ̄ɔ̍ sa̍na̍a̍ a̍ wānāa̍ su̍a̍ā le̍ ndu̍ wa̍ ni̍ . Ma̍ pōōnyīāā ndu̍ o̍ Yāu̍ Mɛ̄lɛ̄ka̍a̍ ni᷄ŋ  .
45001003	Yōōŋgōo̍ ho̍ō chō māchūāā a̍ Po̍ Mɛ̍lɛ̄ka̍a̍ o̍kɔ̄ɔ̄ , ndu̍ yɔ̍nūŋ ni̍ māā Māsānɔ̍ nāa̍ Chi̍i̍sū Ki̍li̍tī . Tē ŋ̄ tōfa̍ a̍ wāna̍ chi̍e̍e̍yɛ̍ī ndūɛ̍i̍ o̍kɔ̄ɔ̄ pɛ̍ , ŋ̄ sāālu̍ŋ māā o̍ pūlāle̍ Māsāa̍ Dēēve̍le̍ŋ chōo̍ o̍ fu̍la̍ ni̍ . Kɛ̍ ndu̍yɛ̍ vɛ̍lɛ̄ , tē ŋ̄ tōfa̍ a̍ fūlā ndɔ̄ɔ̍ o̍ Mɛ̄lɛ̄ka̍ lo̍ o̍kɔ̄ɔ̄ pɛ̍ , ndu̍yɛ̍ mī ŋ̄ tōfa̍ a̍ mɛ̄ɛ̍ o̍ cho̍ ō yɔ̄ŋga᷄ŋ o̍ Mɛ̄lɛ̄ka̍ lo̍ yɛ̍ pɛ̍ , ŋ̄ sāālu̍ŋ māā ndu̍ cho̍ Po̍ Mɛ̄lɛ̄ka̍a̍ ni̍ . Kāni̍ , Mɛ̄lɛ̄ka̍ chɔ᷄m he̍ī sa̍na̍a̍ a̍ sūɛ̍i̍ bɛ̍ndūī o̍ to̍sa̍ a̍ ndu̍ ve̍ , ndi̍ yɔ̍nūŋ māā mīŋgī o̍ mi̍ŋgi̍ ndu̍ yōōmū wo̍ ni̍ . Yōōŋgōo̍ ho̍ō chō māchūāā a̍ Po̍ Mɛ̍lɛ̄ka̍a̍ o̍kɔ̄ɔ̄ , ndu̍ yɔ̍nūŋ ni̍ māā Māsānɔ̍ nāa̍ Chi̍i̍sū Ki̍li̍tī . Tē ŋ̄ tōfa̍ a̍ wāna̍ chi̍e̍e̍yɛ̍ī ndūɛ̍i̍ o̍kɔ̄ɔ̄ pɛ̍ , ŋ̄ sāālu̍ŋ māā o̍ pūlāle̍ Māsāa̍ Dēēve̍le̍ŋ chōo̍ o̍ fu̍la̍ ni̍ . Kɛ̍ ndu̍yɛ̍ vɛ̍lɛ̄ , tē ŋ̄ tōfa̍ a̍ fūlā ndɔ̄ɔ̍ o̍ Mɛ̄lɛ̄ka̍ lo̍ o̍kɔ̄ɔ̄ pɛ̍ , ndu̍yɛ̍ mī ŋ̄ tōfa̍ a̍ mɛ̄ɛ̍ o̍ cho̍ ō yɔ̄ŋga᷄ŋ o̍ Mɛ̄lɛ̄ka̍ lo̍ yɛ̍ pɛ̍ , ŋ̄ sāālu̍ŋ māā ndu̍ cho̍ Po̍ Mɛ̄lɛ̄ka̍a̍ ni̍ . Kāni̍ , Mɛ̄lɛ̄ka̍ chɔ᷄m he̍ī sa̍na̍a̍ a̍ sūɛ̍i̍ bɛ̍ndūī o̍ to̍sa̍ a̍ ndu̍ ve̍ , ndi̍ yɔ̍nūŋ māā mīŋgī o̍ mi̍ŋgi̍ ndu̍ yōōmū wo̍ ni̍ .
45001004	
45001005	Ndu̍yɛ̍ ndu̍ Chi̍i̍sū Ki̍li̍tī , o̍ sa̍bū ndɔ̄ɔ̍ ni᷄ŋ sa̍na̍a̍ Mɛ̄lɛ̄ka̍ tōsa̍l la̍ kɛ̄ndɛ̄i̍ ndūɛ̍i̍ ni̍ . Ndi̍ yɔ̍nūŋ ni̍ māā mbo̍ sīīŋgūū ya̍ wāna̍ Chi̍i̍sū ve᷅m māā hɔ̄ltē ndɔ̄ wo̍ le̍ mī I̍ to̍sa̍ wa̍llo̍ le̍ ndu̍ mī wāŋnda̍ bā o̍ bā fe̍e̍ a̍ dɔ̍ū tīīnda᷄ŋ ndāa̍ o̍ Mɛ̄lɛ̄ka̍ ni᷄ŋ , ndu̍yɛ̍ mā tōsa̍ nyɛ̄ o̍ di̍mūl nda̍ le̍ tōsāa̍ wo̍  .
45001006	Nya̍ wāŋnda̍ Lu̍o̍m , a̍ nya̍ fa̍ū Mɛ̄lɛ̄ka̍ vēēlu̍ le̍ wāa̍ wānāa̍ Chi̍i̍sū Ki̍li̍tīa̍a̍ ni̍  .
45001007	I̍ cho̍ yāu̍wo̍ ho̍ō pōōnyīa̍a̍ nāa̍ nya̍ wāŋnda̍ Lu̍o̍m chūā kpo̍u̍ , nya̍ Mɛ̄lɛ̄ka̍ kāāla̍ mbo̍ vēēlū nya̍ le̍ wāa̍ wānāā ndɔ̄ wa̍ . I̍ cho̍ pīɛ̄īle̍ŋ māā Mɛ̄lɛ̄ka̍ fi̍nyā nāa̍ a̍ Māsānɔ̄ɔ̍ Chi̍i̍sū Ki̍li̍tī māā ā yīya̍ŋ nya̍ chōo̍ , ndu̍yɛ̍ mā ke̍ nya̍ kɔ̄l nyūlōo̍ fɔ̍  .
45001008	Ī tāse̍i̍ pe̍ŋ , I̍ me̍l Mɛ̄lɛ̄ka̍ ba̍li̍ka̍ sa̍na̍a̍ a̍ Chi̍i̍sū Ki̍li̍tī le̍ nya̍ kpo̍u̍ . Le̍ sa̍bū ya̍ I̍ me̍l Mɛ̄lɛ̄ka̍ ba̍li̍ka̍ wo̍ cho̍ ni̍ māā wāŋndā chīe̍e̍ya̍ kpo̍u̍ ā chō tūēīyɔ̄ɔ̍ a̍ mɛ̄ɛ̍ nya̍ dɔ̄ū tīīnda᷄ŋ nyāa̍ o̍ Chi̍i̍sū ni̍ŋ yɛ̍  .
45001009	Mɛ̄lɛ̄ka̍ ō ya̍ I̍ cho̍ wa̍llo̍ le̍ ndu̍ a̍ kɔ̄l nūu̍ kpo̍u̍ wa᷅ŋnda̍ yōōŋgū kɛ̄ndɔ̄ɔ̍ dīmūllo̍ a̍ Po̍ ndɔ̄ɔ̍ o̍kɔ̄ɔ̄ wo̍ , ndu̍ tɛ̍ndā se̍īle̍ŋ a̍ ya̍ o̍kɔ̄ɔ̄ ni̍ . Mɛ̄lɛ̄ka̍ tɛ̄ndā se̍īle̍ŋ māā te̍le̍ŋ o̍ te̍le̍ŋ ya̍ I̍ wa̍ pi̍ɛ̍īle̍ŋ , mɛ̄ɛ̍ mī I̍ pi̍ɛ̍i̍ le̍ nya̍  .
45001010	Kāni̍ ni᷅ŋ I̍ cho̍ Mɛ̄lɛ̄ka̍ pīɛ̄īyo̍ le̍ mī I̍ sɔ̍la̍ fo̍ndāa̍ mī I̍ hu̍ŋ yi᷅l nya̍ . Ndu̍yɛ̍ I̍ cho̍ pīɛ̄īle̍ŋ māā ō wa̍ ni᷅ŋ hɛ̄na᷄ŋ ndɔ̄ fɔ̍ le̍ mbō kūmbu̍l la̍ nɛ̄īyo̍ le̍ mī I̍ hi᷅ŋ ni᷅ŋ pɛ̄ŋgo̍o̍ ho̍ō  .
45001011	Yēēmɛ̍i̍ chō ya̍ kpe̍e̍kpe̍i̍ le̍ nya̍ chɔ̄ɔ̍ le̍ hāli̍ kpe̍ŋ , mī I̍ to̍sa̍ mī lā sɔ̄la̍ nyɛ̄m Nyi̍na̍ Kāsi̍ Mɛ̄lɛ̄ka̍a̍ ō kē wa̍nā la̍a̍la᷄ŋndo̍ wo̍ŋ , le̍ mī lā sɔ̄la̍ kpāāyāa̍  .
45001012	Ō cho̍ yɛ̍ ko̍ nya̍ le̍ , kɛ̍ nya̍ ni̍ a̍ ya̍ , mī ŋ̄ māāli̍āŋ ve̍llāa̍ vēllē . Tīīnda᷄ŋ nya̍ nɔ̄ o̍ Chi̍i̍sū ni̍ŋ ndo̍ , ndu̍ lu̍e̍ī ya̍ kpāāyāa̍ ni̍ . Ndu̍yɛ̍ tīīnda᷄ŋ ya̍ bɛ̍ɛ̍ ya̍ I̍ nɔ̍ o̍ Chi̍i̍sū ni̍ŋ ndo̍ , ndu̍ lu̍e̍ī nya̍ kpāāyāa̍ ni̍  .
45001013	Ndu̍yɛ̍ lā sīna̍ pɛ̍ŋgu̍ , chāāŋāā nīāā wa̍nāā lāāla᷄ŋnda̍ , māā le̍ te̍le̍ŋnda̍ fa̍ŋgā I̍ cho̍ ni᷅ŋ kɛ̄ɛ̄sīa̍a̍ le̍ nya̍ lākɔ̄ yīlɔ̄ɔ̍ , kɛ̍ mī nyɛ̄ kūūnā ya̍ , I̍ ti̍ū ba̍ le̍ . I̍ hɛ̍na̍ŋ mī I̍ hi᷅ŋ , le̍ mī I̍ to̍sa̍ a̍ sa̍bū mī I̍ mu̍li̍ wāŋnda̍ nya̍ Lu̍o̍ma᷅ŋnda̍ tɛ̄ɛ̄ŋ mā dɔ̄ū tīīnda᷄ŋ ndāa̍ o̍ Chi̍i̍sū ni̍ŋ , mɛ̄ɛ̍ ya̍ I̍ to̍sa̍ mi̍ wānāa̍ cho̍ a̍ Chu̍ū le̍ wa̍ ā pīli̍a̍ā ā dūāū tīīnda᷄ŋndo̍ o̍ ndu̍ ni̍ŋ yɛ̍  .
45001014	Ya̍ I̍ cho̍ māchūāā mɛ̄ɛ̍ wāŋndo̍ ō wā nu̍a̍ā o̍ kūo̍o̍ bɛ̄ŋgu̍ yɛ̍ . I̍ cho̍ o̍ kūo̍o̍ bɛ̄ŋgu̍ le̍ wānā o̍ wānā , wānāā sīnāā yāu̍ wa̍ ni̍ , a̍ wānāa̍ si̍nā ya̍u̍ le̍ wa̍ , wānāa̍ sīnāā dɛ̍ni̍a̍a̍ ni̍ , a̍ wānāa̍ si̍nā dɛ̍nɛ̍ le̍ wa̍  .
45001015	Le̍ sa̍bū kōŋ , yēēmɛ̍i̍ chō ya̍ bu̍tē le̍ nya̍ Lu̍o̍ma᷅ŋnda̍ bɛ̍ɛ̍ mī I̍ di̍mu̍l nya̍ Yōōŋgū Kɛ̄ndɛ̍ Mɛ̄lɛ̄ka̍a̍  .
45001016	I̍ nɔ̍ tīīnda᷄ŋndo̍ nyɛ̄ kɛ̄ndɛ̄ kɛ̍ndɛ̍ī o̍ Yōōŋgū Kɛ̄ndɛ̍ Mɛ̄lɛ̄ka̍a̍ ni᷄ŋ . Kāni̍ fo̍ndōle̍ , ndu̍ cho̍ kpāāya̍ Mɛ̄lɛ̄ka̍a̍ ni̍ . A̍ ndu̍ Mɛ̄lɛ̄ka̍ pīŋī wa̍nāa̍ du̍a̍ū ti̍i̍nda᷄ŋ ndāa̍ o̍ ndu̍ ni̍ŋ nda̍ fa̍ū ni̍ . Chu̍ūwa̍ fɛ̍lɛ̍ŋ a̍ tu̍e̍ī , o̍ ko̍ŋ kɔ̍ɔ̍lī mi̍ wānāa̍ cho̍ a̍ Chu̍ū le̍ wa̍ ā tūɛ̄ī  .
45001017	Ndu̍yɛ̍ Yōōŋgū Kɛ̄ndɛ̍ Mɛ̄lɛ̄ka̍a̍ ndu̍ chɔ᷅m mɛ̄ɛ̍ Mɛ̄lɛ̄ka̍ tōsā mī wāŋndo̍ ō sīmnu᷄ŋ wa̍nā sa̍kpō Mɛ̄lɛ̄ka̍ pi̍la̍ o̍ hɔ̄l lɛ̍ ni̍ . Ndu̍yɛ̍ o̍ tīīnda᷄ŋndo̍ dɔ̄wɔ̄ɔ̍ o̍ Chi̍i̍sū ni̍ŋ Mɛ̄lɛ̄ka̍ tōsā he̍ī ni̍ . Bōllē sūɛ̍i̍ he̍ī lē hēēlu̍ lē tūūsu̍ le̍ŋ le̍ cho̍ tīīnda᷄ŋndo̍ dɔ̄wɔ̄ɔ̍ o̍ ndu̍ ni̍ŋ ni̍ . Le̍nde̍ i̍ cho̍ ī dīmīa̍ŋ o̍ Yāu̍ Mɛ̄lɛ̄ka̍a̍ ni᷄ŋ ni̍ āā , “ Wāna̍ Mɛ̄lɛ̄ka̍ tōsā ho̍ō mbō sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l le̍ mɛ̄ɛ̍ o̍ nɔ̍ tīīnda᷄ŋndo̍ o̍ Mɛ̄lɛ̄ka̍ ni᷄ŋ yɛ̍ wo̍ , wānā ko̍ŋ ndu̍ wa᷅ yo̍o̍mū kpe̍e̍kpe̍i̍ ni̍ . ”
45001018	Mɛ̄lɛ̄ka̍ chɔ᷄m māā ō dɔ̄ūnu᷄ŋ tu̍mbe̍ a̍ ŋ̄wāŋndā chīe̍e̍ mbo̍ tūsī nda̍ dɛ̍nɛ̍ pa̍lāa̍ chōo̍ chɔ̄nɔ᷄ŋndo̍ o̍ fo̍ndāŋ ndɔ̄ɔ̍ . Kāni̍ fu̍u̍le̍ , le̍ nyɛ̄ o̍ nyɛ̄ wɔ̄ɔ̍ŋ nda̍ tōsa̍l ndu̍ a̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ nda̍ chō chāāŋāā ndāā wa᷅ŋndā chīe̍e̍ya̍ tōsāllo̍ . Dɛ̍nɛ̍la̍ wɔ̍ɔ̍ŋndā wāŋnda̍ ha̍ā lā tōsa̍ wāŋnda̍ ā si̍nā to᷅nya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ le̍  .
45001019	Le̍ sa̍bū Mɛ̄lɛ̄ka̍ chō a̍ tu̍mbo̍o̍ a̍ nda̍ wo̍ cho̍ ni̍ māā , nyɛ̄ wāŋnda̍ nɔ̄lā mā sīna̍ a̍ Mɛ̄lɛ̄ka̍ o̍kɔ̄ɔ̄ wo̍ chō kpe̍nde̍ke̍le̍ . Kāni̍ fo̍ndōle̍ , Mɛ̄lɛ̄ka̍ pi̍la̍ chɔ᷄m nda̍ ndi̍ wa̍la̍ŋ  .
45001020	Chɔ̍ŋ a̍ bōōndi̍i̍ Mɛ̄lɛ̄ka̍ tōōsi̍a̍a̍ chi̍e̍ēŋndo̍ ve̍ wāŋnda̍ sīnā pɛ̍ŋgu̍ wa̍la̍ŋ māā kpāāya̍ Mɛ̄lɛ̄ka̍a̍ nyɛ̍ cho̍ le̍ fɛ̍ɛ̍ŋ a̍ fɛ̍ɛ̍ŋ ndo̍ o̍ cho̍ ni̍ . Ndu̍yɛ̍ ā sīnā wa̍la̍ŋ māā Mɛ̄lɛ̄ka̍ lēkɛ̍ndɛ̍ī o̍ cho̍ ni̍ . Le̍la̍ŋ mi̍ chē bɛ̍ɛ̍ sɔ̄ɔ̍ŋ cho̍ mu᷅ŋ a̍ Mɛ̄lɛ̄ka̍ o̍kɔ̄ɔ̄ wo̍ŋ ŋ̄ cho̍ sɔ̍ɔ̍ŋ wānā che᷅ le̍ ni̍ , kɛ̍ ndu̍yɛ̍ wāŋnda̍ nɔ̄lā mā sīna̍ a̍ mu̍ŋ o̍kɔ̄ɔ̄ wa̍la̍ŋ . Kāni̍ fo̍ndōle̍ , nyɛ̄m o̍ to̍sa̍ wo̍ŋ , mu̍ŋ ŋ̍ to̍sā mī wāŋnda̍ sīna̍ sūɛ̍i̍ he̍ī pɛ̄ŋgu̍ . Le̍la̍ŋ , mɛ̄ɛ̍ o̍ mɛ̄ɛ̍ cho̍ mī wāna̍ chi̍o̍o̍ kɔ̄ɔ̄sa̍ mbō fūla̍ lēni᷄ŋ te̍  .
45001021	Kāni̍ fu̍u̍le̍ , ā sīnā a̍ Mɛ̄lɛ̄ka̍ o̍kɔ̄ɔ̄ , kɛ̍ ma̍ kɛ̄ɛ̄ le̍ ndu̍ bɛ̄ɛ̄le̍ le̍ŋ kīo̍o̍ māā ndu̍ cho̍ Mɛ̄lɛ̄ka̍ lēkɛ̍ndɛ̍ī ni̍ . Ndu̍yɛ̍ ba̍li̍ka̍a̍ bɛ̍ɛ̍ ā di̍mūl ndu̍ le̍ . Sɔ̄ɔ̍ŋ ŋ̄dīɔ̄mndo̍ŋ ko̍ni̍ ŋ̍ hu᷅ŋ nda̍ o̍ lēbōl ni̍ . Ma̍ sīmnu᷄ŋ a̍ su̍mɛ̍i̍ o̍ yīya᷄ŋnda̍ nda̍la̍ŋ ni᷄ŋ  .
45001022	Ā bīī pɛ̍ ā dīmi̍ māā ā kēndū kɔ̄l , mɛ̄ɛ̄māā dīɔ̄māā fo̍ndūa̍a̍ fu̍u̍ nda̍ chō ni̍  .
45001023	Yɔ̄ŋi̍ bɛ̍ɛ̍ nda̍ sōōlu̍u̍ Mɛ̍lɛ̄ka̍ o̍ cho̍ yōōmū le̍ fɛ̍ɛ̍ŋ a̍ fɛ̍ɛ̍ŋ ndo̍ yɛ̍ , ma̍ sāā nyɛ̄m chēle̍ŋndo̍ŋ sōōlūūwo̍ . Ma̍ bīī ma̍ tūūlīāā wāŋndā chīe̍e̍ya̍ a̍ cho̍ ha̍ā wu̍ wa̍ , ma̍ tūūlīāā yōūwa̍ , a̍ vīsīāā yɔ̄ŋāa̍ , a̍ vīsīāā lākɛ̄kɛ̍u̍wa̍ , le̍ nda̍ sōōlūūwo̍  .
45001024	Le̍ he̍ī , mi̍ Mɛ̄lɛ̄ka̍ māl nda̍ ni̍ko̍ o̍ bā ndāa̍ chōo̍ ma̍ sāā sɔ̄ɔ̍ŋ nɔ̍ɔ̍lɛ̍i̍yo̍ŋ tōsāa̍ , ŋ̄ yēēma̍ŋ bīī nda̍ le̍ tōsāa̍ wo̍ŋ . Ma̍ sāā sɔ̄ɔ̍ŋ bɛ̄ɛ̄ ta̍mbɛ̍i̍yo̍ŋ tōsa̍la᷅ŋndo̍ vēllāa̍ vēllē  .
45001025	Le̍ sa̍bū he̍ī yɔ̄nu̍ŋ ndo̍ cho̍ ni̍ māā , ā ma᷄l lāāla᷄ŋndo̍ a̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ ma̍ lāāla᷄ŋ a̍ sūɛ̍i̍ lāchōōvɛ̄i̍ . Ndu̍yɛ̍ ā bīī ma̍ sāā nyɛ̄m Mɛ̄lɛ̄ka̍ tōōsi̍a̍a̍ wo̍ŋ sōōlūūwo̍ mā sāāŋgīāl mu̍ŋ , yɔ̄ŋi̍ nda̍ sōōlu̍u̍ ni̍ko̍ Mɛ̍lɛ̄ka̍ to̍o̍si̍a̍a̍ nyɛ̄m mu᷅ŋ ndo̍ yɛ̍ . Ndu̍ bɛ̍nda̍ ni̍ mī ŋ̄wāŋndā chi̍e̍e̍ a̍ li̍sa̍ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
45001026	Le̍ nyɛ̄ wāŋnda̍ tōsa̍ ko̍ŋ ndo̍ , mi̍ Mɛ̄lɛ̄ka̍ māl nda̍ o̍ bā ndāa̍ chōo̍ . O̍ ko̍ŋ kɔ̍ɔ̍lī , mi̍ yēēmɛ̍i̍ su̍u̍ndɛ̍i̍ wɔ̍ɔ̍ŋnde̍ bīī mi̍ ī lūɛ̄ī nda̍ o̍ lākɔ̄l . Mi̍ wāŋ lāāndūa̍a̍ māl wāa̍ a̍ wāŋ pīāāndūa̍a̍ mɛ̄ɛ̍ Mɛ̄lɛ̄ka̍ kɛ̄ɛ̄si̍a̍a̍ yɛ̍ , ma̍ sāā hīni̍la̍ŋ a̍ chāāŋāā ndāā wa᷅ŋ lāāndūa̍a̍  .
45001027	Pūa̍a̍ bɛ̍ɛ̍ ma̍ māl wāa̍ a̍ wāŋ lāāndūa̍a̍ mɛ̄ɛ̍ Mɛ̄lɛ̄ka̍ kɛ̄ɛ̄si̍a̍a̍ yɛ̍ , ma̍ dūāū kɔ̄lta̍ŋ kpo̍u̍ o̍ hīni̍la̍ŋ a̍ chāāŋāā ndāā wa᷅ŋ pīāāndūa̍a̍ . Nda̍ pūa̍a̍ ma̍ sāā sɔ̄ɔ̍ŋ bɛ̄ɛ̄ ta̍mbɛ̍i̍yo̍ŋ , ma̍ sāā hīni̍la̍ŋ a̍ chāāŋāā ndāā wa᷅ŋ pīāāndūa̍a̍ . Le̍ sa̍bū kōŋ mi̍ Mɛ̄lɛ̄ka̍ tūsī nda̍ nyɛ̄ pālāa̍ chōo̍ mɛ̄ɛ̍ nda̍ a̍a̍ bɛ̍nda̍ le̍ sɔ̄lāa̍ le̍ dɛ̍nɛ̍ wɔ̍ɔ̍ŋ wāā le̍ndo̍o̍ yɛ̍  .
45001028	Ndu̍yɛ̍ ha̍a̍a̍ ma̍ kɛ̄ɛ̄ le̍ Mɛ̄lɛ̄ka̍ chūa̍a̍ māā ndu̍ cho̍ Mɛ̄lɛ̄ka̍ ni̍ mbo̍ māl nda̍ o̍ bā ndāa̍ chōo̍ . O̍ ko̍ŋ , ma̍ sīmnu᷄ŋ wa̍nāā bōlīī tāmbɛ̍i̍ . Ma̍ sāā sɔ̄ɔ̍ŋ wāna̍ chi̍e̍e̍ to̍sā le̍ wo̍ŋ tōsāa̍  .
45001029	Sɔ̄ɔ̍ŋ wɔ̍ɔ̍ŋndo̍ŋ kpo̍so̍ŋ ko̍ni̍ ŋ̍ cho̍ nda̍ o̍ lākɔ̄l ni̍ , sɔ̄ɔ̍ŋ dɛ̍nɛ̍ wɔ̍ɔ̍ŋndo̍ŋ , a̍ hɔ̄lte̍ŋ le̍ nyɛ̄m pi̍la̍ŋ , a̍ yɛ̄lē tūlāāle̍ŋ . O̍ ko̍ŋ kɔ̍ɔ̍lī , kɔ̄ltā ndāla̍ŋ lā pīāā a̍ pāŋa̍li̍āŋndo̍ o̍ nyɔ̄ɔ̍ŋ chōo̍ , a̍ wāŋndā chīe̍e̍ya̍ dīūwo̍ , a̍ sɔ̍ŋgɔ̄la̍ŋ , a̍ wo̍yāa̍ , a̍ yīya᷄ŋ wɔ̍ɔ̍ŋndo̍ a̍ chāāŋnda̍ , a̍ chōŋgūla̍ŋ  ,
45001030	a̍ dīōla̍ŋ wāŋndo̍ tɛ̄ɛ̄mbūūwo̍ , a̍ Mɛ̄lɛ̄ka̍ yɛ̄le̍ŋ tūllo̍ , a̍ yīōūwa᷅ŋnda̍ŋ , a̍ chūānɔ᷄ŋndo̍ ō bɛ̄ndū , a̍ yōŋgāa̍ . Lɔ̍ɔ̍ lɔ̍ɔ̍ nɛ̄īla̍ sɛ̍nɛ̄īla̍ŋ nūūvīa̍a̍ le̍ sɔ̄ɔ̍ŋ wɔ̍ɔ̍ŋndo̍ŋ tōsāa̍ , ā tu̍i̍ī wa̍nāa̍ ve̍lū nda̍ wa̍ dīōm te̍  ,
45001031	ā kīndu̍ kɔ̍l te̍ , ā lo᷅ o̍ lēdīōm te̍ , ā nɔ̍ i̍kɛ̍ndɛ̄ le̍ , ndu̍yɛ̍ ā nɔ̍ īnyīɛ̍ɛ̍ le̍  .
45001032	Ā sīnā ndi̍ cha̍la̍ŋ māā sāwāla̍ Mɛ̄lɛ̄ka̍la̍ŋ lā dīmi̍ māā wānāa̍ to̍sā sɔ̍ɔ̍ŋ wɔ̍ɔ̍ŋ wāā nu̍a̍ā wa̍ ā nɔ̄ mā sɔ̄la̍ pīɔ̍mndo̍ . Kɛ̍ o̍ ko̍ŋ ni̍ŋ kpo̍u̍ mā tōsā mu̍ŋ kɛ᷅ . Ndu̍yɛ̍ ō fūla̍ o̍ ko̍ŋ kɔ̍ɔ̍lī , mā sāŋgālā vɛ̍lɛ̄ wānāa̍ to̍sā mu̍ŋ nda̍  .
45002001	Le̍la̍ŋ chāa̍ŋ nūu̍ , nūm o̍ nu᷄m ki̍lu̍l chāa̍ŋ nu᷄m yāmɛ̍i̍ pɛ̍ , mɛ̄ɛ̍ nūm bɛ̍ɛ̍ a̍ he̍lūŋ o̍ sūɛ̍i̍ ka̍lɛ̄i̍ ni᷄ŋ kpo̍so̍ŋ te̍ . Kāni̍ fo̍ndōle̍ , tē a̍ ki̍lu̍l wāŋndo̍ yāmɛ̍i̍ le̍ sūɛ̍i̍ wɔ̍ɔ̍ŋ o̍ cho̍ tōsāa̍ ve̍ pɛ̍ , kɛ̍ ndu̍yɛ̍ nūm bɛ̍ɛ̍ mā tōsā su̍ɛ̍i̍ wa̍ā le̍nde̍i̍ pɛ̍ , mɛ̄ɛ̍ nūm pi̍la̍ chi̍i̍ yāmɛ̍i̍ kīlūlɔ᷄ŋ  .
45002002	Ndu̍yɛ̍ ŋ̄ sīnā māā tē ō wa̍ pɛ̍ mī wāŋndā chīe̍e̍ya̍ ā tōsa̍ sɔ̄ɔ̍ŋ wɔ̍ɔ̍ŋ wāā le̍ndo̍ŋ pɛ̍ , ndu̍yɛ̍ mī Mɛ̄lɛ̄ka̍ kīlu̍l nda̍ yāmɛ̍i̍ le̍ mu̍ŋ pɛ̍ , mɛ̄ɛ̍ o̍ nɛ̄ī o̍ ke̍lū ndi̍ ni̍  .
45002003	Chāa̍ŋ nūu̍ , sɔ̄ɔ̍ŋ wāŋndo̍ tōsa̍ ma̍ kīlūl ndu̍ yāmɛ̍i̍ le̍ mu̍ŋ ndo̍ŋ , tē ō wa̍ pɛ̍ mī nūm pi̍la̍ bɛ̍ɛ̍ mā mu̍li̍ŋ mu̍ŋ vɛ̄lɛ̄ tōsāa̍ , mɛ̄ɛ̍ nūm bɛ̍ɛ̍ a̍ he̍lūŋ kpo̍so̍ŋ te̍ . Nūm bɛ̍ɛ̍ kīlūllo̍ Mɛ̄lɛ̄ka̍ kīlūl nu̍m yāmɛ̍i̍ ni̍  .
45002004	Le̍ mɛ̄ɛ̍ Mɛ̄lɛ̄ka̍ chō wāna̍ īkɛ̄ndɛ̄ bɛ̄ndū , ndu̍yɛ̍ mbō kɛ̄sī kɔ᷅l ndɔ̄ɔ̍ , ndu̍yɛ̍ mbō bīūnūŋ nya̍ yɛ̍ , mɛ̄ɛ̍ mu̍ŋ nya̍ chu̍a̍ ni̍ māā sɔ̄ɔ̍ŋ fo̍ndo̍ ? Lā sīna̍ pɛ̍ŋgu̍ māā le̍ sa̍bū Mɛ̄lɛ̄ka̍ tōsāl na̍a̍ kɛ̄ndɛ̄i̍ yo̍ cho̍ ni̍ māā le̍ mī ŋ̄ ma᷄l yɔ̄ŋndā wɔ̄ɔ̍ŋnda̍ŋ  .
45002005	Kɛ̍ lā nɔ̄ bɔ̄ɔ̍ bo̍llē kālāle̍ŋ . Lā cho̍ wa̍nāā tūɛ̄īyāā īsɔ̄ɔ̍ le̍ . Le̍ he̍ī , tu̍mbe̍ Mɛ̄lɛ̄ka̍ dōōnūŋ ni̍ŋ ŋ̍wa᷅ŋndā chīe̍e̍ mbō tūsi̍ nda̍ nyɛ̄ pālāa̍ chōo̍ wo̍ , tu̍mbe̍ ko̍ŋ nya̍ pi̍la̍ chō chūūŋgīa̍ŋndo̍ chōo̍ ni̍ . Mɛ̄lɛ̄ka̍ o̍ ki̍a̍lū ya᷅mɛ̍i̍ o̍ nɛ̄ī sa̍kpō wo̍ , tē pāa̍le̍ o̍ ki̍lūl ni̍ŋ chi̍e̍ēŋndo̍ yāmɛ̍i̍ le̍ŋ lē fūūlu̍u̍ pɛ̍ , ō chō nya̍ nyɛ̄ pālāa̍ tūsī chōo̍ ta̍u̍ ta̍u̍  .
45002006	Kāni̍ fu̍u̍le̍ , wānā o̍ wānā , mɛ̄ɛ̍ kūɛ̍i̍la̍ ndɔ̄la̍ŋ lā wā yɛ̍ , le̍nde̍ Mɛ̄lɛ̄ka̍ pāāwā ni̍ŋ ndu̍ ni̍  .
45002007	Wāŋnda̍ ā pūm ā chō hīōūwɔ̄ɔ̄ lāchī a̍ īkɛ̄ndɛ̄i̍ tōsāa̍ . Ndu̍yɛ̍ ā chō kīndīo̍o̍ le̍ mī Mɛ̄lɛ̄ka̍ tōsa̍ mā sɔ̄la̍ nāŋɔ̄ɔ̄ ndɔ̄ɔ̍ a̍ bɛ̄ɛ̄le̍ŋ , ndu̍yɛ̍ māā mbō tōsa̍ ā vi᷅ lɛ̍ le̍ . Mɛ̄lɛ̄ka̍ chō wānāā kāŋ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ kē  .
45002008	Kɛ̍ ndu̍yɛ̍ , wānāa̍ ki̍ndī ha̍ā le̍ nda̍ pi̍la̍ dɛ̍nɛ̍ ndā kɛ̍ndɔ̄ɔ̍ su̍e̍e̍ wa̍ , ndu̍yɛ̍ su̍ɛ̍i̍ cho̍ sa̍kpō le̍ tōsāa̍ ve̍ mā kɛ̄ɛ̄ ndi̍ tōsāa̍ mā tūāl sɔ̍ɔ̍ŋ wɔ̍ɔ̍ŋndo̍ŋ kɔ̄ɔ̄lī wa̍ , wānāā kāŋ Mɛ̄lɛ̄ka̍ chō tu̍mbe̍ dɔ̍u̍nɔ᷄ŋ a̍ nda̍ mbō tūsi̍ nda̍ nyɛ̄ pālāa̍ chōo̍  .
45002009	Wānā o̍ wāna̍ cho̍ dɛ̍nɛ̍ wɔ̍ɔ̍ŋndo̍ tōsāa̍ , Mɛ̄lɛ̄ka̍ chō tōsā mā sɔ̄la̍ dɛ̍nɛ̍ pa̍lāa̍ a̍ nyɛ̄ nɛ̄īyāa̍ . A̍ Chu̍ūwa̍ fɛ̍lɛ̍ŋ i̍ cho̍ yɔ̄nɔ᷄ŋ , o̍ ko̍ŋ kɔ̍ɔ̍lī , mī ī yɔ̄nu̍ŋ a̍ wānāa̍ cho̍ a̍ chu̍ū le̍ wa̍  .
45002010	Kɛ̍ wānā o̍ wāna̍ to̍sā kɛ̍ndɛ̄i̍ , Mɛ̄lɛ̄ka̍ chō tōsā mā sɔ̄la̍ nāŋɔ̄ɔ̄ ndɔ̄ɔ̍ , a̍ bɛ̄ɛ̄le̍ŋ , a̍ kɔ̄l nyūlōo̍ . A̍ Chu̍ūwa̍ fɛ̍lɛ̍ŋ i̍ cho̍ yɔ̄nɔ᷄ŋ , o̍ ko̍ŋ kɔ̍ɔ̍lī mī ī yɔ̄nu̍ŋ a̍ wānāa̍ cho̍ a̍ Chu̍ū le̍ wa̍  .
45002011	Kāni̍ fo̍ndōle̍ , Mɛ̄lɛ̄ka̍ ndu̍ ndu̍ bīyɔ̄ɔ̄ pīlɔ̍ɔ̍ kpe̍ o̍ bi̍ī wa᷅ŋndā chīe̍e̍ya̍ fa̍ū ni̍  .
45002012	Tē ō wa̍ pɛ̍ mī wāŋndo̍ tōsa̍ yɔ̄ŋ wɔ̄ɔ̍ŋndo̍ , kɛ̍ ndu̍yɛ̍ mbō ve̍ wa᷅na̍ si̍nā sa̍wāla̍ Mɛ̄lɛ̄ka̍ ke̍ Mūu̍sē la̍ŋ te̍ , wānā ko̍ŋ Mɛ̄lɛ̄ka̍ ki̍lūl ndu̍ īyāma̍ mɛ̄ɛ̍ sāwāla̍ la̍ŋ lā dīmi̍ yɛ̍ le̍ . Kɛ̍ ndu̍yɛ̍ mbō sɔ̄la̍ pīɔ̍m kpe̍e̍kpe̍i̍yo̍ le̍ yɔ̄ŋ ndɔ̄ wɔ̍ɔ̍ŋ kōŋ . Kɛ̍ tē wāna̍ si̍nā sa̍wāla̍ la̍ŋ ndo̍ ō tōsa̍ yɔ̄ŋ wɔ̄ɔ̍ŋndo̍ pɛ̍ , mɛ̄ɛ̍ la̍ di̍mi̍ yɛ̍ Mɛ̄lɛ̄ka̍ kīlūl ndu̍ yāmɛ̍i̍ ni̍  .
45002013	Kāni̍ fo̍ndōle̍ , ō cho̍ le̍ nīla̍ŋ yāŋɔ̄ɔ̍ mī wāŋndo̍ tūēī nyɛ̄ sāwāla̍ŋ lā dīmi̍ wo̍ le̍ Mɛ̄lɛ̄ka̍ tōsā mbō sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l te̍ . Tē wāŋndo̍ tōsa̍ nyɛ̄ la̍ di̍mi̍ wo̍ pɛ̍ , o̍ ko̍ŋ Mɛ̄lɛ̄ka̍ tōsā ni̍ mbō sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l  .
45002014	Sāwāla̍ Mɛ̄lɛ̄ka̍ ke̍ Mūu̍sē la̍ŋ lā ve̍ la̍ yɔ̍ŋgāā o̍ wānāa̍ cho̍ a̍ Chu̍ū le̍ wa̍ lo̍ le̍ . Kɛ̍ ndu̍yɛ̍ , tē nda̍ pi̍la̍ kɔ̄ltā ndāla̍ŋ lā dīmu̍l nda̍ pɛ̍ māā ā tōsa̍ nyɛ᷅ sāwāla̍ŋ nda᷅ŋ lā dīmi̍ wo̍ , ndu̍yɛ̍ mā tōsa̍ ndu̍ pɛ̍ , mɛ̄ɛ̍ ko̍ŋ chɔ᷅m ni̍ māā mi̍ chē bɛ̍ɛ̍ sāwāla̍ ka̍lāla̍ŋ lā ve̍ la̍ yɔ̍ŋgāā le̍ nda̍ le̍ ni̍ , kɛ̍ māā ā sīnā nyɛ᷅ wāna̍ chi̍o̍o̍ nɔ̄ mbō tōsa̍ wo̍ a̍ nyɛ̄ o̍ nɔ̍ mbō tōsa̍ le̍ wo̍  .
45002015	Sɔ̄ɔ̍ŋ nda̍ tōsā wo̍ŋ , mu̍ŋ chɔ᷅m ni̍ māā nyɛ̄ sāwāla̍ŋ lā dīmi̍ māā ā tōsa̍ wo̍ ō chō nda̍ o̍ lākɔ̄l . Ndu̍yɛ̍ mī kɔ̄ltā ndāla̍ŋ lā tɛ̄nda̍l nda̍ se̍īle̍ŋ . Te̍le̍ŋnda̍ŋ lā pūm wāŋndo̍ pi̍la̍ mī kɔ̄l ndɔ̄ɔ̍ yāāla̍ ndu̍ . Te̍le̍ŋnda̍ŋ lā pūm mbō ke̍ ndu̍ di̍  .
45002016	Mɛ̄ɛ̍ le̍nde̍ i̍ yɔ̍nūŋ ni̍ŋ o̍ pāa̍le̍ kɔ̍ɔ̍sɔ̍le̍ŋ chōo̍ ni̍ . O̍ pāa̍le̍ le̍ŋ chōo̍ , Mɛ̄lɛ̄ka̍ chō tōsā mī Chi̍i̍sū Ki̍li̍tī ki̍lu̍l wāŋnda̍ yāmɛ̍i̍ a̍ sɔ̄ɔ̍ŋ cho̍ ŋ̄ vīāŋna᷄ŋ o̍ kɔ̄ltā ndāla̍ŋ ni᷄ŋ ndo̍ŋ o̍kɔ̄ɔ̄ . Le̍nde̍ i̍ cho̍ ī dīmīa̍ŋ o̍ Yōōŋgū Kɛ̄ndɛ̍ Mɛ̄lɛ̄ka̍ ya̍ I̍ cho̍ wāŋnda̍ dīmūllo̍ wo̍ ni᷄ŋ ni̍  .
45002017	Nya̍ Chu̍ūwa̍ , lā vēēlu̍ nya̍ pi̍la̍ māā Chu̍ūwa̍ nya̍ chō ni̍ . Lā dīmi̍ māā lā nɔ̄ tīīnda᷄ŋndo̍ o̍ sāwāla̍ Mɛ̄lɛ̄ka̍ ke̍ Mūu̍sē la̍ŋ ni᷄ŋ . Ndu̍yɛ̍ lā chō pɛ̄ɛ̄lɔ᷄ŋndo̍ māā nya̍ cho̍ Mɛ̄lɛ̄ka̍ wānāā ndūa̍a̍ kɔ̄lla̍ ni̍  .
45002018	Ndu̍yɛ̍ māā lā sīnā nyɛ᷅ Mɛ̄lɛ̄ka̍ hɛ̄na̍ŋ nya̍ le̍ mī lā tōsa̍ wo̍ . Ō fūla̍ o̍ ko̍ŋ kɔ̍ɔ̍lī , sāwāla̍ Mɛ̄lɛ̄ka̍ ke̍ Mūu̍sē la̍ŋ lā pɛ̄ɛ̄ku̍ nya̍ mi̍ lā sīnā nyɛ̍ bɛ̍nda̍ le̍ tōsāa̍ wo̍  .
45002019	Ndu̍yɛ̍ nya̍ pi̍la̍ lā nɔ̄ yīya᷄ŋndo̍ māā nya̍ cho̍ wānāa̍ chɔ᷅m wa̍nāa̍ chi᷅ le̍ wa̍ nɛ̄īyo̍ wa̍ ni̍ , māā nya̍ cho̍ nyɛ̄ wa̍wo̍ŋndo̍ le̍ wānāa̍ cho̍ o̍ nyūmnda̍ŋ ni᷄ŋ nda̍ ni̍  .
45002020	Lā nɔ̄ yīya᷄ŋndo̍ māā nya̍ pɛ̍ɛ̍kū wānāa̍ nɔ̍ kpa̍a̍yā o̍ nyi̍nāā ndāa̍ ni᷄ŋ te̍ wa̍ ni̍ a̍ wānāa̍ nɔ̍ wɔ̄ le̍ pɛ̄ɛ̄kōo̍ sɔ̄lāa̍ wa̍ . Ndu̍yɛ̍ vɛ̍lɛ̄ mɛ̄ɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā chō ni᷅ŋ nya̍ lā yɔ̄ŋga᷄ŋ yɛ̍ , lā nɔ̄ ni᷅ŋ o̍ kɔ̄l māā lā sīnā ni᷅ŋ dɛ̍nɛ̍ o̍ dɛ̍nɛ̍ , ndu̍yɛ̍ māā lā sīnā ni᷅ŋ tōnya̍a̍ kpo̍u̍  .
45002021	Tē ō wa̍ pɛ̍ mī lā nɔ̄la̍ mī lā pɛ̄ɛ̄ku̍ chāāŋnda̍ , vɛ᷅ ni᷅ŋ lā pɛ̍ɛ̍kū nya̍ pi̍la̍ le̍ ? Lā chō wāŋnda̍ dīmūllo̍ māā wānā yɔ᷅ŋ le̍vi̍i̍ le̍ , kɛ̍ mī nya̍ yɔ̄ŋ vīīle̍ŋ  .
45002022	Lā chɛ᷄ŋ pɛ̍ lā dīmi̍ māā wānā su̍u̍ndā a̍ la̍nɔ̍ pi̍la̍ le̍ , kɛ̍ mī nya̍ sūūndā a̍ lāāndāā pi̍la̍a̍ . Lā hɛ̄na̍ŋ a̍ nyɛ̄m chēle̍ŋndo̍ŋ sōōlūūwo̍ kpo̍so̍ŋ te̍ , kɛ̍ ndu̍yɛ̍ mī lā chīīmbūū nyɔ̍ɔ̍ŋ o̍ chīɛ̄īlā nda̍ sōōlūū nyɛ᷅m mu᷅ŋ nda̍ŋ ni᷄ŋ  .
45002023	Lā chō pɛ̄ɛ̄lɔ᷄ŋndo̍ le̍ mɛ̄ɛ̍ Mɛ̄lɛ̄ka̍ yɔ̄ŋgu̍ nya̍ sāwāla̍ o̍ ke̍ Mūu̍sē la̍ŋ yɛ̍ . Kɛ̍ ndu̍yɛ̍ o̍ ko̍ŋ kɔ̍ɔ̍lī , mī lā tɛ̄ɛ̄mbūū sa̍wāla̍ ka̍lāla̍ŋ . O̍ he̍ī ni᷄ŋ , mɛ̄ɛ̍ nya̍ cho̍ tōsāa̍ ni̍ wāŋnda̍ nɔ̍ le̍bɛ̍ɛ̍ le̍ Mɛ̄lɛ̄ka̍ le̍  .
45002024	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ le̍nde̍ āā , “ Sɔ̄ɔ̍ŋ wɔ̍ɔ̍ŋ nya̍ chō tōsāa̍ wo̍ŋ , mu̍ŋ cho̍ tōsāa̍ ni̍ mī wānāa̍ cho̍ a̍ Chu̍ū le̍ wa̍ ā tɛ̄ɛ̄mbūū di̍ōla̍ Mɛ̄lɛ̄ka̍la̍ŋ . ”
45002025	Ndu̍yɛ̍ a̍ hīvīo̍o̍ sɔ̄lāa̍ o̍ chīɛ̄ī kɔ̄ɔ̄lī ndu̍ , tē ō wa̍ pɛ̍ mā to̍sa̍ nyɛ̄ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ wo̍ , mɛ̄ɛ̍ hīvī ŋ̄ sɔ̄la̍ wo̍ ō sīmnu᷄ŋ su̍ɛ̍i̍ tɔ̄nɔ̄ le̍ nūm . Kɛ̍ sɔ̍la̍ bɛ̍ɛ̍ hi̍vīo̍o̍ o̍ chīɛ̄ī kɔ̄ɔ̄lī , tē a̍ wa̍ sāwāla̍ la̍ŋ tɛ̄ɛ̄mbūūwo̍ pɛ̍ , mɛ̄ɛ̍ ā sīmnu᷄ŋ māā wāna̍ cho̍ o̍ hi̍vīāā le̍ wo̍  .
45002026	Ndu̍yɛ̍ vɛ̍lɛ̄ ō wa̍ bɛ̍ɛ̍ wa᷅na̍ cho̍ o̍ hi̍vīāā o̍ chīɛ̄ī kɔ̄ɔ̄lī le̍ wo̍ ni̍ , tē ō tōsa̍ nyɛ̄ sāwāla̍ŋ nda᷅ŋ lā dīmi̍ wo̍ pɛ̍ , mɛ̄ɛ̍ Mɛ̄lɛ̄ka̍ nɔ̄lā mbō chu̍a̍ ndu̍ māā wāna̍ cho̍ ō hīvīāā wo̍ o̍ cho̍ ni̍  .
45002027	Tē ō wa̍ pɛ̍ mī wāna̍ sɔ̍la̍ hi̍vī yɔ̄ŋāa̍ ho̍ō le̍ wo̍ ō tōsa̍ nyɛ̄ sāwāla̍ŋ nda᷅ŋ lā dīmi̍ wo̍ pɛ̍ , mɛ̄ɛ̍ ko̍ŋ cho̍ tōsā mī Mɛ̄lɛ̄ka̍ kīlu̍l nya̍ yāmɛ̍i̍ . Kāni̍ fu̍u̍le̍ , mi̍ chē bɛ̍ɛ̍ mi̍ lā nɔ̄ sāwāla̍ŋ nda᷅ŋ o̍ bā lā pōōnyīāā , ndu̍yɛ̍ mi̍ lā sɔ̄lā hīvīo̍o̍ , kɛ̍ o̍ ko̍ŋ ni̍ŋ fa̍ū , mī lā tɛ̄ɛ̄mbūū la̍ŋ  .
45002028	Ō yɛ̄ɛ̍nɛ̍ si̍i̍ŋgūū yɛ̍ wāŋndo̍ Chu̍ūnɔ̄ɔ̍ kpe̍e̍kpe̍i̍ ? Bāā mɛ̄ɛ̍ wāŋndo̍ wā o̍ kɔ̄ɔ̍le̍ŋ yɛ̍ chɔ᷅m ni̍ māā Chu̍ūnɔ̄ɔ̍ o̍ cho̍ ni̍ ? Sāko̍ . Ndu̍yɛ̍ ō yɛ̄ɛ̍nɛ̍ cho̍ yɛ̄ hīvī kpe̍e̍kpe̍i̍yo̍ ? Bāā hīvī yɔ̄ŋāa̍ ho̍ō ni̍ ? Sāko̍  .
45002029	Wāna̍ cho̍ Chu̍ūnɔ̄ɔ̍ o̍ kɔ̄llo̍ ni᷄ŋ ndo̍ , ndu̍ cho̍ Chu̍ūnɔ̄ kpe̍e̍kpe̍i̍yo̍ ni̍ . Ndu̍yɛ̍ nyɛ̍ yɔ̍nūŋ o̍ kɔ̄l wāŋndo̍ ni᷄ŋ ndo̍ , ndu̍ cho̍ hīvī kpe̍e̍kpe̍i̍yo̍ ni̍ . Ndu̍yɛ̍ Nyi̍na̍ Mɛ̄lɛ̄ka̍a̍ ndu̍ nɔ̍lā mbō tōsa̍ sɔ̄ɔ̍ŋ mu᷅ŋ ni̍ . Ō cho̍ sa̍wāla̍ŋ chūa̍a̍ le̍ la̍ nɔ̍lā mu̍ŋ tōsā le̍ . Wānā wa̍ā le̍nde̍ Mɛ̄lɛ̄ka̍ cha̍ndū ndu̍ ni̍ , ō cho̍ wa᷅na̍ chi̍e̍e̍ le̍  .
45003001	Mɛ̄ɛ̍ o̍ he̍ī ni᷄ŋ , bāā Chu̍ūwa̍ chō māchūāā o̍ fo̍ndāŋ mbo̍ hīāū a̍ wānāa̍ cho̍ a̍ Chu̍ū le̍ wa̍ ? Sāko̍ . Ndu̍yɛ̍ vɛ̄ɛ̍nɛ̍ hīvīo̍o̍ o̍ chīɛ̄ī kɔ̄ɔ̄lī o̍ ma̍lā yɛ̍ wāŋndo̍ ?
45003002	Ō mālā o̍ nɛ̄īla̍ fa̍ŋgā ni᷄ŋ . Ō tāso̍o̍ cho̍ ni̍ māā Chu̍ūwa̍ , nda̍ Mɛ̄lɛ̄ka̍ tīīnda̍ŋ le̍ yōōŋgū ndɔ̄ɔ̍ ni̍  .
45003003	Kɛ̍ ndu̍yɛ̍ tē ō wa̍ yɛ̄ mī ā pūm ā kɛ̄ɛ̍ le̍ nyɛ̄ yōōŋgū kālāa̍ dīmi̍ wo̍ tōsāa̍ , bāā ko̍ŋ to̍sā mī Mɛ̄lɛ̄ka̍ kɛ̄ɛ̍ le̍ nyɛ̄ o̍ di̍mi̍ le̍ tōsāa̍ wo̍ tōsāa̍ ?
45003004	Pe̍sī bɛ̍ɛ̍ . Ndu̍yɛ̍ mi̍ chē bɛ̍ɛ̍ mi̍ ŋ̄wāŋndā chīe̍e̍ kpo̍u̍ a̍ wa᷅ wānāā lāchōōwā , ndu̍yɛ̍ ā lo᷅ o̍ lēdīōm te̍ ni̍ , kɛ̍ ndu̍yɛ̍ Mɛ̄lɛ̄ka̍ ndu̍ tōnya̍a̍ o̍ di̍mī ni̍ , ndu̍yɛ̍ lōo̍ o̍ lo᷅ o̍ dīōm ndɔ̄ɔ̍ chōo̍ ni̍ . Dīōmnda̍ŋ lā chō lā pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Tē ā sōō pɛ̍ , wāŋnda̍ kpo̍u̍ chɔ̄ɔ̍ nda̍ chā ni̍ māā tōnya̍a̍ ŋ̄ dīmi̍ ni̍ . Ndu̍yɛ̍ le̍ pɛ̄ŋgu̍ o̍ pɛ̄ŋgu̍ tē lā kɔ̄ɔ̄sa̍ nya̍ wānāa̍ cho̍ nu̍m kɔ̄ɔ̄lī a̍ sūɛ̍i̍ ya̍ pɛ̍ , di̍o̍o̍ ŋ̄ sɔ̄lā nda̍ ni̍ . ”
45003005	Kɛ̍ ndu̍yɛ̍ mī wāŋnda̍ ā pūm ā kɔ̄ɔ̄sa̍ dɔ̍ɔ̍ māā yɔ̄ŋ wɔ̄ɔ̍ŋ wāŋndo̍ tōsā wo̍ ndu̍ to̍sā ni̍ mī wāŋnda̍ chē wa̍la̍ŋ māā Mɛ̄lɛ̄ka̍ ndu̍ sūɛ̍i̍ sa̍kpūe̍i̍ o̍ to̍sā ni̍ . O̍ ko̍ŋ kɔ̍ɔ̍lī mā kɔ̄ɔ̄sa̍ māā tē ī wa̍ yɛ̄ le̍nde̍ pɛ̍ , mɛ̄ɛ̍ ŋ̄ nɔ̄lā mī ŋ̄ kɔ̄ɔ̄sa̍ māā tē Mɛ̄lɛ̄ka̍ hāndu̍ na̍a̍ nyɛ̄ pālāa̍ chōo̍ le̍ yɔ̄ŋ nāā wɔ̍ɔ̍ŋndo̍ pɛ̍ , mɛ̄ɛ̍ ī ve᷅ o̍ nɛ̄ī le̍ wa᷅ . I̍ cho̍ ko̍ su̍ɛ̍i̍ o̍ nɛ̄i̍ īwāna̍ chi̍e̍e̍ya̍a̍ ni᷄ŋ pɔ̍ . Bāā ō nāŋ mī ŋ̄ kɔ̍ɔ̍sa̍ kɔ̍ɔ̍sɔ̍ wa̍ā nu̍a̍ā ?
45003006	Sāko̍ . Kɔ̍ɔ̍sɔ̍ wa̍ā nu̍a̍ā , ō cho̍ o̍ nɛ̄ī kpo̍so̍ŋ te̍ . Kāni̍ fo̍ndōle̍ , tē ī yɔ̄nu̍ŋ le̍nde̍ pɛ̍ , mɛ̄ɛ̍ vɛ̄ɛ̄ Mɛ̍lɛ̄ka̍ nɔ̄lā yɛ̍ mbō kīlu̍l ŋ̄wāŋndā chīe̍e̍ kpo̍u̍ ya᷅mɛ̍i̍ ?
45003007	Ndu̍yɛ̍ mī wāŋnda̍ ā pūm ā kɔ̄ɔ̄sa̍ dɔ̍ɔ̍ māā yɔ̄ŋ wɔ̄ɔ̍ŋ wāŋndo̍ ō to̍sā wo̍ ō tōsā mī wāŋnda̍ ā sāŋga̍la̍ Mɛ̄lɛ̄ka̍ ta̍u̍ , kāni̍ fo̍ndōle̍ māā yɔ̄ŋ ndɔ̄ wɔ̍ɔ̍ŋ kōŋ tōsā mī wāŋnda̍ chē wa̍la̍ŋ māā Mɛ̄lɛ̄ka̍ ndu̍ sūɛ̍i̍ sa̍kpūe̍i̍ o̍ to̍sā ni̍ . O̍ ko̍ŋ kɔ̍ɔ̍lī , mā kɔ̄ɔ̄sa̍ māā tē ī wa̍ yɛ̄ le̍nde̍ pɛ̍ , mɛ̄ɛ̍ ɔ̍ɔ̄ le̍ sa̍bū Mɛ̄lɛ̄ka̍ kīlūl wa᷅ŋndo̍ yāmɛ̍i̍ māā ō nɔ̄ mbō sɔ̄la̍ nyɛ̄ pālāa̍ le̍ yɔ̄ŋ ndɔ̄ wɔ̍ɔ̍ŋndo̍ wo̍ ?
45003008	Le̍ he̍ī , mī wāŋnda̍ ā pūm ā kɔ̄ɔ̄sa̍ māā ŋ̄ hīōūnu᷅ŋ lāchī a̍ yɔ̄ŋ wɔ̄ɔ̍ŋndo̍ tōsāa̍ , le̍ mī dɛ̍nɛ̍ kɛ̍ndɛ̄ fūla̍ lēkɔ̍ɔ̍lī . Wānāā pūm ā chō kēīyo̍ ya̍ dīōla̍ŋ tɛ̄ɛ̄mbūūwo̍ māā le̍nde̍ ya̍ I̍ cho̍ wāŋnda̍ pɛ̄ɛ̄kōo̍ māā ā tōsa̍ ni̍ . Kɛ̍ ndu̍yɛ̍ Mɛ̄lɛ̄ka̍ chō nda̍ yāmɛ̍i̍ kīlūl mbō tūsi̍ nda̍ nyɛ̄ pālāa̍ chōo̍ mɛ̄ɛ̍ nda̍ nɔ̄ kūēē mā sɔ̄la̍ yɛ̍  .
45003009	Mɛ̄ɛ̍ ɔ̍ɔ̄ ni᷅ŋ sūɛ̍i̍ le̍bo᷅lle̍ o̍ sūɛ̍i̍ he̍ī ni᷄ŋ ? Bāā dīmīo̍o̍ na̍a̍ ŋ̄ chō ni̍ māā na̍a̍ Chu̍ūwa̍ ŋ̄ chō o̍ fo̍ndāŋ mbo̍ hīāū wānāa̍ cho̍ a̍ Chu̍ū le̍ wa̍ ? Sāko̍ . Ī cho̍ le̍nde̍ kpo̍so̍ŋ te̍ . Kāni̍ fu̍u̍le̍ , I̍ di̍mi̍ ni᷅ŋ sūɛ̍i̍ he̍ī pāāndū māā wāŋndā chīe̍e̍ya̍ kpo̍u̍ , Chu̍ūwa̍ ni̍ , wānāa̍ cho̍ a̍ Chu̍ū le̍ wa̍ ni̍ , māā nda̍ kpo̍u̍ ā chō yɔ̄ŋ wɔ̄ɔ̍ŋndo̍ o̍ bā bɛ̄ŋgu̍  .
45003010	Ī chō ī pōōnyīāā le̍nde̍ o̍ Yāu̍ Mɛ̄lɛ̄ka̍a̍ ni᷄ŋ āā ,  “ Wānā pi᷅lɛ̍ bɛ̍ɛ̍ cho̍ mbō wa̍ sa̍kpō Mɛ̄lɛ̄ka̍ o̍ hɔ̄l te̍ . Wānā wa̍ā le̍ndo̍o̍ ō pīlɛ̍ bɛ̍ɛ̍ cho̍ le̍  .
45003011	Wānā o̍ wānā cho̍ mbō nɔ̄ sīnā pɛ̄ŋgo̍o̍ a̍ nɛ̄ī sa̍kpōo̍ o̍kɔ̄ɔ̄ le̍ . Wāŋndo̍ ō pīlɛ̍ bɛ̍ɛ̍ cho̍ mbō nɔ̄ kɔ̄l lānda᷄ŋndo̍ le̍ wāa̍ lātūlu̍ a̍ Mɛ̄lɛ̄ka̍ le̍  .
45003012	Ŋ̄wāŋndā chīe̍e̍ kpo̍u̍ ā ma᷄l nɛ̄i̍ Mɛ̄lɛ̄ka̍a̍ . Nda̍ kpo̍u̍ ā sīmnu᷄ŋ wa̍nāā fo̍ndō , tɔ̄nɔ̄ o̍ tɔ̄nɔ̄ bɛ̍ɛ̍ cho̍ o̍ nda̍ ni̍ŋ te̍ . Ō pīlɛ̍ bɛ̍ɛ̍ cho̍ mbō tōsa̍ sūɛ̍i̍ kɛ̍ndɛ̄ le̍ , wānā pi᷅lɛ̍ bɛ̍ɛ̍  .
45003013	Dīōmnda̍ fu̍lā nda̍ o̍ sōndō la̍ŋ lā wɔ̄u̍ ko̍ mɛ̄ɛ̍ sɛ̄īyo̍ būlī nu̍a̍ā mī nyɛ̄ wɔ̄ɔ̍ŋndo̍ fūla̍ chūŋ lēni᷄ŋ yɛ̍ . Ndu̍yɛ̍ chōōlā wɔ̄ɔ̍ŋ wɔ̄ɔ̍ŋnda̍ŋ kpo̍so̍ŋ nda̍ o̍ sōndō . Dīōmnda̍ fu̍lā nda̍ o̍ sōndō la̍ŋ lā wɔ̄u̍ ko̍ mɛ̄ɛ̍ kīōlɔ̄ɔ̄ kɛ̄ūwo̍ ō wɔ̄u̍ nu̍a̍ā yɛ̍  .
45003014	Le̍ te̍le̍ŋ o̍ te̍le̍ŋ dīōmndā wɔ̄ɔ̍ŋ wɔ̄ɔ̍ŋndā bɛ̄ndūla̍ŋ a̍ dīōmndā kɔ̄l tūūla̍ŋ lā chō nda̍ fūlāa̍ o̍ sōndō  .
45003015	Ā chō bɔ̄ɔ̍ chɔ̍ chɔ̍ bɛ̍ndū le̍ wāna̍ chi̍o̍o̍ dīyɔ̄ɔ̍  .
45003016	Bā o̍ bā nda̍ kɔ̍ dɛ̍nɛ̍la̍ŋ lāāsīa̍a̍ , o̍ ko̍ŋ kɔ̍ɔ̍lī , mā lūēī wa᷅ŋnda̍ mɔ̍nɛ̍i̍  .
45003017	Ā to̍sā su̍ɛ̍i̍ hi᷅ŋ a̍ kɔ̄l nyūlū wāŋnda̍ tɛ̄ɛ̄ŋ te̍  .
45003018	Ndu̍yɛ̍ sīōōŋīi̍ Mɛ̄lɛ̄ka̍ bɛ̍ɛ̍ ā nɔ̍ le̍ . ”
45003019	O̍ ko̍ŋ kɔ̍ɔ̍lī , ŋ̄ sīnā māā nyɛ̄ o̍ nyɛ̄ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ , lā dīmi̍ŋ ma̍di̍mīa̍ŋ le̍ wānāa̍ cho̍ o̍ sāwāla̍ la̍ŋ bɛ̄ŋgu̍ wa̍ . Sāwāla̍ŋ nda᷅ŋ lā yɔ̄ŋgu̍ŋ ma̍yɔ̍ŋga᷄ŋ le̍ hāli̍ kpe̍ŋ wānā o̍ wānā nɔ᷅ ka᷅fɛ̍ī o̍ kāfɛ̍ī le̍ yɔ̄ŋ ndɔ̄ wɔ̍ɔ̍ŋndo̍ le̍ . Lā yɔ̄ŋgu̍ŋ le̍ hāli̍ kpe̍ŋ mī ŋ̄wāŋndā chīe̍e̍ kpo̍u̍ o̍ chi̍e̍ēŋndo̍ chōo̍ mā hu᷄ŋ dɔ̍u̍nu᷄ŋ ko̍na̍ o̍ Mɛ̄lɛ̄ka̍ lo̍ a̍ nyɛ̄ o̍ nyɛ̄ nda̍ chō tōsāa̍ o̍kɔ̄ɔ̄  .
45003020	Kāni̍ fo̍ndōle̍ , wānā o̍ wānā nɔ̍lā mbō sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l o̍ nyɛ̄ sāwāla̍ŋ nda᷅ŋ lā dīmi̍ wo̍ tōsāa̍ ni᷄ŋ te̍ . Sāwāla̍ŋ nda᷅ŋ lā tōsā ma̍to̍sāā mī ŋ̄wāŋndā chīe̍e̍ a̍ sɔ̍la̍ sīnā pɛ̄ŋgo̍o̍ a̍ nyɛ̍ cho̍ yɔ̄ŋ wɔ̄ɔ̍ŋndo̍ wo̍ o̍kɔ̄ɔ̄  .
45003021	Kɛ̍ ndu̍yɛ̍ pɛ̄ŋgo̍o̍ ho̍ō ni᷅ŋ , Mɛ̄lɛ̄ka̍ chɔ᷄m nɛ̄i̍ o̍ lo̍o̍kū ŋ̍wa᷅ŋndā chīe̍e̍ si̍i̍ŋgūū wānāā sa̍kpō ndu̍ pi̍la̍ o̍ hɔ̄l lo̍ . Ndu̍yɛ̍ ō cho̍ su̍ɛ̍i̍ sāwāla̍ chu̍a̍ā le̍ . Yāu̍la̍ lāsāwa̍la̍ŋ ni̍ a̍ yāu̍la̍ wānāa̍ su̍a̍ā le̍ Mɛ̄lɛ̄ka̍ wa̍ , mi̍ lā chɔ̄m a̍ nɛ̄īyo̍ ho̍ō o̍kɔ̄ɔ̄  ,
45003022	nɛ̄i̍ Mɛ̄lɛ̄ka̍ chɔ᷄m ho̍ō le̍ ŋ̄wāŋndā chīe̍e̍ si̍i̍ŋgūūwo̍ wānāā sa̍kpō ndu̍ pi̍la̍ o̍ hɔ̄l lo̍ , ndu̍ yɔ̍nūŋ ni̍ māā tīīnda᷄ŋndo̍ dɔ̄wɔ̄ɔ̍ o̍ Chi̍i̍sū Ki̍li̍tī ni̍ŋ . Mɛ̄lɛ̄ka̍ ō tōsa̍ he̍ī le̍ wānā o̍ wāna̍ la̍a̍lāŋ a̍ Ki̍li̍tī . Yɛ̍ yɛ̍ bɛ̍ɛ̍ cho̍ wa᷅ŋndā chīe̍e̍ya̍ tɛ̄ɛ̄ŋ te̍  .
45003023	Kāni̍ fo̍ndōle̍ , ŋ̄wāŋndā chīe̍e̍ kpo̍u̍ ā tōsa̍ yɔ̄ŋ wɔ̄ɔ̍ŋndo̍ . Ā bīī ma̍ fāŋa᷄ŋ o̍ nāŋɔ̄ɔ̍ Mɛ̄lɛ̄ka̍a̍ ni᷄ŋ ō ndu̍ o̍o̍ hɛ̍na̍ŋ nda̍ mā wa̍ lēni᷄ŋ ndo̍  .
45003024	Kɛ̍ ndu̍yɛ̍ Mɛ̄lɛ̄ka̍ chɔ᷄m nɛ̄i̍ o̍ si̍i̍ŋgūū ŋ̍wa᷅ŋndā chīe̍e̍ wa̍nāā sa̍kpō ndu̍ pi̍la̍ o̍ hɔ̄l lo̍ . Nyɛ̄ o̍ nyɛ̄ bɛ̍ɛ̍ ā yɔ̄ŋgu̍ le̍ ndu̍ le̍ . Īkɛ̄ndɛ̄ ko̍ni̍ o̍ to̍sa̍l nda̍ ni̍ . Ndu̍yɛ̍ ō tōsa̍ mātōsāā he̍ī sa̍na̍a̍ a̍ bāŋā Chi̍i̍sū Ki̍li̍tī ba̍ŋa̍ nda̍ wo̍  .
45003025	Mi̍ Mɛ̄lɛ̄ka̍ yɔ̄ŋgū Chi̍i̍sū Ki̍li̍tī māā sa̍lā le̍ mā dīī ndu̍ le̍ yɔ̄ŋndā wɔ̄ɔ̍ŋnda̍ wāŋndā chīe̍e̍ya̍ . Māā tē ā dɔ̄ū tīīnda᷄ŋ ndāa̍ o̍ ndu̍ ni̍ŋ pɛ̍ , Mɛ̄lɛ̄ka̍ ma᷄l nda̍ le̍ yɔ̄ŋndā ndāla̍ wɔ̍ɔ̍ŋnda̍ŋ . Mɛ̄lɛ̄ka̍ tōsa̍ he̍ī le̍ wāŋnda̍ chɔ̄mndo̍ māā o̍ nɛ̄ī sa̍kpō o̍ to̍sā su̍ɛ̍i̍ ni̍ . O̍ pāāndōo̍ ni᷄ŋ mi̍ Mɛ̄lɛ̄ka̍ bīūnu̍ŋ wa᷅ŋndā chīe̍e̍ya̍ . Mbo̍ fāŋā hɔ̄lla̍ o̍ yɔ̄ŋndā wɔ̄ɔ̍ŋndā nda̍ wa̍ tōsāa̍ la̍ŋ  .
45003026	Kɛ̍ pɛ̄ŋgo̍o̍ ho̍ō ni᷅ŋ , Mɛ̄lɛ̄ka̍ bīī mbo̍ tōsā īsɔ̄ɔ̍ a̍ yɔ̄ŋndā wɔ̄ɔ̍ŋndā wāŋndā chīe̍e̍ya̍ o̍kɔ̄ɔ̄ , le̍ chɔ̄mndo̍ māā o̍ nɛ̄ī sa̍kpō o̍ to̍sā su̍ɛ̍i̍ ni̍ . Ō tōsa̍ mātōsāā he̍ī le̍ chɔ̄mndo̍ māā ō chō sa̍kpō , ndu̍yɛ̍ vɛ̄lɛ̄ mā sīna̍ māā ndu̍ si̍i̍ŋgūū wa̍nāa̍ du̍a̍ū ti̍i̍nda᷄ŋndo̍ o̍ Chi̍i̍sū ni̍ŋ nda̍ , wānāā sa̍kpō ndu̍ pi̍la̍ o̍ hɔ̄l ni̍  .
45003027	Le̍la̍ŋ , ŋ̄ nɔ̍ mī ŋ̄ kēlū yōŋgā a̍ na̍a̍ pi̍la̍ wa̍lta̍ nāā la̍ to̍sāā o̍kɔ̄ɔ̄ kpo̍so̍ŋ te̍ . Ɔ̍ɔ̄ le̍ sa̍bū na̍a̍ ŋ̄ ki̍lū yo̍ŋgā a̍ wa̍lta̍ nāāla̍ o̍kɔ̄ɔ̄ le̍ wo̍ ? Sa̍bū ko᷄ŋ cho̍ ni̍ māā tē ndu̍ o̍o̍ wa̍ sūɛ̍i̍ chu̍a̍ā lāsāwā pɛ̍ , na̍a̍ ŋ̍ ki̍a̍lū yo̍ŋgā . Kɛ̍ ndu̍yɛ̍ , sūɛ̍i̍ le̍bo᷅lle̍ ndi̍ cho̍ tīīnda᷄ŋndo̍ ni̍  .
45003028	Ŋ̄ sīnā māā o̍ tīīnda᷄ŋndo̍ nɔ̄ɔ̍ ni᷄ŋ Mɛ̄lɛ̄ka̍ sīīŋgūū wa᷅ŋndo̍ wānā sa̍kpō ndu̍ pi̍la̍ o̍ hɔ̄l ni̍ , ō cho̍ le̍ mɛ̄ɛ̍ o̍ to̍sā nyɛ᷅ sāwāla̍ŋ lā dīmi̍ wo̍ yɛ̍ le̍  .
45003029	Mɛ̄lɛ̄ka̍ chō le̍ wānā o̍ wānā . Ō cho̍ ko̍ le̍ Chu̍ūwa̍ su̍e̍e̍ le̍ o̍ cho̍ le̍ . Mɛ̄lɛ̄ka̍ , o̍ cho̍ le̍ Chu̍ūwa̍ wo̍ , ndu̍ ko̍ni̍ cho̍ le̍ wānāa̍ cho̍ a̍ Chu̍ū le̍ wa̍ ni̍  .
45003030	Kāni̍ fu̍u̍le̍ , Mɛ̄lɛ̄ka̍ ō pīlɛ̍ kpe̍ o̍ cho̍ ni̍ . Mbō sīīŋgu̍u̍ Chu̍ūwa̍ wānāā sa̍kpō ndu̍ pi̍la̍ o̍ hɔ̄l , le̍ tīīnda᷄ŋ nda̍ nɔ̄ wo̍ . Ndu̍yɛ̍ mbō sīīŋgu̍u̍ vɛ̄lɛ̄ wānāa̍ cho̍ a̍ Chu̍ū le̍ wa̍ wānāā sa̍kpō , le̍ tīīnda᷄ŋ nda̍ nɔ̄ wo̍  .
45003031	Mi̍ chē bɛ̍ɛ̍ mi̍ ŋ̄ dīmī māā tīīnda᷄ŋndo̍ nɔ̄ɔ̍ ndu̍ cho̍ sūɛ̍i̍ le̍bo᷅lle̍ ni̍ , kɛ̍ ndu̍yɛ̍ ko̍ŋ chɔ᷅m māā sīīŋgūū kpo̍so̍ŋ te̍ na̍a̍ ŋ̄ chō sāwāla̍ Mɛ̄lɛ̄ka̍ ke̍ Mūu̍sē la̍ŋ nyɛ̄ fo̍ndō le̍ . Na̍a̍ ŋ̍ cho̍ bɛ̍ɛ̍ to̍sāa̍ ni̍ mī wāŋnda̍ chē māā sāwāla̍ ka̍lāla̍ŋ lā chō sūɛ̍i̍ kpe̍e̍kpe̍i̍  .
45004001	Ŋ̄ tōfa᷅ŋ ndɔ̄ a̍ fi̍nyā nāā ma̍māa̍ E̍bīlāha᷅m o̍kɔ̄ɔ̄ . Vɛ̄ɛ̄ o̍ lo̍o̍ku̍ yɛ̄ sīmnɔ᷄ŋ wa̍nā sa̍kpō Mɛ̄lɛ̄ka̍ o̍ hɔ̄l ?
45004002	Tē ndu̍ o̍o̍ wa̍ wa̍li̍ ndɔ̄ kɛ̍ndɛ̄ pɛ̍ ndu̍ o̍o̍ to̍sa̍ ni̍ mbo̍ sīmnu᷄ŋ wa̍nā sa̍kpo̍ Mɛ̄lɛ̄ka̍ o̍ hɔ̄l , mɛ̄ɛ̍ ndu̍ o̍o̍ ki̍a̍lū yo̍ŋgā a̍ ndi̍ o̍kɔ̄ɔ̄ . Kɛ̍ ndu̍yɛ̍ ō ve̍ le̍ wa̍li̍ ndɔ̄ kɛ̍ndɛ̄ le̍ . Ndu̍ o̍o̍ nɔ̍lā mī ndu̍ o̍o̍ ke̍lū yōŋgā Mɛ̄lɛ̄ka̍ o̍ hɔ̄l a̍ ndi̍ o̍kɔ̄ɔ̄ le̍  .
45004003	Sa̍bū ko᷄ŋ cho̍ ni̍ māā Yāu̍ Mɛ̄lɛ̄ka̍a̍ dīmi̍ āā , “ Mi̍ E̍bīlāha᷅m du̍a̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ . Le̍ he̍ī , mi̍ Mɛ̄lɛ̄ka̍ chūā ndu̍ māā ō chō wānā sa̍kpō Mɛ̄lɛ̄ka̍ o̍ hɔ̄l . ”
45004004	Tē ō wa̍ pɛ̍ mī wāŋndo̍ ō tōsa̍ wa̍llo̍ le̍ wāŋndo̍ , ndu̍yɛ̍ mā pāāwa̍ ndu̍ , mɛ̄ɛ̍ nyɛ̄ nda̍ ke̍ ndu̍ ko̍ŋ le̍ wa̍li̍ o̍ to̍sa̍ wo̍ wo̍ ō cho̍ ke᷅ fo̍ndō le̍  .
45004005	Kɛ̍ ndu̍yɛ̍ tē wāŋndo̍ ō dōu̍ dɔ̍ɔ̍ tīīnda᷄ŋ ndɔ̄ɔ̍ o̍ ndu̍ pi̍la̍ wa̍lta̍ ndɔ̄la̍ŋ ni᷄ŋ le̍ sīmnɔ᷄ŋndo̍ wānā sa̍kpō Mɛ̄lɛ̄ka̍ o̍ hɔ̄l te̍ , o̍ ko̍ŋ kɔ̍ɔ̍lī , mbō tīīnda̍ŋ Mɛ̍lɛ̄ka̍ o̍ si̍i̍ŋgūū ho̍ō wānāa̍ to̍sā sɔ̍ɔ̍ŋ wɔ̍ɔ̍ŋndo̍ŋ nda̍ wānāā sa̍kpō wo̍ , wānā ko̍ŋ , nu̍a̍ā Mɛ̄lɛ̄ka̍ sīīŋgūū ndu̍ wānā sa̍kpō le̍ tīīnda᷄ŋ ndɔ̄ ko̍ŋ  .
45004006	Māsāa̍ Dēēve̍ bɛ̍ɛ̍ mbo̍ dīmī nyɛ̄ pīlɛ̍ kōŋ kpe̍ . Mbo̍ dīmī māā wāna̍ Mɛ̄lɛ̄ka̍ sīīŋgūū ho̍ō wānā sa̍kpō ndu̍ pi̍la̍ o̍ hɔ̄l , kɛ̍ ō ve᷅ le̍ wānā ko̍ŋ wa̍li̍ ndɔ̄ kɛ̍ndɛ̄ le̍ wo̍ , wānā ko̍ŋ ō pɛ̄l tɔ̄nɔ̄ɔ̍ . Mbo̍ dīmī āā  ,
45004007	 “  Wānāa̍ to̍sā ha̍ā sɔ̄ɔ̍ŋ wɔ̍ɔ̍ŋndo̍ŋ , kɛ̍ , mī Mɛ̄lɛ̄ka̍ ma᷄l nda̍ le̍ mu̍ŋ , ndu̍yɛ̍ mbō fāŋa̍ yɔ̄ŋndā ndāla̍ wɔ̍ɔ̍ŋnda̍ŋ nda̍ , wānāā kāŋ ā pɛ̄l tɔ̄nɔ̄ɔ̍  .
45004008	Wāna̍ Māsānɔ̄ɔ̍ Mɛ̄lɛ̄ka̍ ō chɔ᷅m ho̍ō yɔ̄ŋ ndɔ̄ wɔ̍ɔ̍ŋndo̍ chōo̍ le̍ wo̍ , ō pɛ̄l tɔ̄nɔ̄ɔ̍ . ”
45004009	Kɛ̍ ndu̍yɛ̍ bāā tɔ̄nɔ̄ɔ̍ ho̍ō le̍ wānāa̍ chu̍ā ka̍a̍ a̍ hīvīo̍o̍ o̍ chīɛ̄ī kɔ̄ɔ̄lī wa̍ ko̍ni̍ o̍ cho̍ ni̍ ? Sāko̍ . Wānāa̍ hi̍vī o̍ chīɛ̄ī kɔ̄ɔ̄lī le̍ wa̍ bɛ̍ɛ̍ ō chō le̍ nda̍ . Mi̍ ŋ̄ dīmī māā le̍ tīīnda᷄ŋ E̍bīlāha᷅m ndu̍ o̍o̍ nɔ̍ wo̍ , mi̍ Mɛ̄lɛ̄ka̍ sīīŋgūū ndu̍ wānā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l  .
45004010	Kɛ̍ ndu̍yɛ̍ a̍ bōōndi̍i̍ kūɛ̍ɛ̍nɛ̍ o̍ si̍i̍ŋgu̍u̍ yɛ̄ ndu̍ wānā sa̍kpō ? Bāā E̍bīlāha᷅m o̍ sɔ̍la̍ fɛ̍lɛ̍ŋ hi̍vīo̍o̍ o̍ chīɛ̄ī kɔ̄ɔ̄lī , bāā ndu̍ o̍o̍ ve̍ wɔ̍ o̍ hi̍vīāā le̍ ? Ndu̍ o̍o̍ ve̍ wɔ̍ o̍ hi̍vīāā le̍ mi̍ he̍ī ī yɔ̄nu᷄ŋ  .
45004011	Hīvī E̍bīlāha᷅m sɔ̍la̍ o̍ chīɛ̄ī kɔ̄ɔ̄lī wo̍ ō wa̍ māwāā māā tāāmāsi̍ le̍ sīīŋgūū Mɛ̄lɛ̄ka̍ sīīŋgu̍u̍ ndu̍ wānā sa̍kpō ndu̍ pi̍la̍ o̍ hɔ̄l le̍ tīīnda᷄ŋ o̍ dɔ̍ū o̍ Mɛ̄lɛ̄ka̍ ni᷄ŋ , bo̍o̍ndi̍i̍ o̍ ve̍ wɔ̍ bɛ̍ɛ̍ o̍ hi̍vīāā le̍ ve̍ . O̍ he̍ī ni᷄ŋ , mɛ̄ɛ̍ E̍bīlāha᷅m cho̍ māchūāā fi̍nyāa̍ le̍ wāŋnda̍ kpo̍u̍ , a̍ cho̍ bɛ̍ɛ̍ a̍ hi̍vīāā o̍ chīɛ̄ī kɔ̄ɔ̄lī le̍ wa̍ , kɛ̍ ndu̍yɛ̍ ma̍ dūāū tīīnda᷄ŋndo̍ o̍ Mɛ̄lɛ̄ka̍ ni᷄ŋ , mbo̍ sīīŋgūū nda̍ wānāā sa̍kpō ndu̍ pi̍la̍ o̍ hɔ̄l la̍  .
45004012	Ndu̍yɛ̍ ō chō vɛ̄lɛ̄ māchūāā māā fi̍nyāa̍ le̍ wānāa̍ cho̍ ā hīvīāā o̍ chīɛ̄ī kɔ̄ɔ̄lī wa̍ . Kɛ̍ ndu̍yɛ̍ ō cho̍ ko̍ hi̍vīo̍o̍ le̍ , kɛ̍ ma̍ hīāū lāchī a̍ Mɛ̄lɛ̄ka̍ tīīnda᷄ŋndo̍ mɛ̄ɛ̍ fi̍nyā nāa̍ E̍bīlāha᷅m hi̍o̍ū lāchī a̍ Mɛ̄lɛ̄ka̍ tīīnda᷄ŋndo̍ bōōndi̍i̍ ndu̍ o̍o̍ sɔ̍la̍ wɔ̍ hīvīo̍o̍ le̍ ve̍ yɛ̍  .
45004013	Mi̍ Mɛ̄lɛ̄ka̍ chūēl E̍bīlāha᷅m a̍ wānāa̍ fu̍la̍ o̍ pūlālē ndɔ̄le̍ŋ chōo̍ wa̍ būŋgɛ̄i̍ māā nda̍ cho̍ hūnɔ̄ɔ̄ chi̍e̍ēŋndo̍ nɔ̄ ni̍ . Mɛ̄lɛ̄ka̍ ō chu̍e̍ bu̍ŋgɛ̄i̍ he̍ī le̍ E̍bīlāha᷅m sāwa̍ ndɔ̄ ma̍ndāā le̍ . Ō chu̍a̍ māchūāā ndi̍ le̍ tīīnda᷄ŋ E̍bīlāha᷅m dɔ̍ū o̍ ndu̍ ni̍ŋ , ndu̍yɛ̍ mi̍ Mɛ̄lɛ̄ka̍ ndu̍ si̍i̍ŋgūū ndu̍ wānā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l lo̍  .
45004014	Ŋ̄ dīmi᷅ŋ ndɔ̄ māā wānāa̍ to̍sā nyɛ᷅ sāwāla̍ŋ lā dīmi̍ wo̍ wa̍ māā nda̍ cho̍ nyɛ̄ Mɛ̄lɛ̄ka̍ chu̍a̍ ko̍ŋ bu̍ŋgɛ̄i̍ yo̍ sɔ̄lā ni̍ . Tē ndu̍ o̍o̍ wa̍ le̍nde̍ pɛ̍ i̍ cho̍ ni̍ , mɛ̄ɛ̍ tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ ndu̍ o̍o̍ nɔ᷅ tɔ̍nɔ̄ o̍ tɔ̍nɔ̄ le̍ . Ndu̍yɛ̍ būŋgɛ̄ī Mɛ̄lɛ̄ka̍ chu̍a̍ ve̍ bɛ̍ɛ̍ ī wa̍ sīmnɔ᷄ŋ su̍ɛ̍i̍ fo̍ndō fu̍u̍  .
45004015	Sāwāla̍ Mɛ̄lɛ̄ka̍ ke̍ Mūu̍sē la̍ŋ lā tōsā ma̍to̍sāā mī Mɛ̄lɛ̄ka̍ dɔ̄ūnu᷄ŋ tu̍mbe̍ a̍ ŋ̄wāŋndā chīe̍e̍ , ndu̍yɛ̍ mbō tūsi̍ nda̍ dɛ̍nɛ̍ pa̍lāa̍ chōo̍ . Kɛ̍ ndu̍yɛ̍ nāa̍ sāwāla̍ cho̍ le̍ , wānā tɛ̍ɛ̍mbūū sa̍wā le̍  .
45004016	Le̍la̍ŋ , nyɛ̄ Mɛ̄lɛ̄ka̍ chu̍a̍ ko̍ŋ bu̍ŋgɛ̄i̍ yo̍ , o̍ Mɛ̄lɛ̄ka̍ ti̍i̍nda᷄ŋndo̍ ni᷄ŋ sa̍na̍a̍ wānā sɔ̍lā ndu̍ ni̍ . Le̍ sa̍bū i̍ cho̍ le̍nde̍ wo̍ cho̍ ni̍ māā le̍ chɔ̄mndo̍ māā kɛ̄ndɛ̄i̍ Mɛ̄lɛ̄kɛ̍i̍ to̍sā ni̍ mī wānā sɔ̍la̍ nyɛ̄ Mɛ̄lɛ̄ka̍ chu̍a̍ bu̍ŋgɛ̄i̍ yo̍ . Ndu̍yɛ̍ wānāa̍ fu̍la̍ o̍ pūlāle̍ E̍bīlāha᷅mnde̍ŋ chōo̍ wa̍ , nda̍ kpo̍u̍ Mɛ̄lɛ̄ka̍ chō nda̍ ndu̍ kē kpe̍e̍kpe̍i̍ . Ndu̍yɛ̍ ō cho̍ ko̍ wa̍nāa̍ chu̍ā sa̍wāla̍ Mɛ̄lɛ̄ka̍ ke̍ Mūu̍sē la̍ŋ nda̍ le̍ o̍ chu̍e̍l būŋgɛ̄i̍ he̍ī le̍ . Wānāa̍ du̍a̍ū ti̍i̍nda᷄ŋ ndāa̍ o̍ Mɛ̄lɛ̄ka̍ ni᷄ŋ mɛ̄ɛ̍ E̍bīlāha᷅m dɔ̍ū tīīnda᷄ŋndo̍ o̍ ndu̍ ni̍ŋ yɛ̍ wa̍ , nda̍ bɛ̍ɛ̍ būŋgɛ̄i̍ he̍ī ī chūānu̍ŋ le̍ nda̍ . Kāni̍ fu̍u̍le̍ , na̍a̍ fa̍ū E̍bīlāha᷅m ndu̍ cho̍ fi̍nyā nāa̍ ni̍  .
45004017	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Ya̍ Mɛ̍lɛ̄ka̍ I̍ to̍sa̍ ma̍ sīmnu᷄ŋ fi̍nyāa̍ le̍ wānāā kāa̍la̍ fa̍ŋgā . ” Mɛ̄lɛ̄ka̍ ndu̍ ndu̍ o̍ hɔ̄l fi̍nyā nāa̍ E̍bīlāha᷅m cho̍ ni̍ , ndu̍ yɔ̍nūŋ ni̍ māā Mɛ̄lɛ̄ka̍ E̍bīlāha᷅m dɔ̍ū tīīnda᷄ŋndo̍ o̍ ndu̍ ni̍ŋ ndo̍ . Ndu̍ cho̍ Mɛ̄lɛ̄ka̍ o̍ mi̍ŋgī wa̍nāa̍ vi᷅ wa̍ yōōmū wo̍ ni̍ . Ndu̍yɛ̍ sɔ̄ɔ̍ŋ wa᷅ hu̍nɔ̄ɔ̄ yɔ̄nɔ᷄ŋndo̍ wo̍ŋ , ō wa̍ sūɛ̍i̍ a̍ mu̍ŋ o̍kɔ̄ɔ̄ pɛ̍ , māā sɔ̄ɔ̍ŋ chu̍ū ni᷅ŋ yɔ̄nɔ᷄ŋ o̍ su̍a̍ā a̍ mu̍ŋ o̍kɔ̄ɔ̄ ni̍  .
45004018	Mi̍ chē bɛ̍ɛ̍ wānā a̍a̍ che᷅ pɛ̍ āā sūɛ̍i̍ E̍bīlāha᷅m wa̍ lēhɔ̄l o̍ nɛ̄ī le̍ ndi̍ ve̍ , māā ī cho̍ su̍ɛ̍i̍ yɔ̍nu̍ŋ te̍ ni̍ , kɛ̍ o̍ ko̍ŋ ni̍ŋ fa̍ū , mbo̍ dūāū tīīnda᷄ŋndo̍ o̍ Mɛ̄lɛ̄ka̍ ni᷄ŋ . Ndu̍yɛ̍ hɔ̄lte̍ŋ lē wa̍ ndu̍ o̍ nɛ̄ī māā ī chō yɔ̄nɔ᷄ŋ . Le̍ he̍ī mi̍ E̍bīlāha᷅m si̍mnu᷄ŋ fi̍nyāa̍ le̍ wānāā kāa̍la̍ fa̍ŋgā o̍ chi̍e̍ēŋndo̍ ni᷄ŋ . Mi̍ ī yɔ̄nu᷄ŋ mɛ̄ɛ̍ Mɛ̄lɛ̄ka̍ dīmu̍l ndu̍ yɛ̍ āā , “ Le̍nde̍ chūāā nūm a̍ ma̍māa̍ ā wā ni̍ŋ fa̍ŋgā ni̍ māā lōo̍ŋ mu᷅ŋ . ”
45004019	E̍bīlāha᷅m wɔ̄sīlā ndɔ̄la̍ŋ la̍ a̍a̍ wa̍ ni᷅ŋ sɔ̍ŋgɔ̍ kɛ̄mɛ̄ . Le̍ he̍ī mbo̍ yīya᷄ŋ māā sɔ̍ŋgɔ̍ wānā vi̍lɛ̍i̍ ko̍ni̍ o̍ cho̍ ni᷅ŋ ni̍ . Ndu̍yɛ̍ vɛ̍lɛ̄ , Se̍lūā la̍a̍ ndɔ̄ ve̍ wa̍nā vi̍a̍lāā le̍ . Kɛ̍ ndu̍yɛ̍ o̍ ko̍ŋ ni̍ŋ fa̍ū , tīīnda᷄ŋ E̍bīlāha᷅m ndu̍ o̍o̍ nɔ̍ o̍ Mɛ̄lɛ̄ka̍ ni᷄ŋ ndo̍ , ō pɔ̄mbɔ̄ bɛ̍ɛ̍ fe̍ŋa̍ŋ le̍cho̍o̍ le̍  .
45004020	Ō me᷄l ti̍i̍nda᷄ŋ ndu̍ o̍o̍ nɔ̍ wo̍ le̍ . Ndu̍yɛ̍ kīīsa᷄ŋ bɛ̍ɛ̍ ō kīīsa̍ŋ a̍ būŋgɛ̄ī Mɛ̄lɛ̄ka̍ chu̍a̍ ve̍ le̍ . Kɛ̍ mbo̍ chɔ̄ɔ̄lū bɛ̍ɛ̍ hi̍o̍u̍wɔ̄ɔ̄ lāchī a̍ tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ mbo̍ hīāū māā pāāndū . Ndu̍yɛ̍ mbo̍ līsā Mɛ̄lɛ̄ka̍  .
45004021	E̍bīlāha᷅m ndu̍ o̍o̍ si̍nā kpe̍e̍kpe̍i̍ māā Mɛ̄lɛ̄ka̍ nɔ̄lā mbō tōsa̍ nyɛ̄ o̍ nyɛ̄ o̍ chu̍a̍ būŋgɛ̄i̍  .
45004022	Le̍la̍ŋ , ī chō ī dīmīa̍ŋ a̍ tīīnda᷄ŋ E̍bīlāha᷅m dɔ̍ū o̍ Mɛ̄lɛ̄ka̍ ni᷄ŋ ndo̍ o̍kɔ̄ɔ̄ āā , “ Le̍ he̍ī , mi̍ Mɛ̄lɛ̄ka̍ sīīŋgūū ndu̍ wānā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l . ”
45004023	Dīōmnda̍ po̍o̍nyi̍a̍ŋ la᷅ŋ āā , “ Le̍ he̍ī , mi̍ Mɛ̄lɛ̄ka̍ sīīŋgūū ndu̍ wānā sa̍kpō , ” la̍ŋ , lā dīmi̍ŋ le̍ E̍bīlāha᷅m su̍e̍e̍ le̍  .
45004024	Lā dīmi̍ŋ le̍ na̍a̍ bɛ̍ɛ̍ , na̍a̍ Mɛ̄lɛ̄ka̍ chō sīīŋgūū wānāā sa̍kpō ndu̍ pi̍la̍ o̍ hɔ̄l la̍ , ndu̍ yɔ̍nūŋ māā na̍a̍ ŋ̍ dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ o̍ so̍li̍ Māsānɔ̍ nāa̍ Chi̍i̍sū o̍ pīɔ̍mndo̍ ni᷄ŋ mbo̍ mīŋgī ndu̍ yōōmū wa̍ ni̍  .
45004025	Mi̍ Mɛ̄lɛ̄ka̍ yɔ̄ŋgū Chi̍i̍sū ma̍ dīī ndu̍ le̍ yɔ̄ŋndā nāāla̍ wɔ̍ɔ̍ŋnda̍ŋ . Ndu̍yɛ̍ mi̍ Mɛ̄lɛ̄ka̍ mīŋgī ndu̍ yōōmū le̍ mī ndu̍ Mɛ̍lɛ̄ka̍ ō sīīŋgu̍u̍ na̍a̍ wānāā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l  .
45005001	Le̍la̍ŋ , mɛ̄ɛ̍ Mɛ̄lɛ̄ka̍ tōsa̍ mi̍ ŋ̄ sīmnu᷄ŋ wa̍nāā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l le̍ tīīnda᷄ŋ na̍a̍ ŋ̄ dɔ̄ū o̍ ndu̍ ni̍ŋ ndo̍ yɛ̍ , ndu̍ Mɛ̍lɛ̄ka̍ ō hīni̍ ni᷅ŋ kɔ̄l a̍ na̍a̍ sa̍na̍a̍ o̍ sa̍bu̍ Māsānɔ̍ nāa̍ Chi̍i̍sū Ki̍li̍tīo̍o̍ ni᷄ŋ  .
45005002	Ndu̍yɛ̍ o̍ ko̍ŋ kɔ̍ɔ̍lī , le̍ tīīnda᷄ŋ na̍a̍ ŋ̄ dɔ̄ū o̍ Chi̍i̍sū Ki̍li̍tī ni̍ŋ ndo̍ , ndu̍ Ki̍li̍tī ō tōsa̍ mi̍ ŋ̄ chā sūɛ̍i̍ kɛ̍ndɛ̄ī Mɛ̄lɛ̄ka̍ tōsa̍l na̍a̍ ve̍ . Ndu̍yɛ̍ ŋ̄ chō a̍ kɔ̄l kɛ̄ndɛ̄ le̍ nyɛ̄ na̍a̍ ŋ̄ chō ko̍ŋ le̍hɔ̍l o̍ nɛ̄ī le̍ ndu̍ wo̍ , ndu̍ yɔ̍nūŋ ni̍ māā na̍a̍ bɛ̍ɛ̍ ŋ̄ chō hūnɔ̄ɔ̄ wā o̍ nāŋɔ̄ɔ̍ Mɛ̄lɛ̄ka̍a̍ ni᷄ŋ  .
45005003	Ndu̍yɛ̍ vɛ̍lɛ̄ ŋ̄ chō a̍ kɔ̄l kɛ̄ndɛ̄ le̍ nyɛ̄ pālāa̍ ke̍e̍kū na̍a̍ chōo̍ wo̍ . Kāni̍ fu̍u̍le̍ , tē nyɛ̄ pālāa̍ kēēku̍ na̍a̍ chōo̍ pɛ̍ , he̍ī tōsā mī ŋ̄ hīōū lāchī a̍ sīsi̍la̍ŋ o̍ lāāla᷄ŋ nāa̍ chōo̍ nyɛ̍ kɛ̄ndɛ̄ yi̍  .
45005004	Ndu̍yɛ̍ tē ŋ̄ si᷄m le̍nde̍ yi̍ pɛ̍ , he̍ī tōsā mī Mɛ̄lɛ̄ka̍ chu̍a̍ na̍a̍ māā ŋ̄ chō ā bɛ̄ndāā . Tē ō chu̍a̍ yɛ̄ na̍a̍ pɛ̍ māā ŋ̄ chō ā bɛ̄ndāā , mɛ̄ɛ̍ he̍ī tōsā mī ŋ̄ wa̍ lēhɔ̄l o̍ nɛ̄ī le̍ nyɛ̄ Mɛ̄lɛ̄ka̍ nɔ̄ le̍ na̍a̍ wo̍  .
45005005	Ndu̍yɛ̍ hɔ̄ltē na̍a̍ ŋ̄ nɔ̄ le̍ŋ o̍ nɛ̄ī le̍ŋ , ŋ̄ hu̍i̍nūŋ le̍ni̍ŋ te̍ . Kāni̍ fu̍u̍le̍ , Mɛ̄lɛ̄ka̍ tōsa̍ mi̍ ŋ̄ sīnā mɛ̄ɛ̍ kpɛ̍ o̍ ka̍a̍la̍ na̍a̍ yɛ̍ . Ō tōsa̍ he̍ī sa̍na̍a̍ a̍ Nyi̍nā ndɔ̍ Kāsi̍ o̍ to̍sa̍ mbo̍ wā na̍a̍ kɔ̄ɔ̄lī wo̍  .
45005006	Mi̍ Ki̍li̍tī wu᷅ le̍ na̍a̍ wānāā wɔ̄ɔ̍ŋnda̍ . Bōōndi̍i̍ ke̍ŋ na̍a̍ ŋ̍ nɔ̍lā na̍a̍ pi̍la̍ sōlī lēni᷄ŋ te̍ . Mbo̍ sɔ̄lā pīɔ̍mndo̍ a̍ te̍le̍ŋ Mɛ̄lɛ̄ka̍ pi̍la̍ kɛ̄ɛ̄si̍a̍a̍ wo̍  .
45005007	Ō chō sūɛ̍i̍ ka̍lā kpo᷅ke̍ le̍ mī wāŋndo̍ chɛ᷄l le̍ mbō vī le̍ wāna̍ si᷅m ho̍ō ō kālā ka̍lā o̍ nyɛ̄ sāwāla̍ŋ lā dīmi̍ wo̍ tōsāa̍ ni᷄ŋ ndo̍ . Kɛ̍ ndu̍yɛ̍ nāa̍ pu̍m mī wāŋndo̍ chɛ᷄l le̍ mbō vī le̍ wāna̍ nɔ̍ nyīɛ̍ɛ̍yīī wāŋndā chīe̍e̍ya̍ wo̍  .
45005008	Kɛ̍ Mɛ̄lɛ̄ka̍ ndu̍ ndu̍ , mbo̍ chɔ̄m na̍a̍ kāālā bɛ̄ndū o̍ ka̍a̍la̍ na̍a̍ wo̍ . Kāni̍ fo̍ndōle̍ , ŋ̄ wa̍ wɔ̄ wānāā wɔ̄ɔ̍ŋ mi̍ Ki̍li̍tī wu᷅ le̍ na̍a̍  .
45005009	Pīɔ̍m Ki̍li̍tī sɔ̍la̍ ko̍ŋ ndo̍ , ndu̍ to̍sa̍ ni̍ mi̍ Mɛ̄lɛ̄ka̍ sīīŋgūū ni᷅ŋ na̍a̍ wānāā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l . Nāa̍ Mɛ̄lɛ̄ka̍ to̍sa̍ wɔ̄ ke̍ŋ , ō nɔ̄lā kpe̍e̍kpe̍i̍ mbō pīŋi̍ na̍a̍ o̍ sa̍bu̍ Ki̍li̍tīo̍o̍ ni᷄ŋ . O̍ ko̍ŋ , ndu̍ Mɛ̍lɛ̄ka̍ ō do̍u̍nūŋ tu̍mbe̍ mbō tūsi̍ na̍a̍ nyɛ̄ pālāa̍ chōo̍ le̍  .
45005010	Bōōndi̍i̍ na̍a̍ ŋ̄ wa̍ wɔ̄ ya̍a̍mɔ̍ɔ̍wa̍a̍ Mɛ̄lɛ̄ka̍ ve̍ , bōōndi̍i̍ ke̍ŋ Mɛ̄lɛ̄ka̍ tōsa̍ ni̍ mi̍ po̍ ndɔ̄ɔ̍ sɔ̄lā pīɔ̍mndo̍ le̍ na̍a̍ , o̍ ko̍ŋ kɔ̍ɔ̍lī , mi̍ ŋ̄ sīmnu᷄ŋ Ndi̍a̍a̍mɔ̍ɔ̍wa̍a̍ ndɔ̄ . Nāa̍ Mɛ̄lɛ̄ka̍ tōsa̍ wɔ̄ ke̍ŋ , ō nɔ̄lā kpe̍e̍kpe̍i̍ mbō pīŋi̍ na̍a̍ bōōndi̍i̍ na̍a̍ ŋ̄ chō ni᷅ŋ he̍ī ndi̍a̍a̍mɔ̍ɔ̍wa̍a̍ ndūa̍a̍ ve̍ . He̍ī chō yɔ̄nɔ᷄ŋ le̍ chō Ki̍li̍tī cho̍ yōōmū wo̍  .
45005011	Kɛ̍ ndu̍yɛ̍ ō cho̍ ko̍ ke̍ŋ te̍ . Ŋ̄ chō a̍ kɔ̄l kɛ̄ndɛ̄ le̍ nyɛ̄ Mɛ̄lɛ̄ka̍ tōsa̍l na̍a̍ sa̍na̍a̍ o̍ Māsānɔ̍ nāa̍ Chi̍i̍sū Ki̍li̍tī ni̍ŋ ndo̍ . Kāni̍ fo̍ndōle̍ , ndu̍ to̍sa̍ ni̍ mi̍ ŋ̄ sīmnu᷄ŋ ni᷅ŋ ndi̍a̍a̍mɔ̍ɔ̍wa̍a̍ Mɛ̄lɛ̄ka̍  .
45005012	Wānā pi᷅lɛ̍ kpe̍ to̍sa̍ ni̍ mi̍ yɔ̄ŋ wɔ̄ɔ̍ŋndo̍ hūŋ o̍ chi̍e̍ēŋndo̍ ni᷄ŋ , ndu̍yɛ̍ mi̍ yɔ̄ŋ wɔ̄ɔ̍ŋndo̍ hūŋ a̍ pīɔ̍mndo̍ . O̍ ko̍ŋ , mi̍ pīɔ̍mndo̍ hūŋ le̍ ŋ̄wāŋndā chīe̍e̍ kpo̍u̍ , kāni̍ fu̍u̍le̍ , ŋ̄wāŋndā chīe̍e̍ kpo̍u̍ ā tōsa̍ yɔ̄ŋ wɔ̄ɔ̍ŋndo̍  .
45005013	Lɔ̍ɔ̍ pa̍ bɛ̍ɛ̍ Mɛ̄lɛ̄ka̍ yɔ̄ŋgū sa̍wāla̍ŋ , wāŋnda̍ o̍ chi̍e̍ēŋndo̍ chōo̍ nda̍ a̍a̍ to̍sa̍ ni᷅ŋ yɔ̄ŋ wɔ̄ɔ̍ŋndo̍ . Kɛ̍ ndu̍yɛ̍ tē sāwāla̍ ve̍ la̍ du̍a̍u̍wāā le̍ , yɔ̄ŋndā wɔ̄ɔ̍ŋndā wāŋnda̍ tōsā la̍ŋ lā ve᷅ la̍ chɔ̍māā nda̍ chōo̍ le̍  .
45005014	Kɛ̍ ndu̍yɛ̍ chɔ̍ŋ a̍ te̍le̍ŋ A̍dām wa̍ yōōmū wo̍ mbo̍ kūā a̍ te̍le̍ŋ Mūu̍sē wa̍ yōōmū wo̍ , mi̍ pīɔ̍mndo̍ wā ŋ̄wāŋndā chīe̍e̍ o̍ la̍nda᷄ŋ cho̍o̍ . Wānāa̍ nda̍ a̍a̍ to̍sa̍ bɛ̍ɛ̍ yɔ̍ŋ wɔ̄ɔ̍ŋ su̍u̍ A̍dām to̍sa̍ mbo̍ sōlī Mɛ̄lɛ̄ka̍ dīōm te̍ wa̍ , nda̍ bɛ̍ɛ̍ ā wa̍ pīɔ̍mnda̍ŋ . O̍ nɛ̄ī pu̍m ni᷄ŋ , A̍dām wa̍ māwāā māā tāāmāsi̍ wāna̍ ndu̍ o̍o̍ nɔ̍ le̍ hūnɔ̄ɔ̍ wo̍  .
45005015	Kɛ̍ ndu̍yɛ̍ wānāā ŋīɔ̍ɔ̍ŋnda̍ ha̍ā , yɛ̍ yɔ̍ɔ̍ chō nda̍ tɛ̄ɛ̄ŋ . Kāni̍ fu̍u̍le̍ , nɛ̄i̍ Mɛ̄lɛ̄ka̍ tōsa̍ kɛ̄ndɛ̄i̍ o̍ ŋ̄wāŋndā chīe̍e̍ lo̍ wo̍ ō chō te̍ŋge̍ŋ a̍ nɛ̄i̍ A̍dām to̍sa̍ yɔ̄ŋ wɔ̄ɔ̍ŋndo̍ wo̍ . Mi̍ wāŋndā chīe̍e̍ya̍ wū ta̍u̍ ta̍u̍ le̍ yɔ̄ŋ wɔ̄ɔ̍ŋ wānā pi᷅lɔ̍ɔ̍ ho̍ō . Kɛ̍ ndu̍yɛ̍ kɛ̄ndɛ̄i̍ Mɛ̄lɛ̄kɛ̍i̍ a̍ kē o̍ yɔ̍ŋgu̍ le̍ wānāā fāŋgā fa̍ŋgā wo̍ ndu̍ hi̍o̍ū po̍lo̍ŋ . Ndu̍yɛ̍ he̍ī yɔ̄nu̍ŋ sa̍na̍a̍ o̍ kɛ̄ndɛ̄i̍ wānā pi᷅lɔ̍ɔ̍ ho̍ō tōsa̍ ve̍ ni᷄ŋ , ndu̍ yɔ̍nūŋ māā Chi̍i̍sū Ki̍li̍tī ni̍  .
45005016	Nyɛ̍ yɔ̍nu̍ŋ o̍ kē Mɛ̄lɛ̄ka̍ yɔ̄ŋgu̍ ŋ̄wāŋndā chīe̍e̍ wo̍ kɔ̄ɔ̄lī wo̍ chō te̍ŋge̍ŋ , a̍ nyɛ̍ yɔ̍nu̍ŋ o̍ yɔ̄ŋ wɔ̄ɔ̍ŋ wāŋndo̍ o̍ pīlɔ̍ɔ̍ tōsa̍ wo̍ kɔ̄ɔ̄lī wo̍ . Mɛ̄ɛ̍ wāŋndo̍ ho̍ō tōsa̍ yɔ̄ŋ wɔ̄ɔ̍ŋndo̍ , mi̍ Mɛ̄lɛ̄ka̍ kīlūl ndu̍ yāmɛ̍i̍ le̍ mbō tūsi̍ ndu̍ nyɛ̄ pālāa̍ chōo̍ . Kɛ̍ mi̍ kē Mɛ̄lɛ̄ka̍ yɔ̄ŋgu̍ ho̍ō o̍ yɔ̄ŋndā wɔ̄ɔ̍ŋndā fāŋgāla̍ yɔ̍nu̍ŋ nda̍ŋ kɔ̄ɔ̄lī wo̍ tōsā mi̍ Mɛ̄lɛ̄ka̍ sīīŋgūū ŋ̄wāŋndā chīe̍e̍ wa̍nāā sa̍kpō ndu̍ pi̍la̍ o̍ hɔ̄l  .
45005017	Wāŋndo̍ ō pīlɛ̍ to̍sa̍ ni̍ mi̍ pīɔ̍mndo̍ wā ŋ̄wāŋndā chīe̍e̍ o̍ la̍nda᷄ŋ cho̍o̍ , kāni̍ fu̍u̍le̍ le̍ yɔ̄ŋ wɔ̄ɔ̍ŋ wānā pi᷅lɛ̍ kōŋ ō tōsa̍ wo̍ . Kɛ̍ ndu̍yɛ̍ wāŋndo̍ ō pīlɔ̍ɔ̍ ho̍ō , ndu̍ yɔ̍nūŋ māā Chi̍i̍sū Ki̍li̍tī ni̍ , sūɛ̍i̍ kɛ̍ndɛ̄ī ndu̍ ndu̍ to̍sa̍ ve̍ ndi̍ hi̍o̍ū po̍lo̍ŋ . Kāni̍ fo̍ndōle̍ , ndu̍ Ki̍li̍tī , wānāā Mɛ̄lɛ̄ka̍ tōsa̍l kɛ̄ndɛ̄i̍ ndūɛ̄ī bɛ̍ndūe̍i̍ , ndu̍yɛ̍ mbo̍ yɔ̄ŋgū nda̍ kē ndɔ̄ɔ̍ le̍ sīmnɔ᷄ŋndo̍ wānāā sa̍kpō ndu̍ pi̍la̍ o̍ hɔ̄l la̍ , ō tōsa̍ ma̍ wā hūnɔ̄ɔ̄ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sɔ̄lā  .
45005018	Le̍la̍ŋ , mɛ̄ɛ̍ yɔ̄ŋ wɔ̄ɔ̍ŋ wānā pi᷅lɔ̍ɔ̍ tōsa̍ mi̍ Mɛ̄lɛ̄ka̍ tūsī ŋ̄wāŋndā chīe̍e̍ kpo̍u̍ nyɛ̍ pālāa̍ chōo̍ yɛ̍ , le̍nde̍ ko̍ni̍ le̍ mɛ̄ɛ̍ wāŋndo̍ ō pīlɛ̍ ō tōsa̍ nyɛ̍ cho̍ sa̍kpō wo̍ yɛ̍ , mi̍ ŋ̄wāŋndā chīe̍e̍ kpo̍u̍ a̍ sɔ̍lā mālɔ̄ɔ̍ . Ndu̍yɛ̍ mi̍ Mɛ̄lɛ̄ka̍ tōsā ma̍ sɔ̄lā yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍  .
45005019	Ndu̍yɛ̍ , mɛ̄ɛ̍ wānā pi᷅lɛ̍ sōli̍ Mɛ̄lɛ̄ka̍ dīōm mi̍ he̍ī tōsā , mi̍ wānāā fāŋgā ā sīmnu᷄ŋ wa̍nāā yɔ̄ŋ wɔ̄ɔ̍ŋ yɛ̍ , le̍nde̍ ko̍ni̍ le̍ mɛ̄ɛ̍ wānā pi᷅lɛ̍ tūēī Mɛ̄lɛ̄ka̍ dīōm yɛ̍ , mi̍ he̍ī tōsā mi̍ wānāā fāŋgā ā wā sīmnɔ᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l  .
45005020	Hūnɔ̄ɔ̄ sāwāla̍ Mɛ̄lɛ̄ka̍la̍ŋ lā hīŋ ndo̍ ō tōsa̍ mātōsāā mi̍ yɔ̄ŋ wɔ̄ɔ̍ŋndo̍ chɔ̄ɔ̄lū kūīī ta̍u̍ . Kɛ̍ ndu̍yɛ̍ mɛ̄ɛ̍ yɔ̄ŋ wɔ̄ɔ̍ŋndo̍ ō kūi̍i̍ , mi̍ Mɛ̄lɛ̄ka̍ chɔ̄ɔ̄lū ŋ̄wāŋndā chīe̍e̍ kɛ̍ndɛ̄i̍ ndūɛ̍i̍ tōsāl mi̍ ī hīāū a̍ mɛ̄ɛ̍ yɔ̄ŋ wɔ̄ɔ̍ŋndo̍ kūi̍i̍ yɛ̍ po̍lo̍ŋ po̍lo̍ŋ  .
45005021	Le̍la̍ŋ , bōllē sūɛ̍i̍ ka̍lɛ̄i̍ kpo̍u̍ cho̍ ni̍ māā , mɛ̄ɛ̍ ŋ̄wāŋndā chīe̍e̍ a̍ wa̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ , o̍ ko̍ŋ , mi̍ yɔ̄ŋ wɔ̄ɔ̍ŋndo̍ chūū nda̍ kpo̍u̍ pi̍ɔ̍mndo̍ yɛ̍ , le̍nde̍ ko̍ni̍ ŋ̄wāŋndā chīe̍e̍ a̍ cho̍ o̍ kɛ̄ndɛ̄i̍ Mɛ̄lɛ̄kɛ̍i̍ bɛ̄ŋgu̍ ni̍ . Kāni̍ fu̍u̍le̍ , Mɛ̄lɛ̄ka̍ tōsa̍ ma̍ sīmnu᷄ŋ wa̍nāā sa̍kpō ndu̍ pi̍la̍ Mɛ̍lɛ̄ka̍ o̍ hɔ̄l . Ndu̍yɛ̍ he̍ī ī tōsa̍ mi̍ ŋ̄wāŋndā chīe̍e̍ a̍ sɔ̍lā yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sa̍na̍a̍ o̍ Māsānɔ̍ nāa̍ Chi̍i̍sū Ki̍li̍tī ni̍ŋ  .
45006001	Mɛ̄ɛ̍ ɔ̍ɔ̄ nyɛ̄ na̍a̍ ŋ̄ nɔ̄ mī ŋ̄ dīmi̍ o̍ sūɛ̍i̍ he̍ī ni᷄ŋ a̍ yɔ̄ŋ wɔ̄ɔ̍ŋndo̍ o̍kɔ̄ɔ̄ wo̍ ? Bāā dīmīo̍o̍ na̍a̍ ŋ̄ dīmi̍ ni̍ māā ŋ̄ hīōūnu᷅ŋ lāchī a̍ yɔ̄ŋ wɔ̄ɔ̍ŋndo̍ , le̍ mī Mɛ̄lɛ̄ka̍ chɔ̄ɔ̄lu̍ na̍a̍ kɛ̄ndɛ̄i̍ ndūɛ̍i̍ tōsāl ta̍u̍ ? Sāko̍  .
45006002	Ŋ̄ nɔ̍ mī ŋ̄ hīōū lɛ̄ lāchī a̍ yɔ̄ŋ wɔ̄ɔ̍ŋndo̍ tōsāa̍ kpo̍so̍ŋ te̍ . Kāni̍ fu̍u̍le̍ , a̍ yɔ̄ŋ wɔ̄ɔ̍ŋndo̍ ndu̍ ndu̍ o̍kɔ̄ɔ̄ , ŋ̄ chō ni᷅ŋ māchūāā māā wānāa̍ vi᷅ ni᷅ŋ . Ŋ̄ nɔ̍ lɛ̍ mī ŋ̄ hīōū lāchī a̍ yɔ̄ŋ wɔ̄ɔ̍ŋndo̍ tōsāa̍ kpo̍so̍ŋ te̍  .
45006003	Nya̍ pi̍la̍ lā sīnā wa̍la̍ŋ māā na̍a̍ fa̍ū mɛ̄ɛ̍ nda̍ pūlū na̍a̍ pūlɔ̄ɔ̍ Mɛ̄lɛ̄ka̍a̍ mi̍ ŋ̄ sīmnu᷄ŋ di̍ōmndo̍ ō pīlɛ̍ na̍a̍ Chi̍i̍sū Ki̍li̍tī wa̍ā . Ndu̍yɛ̍ , ha̍a̍a̍ ma̍ yīŋ na̍a̍ yīŋɔ̄ɔ̄ kōŋ , mɛ̄ɛ̍ pīɔ̍m o̍ vi᷅ wo̍ , mɛ̄ɛ̍ na̍a̍ nda̍a̍ ŋ̍ vi᷅ wu̍ ko̍ŋ ni̍  .
45006004	Le̍la̍ŋ , ha̍a̍a̍ mi̍ yīŋɔ̄ɔ̄ na̍a̍ ŋ̄ sɔ̄la̍ wo̍ tōsā mi̍ ŋ̄ wā wānāā wūāā na̍a̍ nda̍ā , mɛ̄ɛ̍ chɔ̄ nda̍ chɔ̍ ndu̍ wo̍ mɛ̄ɛ̍ na̍a̍ nda̍ā nda̍ chɔ̍ chɔ̄ kōŋ ni̍ . Ndu̍yɛ̍ he̍ī yɔ̄nu̍ŋ le̍ mī ŋ̄ wa̍ o̍ yōōmū sɛ̄nɛ̄ī ni᷄ŋ mɛ̄ɛ̍ Mɛ̄lɛ̄ka̍ fi̍nyā nāa̍ ō mīŋgi̍ Ki̍li̍ti̍ yōōmū a̍ kpāāya̍ ndɔ̄ bɛ̍ndōo̍ yɛ̍  .
45006005	Tē ŋ̄ wa̍ yɛ̄ wānāā wūāā na̍a̍ nda̍ā pɛ̍ , mɛ̄ɛ̍ mīŋgī Mɛ̄lɛ̄ka̍ mīŋgi̍ ndu̍ yōōmū wo̍ , mɛ̄ɛ̍ na̍a̍ bɛ̍ɛ̍ ō chō na̍a̍ mīŋgī yōōmū kpe̍e̍kpe̍i̍ mɛ̄ɛ̍ o̍ mi̍ŋgi̍ ndu̍ yōōmū yɛ̍  .
45006006	Ndu̍yɛ̍ mɛ̄ɛ̍ na̍a̍ ŋ̄ sīnā ndi̍ yɛ̍ , bōōndi̍i̍ nda̍ dīī Chi̍i̍sū Ki̍li̍tī o̍ yɔ̄m sīŋgāfīlāa̍ chōo̍ ve̍ , tē ō wa̍ māā yɔ̄ŋɔ̄ɔ̄ pɛ̍ , mɛ̄ɛ̍ o̍ ko̍ŋ wāna̍ chi̍e̍e̍yɛ̍ī nɛ̄ī pa̍a̍ndūe̍i̍ bɛ̍ɛ̍ i̍ sɔ̍la̍ pīɔ̍mndo̍ a̍ ndu̍ la̍tu̍lu̍ ni̍ . He̍ī yɔ̄nu̍ŋ le̍ mī Mɛ̄lɛ̄ka̍ dīī wāna̍ chi̍e̍e̍yɛ̍ī nɛ̄ī pa̍a̍ndūe̍i̍ , i̍ cho̍ he̍ī o̍ kpāāya̍ yɔ̄ŋ wɔ̄ɔ̍ŋndo̍ bɛ̄ŋgu̍ ve̍ kɔ̍sɔ̄ kɔ̍sɔ̄ . Ndu̍yɛ̍ ī yɔ̄nu̍ŋ māā hāli̍ kpe̍ŋ ŋ̄ ve᷅ lɛ̍ o̍ kpāāya̍ yɔ̄ŋ wɔ̄ɔ̍ŋndo̍ bɛ̄ŋgu̍ māā lāchɛ̄ le̍  .
45006007	Kāni̍ fo̍ndōle̍ , tē wāŋndo̍ ō vī ni᷅ŋ pɛ̍ , mɛ̄ɛ̍ ō fūla̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ , yɔ̄ŋ wɔ̄ɔ̍ŋndo̍ ō nɔ᷅ lɛ̍ ndu̍ kpāāyā o̍ kpāāyā cho̍o̍ le̍  .
45006008	Ndu̍yɛ̍ ha̍a̍a̍ mi̍ ŋ̄ wū lātūlu̍ na̍a̍ Ki̍li̍tī wa̍ā , mɛ̄ɛ̍ ŋ̄ nɔ̄ tīīnda᷄ŋndo̍ māā na̍a̍ nda̍ā ŋ̄ chō hūnɔ̄ɔ̄ vɛ̄lɛ̄ wā yōōmū  .
45006009	Kāni̍ fo̍ndōle̍ , ŋ̄ sīnā māā Mɛ̄lɛ̄ka̍ mīŋgi̍ Ki̍li̍ti̍ yōōmū , ndu̍yɛ̍ māā ō vi᷅ lɛ̍ kpo̍so̍ŋ te̍ . Kpāāyā o̍ kpāāyā pīɔ̍mndo̍ ō nɔ̍ lɛ̍ ndu̍ chōo̍ le̍  .
45006010	Pīɔ̍m Ki̍li̍tī vi᷅ wo̍ , ō tōsa̍ le̍ fɛ̍ɛ̍ŋ a̍ fɛ̍ɛ̍ŋ yɔ̄ŋ wɔ̄ɔ̍ŋndo̍ ō nɔ̍ lɛ̍ ndu̍ kpāāyā o̍ kpāāyā cho̍o̍ le̍ . Ndu̍yɛ̍ yōōmū o̍ nɔ̍ ni᷅ŋ ndo̍ , o̍ ba̍ Mɛ̄lɛ̄ka̍a̍ bɛ̄ŋgu̍ yōōmū kōŋ chō ni̍  .
45006011	Mɛ̄ɛ̍ le̍nde̍ ko̍ni̍ nya̍ bɛ̍ɛ̍ nya̍ nɔ̄ mī lā chu̍a̍ nya̍ pi̍la̍ ni̍ . Ha̍a̍a̍ mi̍ lā wā dīōmndo̍ ō pīlɛ̍ a̍ Chi̍i̍sū Ki̍li̍tī , yɔ̄ŋ wɔ̄ɔ̍ŋndo̍ ō nɔ̍ lɛ̍ nya̍ kpāāyā o̍ kpāāyā cho̍o̍ le̍ . Ndu̍yɛ̍ yōōmūlā nyāla̍ŋ lā nɔ̄ ni᷅ŋ mānūāā mī lā wa̍ o̍ ba̍ Mɛ̄lɛ̄ka̍a̍ bɛ̄ŋgu̍  .
45006012	Lā chɛ᷅l lɛ̄ mī lā wa̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ le̍ , o̍ ko̍ŋ mī lā tōsa̍ sɔ̄ɔ̍ŋ yēēmɛ̍i̍ wāna̍ chi̍e̍e̍yɛ̍ī nyɛ̄ī pa̍a̍ndūe̍i̍ ī dīmūl nya̍ le̍ tōsāa̍ wo̍ŋ te̍  .
45006013	Ndu̍yɛ̍ o̍ ko̍ŋ kɔ̍ɔ̍lī , lā chɛ᷅l lɛ̄ mī dīāllūŋ nya᷄ŋ ī pīlɛ̍ bɛ̍ɛ̍ i̍ wa̍ lɛ̄ le̍ yɔ̄ŋ wɔ̄ɔ̍ŋ tōsā le̍ . Lā nɔ̄ ni᷅ŋ mānūāā mī lā yɔ̄ŋgu̍ŋ nya̍ pi̍la̍ nāa̍ Mɛ̄lɛ̄ka̍ chūā , māā wānāa̍ vi᷅ ni᷅ŋ pāāndū , kɛ̍ ndu̍yɛ̍ mi̍ Mɛ̄lɛ̄ka̍ mīŋgī nda̍ yōōmū . Ndu̍yɛ̍ lā yɔ̄ŋgu̍ di̍a̍llūŋ nya᷄ŋ kpo̍u̍ nāa̍ ndu̍ chu̍a̍ le̍ mbō sōli̍ŋ kpe̍ku̍ a̍ mu̍ŋ le̍ nyɛ̍ cho̍ sa̍kpō wo̍ tōsāa̍  .
45006014	Lā chɛ᷅l mī yɔ̄ŋ wɔ̄ɔ̍ŋndo̍ ō nɔ̄ lɛ̄ nya̍ kpāāyāa̍ chōo̍ le̍ . Kāni̍ fu̍u̍le̍ , ō cho̍ o̍ sāwāla̍ Mɛ̄lɛ̄ka̍ ke̍ Mūu̍sē la̍ŋ bā bɛ̄ŋgu̍ le̍ na̍a̍ ŋ̄ chō le̍ . O̍ kɛ̄ndɛ̄i̍ Mɛ̄lɛ̄kɛ̍i̍ bā bɛ̄ŋgu̍ na̍a̍ ŋ̄ chō ni̍  .
45006015	Ō yɛ̄ɛ̍nɛ̍ na̍a̍ ŋ̄ dīmi̍ yɛ̍ o̍ he̍ī ni᷄ŋ ? Bāā mɛ̄ɛ̍ na̍a̍ ŋ̄ chō ni᷅ŋ o̍ kɛ̄ndɛ̄i̍ Mɛ̄lɛ̄kɛ̍i̍ bā bɛ̄ŋgu̍ yɛ̍ , ŋ̄ cho̍ lɛ̍ sāwāla̍ŋ o̍ bā bɛ̄ŋgu̍ le̍ yɛ̍ , bāā dīmīo̍o̍ na̍a̍ ŋ̄ dīmi̍ ni̍ māā ŋ̄ hīōūnu᷅ŋ lāchī a̍ yɔ̄ŋ wɔ̄ɔ̍ŋndo̍ tōsāa̍ ? Sāko̍ . Ŋ̄ nɔ̍ mī ŋ̄ hīōū lāchī a̍ yɔ̄ŋ wɔ̄ɔ̍ŋndo̍ tōsāa̍ kpo̍so̍ŋ te̍  .
45006016	Kāni̍ fu̍u̍le̍ , lā sīnā wa̍la̍ŋ māā tē ō wa̍ pɛ̍ mā yɔ̍ŋgu̍ŋ wa᷅ŋndo̍ o̍ bā bɛ̄ŋgu̍ , ndu̍yɛ̍ nyɛ̄ o̍ di̍mūl nu̍m ndo̍ ndu̍ ko̍ni̍ ŋ̄ tōsā ni̍ , mɛ̄ɛ̍ wāna̍ ŋ̄ tōsā ko̍ŋ nyɛ᷅ o̍ di̍mūl nu̍m ndo̍ wo̍ , chīɔ̍ɔ̍ ŋ̄ chō ndu̍ o̍ bā bɛ̄ŋgu̍ ni̍ . Le̍nde̍ ko̍ni̍ , tē a̍ wa̍ nyɛ̄ yɔ̄ŋ wɔ̄ɔ̍ŋndo̍ ō dīmūl nu̍m ndo̍ tōsāa̍ pɛ̍ , mɛ̄ɛ̍ pīɔ̍mndo̍ ŋ̄ sɔ̄lā o̍ ko̍ŋ kɔ̍ɔ̍lī ni̍ . Kɛ̍ tē a̍ to̍sa̍ nyɛ̄ Mɛ̄lɛ̄ka̍ dīmūl nu̍m ndo̍ pɛ̍ , sīīŋgūūwo̍ Mɛ̄lɛ̄ka̍ sīīŋgūū nu̍m wānā sa̍kpo̍ ndu̍ pi̍la̍ o̍ hɔ̄l o̍ ko̍ŋ kɔ̍ɔ̍lī ni̍  .
45006017	O̍ tāse̍la̍ ndɔ̄ɔ̍ , māā lāchɛ̄ nya̍ wa̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ ni̍ . Kɛ̍ ndu̍yɛ̍ ŋ̄ me᷄l Mɛ̄lɛ̄ka̍ ba̍li̍ka̍ , kāni̍ fu̍u̍le̍ , pɛ̄ɛ̄kū tōnya̍ nya̍ sɔ̄la̍ a̍ Mɛ̄lɛ̄ka̍ o̍kɔ̄ɔ̄ wo̍ mi̍ lā chūā pɛ̄ɛ̄kū kōŋ a̍ kɔ̄l kpo̍u̍  .
45006018	O̍ ko̍ŋ , mi̍ Mɛ̄lɛ̄ka̍ bāŋā nya̍ mbo̍ sōlī nya̍ nāa̍ nya̍ wa̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ wa̍ . O̍ ko̍ŋ kɔ̍ɔ̍lī , mi̍ lā sīmnu᷄ŋ ni᷅ŋ chīa̍a̍ Mɛ̄lɛ̄ka̍ le̍ mī lā tōsa̍ nyɛ̍ cho̍ sa̍kpō Mɛ̄lɛ̄ka̍ o̍ hɔ̄l lo̍  .
45006019	Kɛ̍ ndu̍yɛ̍ mɛ̄ɛ̍ nya̍ nɔ̍ wɔ̍ si̍nā pɛ̄ŋgu̍ bɔ̍ɔ̍ le̍ yɛ̍ , I̍ chɔ᷅m ndɔ̍ nya̍ sūɛ̍i̍ ka̍lɛ̄i̍ o̍ nɛ̄i̍ īwāna̍ chi̍e̍e̍ya̍a̍ chōo̍ . Ko̍ŋ cho̍ ni̍ māā o̍ tāse̍la̍ ndɔ̄ɔ̍ mi̍ nya̍ a̍a̍ yɔ̄ŋgu᷄ŋ kpo̍u̍ māā lāchɛ̄ o̍ sɔ̄ɔ̍ŋ nɔ̍ɔ̍lɛ̍i̍yo̍ŋ tōsāa̍ ni᷄ŋ , o̍ ko̍ŋ kɔ̍ɔ̍lī , mi̍ lā wā hīōūwɔ̄ɔ̍ lāchī a̍ sɔ̄ɔ̍ŋ wɔ̍ɔ̍ŋ bɛ̄ndo᷄ŋ tōsāa̍ . Kɛ̍ pɛ̄ŋgo̍o̍ ho̍ō ni᷅ŋ , lā yɔ̄ŋgu̍ŋ nya̍ pi̍la̍ kpo̍u̍ māā chīa̍a̍ Mɛ̄lɛ̄ka̍ le̍ , mī lā tōsa̍ o̍ cho̍ Mɛ̄lɛ̄ka̍ o̍ hɔ̄l sa̍kpō wo̍ , ndu̍yɛ̍ mī lā sīmnu᷄ŋ wa̍nāa̍ cho̍ ā yɔ̄ŋga᷄ŋ o̍ ndu̍ lo̍  .
45006020	Bōōndi̍i̍ nya̍ wa̍ ke̍ŋ yɔ᷅ŋ wɔ̄ɔ̍ŋndo̍ o̍ bā bɛ̄ŋgu̍ māā lāchɛ̄ ve̍ , bōōndi̍i̍ ke̍ŋ sɔ̄ɔ̍ŋ cho̍ sa̍kpō Mɛ̄lɛ̄ka̍ o̍ hɔ̄l lo̍ŋ , ŋ̄ ve̍ nya̍ kūēē le̍ tōsā le̍  .
45006021	Ndu̍yɛ̍ sɔ̄ɔ̍ŋ nya̍ a̍a̍ to̍sā mu̍ŋ , kɛ̍ mi̍ lā chūā ni᷅ŋ mu̍ŋ hāū māā sɔ̄ɔ̍ŋ lāsi̍ɔ̍mbu̍ wo̍ŋ , tɔ̄nɔ̄ o̍ tɔ̄nɔ̄ bɛ̍ɛ̍ sɔ̄ɔ̍ŋ mu̍ŋ ŋ̄ chūu̍ nya̍ le̍ . Pīɔ̍mndo̍ ko̍ni̍ sɔ̄ɔ̍ŋ wa̍ā le̍ndo̍ŋ tōsāa̍ ŋ̄ chūū wa̍nā ni̍  .
45006022	Kɛ̍ , pɛ̄ŋgo̍o̍ ho̍ō ni᷅ŋ Mɛ̄lɛ̄ka̍ bāŋa̍ nya̍ mbo̍ sōlī nya̍ nāa̍ nya̍ wa̍ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ wa̍ . Ndu̍yɛ̍ lā sīmnu᷄ŋ ni᷅ŋ chīa̍a̍ Mɛ̄lɛ̄ka̍ . O̍ ko̍ŋ , tɔ̄nɔ̍ nya̍ sɔ̄la̍ lēkɔ̍ɔ̍lī wo̍ ō tōsa̍ mi̍ lā sīmnu᷄ŋ wa̍nāa̍ cho̍ ā yɔ̄ŋga᷄ŋ o̍ Mɛ̄lɛ̄ka̍ lo̍ . O̍ he̍ī ni᷄ŋ , mi̍ lā wā hūnɔ̄ɔ̄ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sɔ̄lā  .
45006023	Pāāwā wānā sɔ̍lā le̍ yɔ̄ŋ wɔ̄ɔ̍ŋndo̍ wo̍ ndu̍ cho̍ pīɔ̍mndo̍ ni̍ . Kɛ̍ , Mɛ̄lɛ̄ka̍ ndu̍ nyɛ̄ o̍ ke᷅ ŋ̍wa᷅ŋndā chīe̍e̍ o̍ sa̍bu̍ Māsānɔ̍ nāa̍ Chi̍i̍sū Ki̍li̍tīo̍o̍ ni᷄ŋ ndo̍ , ndu̍ cho̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ ni̍  .
45007001	Chāāŋāā nīāā wa̍nāā lāāla᷄ŋnda̍ , lā sīnā nyɛ᷅ ya̍ I̍ cho̍ ho̍ō hūnɔ̄ɔ̄ sūɛ̍i̍ a̍ ndu̍ o̍kɔ̄ɔ̄ wo̍ wa̍la̍ŋ wa̍la̍ŋ . Kāni̍ fo̍ndōle̍ , lā sīnā i̍sɔ̍ɔ̍ a̍ sāwāla̍ŋ o̍kɔ̄ɔ̄ . Lā sīnā māā bōōndi̍i̍ wāŋndo̍ wā yo̍o̍mū ve̍ ko̍ni̍ o̍ wa᷅ o̍ sāwāa̍ bɛ̄ŋgu̍ ni̍  .
45007002	Ŋ̄ chūānu᷅ŋ ndɔ̄ sāwāa̍ a̍ nɔ̄ɔ̍ o̍kɔ̄ɔ̄ māā tāāmāsi̍ . Sāwāa̍ dīmi̍ māā wānā la̍nɔ̍ cho̍ ho̍ō o̍ nɔ̄ɔ̍ wo̍ , tē pɔ̍nɔ̍ɔ̍ chō wɔ̄ lāchāl pɛ̍ , mɛ̄ɛ̍ ō chō wɔ̄ o̍ sāwa̍ nɔ̍ ndɔ̄ɔ̍ bɛ̄ŋgu̍ . Kɛ̍ ndu̍yɛ̍ , tē ō lo̍ o̍ ko̍ŋ mī pɔ̍nɔ̍ɔ̍ vī pɛ̍ , mɛ̄ɛ̍ ō cho̍ lɛ̍ o̍ sāwa̍ nɔ̄ ko̍ŋ bɛ̄ŋgu̍ le̍  .
45007003	Le̍la̍ŋ , tē wānā la̍nɔ̍ɔ̍ pɔ̍nɔ̍ ndɔ̄ cho̍ lāchāl pɛ̍ , kɛ̍ ndu̍yɛ̍ mbō ma᷄l ndu̍ mbō cha᷄l nda̍ wānā pɔ̍nɔ̍ che᷅le̍ŋ pɛ̍ , ā vēēlu̍ ndu̍ āā , wānā su̍u̍ndɛ̍i̍yo̍ . Kɛ̍ tē ō wa̍ pɛ̍ mī wānā la̍nɔ̍ɔ̍ pɔ̍nɔ̍ ndɔ̄ vi᷅ , mɛ̄ɛ̍ ō cho̍ lɛ̍ o̍ sāwa̍ nɔ̄ ko̍ŋ bɛ̄ŋgu̍ le̍ . Ndu̍yɛ̍ ō lo̍ ni᷅ŋ bɛ̍ɛ̍ o̍ ko̍ŋ mbō cha᷄l nda̍ wānā pɔ̍nɔ̍ che᷅le̍ŋ , ā ve̍e̍lū ndu̍ āā , wānā su̍u̍ndɛ̍i̍ le̍  .
45007004	Nya̍ bɛ̍ɛ̍ le̍nde̍ ko̍ni̍ nya̍ chō ni̍ , chāāŋāā nīāā wa̍nāā lāāla᷄ŋnda̍ . Kāni̍ fo̍ndōle̍ , ha̍a̍a̍ nya̍ bɛ̍ɛ̍ mi̍ lā wā dīāllu᷄ŋ Ki̍li̍tīo̍ŋ , ndu̍yɛ̍ mi̍ Ki̍li̍tī wu᷅ , mɛ̄ɛ̍ a̍ sāwāla̍ Mɛ̄lɛ̄ka̍ ke̍ Mūu̍sē la̍ŋ o̍kɔ̄ɔ̄ , lā chō māchūāā wānāa̍ vi᷅ ni᷅ŋ . Ndu̍yɛ̍ he̍ī yɔ̄nu̍ŋ le̍ mī lā wa̍ ni᷅ŋ mīāl wānā che᷅le̍ŋ , ndu̍ yɔ̍nūŋ māā wāna̍ Mɛ̄lɛ̄ka̍ mīŋgi̍ ho̍ō yōōmū wo̍ ni̍ . He̍ī yɔ̄nu̍ŋ le̍ mī ŋ̄ tōsa̍ sɔ̄ɔ̍ŋ Mɛ̄lɛ̄ka̍ sɔ̄lā tɔ̍nɔ̄ɔ̍ o̍ na̍a̍ ni᷄ŋ ndo̍ŋ  .
45007005	Bōōndi̍i̍ na̍a̍ ŋ̄ wa̍ wāna̍ chi̍e̍e̍yɛ̍ī na̍a̍ ŋ̄wāŋndā chīe̍e̍ ve̍ o̍ bā bɛ̄ŋgu̍ ve̍ , yēēma̍ŋ to̍sāā yɔ̄ŋ wɔ̄ɔ̍ŋndo̍ŋ ko̍ni̍ ŋ̍ wa̍ wa̍llo̍ a̍ na̍a̍ ni̍ . Ndu̍yɛ̍ sāwāla̍ Mɛ̄lɛ̄ka̍ ke̍ Mūu̍sē la̍ŋ , la̍ŋ la̍ wa̍ na̍a̍ yīya᷄ŋ to̍sāā yɔ̄ŋ wɔ̄ɔ̍ŋndo̍ dɔ̄wɔ̄ɔ̍ o̍ lākɔ̄l ni̍ . O̍ ko̍ŋ , mi̍ yɔ̄ŋ wɔ̄ɔ̍ŋ kōŋ ndu̍ chu̍ū na̍a̍ pīɔ̍mndo̍  .
45007006	Kɛ̍ ndu̍yɛ̍ bōōnde̍i̍ he̍ī ni᷅ŋ , na̍a̍ na̍a̍ a̍ sāwāla̍ŋ nda̍ŋ o̍kɔ̄ɔ̄ , ŋ̄ cho̍ lɛ̍ o̍ la̍ŋ bɛ̍ŋgu̍ le̍ . A̍ sāwāla̍ na̍a̍ ŋ̄ wa̍ la̍ŋ o̍ bā o̍ bīyɔ̄ɔ̍ ni᷄ŋ nda̍ŋ o̍kɔ̄ɔ̄ , na̍a̍ na̍a̍ ŋ̄ chō ni᷅ŋ māchūāā māā wānāa̍ vi᷅ ni᷅ŋ . Ndu̍yɛ̍ he̍ī ī yɔ̄nu̍ŋ le̍ mī ŋ̄ tōsa̍ wa̍llo̍ le̍ Mɛ̄lɛ̄ka̍ o̍ nɛ̄ī sɛ̍nɛ̄ī chōo̍ , ndu̍ yɔ̍nūŋ ni̍ māā nɛ̄i̍ Nyi̍na̍ Kāsi̍ Mɛ̄lɛ̄ka̍a̍ ō chɔ᷄m ndo̍ . Nɛ̄ī pa̍a̍ndōo̍ ndu̍ yɔ̍nūŋ ni̍ māā nyɛ̄ sāwāla̍ŋ lā dīmi̍ wo̍ tōsāa̍ , ŋ̄ to̍sā lɛ̍ wa̍llo̍ lēchōo̍ le̍  .
45007007	Mɛ̄ɛ̍ ɔ̍ɔ̄ nyɛ̄ na̍a̍ ŋ̄ nɔ̄ mī ŋ̄ dīmi̍ o̍ sūɛ̍i̍ he̍ī ni᷄ŋ a̍ sāwāla̍ Mɛ̄lɛ̄ka̍ la̍ŋ o̍kɔ̄ɔ̄ wo̍ ? Bāā dīmīo̍o̍ na̍a̍ ŋ̄ chō ni̍ māā lā chō nyɛ̄ wɔ̄ɔ̍ŋ ? Sāko̍ . Sāwāla̍ŋ lā wɔ̄u̍ kpo̍so̍ŋ te̍ . Kɛ̍ ndu̍yɛ̍ vɛ̍lɛ̄ , tē sāwāla̍ la̍ a̍a̍ ve̍ le̍ , ya̍ i̍i̍ si̍nā nyɛ̍ cho̍ yɔ̄ŋ wɔ̄ɔ̍ŋndo̍ wo̍ le̍ . Tē sāwāa̍ ndu̍ o̍o̍ di̍mi̍ āā , “ Wānā lu̍e̍ī le̍hɔ̍l o̍ nyɛ̄ pi̍la̍ le̍ ” le̍ , I̍ ve̍ si̍nā nyɛ̍ cho̍ hɔ̄lte̍ŋ lūɛ̄īyɔ̄ɔ̍ o̍ nyɛ̄ pi̍la̍a̍ wo̍ le̍  .
45007008	O̍ sāwāla̍ŋ ni᷄ŋ sa̍na̍a̍ yɔ̄ŋ wɔ̄ɔ̍ŋndo̍ sɔ̄la̍ fo̍ndāa̍ ni̍ . O̍ ko̍ŋ , mbo̍ tōsā mi̍ I̍ de᷅l kɔ̄l o̍ hɔ̄lte̍ŋ lūɛ̄īyɔ̄ɔ̍ o̍ nyɛ̄m pi̍la̍ŋ o̍ nɛ̄īla̍ yɛ̍ yɛ̍ ni̍ŋ . Sāwāla̍ŋ la̍ a̍a̍ ve̍ le̍ , yɔ̄ŋ wɔ̄ɔ̍ŋndo̍ ndu̍ o̍o̍ wa᷅ ni̍ŋ ma̍wa̍ā māā nyɛ̄ vīlɛ̍i̍ , ndu̍ o̍o̍ nɔ᷅ kpa̍a̍yā le̍  .
45007009	Bōōndi̍i̍ ya̍ i̍i̍ si̍na̍ wɔ̍ a̍ sāwāla̍ŋ o̍kɔ̄ɔ̄ le̍ ve̍ , bōōndi̍i̍ ke̍ŋ I̍ wa̍nu̍ŋ yo̍o̍mū . Kɛ̍ , mɛ̄ɛ̍ ya̍ si̍na̍ dɔ̍ɔ̍ a̍ la̍ŋ o̍kɔ̄ɔ̄ , mi̍ yēēmɛ̍i̍ bɛ̍ndūe̍i̍ lūɛ̄ī dɔ̍ɔ̍ ya̍ o̍ kɔ̄l le̍ yɔ̄ŋ wɔ̄ɔ̍ŋndo̍ tōsāa̍  .
45007010	O̍ ko̍ŋ , mi̍ I̍ wu᷅ . Mɛ̄ɛ̍ o̍ he̍ī ni᷄ŋ , mi̍ sāwāla̍ la̍ a̍a̍ nɔ̍ le̍ tōsāa̍ mī wa̍ yōōmū la̍ŋ lā mīī tōsā mi̍ sɔ̍lā pīɔ̍mndo̍  .
45007011	O̍ sāwāla̍ŋ ni᷄ŋ sa̍na̍a̍ yɔ̄ŋ wɔ̄ɔ̍ŋndo̍ sɔ̄la̍ fo̍ndāa̍ ni̍ . O̍ ko̍ŋ , mi̍ yɔ̄ŋ wɔ̄ɔ̍ŋndo̍ hūī ya̍ . Ndu̍yɛ̍ mi̍ yɔ̄ŋ wɔ̄ɔ̍ŋndo̍ dīī ya̍ a̍ sāwāa̍  .
45007012	Le̍la̍ŋ , sāwāla̍ŋ lā chō māchūāā nyɛ̍ fu̍la̍ o̍ Mɛ̄lɛ̄ka̍ lo̍ . Ndu̍yɛ̍ sāwāla̍ŋ ō kɛ᷅ o̍ kɛ᷅ ō fūla̍ o̍ Mɛ̄lɛ̄ka̍ lo̍ . Ndu̍yɛ̍ chɔ̄mndo̍ la̍ chɔ᷅m wa᷅ŋndo̍ nyɛ̍ cho̍ sa̍kpō le̍ tōsāa̍ wo̍ ni̍ . Ndu̍yɛ̍ o̍ ko̍ŋ kɔ̍ɔ̍lī , lā chō nyɛ̄ kɛ̄ndɛ̄  .
45007013	Mɛ̄ɛ̍ i̍ cho̍ le̍nde̍ yɛ̍ , bāā ko̍ŋ chɔ̍m māchɔ̄māā māā nyɛ̄ kɛ̄ndɔ̄ɔ̍ ndu̍ to̍sa̍ ni̍ mi̍ I̍ sɔ̍lā pīɔ̍mndo̍ ? Sāko̍ . Ō cho̍ le̍nde̍ kpo̍so̍ŋ te̍ . Yɔ̄ŋ wɔ̄ɔ̍ŋndo̍ to̍sa̍ ni̍ mi̍ I̍ sɔ̍lā pīɔ̍mndo̍ . Ndu̍yɛ̍ sāwāla̍ kɛ̍ndɛ̄la̍ŋ nda᷅ŋ a̍ la̍ŋ yɔ̄ŋ wɔ̄ɔ̍ŋndo̍ tōsa̍ he̍ī ni̍ . Ndu̍yɛ̍ he̍ī yɔ̄nu̍ŋ le̍ mī wāŋnda̍ sīna̍ mɛ̄ɛ̍ kpe̍e̍kpe̍i̍ yɔ̄ŋ wɔ̄ɔ̍ŋndo̍ chō yɛ̍ . Mɛ̄ɛ̍ sāwāla̍ŋ la̍ to̍sa̍ ni̍ mi̍ wāŋnda̍ sīnā mɛ̄ɛ̍ yɔ̄ŋ wɔ̄ɔ̍ŋndo̍ ō wɔ̄u̍ wɔ̄ūlē bɛ̄ndūle̍ŋ yɛ̍ ni̍  .
45007014	Ŋ̄ sīnā māā sāwāla̍ŋ nda̍ŋ nyɛ̍ fu̍la̍ o̍ Mɛ̄lɛ̄ka̍ wo̍ la̍ cho̍ ni̍ . Kɛ̍ ya̍ ya̍ , wāna̍ chi̍e̍e̍ yo̍o̍māa̍ ko̍ni̍ ya̍ I̍ cho̍ ni̍ , ndu̍yɛ̍ mi̍ I̍ si̍mnu᷄ŋ māā chɛ̄ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍  .
45007015	I̍ si̍nā pɛ̍ŋgu̍ kpo̍so̍ŋ mɛ̄ɛ̍ ya̍ I̍ cho̍ sɔ̄ɔ̍ŋ tōsāa̍ yɛ̍ le̍ . Kāni̍ fo̍ndōle̍ , nyɛ̄ ya̍ I̍ hɛ̍nāŋ le̍ tōsāa̍ wo̍ , I̍ nɔ̍lā mī I̍ to̍sa̍ ko̍ŋ te̍ . Kɛ̍ nyɛ̄ ya̍ I̍ hɛ̍nāŋ le̍ tōsāa̍ kpo̍so̍ŋ te̍ wo̍ , ndu̍ ya̍ I̍ to̍sā ni̍  .
45007016	Le̍la̍ŋ tē ō wa̍ pɛ̍ le̍nde̍ māā nyɛ̄ ya̍ I̍ hɛ̍nāŋ le̍ tōsāa̍ le̍ wo̍ māā ndu̍ ya̍ to̍sā ni̍ , mɛ̄ɛ̍ ko̍ŋ chɔ̍m māā I̍ chɛ̍l ndi̍ tōnya̍ māā sāwāla̍ŋ lā na᷄ŋ  .
45007017	O̍ he̍ī ni᷄ŋ , tē ō wa̍ pɛ̍ māā nyɛ̄ ya̍ I̍ hɛ̍nāŋ le̍ tōsāa̍ le̍ wo̍ māā ndu̍ ya̍ I̍ to̍sā ni̍ , mɛ̄ɛ̍ ko̍ŋ chɔ̍m ni̍ māā ō cho̍ ya̍ pi̍la̍ le̍ cho̍ sūɛ̍i̍ wɔ̍ɔ̍ŋīī kēŋ tōsāa̍ le̍ . Yɔ̄ŋ wɔ̄ɔ̍ŋ cho̍ o̍ kɔ̄l nūu̍ ni᷄ŋ ndo̍ , mɛ̄ɛ̍ ndu̍ cho̍ sūɛ̍i̍ wɔ̍ɔ̍ŋīī kēŋ tōsāa̍ ni̍  .
45007018	Kāni̍ fu̍u̍le̍ , I̍ si̍nā māā kɔ̄l nūu̍ ho̍ō , ndu̍ yɔ̍nūŋ māā wāna̍ chi̍e̍e̍yɛ̍ī nīi̍ to̍sā he̍ī yɔ̄ŋ wɔ̄ɔ̍ŋndo̍ ve̍ ni̍ , nyɛ̄ o̍ nyɛ̄ kɛ̄ndɛ̄ cho̍ le̍ni̍ŋ te̍ . Kāni̍ fo̍ndōle̍ , mī I̍ nɔ̍ yēēmɛ̍i̍ le̍ sūɛ̍i̍ kɛ̍ndɛ̄i̍ tōsāa̍ , kɛ̍ I̍ nɔ̍lā le̍  .
45007019	Kāni̍ fo̍ndōle̍ , sūɛ̍i̍ kɛ̍ndɛ̄ī ya̍ I̍ ye̍e̍mā le̍ tōsā ve̍ , I̍ to̍sā ke̍ŋ te̍ . O̍ ko̍ŋ kɔ̍ɔ̍lī , sūɛ̍i̍ wɔ̍ɔ̍ŋīī ya̍ I̍ hɛ̍nāŋ le̍ tōsāa̍ le̍ ve̍ , ndi̍ ya̍ I̍ hi̍a̍ū la̍chi̍ a̍ tōsāā ni̍  .
45007020	Ndu̍yɛ̍ tē ō wa̍ yɛ̄ pɛ̍ māā , nyɛ̄ ya̍ I̍ hɛ̍nāŋ le̍ tōsā le̍ wo̍ māā ndu̍ ya̍ I̍ to̍sā ni̍ , mɛ̄ɛ̍ ō cho̍ ya̍ pi̍la̍ le̍ cho̍ sūɛ̍i̍ wɔ̍ɔ̍ŋīī kēŋ tōsāa̍ le̍ . Yɔ̄ŋ wɔ̄ɔ̍ŋ cho̍ o̍ kɔ̄l nūu̍ ni᷄ŋ ndo̍ , ndu̍ cho̍ sūɛ̍i̍ wɔ̍ɔ̍ŋīī kēŋ tōsāa̍ ni̍  .
45007021	Mɛ̄ɛ̍ o̍ he̍ī ni᷄ŋ , nyɛ̍ cho̍ yɔ̄nɔ᷄ŋndo̍ o̍ kɔ̄l nūu̍ ni᷄ŋ ndo̍ ndu̍ cho̍ ho̍ō ni̍ māā , te̍le̍ŋ o̍ te̍le̍ŋ ya̍ I̍ ye̍e̍ma̍ le̍ sūɛ̍i̍ kɛ̍ndɛ̄i̍ tōsāa̍ , sūɛ̍i̍ wɔ̍ɔ̍ŋnde̍ ko̍ni̍ ya̍ I̍ ti̍ū ba̍ le̍ tōsāa̍ ni̍  .
45007022	I̍ cho̍ ō chɛ̄lāā a̍ nyi̍nā nūu̍ kpo̍u̍ le̍ nyɛ̄ sāwāla̍ Mɛ̄lɛ̄ka̍la̍ŋ lā dīmi̍ wo̍ tōsāa̍  .
45007023	Kɛ̍ ndu̍yɛ̍ I̍ sa̍a̍lu̍ŋ māā nyɛ̄ chēle̍ŋ chō wa̍llo̍ o̍ ya̍ ni̍ŋ mbo̍ wā sɔ̍ŋgɔ̄ɔ̍ a̍ sāwa̍ Mɛ̄lɛ̄ka̍a̍ ō kɔ̄l nūu̍ chō ho̍ō ō chɛ̄lāā le̍ tōsāa̍ wo̍ . Nyɛ̄ ko᷄ŋ to̍sa̍ ni̍ mi̍ I̍ wa᷅ o̍ bīyɔ̄ɔ̍ ni᷄ŋ ye̍e̍mɛ̍i̍ to̍sāā yɔ̄ŋ wɔ̄ɔ̍ŋ i̍ cho̍ o̍ ya̍ ni̍ŋ nde̍ o̍ bā bɛ̄ŋgu̍  .
45007024	Nyɛ̄ pālāa̍ ho̍ō chō ō bānā bānā ya̍ chōo̍ fɔ̍ . Mī nɛ̄ɛ̍nɛ̍ fa̍ŋa̍ yɛ̄ ya̍ dīāllu᷄ŋ cho̍ mu᷅ŋ hūnɔ̄ɔ̄ wu̍ wo̍ŋ chōo̍ ?
45007025	Mɛ̄lɛ̄ka̍ ndu̍ cho̍ ya̍ sōlī lēni᷄ŋ o̍ sa̍bu̍ Māsānɔ̍ nāa̍ Chi̍i̍sū Ki̍li̍tīo̍o̍ ni᷄ŋ ni̍ . Ndu̍yɛ̍ I̍ me̍l Mɛ̄lɛ̄ka̍ ba̍li̍ka̍ ta̍u̍ le̍ ke̍ŋ . Le̍la̍ŋ , bā hāvɛ̍i̍ ya̍ I̍ sa̍a̍lu̍ŋ ya̍ pi̍la̍ lēni᷄ŋ ndo̍ cho̍ ho̍ō ni̍ . Ya̍ pi̍la̍ kɔ̄l nūu̍ ndu̍ cho̍ o̍ sāwa̍ Mɛ̄lɛ̄ka̍a̍ bɛ̄ŋgu̍ . Kɛ̍ ndu̍yɛ̍ wāna̍ chi̍e̍e̍yɛ̍ī nīi̍ ndi̍ ndi̍ cho̍ o̍ nyɛ̄ yɔ̄ŋ wɔ̄ɔ̍ŋndo̍ dīmūl ndi̍ le̍ tōsāa̍ wo̍ bɛ̄ŋgu̍  .
45008001	Le̍la̍ŋ , wānāa̍ cho̍ ha̍ā o̍ dīōm pīlɔ̍ɔ̍ ni᷄ŋ nda̍ Chi̍i̍sū Ki̍li̍tī wa̍ā wa̍ , Mɛ̄lɛ̄ka̍ ki̍lūl lɛ̍ nda̍ īyāma̍ mbō tūsi̍ nda̍ nyɛ̄ pālāā chōo̍ le̍  .
45008002	Kāni̍ , fo̍ndōle̍ , tē I̍ wa̍ o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī pɛ̍ , ko̍ŋ to̍sā mī I̍ wa̍ o̍ ba̍ Nyi̍na̍ Mɛ̄lɛ̄ka̍a̍ bɛ̄ŋgu̍ , o̍ ke᷅ ya̍ yōōmōo̍ wo̍ . Wāa̍ o̍ ba̍ Nyi̍na̍ Kāsi̍ Mɛ̄lɛ̄ka̍a̍ bɛ̄ŋgu̍ , ō bāŋa̍ ya̍ mbo̍ sōlī ya̍ nāa̍ ya̍ I̍ wa̍ yɔ̄ŋ wɔ̄ɔ̍ŋndo̍ a̍ pīɔ̍mndo̍ o̍ bā bɛ̄ŋgu̍ wa̍  .
45008003	Sūɛ̍i̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā būmba̍ tōsā ve̍ , kāni̍ fu̍u̍le̍ , le̍ mɛ̄ɛ̍ wāna̍ chi̍e̍e̍yɛ̍ī na̍a̍ ŋ̄wāŋndā chīe̍e̍ ve̍ ī nɔ̍ di̍a̍llūŋ kālā le̍ yɛ̍ , sūɛ̍i̍ ke̍ŋ Mɛ̄lɛ̄ka̍ ndu̍ ndu̍ to̍sa̍ ni̍ . Mɛ̄lɛ̄ka̍ tōsa̍ he̍ī sa̍na̍a̍ a̍ vīōmɔ̄ɔ̄ o̍ ve᷅m Po̍ ndɔ̍ ndu̍ pi̍la̍a̍ o̍ chi̍e̍ēŋndo̍ ni᷄ŋ ndo̍ . Mbo̍ hūŋ o̍ īwāna̍ chi̍e̍e̍ya̍ mɛ̄ɛ̍ wāna̍ chi̍e̍e̍yɛ̍ī yɔ̄ŋ wɔ̄ɔ̍ŋ ŋ̄wāŋndā chīe̍e̍ ve̍ ī chō yɛ̍ . Mɛ̄lɛ̄ka̍ vēm māvīāmāā Po̍ ndɔ̄ɔ̍ le̍ mbō hu᷄ŋ so̍li᷄ŋ sa̍lā le̍ yɔ̄ŋndā wɔ̄ɔ̍ŋndā wāŋndā chīe̍e̍ya̍ . O̍ ko̍ŋ , mbo̍ kīālū yāmɛ̍i̍ a̍ yɔ̄ŋ wɔ̄ɔ̍ŋ wāna̍ chi̍e̍e̍yɛ̍ī ŋ̄wāŋndā chīe̍e̍ ve̍ o̍kɔ̄ɔ̄  .
45008004	Le̍ sa̍bū Mɛ̄lɛ̄ka̍ tōsa̍ he̍ī yo̍ cho̍ ni̍ māā le̍ mī sɔ̄ɔ̍ŋ sa̍kpōŋ sāwāla̍ Mɛ̄lɛ̄ka̍la̍ŋ lā dīmi̍ māā na̍a̍ ŋ̄ tōsa̍ wo̍ŋ , mī ŋ̄ tōsa̍ŋ kpo̍u̍ o̍ na̍a̍ ni᷄ŋ . Ndu̍ yɔ̍nūŋ ni̍ māā na̍a̍ ŋ̍ cho̍ nyɛ̄ Nyi̍na̍ Kāsi̍ Mɛ̄lɛ̄ka̍a̍ ō dīmūl na̍a̍ wo̍ tōsāa̍ wa̍ , ndu̍yɛ̍ ŋ̄ to̍sā lɛ̍ nyɛ̄ wāna̍ chi̍e̍e̍yɛ̍ī na̍a̍ ŋ̄wāŋndā chīe̍e̍ ve̍ ī dīmūl na̍a̍ wo̍ le̍ wa̍  .
45008005	Wānāa̍ cho̍ ha̍ā nyɛ̄ wāna̍ chi̍e̍e̍yɛ̍ī ndɛ̄i̍ ī dīmūl nda̍ le̍ tōsāa̍ wo̍ , māā ndu̍ nda̍ tōsā ni̍ wa̍ , wānāā wāā le̍nde̍ nyɛ̄ wāna̍ chi̍e̍e̍yɛ̍ī kēŋ ī dīmūl nda̍ wo̍ , ndu̍ nda̍ lāndūŋ kɔ̍l le̍ tōsāa̍ ni̍ . Kɛ̍ wānāa̍ to̍sā nyɛ᷅ Nyi̍na̍ Kāsi̍ Mɛ̄lɛ̄ka̍a̍ ō dīmūl nda̍ wo̍ wa̍ , nda̍ nda̍ , nyɛ̄ Mɛ̄lɛ̄ka̍ ō hɛ̄nāŋ ndo̍ , ndu̍ nda̍ lāndūŋ kɔ̍l le̍ tōsāa̍ ni̍  .
45008006	Tē ō wa̍ yɛ̄ pɛ̍ , māā nyɛ̄ wāna̍ chi̍e̍e̍yɛ̍ī nūmnde̍ ī hɛ̄nāŋ ndo̍ māā ndu̍ ŋ̄ lāndūŋ kɔ̍l le̍ tōsāa̍ ni̍ , mɛ̄ɛ̍ ā chō pīɔ̍mndo̍ sɔ̄lā . Kɛ̍ tē ō wa̍ pɛ̍ māā nyɛ̄ Nyi̍na̍ Kāsi̍ Mɛ̄lɛ̄ka̍a̍ hɛ̄nāŋ ndo̍ māā ndu̍ ŋ̄ lāndūŋ kɔ̍l le̍ tōsāa̍ ni̍ , mɛ̄ɛ̍ Mɛ̄lɛ̄ka̍ chō tōsā mā sɔ̍la̍ yōōmū kpe̍e̍kpe̍i̍yo̍ a̍ kɔ̄l nyūlōo̍  .
45008007	Kāni̍ fo̍ndōle̍ , tē wāŋndo̍ ō lāndu̍ŋ kɔ̍l o̍ nyɛ̄ wāna̍ chi̍e̍e̍yɛ̍ī ndūɛ̍i̍ ī hɛ̄nāŋ ndo̍ tōsāa̍ pɛ̍ , mɛ̄ɛ̍ ya̍a̍mɔ̍ɔ̍ Mɛ̄lɛ̄ka̍a̍ o̍ cho̍ ni̍ . Ndu̍yɛ̍ wānā wa̍ā le̍nde̍ ō lu̍e̍ī o̍ sāwa̍ Mɛ̄lɛ̄ka̍a̍ bɛ̄ŋgu̍ le̍ , ndu̍yɛ̍ ō nɔ̍lā bɛ̍ɛ̍ mbō lūɛ̄ī lēbɛ̄ŋgu̍ le̍  .
45008008	Ndu̍yɛ̍ wānāa̍ to̍sā nyɛ᷅ wāna̍ chi̍e̍e̍yɛ̍ī ndɛ̄i̍ ī dīmūl nda̍ le̍ tōsāa̍ wo̍ wa̍ , wānāā kāŋ ā nɔ̍lā mā tōsa̍ nyɛ̍ hi̍nī Mɛ̍lɛ̄ka̍ kɔ̄l lo̍ le̍  .
45008009	Kɛ̍ ndu̍yɛ̍ nya̍ nya̍ , lā cho̍ wa᷅na̍ chi̍e̍e̍yɛ̍ī nyɛ̄i̍ o̍ bā bɛ̄ŋgu̍ le̍ . Nyi̍na̍ Kāsi̍ Mɛ̄lɛ̄ka̍a̍ o̍ bā bɛ̄ŋgu̍ nya̍ chō ni̍ , tē Nyi̍na̍ Kāsi̍ Mɛ̄lɛ̄ka̍ kālāa̍ ō wa̍ dɔ̍ɔ̍ nya̍ kɔ̄ɔ̄lī pɛ̍ . Wānā o̍ wāna̍ Nyi̍na̍ Ki̍li̍tīo̍o̍ ō cho̍ kɔ̍ɔ̍lī le̍ , mɛ̄ɛ̍ wānā ko̍ŋ ō cho̍ le̍ Ki̍li̍tī le̍  .
45008010	Mi̍ chē bɛ̍ɛ̍ mi̍ ī wā māā dīāllūŋ nya᷄ŋ mu̍ŋ mu̍ŋ nɔ̍ mī ŋ̄ vī le̍ yɔ̄ŋndā wɔ̄ɔ̍ŋndā nya̍ tōsa̍ la̍ŋ , kɛ̍ tē Ki̍li̍tī wa̍ nya̍ kɔ̄ɔ̄lī pɛ̍ mɛ̄ɛ̍ nyi̍nāā nyāa̍ chō yōōmū . Kāni̍ fu̍u̍le̍ , le̍ mɛ̄ɛ̍ nya̍ sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l lɛ̍  .
45008011	Ndu̍yɛ̍ tē ō wa̍ pɛ̍ , mī Nyi̍na̍ Kāsi̍ Mɛ̄lɛ̄ka̍a̍ o̍ mi̍ŋgi̍ Chi̍i̍sū Ki̍li̍ti̍ yōōmū wo̍ , mbō wa̍ nya̍ kɔ̄ɔ̄lī , mɛ̄ɛ̍ ndu̍ Mɛ̍lɛ̄ka̍ o̍ mi̍ŋgi̍ Chi̍i̍sū Ki̍li̍ti̍ yōōmū wo̍ , chō yōōmōo̍ yɔ̄ŋgū o̍ dīāllūŋ nya᷄ŋ ni᷄ŋ ŋ̍ nɔ̍ mu᷅ŋ le̍ wūo̍o̍ wo̍ŋ . Ō chō he̍ī tōsā sa̍na̍a̍ o̍ Nyi̍nā ndɔ̍ Kāsi̍ cho̍ nya̍ kɔ̄ɔ̄lī wo̍ ni᷄ŋ  .
45008012	Le̍la̍ŋ chāa̍ŋāā nīāā wa̍nāā lāāla᷄ŋnda̍ , o̍ kūo̍o̍ bɛ̄ŋgu̍ na̍a̍ ŋ̄ chō ni̍ . Kɛ̍ ndu̍yɛ̍ ō cho̍ ku̍e̍ē wa̍ā o̍ wāna̍ chi̍e̍e̍yɛ̍ī nɛ̄i̍ bɛ̄ŋgu̍ le̍ . Ko̍ŋ cho̍ ni̍ , ŋ̄ cho̍ o̍ kūēē bɛ̍ŋgu̍ le̍ nyɛ̄ wāna̍ chi̍e̍e̍yɛ̍ī kēŋ ī dīmūl na̍a̍ wo̍ tōsā le̍  .
45008013	Kāni̍ fu̍u̍le̍ , tē ō wa̍ pɛ̍ māā nyɛ̄ wāna̍ chi̍e̍e̍yɛ̍ī nyɛ̄i̍ ī dīmūl nya̍ le̍ tōsāa̍ wo̍ māā ndu̍ nya̍ tōsā ni̍ , mɛ̄ɛ̍ lā chō pīɔ̍mndo̍ sɔ̄lā . Kɛ̍ o̍ ko̍ŋ kɔ̍ɔ̍lī , tē ō wa̍ pɛ̍ mī Nyi̍na̍ Kāsi̍ Mɛ̄lɛ̄ka̍a̍ ō māla̍ nya̍ mī lā ma᷄l sɔ̄ɔ̍ŋ yɔ̄ŋ wɔ̄ɔ̍ŋ nya̍ wa̍ tōsāa̍ wo̍ŋ wa̍ŋ wa̍ŋ pɛ̍ , mɛ̄ɛ̍ lā chō yōōmū kpe̍e̍kpe̍i̍yo̍ sɔ̄lā  .
45008014	Wānāa̍ to̍sā ha̍ā nyɛ̄ Nyi̍na̍ Kāsi̍ Mɛ̄lɛ̄ka̍a̍ ō dīmūl nda̍ wo̍ wa̍ , nda̍ cho̍ chūāūwāa̍ Mɛ̄lɛ̄ka̍a̍ ni̍  .
45008015	Kāni̍ fo̍ndōle̍ , Nyi̍nā Kāsi̍ Mɛ̄lɛ̄ka̍ o̍ to̍sa̍ mbo̍ tūāl nya̍ kɔ̄ɔ̄lī wo̍ , ō si̍i̍ŋgūū lɛ̍ nya̍ lāchɛ̄ le̍ . Ndu̍yɛ̍ ō to̍sā mī sīōōŋīī ī wa̍ nya̍ le̍ . O̍ ko̍ŋ kɔ̍ɔ̍lī , sīīŋgūūwo̍ Nyi̍nā ndɔ̍ Kāsīo̍o̍ ho̍ō ō sīīŋgūū nya̍ chūāūwāa̍ Mɛ̄lɛ̄ka̍ ni̍ . Ndu̍yɛ̍ Nyi̍na̍ Kāsi̍ Mɛ̄lɛ̄ka̍a̍ ndu̍ ma̍lā na̍a̍ ni̍ mī ŋ̄ vēēlu̍ Mɛ̄lɛ̄ka̍ āā , “ Kɛ̄kɛ̍ , Fi̍nyā nāa̍ ”  .
45008016	Nyi̍na̍ Kāsi̍ Mɛ̄lɛ̄ka̍a̍ ni̍ a̍ nyi̍nāā nāa̍ ā tɛ̄nda̍ se̍īle̍ŋ māā chūāūwāa̍ Mɛ̄lɛ̄ka̍a̍ na̍a̍ ŋ̄ chō ni̍  .
45008017	Tē ŋ̄ wa̍ yɛ̄ chūāūwāā ndūa̍a̍ pɛ̍ , mɛ̄ɛ̍ ŋ̄ chō hūnɔ̄ɔ̄ nyɛ̄m o̍ kɛ̍su̍l chūāūwāā ndūa̍a̍ wo̍ŋ sɔ̄lā . Ndu̍yɛ̍ nyɛ̄m o̍ kɛ̍su̍l Ki̍li̍ti̍ wo̍ŋ , na̍a̍ nda̍a̍ ŋ̍ cho̍ mu̍ŋ hūnɔ̄ɔ̄ nɔ̄ ni̍ . Kāni̍ fu̍u̍le̍ , tē ō wa̍ pɛ̍ mī ŋ̄ kēēku̍ o̍ nyɛ̄ pālāa̍ ni᷄ŋ , mɛ̄ɛ̍ ndu̍ Ki̍li̍tī ke̍e̍ku̍ o̍ nyɛ̄ pālāa̍ ni᷄ŋ yɛ̍ , mɛ̄ɛ̍ na̍a̍ bɛ̍ɛ̍ ŋ̄ chō hūnɔ̄ɔ̄ wā na̍a̍ nda̍ā o̍ nāŋɔ̄ɔ̄ ndɔ̄ɔ̍ ni᷄ŋ  .
45008018	I̍ si̍nā ndi̍ wa̍la̍ŋ māā dɛ̍nɛ̍la̍ pa̍lāāla̍ cho̍ la᷅ŋ na̍a̍ chōo̍ bo̍o̍nde̍i̍ he̍ī la̍ŋ , wānā tu̍ū la̍ŋ kpo̍so̍ŋ a̍ nāŋɔ̄ɔ̄ bɛ̄ndū na̍a̍ ŋ̄ wā ni̍ŋ le̍ni̍ŋ ndo̍ le̍  .
45008019	Nyɛ̄ o̍ nyɛ̄ fe̍e̍ Mɛ̄lɛ̄ka̍ tōōsi̍a̍a̍ mu̍ŋ kpo̍u̍ ŋ̄ chō pa̍ chu᷅mndo̍ , ndu̍yɛ̍ mi̍ ŋ̄ wā a̍ yēēmɛ̍i̍ ta̍u̍ le̍ bōōndi̍i̍ Mɛ̄lɛ̄ka̍ chɔ̄m ni̍ŋ chi̍e̍ēŋndo̍ wānāa̍ cho̍ wānāā ndūa̍a̍ wa̍ ve̍  .
45008020	Kāni̍ fo̍ndōle̍ , nyɛ̄ o̍ nyɛ̄ fe̍e̍ Mɛ̄lɛ̄ka̍ tōōsi̍a̍a̍ mi̍ nyɛ̄m mu᷅ŋ ŋ̄ būmbā le̍ nyɛ̄ ŋ̍ nɔ̍ le̍ tōsāa̍ wo̍ tōsāa̍ . Kɛ̍ ndu̍yɛ̍ ō ve̍ dɛ̍nɛ̍ nyɛ̄m mu᷅ŋ mu̍ŋ pi̍la̍ le̍ . Mɛ̄lɛ̄ka̍ pi̍la̍ kɛ̍ɛ̍si̍a̍a̍ ndi̍ le̍nde̍ ni̍ . Kɛ̍ ndu̍yɛ̍ nyɛ̄m Mɛ̄lɛ̄ka̍ tōōsi̍a̍a̍ mu̍ŋ ndo̍ŋ ŋ̄ wa̍ lēhɔ̄l o̍ nɛ̄ī
45008021	māā pāa̍le̍ fu̍u̍lūū ni̍ŋ mī Mɛ̄lɛ̄ka̍ sōli̍ mu̍ŋ o̍ chɛ̄le̍ŋ ni᷄ŋ , ko̍ŋ cho̍ ni̍ ŋ̄ se᷅ lɛ̍ le̍ . Ndu̍yɛ̍ ŋ̄ chō vɛ̄lɛ̄ lēhɔ̄l o̍ nɛ̄ī māā mu̍ŋ bɛ̍ɛ̍ ŋ̄ chō bāŋa᷄ŋndo̍ sɔ̄lā ndu̍yɛ̍ , mī ŋ̄ sɔ̄la̍ nāŋɔ̄ɔ̍ mɛ̄ɛ̍ i̍ yɔ̍nu̍ŋ a̍ chūāūwāa̍ Mɛ̄lɛ̄ka̍a̍ yɛ̍  .
45008022	Kāni̍ fo̍ndōle̍ , ŋ̄ sīnā māā chɔ̍ŋ mbo̍ fūūlūū a̍ bōōnde̍i̍ he̍ī nyɛ̄ o̍ nyɛ̄ Mɛ̄lɛ̄ka̍ tōsa̍ , kpo̍u̍ ŋ̄ chō kūŋnda̍ŋ a̍ nyɛ̄ nɛ̄īyāa̍ , mɛ̄ɛ̍ nyɛ̄ nɛ̄īyāa̍ ō wā nu̍a̍ā wānā la̍nɔ̍ɔ̍ chōo̍ o̍ vīōlɔ̄ɔ̍ yɛ̍  .
45008023	Kɛ̍ ndu̍yɛ̍ ō cho̍ ko̍ nyɛ᷅m Mɛ̄lɛ̄ka̍ tōōsi̍a̍a̍ wo̍ŋ te̍ ŋ̍ cho̍ kūŋnda̍ŋ a̍ nyɛ̄ nɛ̄īyāa̍ le̍ . Na̍a̍ Mɛ̄lɛ̄ka̍ tōsa̍ bɛ̍ɛ̍ mi̍ Nyi̍nā ndɔ̍ Kāsīo̍o̍ tūāl na̍a̍ kɔ̄ɔ̄lī , māā tɔ̄nɔ̍ tāse̍ le̍ nyɛ̄ o̍ to̍sāl na̍a̍ ni̍ŋ ndo̍ wa̍ , na̍a̍ bɛ̍ɛ̍ le̍nde̍ ko̍ni̍ i̍ cho̍ a̍ na̍a̍ ni̍ . Ŋ̄ chō kūŋnda̍ŋ o̍ kɔ̄lta̍ŋ ni᷄ŋ bo̍o̍ndi̍i̍ na̍a̍ ŋ̄ chō he̍ī chūmndo̍ le̍ mī Mɛ̄lɛ̄ka̍ sīīŋgu̍u̍ na̍a̍ chūāūwāā ndɔ̄ , ndu̍yɛ̍ mbo̍ bāŋā na̍a̍ nyɛ̄ kɛ̄ndɛ̄ pu̍lu̍lu̍ ve̍  .
45008024	Kāni̍ fo̍ndōle̍ , Mɛ̄lɛ̄ka̍ pīŋi̍ na̍a̍ le̍ mī ŋ̄ nɔ̄ hɔ̄lte̍ŋ o̍ nɛ̄ī le̍ he̍ī . Nyɛ̄ wāŋndo̍ chīi̍ ni᷅ŋ sɔ̄lā pɛ̍ , ō nɔ᷅ lɛ̍ lēhɔ̄l o̍ nɛ̄ī le̍ ndu̍ le̍ . Le̍la̍ŋ tē ŋ̄ wa̍ lēhɔ̄l o̍ nɛ̄ī le̍ nyɛ̄ na̍a̍ ŋ̄ chīi̍ ni᷅ŋ sɔ̄lā wo̍ pɛ̍ , mɛ̄ɛ̍ ko̍ŋ ve᷅ lɛ̍ hɔ̄ltē wāā o̍ nɛ̄ī le̍  .
45008025	Kɛ̍ ndu̍yɛ̍ tē ŋ̄ wa̍ lēhɔ̄l o̍ nɛ̄ī le̍ nyɛ̄ na̍a̍ ŋ̄ sɔ̄la̍ wɔ̍ le̍ wo̍ pɛ̍ , mɛ̄ɛ̍ bīūwɔ᷄ŋndo̍ na̍a̍ ŋ̄ bīūnūŋ chu᷅mndo̍ ni̍  .
45008026	Ndu̍yɛ̍ o̍ ko̍ŋ kɔ̍ɔ̍lī , hūnɔ̄ɔ̍ Nyi̍na̍ Mɛ̄lɛ̄ka̍a̍ ō hūŋ ni̍ mbō māla̍ na̍a̍ . Kāni̍ fo̍ndōle̍ , ŋ̄ nɔ̍ kpa̍āya̍ le̍ , ndu̍yɛ̍ ŋ̄ si̍nā mɛ̄ɛ̍ na̍a̍ ŋ̄ pīɛ̄ī Mɛ̍lɛ̄ka̍ yɛ̍ le̍ . Le̍ he̍ī Nyi̍na̍ Mɛ̄lɛ̄ka̍a̍ chō pīɛ̄īle̍ŋ sɔ̍ŋgɔ̍ nāa̍ kpe̍e̍kpe̍i̍ , sɔ̍ŋgɔ̍ ndɔ̄ bɛ̍ɛ̍ sɔ̍lāŋ te̍  .
45008027	Ndu̍yɛ̍ Mɛ̄lɛ̄ka̍ o̍ si̍nā ho̍ō nyɛ̄ o̍ nyɛ̄ fe̍e̍ na̍a̍ o̍ lākɔ̄l lo̍ , ndu̍ si̍nā nyɛ᷅ Nyi̍na̍ Mɛ̄lɛ̄ka̍a̍ dīmī o̍ pīɛ̄īle̍ŋ ni᷄ŋ ndo̍ pɛ̄ŋgu̍ . Kāni̍ fu̍u̍le̍ , ndu̍ pi̍ɛ̍ī sɔ̍ŋgɔ̍ wānāa̍ Mɛ̄lɛ̄ka̍a̍ mɛ̄ɛ̍ Mɛ̄lɛ̄ka̍ yēēma̍ yɛ̍ ni̍  .
45008028	Ŋ̄ sīnā māā wānāa̍ ka̍a̍la̍ Mɛ̄lɛ̄ka̍ wa̍ , ko̍ŋ cho̍ ni̍ wānāā o̍ ve̍e̍lu̍ le̍ mī nyɛ̄ o̍ kɛ̍ɛ̍si̍a̍a̍ wo̍ ō tōsa̍ŋ nda̍ , īsɔ̍ɔ̍ o̍ īsɔ̄ɔ̍ i̍ ko̍ma̍l nda̍ , tōsāa̍ Mɛ̄lɛ̄ka̍ tōsā ni̍ mī dɛ̍nɛ̍ kɛ̍ndɛ̄ fūla̍ lēni᷄ŋ  .
45008029	Wānāā Mɛ̄lɛ̄ka̍ hɛ̄li̍ ni᷅ŋ pāāndū pa̍ wa̍ , nda̍ o̍ yu̍lū le̍ mā sīmnu᷄ŋ mɛ̄ɛ̍ Po̍ ndɔ̄ɔ̍ chō yɛ̍ ni̍ , le̍ mbō lo̍ o̍ ko̍ŋ mī Po̍ ndɔ̄ɔ̍ ō wa̍ wāna̍ tāso̍o̍ le̍ yu̍ŋgu̍ bɛ̍ndū wānāā lāāla᷄ŋnda̍ kpo̍u̍  .
45008030	Wānāā Mɛ̄lɛ̄ka̍ yūlū wa̍ , nda̍ o̍ ve̍e̍lu̍ ni̍ . Ndu̍yɛ̍ wānāā o̍ ve̍e̍lu̍ wa̍ , nda̍ o̍ si̍i̍ŋgu̍u̍ wānāā sa̍kpō ndu̍ pi̍la̍ o̍ hɔ̄l ni̍ . Ndu̍yɛ̍ wānāā o̍ si̍i̍ŋgu̍u̍ ka̍ŋ wa̍nāā sa̍kpō ndu̍ pi̍la̍ o̍ hɔ̄l la̍ , nda̍ o̍ to̍sa̍ ni̍ ma̍ sɔ̄lā nāŋɔ̄ɔ̄ ndɔ̄ɔ̍  .
45008031	Mɛ̄ɛ̍ sɔ̄ɔ̍ŋ mu᷅ŋ ki̍nɛ̍i̍ , ɔ̍ɔ̄ bōllē ndɔ̄le̍ŋ ? Bōllē ndɔ̄le̍ŋ le̍ cho̍ ni̍ māā tē Mɛ̄lɛ̄ka̍ wa̍ na̍a̍ kɔ̄ɔ̄lī pɛ̍ , wānā o̍ wānā nɔ̍lā na̍a̍ le̍  .
45008032	Kāni̍ fo̍ndōle̍ , ndu̍ Mɛ̍lɛ̄ka̍ ō kāka̍ŋ bɛ̍ɛ̍ Po̍ ndɔ̄ɔ̍ le̍ . Mbo̍ yɔ̄ŋgū ndu̍ le̍ mbō wa̍ ō sōlīāā sa̍lā le̍ na̍a̍ kpo̍u̍ . Nāa̍ o̍ yɔ̍ŋgu̍ wɔ̄ Po̍ ndɔ̄ɔ̍ , bāā mbō kɛ̄ɛ̍ le̍ na̍a̍ nyɔ̄ɔ̍ŋ kpo̍u̍ ke᷅ fo̍ndo̍ ? Sāko̍ . Ō kɛ̍ɛ̄ kpo̍so̍ŋ te̍  .
45008033	Na̍a̍ Mɛ̄lɛ̄ka̍ hɛ̄li̍ le̍ wāa̍ wānāā ndɔ̄ wa̍ , ō nɛ̄ɛ̍nɛ̍ nɔ̍lā yɛ̍ mbō chɔ᷄m sūɛ̍i̍ nɛ̄i̍ le̍ yɔ̄ŋndā nāāla̍ wɔ̍ɔ̍ŋnda̍ŋ ? Mɛ̄lɛ̄ka̍ chɔ᷅m su̍ɛ̍i̍ na̍a̍ le̍ , kāni̍ fo̍ndōle̍ , ndu̍ pi̍la̍ si̍i̍ŋgu̍u̍ na̍a̍ wānāā sa̍kpō ndu̍ pi̍la̍ o̍ hɔ̄l ni̍  .
45008034	Mī nɛ̄ɛ̍nɛ̍ ki̍lu̍l lɛ̄ na̍a̍ yāmɛ̍i̍ mbō tūsi̍ na̍a̍ nyɛ̄ pālāa̍ chōo̍ le̍ yɔ̄ŋndā nāāla̍ wɔ̍ɔ̍ŋnda̍ŋ ? Wānā bɛ̍ɛ̍ . Chi̍i̍sū Ki̍li̍tī bɛ̍ɛ̍ ō tu̍sī na̍a̍ nyɛ̄ pālāā chōo̍ le̍ . Kāni̍ fu̍u̍le̍ , ndu̍ vi᷅ ni̍ , bɔ̄ɔ̍le̍ , ndu̍ Mɛ̄lɛ̄ka̍ mīŋgi̍ yōōmū ni̍ , mbo̍ wā īchāli̍ o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍a̍ chōo̍ , mbo̍ wā Mɛ̄lɛ̄ka̍ nyɔ̄ɔ̄lōo̍ le̍ na̍a̍  .
45008035	Mī yɛ̄ɛ̍nɛ̍ so̍li̍ yɛ̄ na̍a̍ o̍ kāāla̍ Ki̍li̍tīo̍o̍ bɛ̄ŋgu̍ ? Nyɛ̄ o̍ nyɛ̄ bɛ̍ɛ̍ nɔ̍lā le̍ . Kpūndɔ̍ɔ̍ ni̍ , dɛ̍nɛ̍ pa̍lāa̍ ni̍ , nyɛ̄ pālāā wāŋnda̍ hāndū na̍a̍ chōo̍ wo̍ ni̍ , yīa̍a̍ŋ ni̍ , tāmbe̍i̍ ni̍ , kɔ̄ŋgɔ̄līa̍ŋnda̍ wāŋnda̍ kɔ̄ŋgɔ̄līāŋ na̍a̍ la̍ŋ ni̍ , pīɔ̍mndo̍ ni̍ , mu̍ŋ ki̍nɛ̍i̍ ŋ̄ nɔ̍lā na̍a̍ fāŋā o̍ kāāla̍ Ki̍li̍tīo̍o̍ bɛ̄ŋgu̍ le̍  .
45008036	Mɛ̄ɛ̍ i̍ cho̍ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ yɛ̍ āā ,  “ Le̍ lēpāla̍ o̍ lēpāla̍ ā chō na̍a̍ kɔ̄ŋgɔ̄līa̍ŋnda̍ŋ le̍ na̍a̍ dīyɔ̄ɔ̍ le̍ sa̍bū nyāa̍ . Wāŋnda̍ ā chu̍a̍ na̍a̍ māchūāā mɛ̄ɛ̍ sāa̍ nda̍ wā kɔ᷅la̍ŋ dīyɔ̄ɔ̍ wo̍ ō wā nu̍a̍ā yɛ̍ . ”
45008037	Kɛ̍ ndu̍yɛ̍ wāna̍ ka̍a̍la̍ na̍a̍ ho̍ō wo̍ chō tōsā sɔ̄ɔ̍ŋ mu᷅ŋ ki̍nɛ̍i̍ mī ŋ̄ yēm mu̍ŋ kpe̍e̍kpe̍i̍  .
45008038	Kāni̍ fo̍ndōle̍ , I̍ si̍nā kpe̍nde̍ke̍le̍ māā nyɛ̄ o̍ nyɛ̄ nɔ̍lā mbō fāŋa̍ na̍a̍ o̍ kāāla̍ Mɛ̄lɛ̄ka̍a̍ bɛ̄ŋgu̍ le̍ . Ŋ̄ wa̍ yo̍o̍mū , kɛ̄lɛ̄ŋgāā ŋ̄ wu̍ , ko̍ŋ fe̍ŋā na̍a̍ o̍ kāālā o̍ ka̍a̍la̍ na̍a̍ wo̍ bɛ̄ŋgu̍ le̍ . Ki̍i̍la̍a̍ Mɛ̄lɛ̄ka̍a̍ ni̍ , ku̍ndālā cho̍ o̍ māsāle̍ŋ chōo̍ cho̍o̍ la̍ŋ ni̍ , ā nɔ̍lā le̍ . Sɔ̄ɔ̍ŋ cho̍ yɔ̄nɔ᷄ŋndo̍ pɛ̄ŋgo̍o̍ ho̍ō wo̍ŋ ni̍ , a̍ sɔ̄ɔ̍ŋ cho̍ bɛ̍ɛ̍ hu̍nɔ̄ɔ̄ yɔ̄nɔ᷄ŋndo̍ wo̍ŋ , ŋ̄ nɔ̍lā le̍  .
45008039	Kpāāyāla̍ŋ chōo̍ cho̍o̍ ni̍ a̍ la᷅ŋ o̍ chi̍e̍ēŋndo̍ bɛ̄ŋgu̍ , la̍ŋ bɛ̍ɛ̍ lā nɔ̍lā le̍ . Nyɛ̄ o̍ nyɛ̄ Mɛ̄lɛ̄ka̍ tōsa̍ , nyɛ̄ o̍ nyɛ̍ cho̍ o̍ mu̍ŋ ni̍ŋ mbō nɔ̄la̍ na̍a̍ fāŋā o̍ kāāla̍ Mɛ̄lɛ̄ka̍a̍ bɛ̄ŋgu̍ le̍ , ndu̍ yɔ̍nūŋ ni̍ māā kāālā o̍ chɔ̍m na̍a̍ o̍ Ma̍sānɔ̄ nāa̍ Chi̍i̍sū Ki̍li̍tī ni̍ŋ ndo̍  .
45009001	Nyɛ̄ ya̍ I̍ cho̍ ho̍ō dīmīo̍o̍ wo̍ tōnya̍a̍ o̍ cho̍ ni̍ . I̍ cho̍ ndu̍ dīmīo̍o̍ māā bu̍ɛ̍i̍ Ki̍li̍tī . Ō cho̍ la̍cho̍o̍wā le̍ . Kɔ̄l nūu̍ o̍ cho̍ Nyi̍na̍ Kāsi̍ Mɛ̄lɛ̄ka̍a̍ o̍ ba̍ bɛ̄ŋgu̍ wo̍ chɔ᷄m ya̍ kpe̍e̍kpe̍i̍ māā ō cho̍ la̍cho̍o̍wā le̍ ya̍ I̍ cho̍ dīmī le̍  .
45009002	Ndu̍ cho̍ ni̍ māā mɔ̍nɛ̍i̍ bɛ̍ndūe̍i̍ ī chō o̍ kɔ̄l nūu̍ ni᷄ŋ . Ndu̍yɛ̍ nyɛ̄ nɛ̄īyāa̍ cho̍ o̍ kɔ̄l nūu̍ ni᷄ŋ le̍ wānāā nīa̍a̍ wo̍ , lāmɛ̄ɛ̄lu̍ bɛ̍ɛ̍ o̍ nɔ̍ le̍  .
45009003	Tē ndi̍ i̍i̍ yɔ̍nūŋ pɛ̍ , wānāā nīa̍a̍ na̍a̍ ŋ̄ fūla̍ ha̍ā kāa̍le̍ pi᷅lɛ̍le̍ŋ nda̍ , ya̍ i̍i̍ hɛ̍nāŋ māā tē ya̍ ni̍ mī Mɛ̄lɛ̄ka̍ ndu̍ o̍o̍ ha̍ndu̍ ya̍ nyɛ̄ nɛ̄īyāa̍ chōo̍ sɔ̍ŋgɔ̍ ndāa̍ , ndu̍yɛ̍ mī ya̍ i̍i̍ wa̍ ō fāŋāā , i̍i̍ ve᷅ lɛ̍ lātūlu̍ a̍ Ki̍li̍tī le̍  .
45009004	Wānāā Mɛ̄lɛ̄ka̍ pi̍la̍ hɛ̄li̍ wa̍ nda̍ chō ni̍ . Mbo̍ sīīŋgūū nda̍ chūāūwāā ndɔ̄ . Ndu̍yɛ̍ mbo̍ tōsā ma̍ sɔ̄lā nāŋɔ̄ɔ̍ ndɔ̄ɔ̍ . Ndu̍yɛ̍ mbo̍ yīī kpe̍ma̍la̍ŋ nda̍ nda̍ā . Mbo̍ yɔ̄ŋgū nda̍ sāwāla̍ ndɔ̄la̍ŋ . Ndu̍yɛ̍ mi̍ Mɛ̄lɛ̄ka̍ chɔ̄m nda̍ mɛ̄ɛ̍ nda̍ sōōlūū ndu̍ o̍ nɛ̄ī sa̍kpō yɛ̍ . Ndu̍yɛ̍ nda̍ Mɛ̄lɛ̄ka̍ ō chūe̍l būŋga᷄ŋ ni̍  .
45009005	Ā fūla̍ o̍ pūlāle̍ fi̍nyāā nāā ma̍māā lēbɛ̄ɛ̄ya̍ chōo̍ . Ndu̍yɛ̍ tē ŋ̄ nu̍a̍ a̍ wāna̍ chi̍e̍e̍yɛ̍i̍ Ki̍li̍tīe̍i̍ o̍kɔ̄ɔ̄ pɛ̍ , ŋ̄ sāālu̍ŋ māā o̍ kāa̍le̍ wāŋnda̍ ha̍ā chōo̍ o̍ fu̍la̍ ni̍ . Sāŋgālāa̍ wa̍ o̍ yɔ̍ŋga᷄ŋ o̍ Mɛ̄lɛ̄ka̍ lo̍ o̍ cho̍ ŋ̄wāŋndā chīe̍e̍ kpo̍u̍ cho̍o̍ wo̍ le̍ fɛ̍ɛ̍ŋ a̍ fɛ̍ɛ̍ŋ . I̍ yɔ̄nu̍ŋ le̍nde̍ fɔ̍  .
45009006	Ō cho̍ mī Mɛ̄lɛ̄ka̍ kɛ̄ɛ̍ le̍ nyɛ̄ o̍ chu̍a̍ būŋgɛ̄i̍ yo̍ tōsā le̍ . Kāni̍ fo̍ndōle̍ , wānāa̍ fu̍la̍ o̍ kāa̍le̍ I̍sɔ̄lūɛ̄īle̍ŋ chōo̍ wa̍ ō cho̍ nda̍ kpo̍u̍ le̍ Mɛ̄lɛ̄ka̍ hɛ̄li̍ māā wānāā ndūāā kpe̍e̍kpe̍i̍ le̍  .
45009007	Ndu̍yɛ̍ ō cho̍ wa̍nāa̍ fu̍la̍ o̍ pūlāle̍ E̍bīlāha᷅mnde̍ŋ chōo̍ wa̍ fa̍ū le̍ a̍ cho̍ chūāūwāā kpe̍e̍kpe̍i̍ya̍a̍ E̍bīlāha᷅m nda̍ le̍ . Mi̍ Mɛ̄lɛ̄ka̍ dīmūl E̍bīlāha᷅m āā , “ Wānāa̍ fu̍la̍ o̍ pūlāle̍ A̍ Āa̍se̍le̍ŋ chōo̍ wa̍ , nda̍ cho̍ wā ā vēēlāā ni̍ āā chūāūwāā nūmnda̍ . ”
45009008	Ko̍ŋ cho̍ ni̍ māā ō cho̍ chu̍a̍u̍wāā E̍bīlāha᷅mnda̍ kpo̍u̍ le̍ cho̍ ā vēēlāā māā chūāūwāa̍ Mɛ̄lɛ̄ka̍ le̍ . Chūāūwāa̍ ve̍lu᷄ŋ o̍ pūlāle̍ E̍bīlāha᷅mnde̍ŋ chōo̍ le̍ būŋgɛ̄ī kpe̍e̍kpe̍i̍ Mɛ̄lɛ̄ka̍ chūe̍l E̍bīlāha᷅m nde̍ wa̍ , nda̍ cho̍ chūāūwāā kpe̍e̍kpe̍i̍ya̍a̍ E̍bīlāha᷅mnda̍ ni̍  .
45009009	Kāni̍ fo̍ndōle̍ , būŋgɛ̄i̍ Mɛ̄lɛ̄ka̍ chu̍a̍ ve̍ ndi̍ cho̍ he̍ī ni̍ āā , “ Tē bōōndi̍i̍ kpe̍e̍kpe̍i̍ye̍ ī fūūlu̍u̍ pɛ̍ , I̍ cho̍ mīīŋgū na̍nu᷄ŋ . O̍ ko̍ŋ , Se̍lūā vi̍a̍lū ni᷅ŋ pōo̍ . ”
45009010	Ndu̍yɛ̍ ō fūla̍ o̍ ko̍ŋ kɔ̍ɔ̍lī , pūa̍a̍ ŋi̍ɔ̍ɔ̍ŋāa̍ Lūībɛ̍kā wa̍ , fi̍nyāa̍ ō pīlɛ̍ kpe̍ ve̍lū nda̍ ni̍ , ndu̍ yɔ̍nūŋ māā fi̍nyā nāā ma̍māa̍ Āa̍se̍ ni̍  .
45009011	Mi̍ Mɛ̄lɛ̄ka̍ dīmūl Lūībɛ̍kā āā , “ Po̍ nu̍m tāso̍o̍ ō wā ni̍ŋ pɔ̍mbɔ̄ ndɔ̍ o̍ bā bɛ̄ŋgu̍ . ” Nda̍ a̍a̍ vi̍lu̍ŋ ndɔ̍ bɛ̍ɛ̍ le̍ mi̍ Mɛ̄lɛ̄ka̍ dīmī he̍ī , kɛ̄lɛ̄ŋgāā ni᷅ŋ te̍ mī nda̍ a̍a̍ to̍sa̍ īsɔ̄ɔ̍ o̍ īsɔ̄ɔ̍ , ī kɛ̄ndɛ̄ ni̍ , ī wɔ̄ɔ̍ŋ ni̍ . Sa̍bū Mɛ̄lɛ̄ka̍ dīmi̍ dīōmndo̍ ho̍ō wo̍ cho̍ ni̍ māā , le̍ chɔ̄mndo̍ māā pūa̍a̍ ŋi̍ɔ̍ɔ̍ŋnda̍ ha̍ā hɛ̄lī o̍ hɛ̍li̍ pōo̍ ō pīlɔ̍ɔ̍ wo̍ , māā sūɛ̍i̍ ndu̍ pi̍la̍ Mɛ̍lɛ̄ka̍ kɛ̍ɛ̍si̍a̍a̍ kpe̍e̍kpe̍i̍ye̍ i̍ cho̍ ni̍ . Le̍la̍ŋ hɛ̄lī Mɛ̄lɛ̄ka̍ hɛ̄li̍ wāŋndo̍ ō pīlɔ̍ɔ̍ wo̍ , nda̍ nda̍ ŋi̍ɔ̍ɔ̍ŋ ō ve̍ le̍ wa̍li̍ ndā to̍sāā le̍ . Mɛ̄lɛ̄ka̍ pi̍la̍ vēēlū ndɔ̄ɔ̍ ni̍ . Mi̍ Mɛ̄lɛ̄ka̍ dīmūl Lūībɛ̍kā āā , “ Po̍ nu̍m tāso̍o̍ ō wā ni̍ŋ pɔ̍mbɔ̄ ndɔ̍ o̍ bā bɛ̄ŋgu̍ . ” Nda̍ a̍a̍ vi̍lu̍ŋ ndɔ̍ bɛ̍ɛ̍ le̍ mi̍ Mɛ̄lɛ̄ka̍ dīmī he̍ī , kɛ̄lɛ̄ŋgāā ni᷅ŋ te̍ mī nda̍ a̍a̍ to̍sa̍ īsɔ̄ɔ̍ o̍ īsɔ̄ɔ̍ , ī kɛ̄ndɛ̄ ni̍ , ī wɔ̄ɔ̍ŋ ni̍ . Sa̍bū Mɛ̄lɛ̄ka̍ dīmi̍ dīōmndo̍ ho̍ō wo̍ cho̍ ni̍ māā , le̍ chɔ̄mndo̍ māā pūa̍a̍ ŋi̍ɔ̍ɔ̍ŋnda̍ ha̍ā hɛ̄lī o̍ hɛ̍li̍ pōo̍ ō pīlɔ̍ɔ̍ wo̍ , māā sūɛ̍i̍ ndu̍ pi̍la̍ Mɛ̍lɛ̄ka̍ kɛ̍ɛ̍si̍a̍a̍ kpe̍e̍kpe̍i̍ye̍ i̍ cho̍ ni̍ . Le̍la̍ŋ hɛ̄lī Mɛ̄lɛ̄ka̍ hɛ̄li̍ wāŋndo̍ ō pīlɔ̍ɔ̍ wo̍ , nda̍ nda̍ ŋi̍ɔ̍ɔ̍ŋ ō ve̍ le̍ wa̍li̍ ndā to̍sāā le̍ . Mɛ̄lɛ̄ka̍ pi̍la̍ vēēlū ndɔ̄ɔ̍ ni̍ .
45009012	
45009013	Mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍ āā , “ I̍ ka̍a̍la̍ Che̍kɔ̍pū , mi̍ I̍ tu᷅l I̍īsɔ̄ lēyɛ̄ . ”
45009014	Mɛ̄ɛ̍ ɔ̍ɔ̄ nyɛ̄ na̍a̍ ŋ̄ nɔ̄ mī ŋ̄ dīmi̍ o̍ sūɛ̍i̍ he̍ī ni᷄ŋ ndo̍ ? Bāā dīmīo̍o̍ na̍a̍ ŋ̄ chō ni̍ māā Mɛ̄lɛ̄ka̍ nɔ̄ ka̍fāla̍ŋ ? Sāko̍ . Mɛ̄lɛ̄ka̍ nɔ̍ la̍ka̍fā le̍  .
45009015	Kāni̍ fo̍ndōle̍ , ndu̍ Mɛ̍lɛ̄ka̍ mbo̍ dīmūl Mūu̍sē āā , “ Wāna̍ ya̍ I̍ hɛ̍na̍ŋ le̍ nyīɛ̍ɛ̍ye̍ tūīīnɔ᷄ŋndo̍ wo̍ , ndu̍ ya̍ I̍ tu̍i̍i̍nūŋ i̍nyi̍ɛ̍ɛ̍ ni̍ . Ndu̍yɛ̍ wāna̍ ya̍ I̍ hɛ̍nāŋ le̍ kɛ̄ndɛ̄i̍ tōsāllo̍ wo̍ , ndu̍ ya̍ I̍ to̍sāl kɛ̍ndɛ̄i̍ ni̍ . ”
45009016	Le̍la̍ŋ hɛ̄lī Mɛ̄lɛ̄ka̍ hɛ̄lī wa᷅ŋndo̍ wo̍ , ō ve᷅ le̍ wānā ko̍ŋ hɛ̄na᷄ŋ ndɔ̄ , kɛ̄lɛ̄ŋgāā le̍ wa̍li̍ ndɔ̄ to̍sāā le̍ . Le̍ nyīɛ̍ɛ̍yīī Mɛ̄lɛ̄ka̍ nɔ̄ le̍ wāŋndo̍ ve̍ , o̍ hɛ̍lī ndu̍ ni̍  .
45009017	Kāni̍ fo̍ndōle̍ , mi̍ Yāu̍ Mɛ̄lɛ̄ka̍a̍ chɔ̄m a̍ nyɛ̄ Mɛ̄lɛ̄ka̍ dīmi̍ nāa̍ māsā bɛ̍ndōo̍ le̍ lɛ̄ŋndē I̍chi̍pīle̍ŋ ndo̍ chu̍a̍ wo̍ āā , “ Le̍ sa̍bōo̍ ho̍ō kpe̍e̍kpe̍i̍ ya̍ si̍i̍ŋgu̍u̍ nu̍m māsā ni̍ le̍ mī I̍ chɔ̍m kpāāya̍ nūu̍ nāa̍ wāŋnda̍ chūā , ndu̍yɛ̍ mī tɔ̍ɔ̍ nūu̍ tīu̍ chi̍e̍ēŋndo̍ kpo̍u̍ . ”
45009018	Le̍la̍ŋ wāna̍ Mɛ̄lɛ̄ka̍ hɛ̄nāŋ le̍ nyīɛ̍ɛ̍ye̍ tūīīnɔ᷄ŋndo̍ wo̍ , ndu̍ o̍ tu̍i̍i̍nūŋ i̍nyi̍ɛ̍ɛ̍ ni̍ . Ndu̍yɛ̍ wāna̍ o̍ hɛ̍nāŋ le̍ bōlle̍ŋ kīndīo̍o̍ wo̍ , ndu̍ o̍ ki̍ndī bo᷅lle̍ŋ ni̍  .
45009019	Mī wānā nyu̍na̍ ya̍ dɔ̍ɔ̍ āā , “ Tē ō wa̍ le̍nde̍ pɛ̍ Mɛ̄lɛ̄ka̍ tōsā sɔ̍ɔ̍ŋ ni̍ , mɛ̄ɛ̍ vɛ̄ɛ̍nɛ̍ o̍ lo̍o̍kū yɛ̍ mbō bīī wāŋnda̍ tɛ̄ɛ̄ ? Nɛ̄ɛ̍nɛ̍ nɔ̍lā yɛ̍ mbō kɛ̄ɛ̍ nyɛ̄ Mɛ̄lɛ̄ka̍ hɛ̄na̍ŋ ndo̍ ? ”
45009020	Kɛ̍ ndu̍yɛ̍ wānā ko̍ŋ I̍ nyu̍nā wɔ̍ nu̍m , wāna̍ māāvɛ̄ɛ̍ ŋ̄ chō yɛ̄ mā sɛ̍ɛ̍ŋgi̍a̍a̍ Mɛ̄lɛ̄ka̍ dīōm . Kpɛ̍ɛ̍nɛ̍i̍ pūūlūe̍i̍ ī nɔ̄lā pa̍ mī ī nyūna̍ wāna̍ chɔ̍ū ndi̍ wo̍ āā , “ Vɛ᷅ ma̍ chūāū ya̍ nu̍a̍ā ? ”
45009021	Kāni̍ fo̍ndōle̍ , wāna̍ chu̍a̍ū kpɛ̍ɛ̍nɔ̍ŋ ndo̍ ō nɔ̄ di̍ mbō chɔ̄ū nyɛ̄ o̍ ye̍e̍mā wo̍ a̍ pūūlu̍ o̍ chu̍ū ko̍ŋ ndo̍ . Ō nɔ̄lā mbō chu̍a̍ pūūlū chu̍a̍u̍wāā pīlɛ̍ kōŋ kpe̍ mbō chɔ̄ū kpɛ̍ɛ̍nɛ̍i̍ le̍ dɛ̍nɛ̍la̍ bɛ᷅nda̍ŋ . O̍ ko̍ŋ kɔ̍ɔ̍lī , mbō chu̍a̍ pūūlū chu̍a̍u̍wāā pīlɛ̍ kōŋ mbō chɔ̄ū i̍ wa᷅ le̍ kpe̍ku̍la̍ yɔ̍ŋāā la̍ŋ nde̍  .
45009022	Sūɛ̍i̍ he̍ī ī vēla᷅ŋ a̍ nyɛ̄ Mɛ̄lɛ̄ka̍ tōsā wo̍ . Tē ō wa̍ yɛ̄ , māā mī Mɛ̄lɛ̄ka̍ ndu̍ o̍o̍ dɔ̍u̍nu᷄ŋ tu̍mbe̍ a̍ wāŋnda̍ , ndu̍yɛ̍ mbō hɛ̍na̍ŋ le̍ mbō tūsi̍ nda̍ nyɛ̄ nɛ̄īyāa̍ chōo̍ , ndu̍yɛ̍ mbō hɛ̄na̍ŋ mī wāŋnda̍ sīna̍ kpāāya̍ ndɔ̄ɔ̍ . Kɛ̍ ndu̍yɛ̍ o̍ ko̍ŋ kɔ̍ɔ̍lī , mbō bi̍u̍ŋ nda̍ ta̍u̍ , nda̍ yɔ̍nūŋ ni̍ māā wānāā o̍ dɔ̍u̍nu᷄ŋ tu̍mbe̍ a̍ nda̍ mbo̍ wā le̍ nda̍ nyɛ̄ pālāa̍ tūsī chōo̍ wa̍ . Ko̍ŋ cho̍ ni̍ wānāā o̍ wa̍ ō bɛ̄ɛ̄ndīa̍ŋ le̍ mbō tɛ̄ɛ̄mbu̍u̍ nda̍ wa̍ . Vɛ᷅ ō nɔ᷅ di̍ mbō tōsa̍ le̍nde̍ le̍ ?
45009023	Ndu̍yɛ̍ mi̍ Mɛ̄lɛ̄ka̍ bīūnu̍ŋ vɛ̍lɛ̄ wāŋnda̍ le̍ hāli̍ kpe̍ŋ mbō tōsa̍ mā sīna̍ nāŋɔ̄ɔ̄ ndɔ̄ bɛ̍ndōo̍ . Nda̍ yɔ̍nūŋ ni̍ māā wānāā o̍ hɛ̍na̍ŋ mbō tūīīnu̍ŋ i̍nyīɛ̍ɛ̍ wa̍ , wānāā o̍ bɛ̍ɛ̍ndi̍a̍a̍ sīndɛ̄ pa̍ le̍ mā sɔ̄la̍ nāŋɔ̄ɔ̄ ndɔ̄ɔ̍ wa̍  .
45009024	Mɛ̄ɛ̍ na̍a̍ ŋ̍ cho̍ wānāā kāŋ ni̍ . Na̍a̍ o̍ ve̍e̍lu̍ le̍ wāā wānāā ndɔ̄ ni̍ . Mbo̍ vēēlū na̍a̍ ō cho̍ ko̍ Chu̍ūwa̍ tɛ̄ɛ̄ŋ te̍ , kɛ̍ wānāa̍ cho̍ a̍ Chu̍ū le̍ wa̍ bɛ̍ɛ̍ tɛ̍ɛ̄ŋ  .
45009025	Nyɛ̄ Mɛ̄lɛ̄ka̍ dīmi̍ o̍ Yāu̍ Hōsi̍a̍ā ni᷄ŋ a̍ he̍ī o̍kɔ̄ɔ̄ wo̍ ndu̍ cho̍ ho̍ō ni̍ āā ,  “ Wānāa̍ ve̍ wa̍nāā nī le̍ wa̍ , I̍ cho̍ nda̍ vēēlū āā , ‘ wānāā nīa̍a̍ . ’ Wānāā ya̍ i̍i̍ ka̍a̍la̍ le̍ wa̍ , I̍ cho̍ nda̍ vēēlū āā , ‘ wānāā nīāā ka̍a̍lāa̍ . ’
45009026	Ndu̍yɛ̍ fo̍ndāŋ kpe̍e̍kpe̍i̍ Mɛ̄lɛ̄ka̍ dīmu̍l nda̍ āā , ‘ Lā cho̍ wa̍nāā nī le̍ ’ wo̍ , o̍ fo̍ndāŋ kōŋ ko̍ni̍ nda̍ chō wā ā vēēlāā ni̍ āā , ‘ Mɛ̄lɛ̄ka̍ cho̍ yōōmū wo̍ , chūāūwāā ndūa̍a̍ . ’ ”
45009027	Ndu̍yɛ̍ mi̍ Āīsa̍a̍yā di̍mī a̍ I̍sɔ̄lūɛ̄ī o̍kɔ̄ɔ̄ āā , “ Ā yɔ᷄ŋ bɛ̍ɛ̍ mī wāŋnda̍ I̍sɔ̄lūɛ̄ī a̍ wa̍ fāŋgā te̍i̍ māā si̍o̍ōŋnde̍ o̍ pēe̍ mɛ̄ŋmā īhɛ᷄llo̍ kɔ̄ŋgɔ̍ , kɛ̍ ndu̍yɛ̍ wāŋnda̍ kpɛ̍dɛ̍ ko̍ni̍ a̍ sɔ̍lā ni̍ŋ pi̍o̍ŋɔ̄ɔ̍ ni̍  .
45009028	Kāni̍ fu̍u̍le̍ , Māsānɔ̄ɔ̍ Mɛ̄lɛ̄ka̍ chō wāŋnda̍ o̍ chi̍e̍ēŋndo̍ chōo̍ ya᷅mɛ̍i̍ kīlūl o̍ chɔ̍ chɔ̍ bɛ̍ndū ni᷄ŋ , ndu̍yɛ̍ mbō chīi̍ a̍ nda̍ fe̍u̍ . ”
45009029	Kɛ̍ lɔ̍ɔ̍ pa̍ Āīsa̍a̍yā di̍mī he̍ī ō sōō fɛ̍ɛ̍ŋ di̍ōmnda̍ŋ nda᷅ŋ āā , “ Tē ndu̍ o̍o̍ ve̍ mi̍ Māsānɔ̄ɔ̍ Mɛ̄lɛ̄ka̍ o̍ nɔ̍ kpāāyāa̍ kpo̍u̍ wo̍ ō mēl na̍a̍ bɛ̍ɛ̍ wa᷅ŋnda̍ ā ti᷄ŋ fūlāa̍ o̍ kāa̍le̍ na̍a̍le̍ŋ chōo̍ le̍ , ŋ̄ wa̍ wā māā wāŋnda̍ So̍dɔ̄m chi̍e̍e̍ a̍ ha̍ā Kōmo̍o̍lūā chi̍e̍e̍ . ”
45009030	Mɛ̄ɛ̍ ɔ̍ɔ̄ nyɛ̄ na̍a̍ ŋ̄ nɔ̄ mī ŋ̄ dīmi̍ o̍ sūɛ̍i̍ he̍ī ni᷄ŋ ndo̍ ? Nyɛ̄ na̍a̍ ŋ̄ chō dīmīo̍o̍ wo̍ cho̍ ni̍ māā wānāa̍ cho̍ a̍ Chu̍ū le̍ wa̍ , nda̍ nda̍ ā ve̍ ki̍ndī le̍ nda̍ pi̍la̍ sīīŋgūū wānāā sa̍kpō Mɛ̄lɛ̄ka̍ o̍ hɔ̄l te̍ . Kɛ̍ ndu̍yɛ̍ mi̍ Mɛ̄lɛ̄ka̍ ndu̍ si̍i̍ŋgūū nda̍ wānāā sa̍kpō ndu̍ pi̍la̍ o̍ hɔ̄l le̍ mɛ̄ɛ̍ nda̍ dɔ̄ū tīīnda᷄ŋ ndāa̍ o̍ ndu̍ ni̍ŋ yɛ̍  .
45009031	Kɛ̍ ndu̍yɛ̍ wāŋnda̍ I̍sɔ̄lūɛ̄ī nda̍ wa̍ kīndīo̍o̍ le̍ nyɛ̄ sāwāa̍ dīmi̍ wo̍ tōsāa̍ le̍ mā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l . Kɛ̍ ā nɔ̄la̍ nyɛ᷅ sāwā ko̍ŋ ō dīmi̍ wo̍ tōsā le̍  .
45009032	Vɛ᷅ ā nɔ̄la̍ ndu̍ tōsā le̍ ? Sa̍bū nda̍ būmba̍ wo̍ cho̍ ni̍ māā ā dōu̍ ti̍i̍nda᷄ŋndo̍ o̍ Mɛ̄lɛ̄ka̍ ni᷄ŋ mī ndu̍ o̍o̍ si̍i̍ŋgu̍u̍ nda̍ wānāā sa̍kpō le̍ . Ma̍ kīndī le̍ mī nyɛ̄ nda̍ pi̍la̍ nɔ̄lā mā tōsa̍ wo̍ ō sīīŋgu̍u̍ nda̍ wānāā sa̍kpō Mɛ̄lɛ̄ka̍ o̍ hɔ̄l . Mɛ̄ɛ̍ o̍ he̍ī ni᷄ŋ , ma̍ kōōnda᷅ŋ po̍u̍ ma᷅l wa̍nā wo̍  .
45009033	Ī chō ī pōōnyīāā le̍nde̍ o̍ Yāu̍ Mɛ̄lɛ̄ka̍a̍ ni᷄ŋ āā ,  “ Lā ya᷄ŋ ni᷅la̍ŋ , I̍ cho̍ pōūwo̍ pūm hāndɔ̄ɔ̍ Sa̍a̍yɔ̄ŋ chi̍e̍e̍ , pōu̍ to̍sā ni̍ŋ mī wāŋnda̍ kēi̍ ndu̍ kōōnda᷅ŋ ndo̍ , pōu̍ to̍sā ni̍ŋ mā de᷄l lo̍ . Kɛ̍ wānā o̍ wāna̍ dɔ̍ū tīīnda᷄ŋndo̍ o̍ wāŋndo̍ ho̍ō ni᷄ŋ pɛ̍ , ō tu̍lnūŋ la̍si̍ɔ̍mbu̍ le̍ . ”
45010001	Chāāŋāā nīāā wa̍nāā lāāla᷄ŋnda̍ , nyɛ̄ ya̍ I̍ la̍ndu̍ŋ kɔ̍l o̍ ndu̍ kpe̍e̍kpe̍i̍ yo̍ cho̍ ni̍ māā wānāā nīa̍a̍ , nda̍ yɔ̍nūŋ māā Chu̍ūwa̍ ni̍ , māā ā sɔ̄la̍ ko̍ pi̍o̍ŋɔ̄ɔ̍ . Ndu̍yɛ̍ pīɛ̄īlē nīle̍ŋ o̍ Mɛ̄lɛ̄ka̍ lo̍ le̍ cho̍ le᷅ŋ le̍ nda̍ ni̍  .
45010002	Tē ō wa̍ māā lēse̍ī pɛ̍ , I̍ nɔ̍lā mī tɛ̍nda̍ se̍īle̍ŋ a̍ nda̍ o̍kɔ̄ɔ̄ māā ā nɔ̄ yēēmɛ̍i̍ ta̍u̍ le̍ Mɛ̄lɛ̄ka̍ . Kɛ̍ ō cho̍ ma̍chu̍a̍ā mī yēēmɛ̍i̍ nda̍ nɔ̄ ve̍ ī wa̍ yēēmɛ̍i̍ cho̍ o̍ nɛ̄i̍ tōnya̍ chōo̍ le̍  .
45010003	Ā nɔ̍ si̍nā pɛ̄ŋgu̍ a̍ mɛ̄ɛ̍ Mɛ̄lɛ̄ka̍ ndu̍ si̍i̍ŋgūū wa᷅ŋndo̍ wānā sa̍kpō ndu̍ pi̍la̍ o̍ hɔ̄l lɛ̍ le̍ . Ā bīī ma̍ wā kīndīo̍o̍ le̍ nɛ̄ī nda̍ chēle̍ŋ nūūvīa̍a̍ le̍ mā sīīŋgu̍u̍ nda̍ pi̍la̍ wānāā sa̍kpō Mɛ̄lɛ̄ka̍ o̍ hɔ̄l . Le̍ he̍ī ma̍ kɛ̄ɛ̄ nɛ̄i̍ Mɛ̄lɛ̄ka̍ ndu̍ si̍i̍ŋgūū wa᷅ŋnda̍ wānāā sa̍kpō ndu̍ pi̍la̍ o̍ hɔ̄l lo̍  .
45010004	Ndu̍yɛ̍ Ki̍li̍tī to̍sa̍ mi̍ sāwāla̍ Mɛ̄lɛ̄ka̍ ke̍ Mūu̍sē la̍ŋ lā mɛ̄ɛ̄lū . Mɛ̄ɛ̍ o̍ he̍ī ni᷄ŋ , māā wānā o̍ wāna̍ dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ pɛ̍ , Mɛ̄lɛ̄ka̍ tōsa̍ wānā ko̍ŋ ō sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l  .
45010005	Mi̍ Mūu̍sē po̍o̍nyīāā a̍ sāwāla̍ŋ nda᷅ŋ o̍kɔ̄ɔ̄ a̍ mɛ̄ɛ̍ wāŋndo̍ lōōkū si̍mnɔ᷄ŋ wa̍nā sa̍kpō Mɛ̄lɛ̄ka̍ o̍ hɔ̄l o̍ la̍ŋ chūa̍a̍ ni᷄ŋ yɛ̍ . Nyɛ̄ o̍ po̍o̍nyi̍a̍a̍ wo̍ cho̍ ho̍ō ni̍ āā , “ Tē wāŋndo̍ ō tōsa̍ nyɛ̄ sāwāla̍ŋ lā dīmi̍ wo̍ pɛ̍ , sāwāla̍ŋ lā tōsa̍ ō sɔ̄la̍ yōōmū kpe̍e̍kpe̍i̍yo̍ . ”
45010006	Kɛ̍ ndu̍yɛ̍ nyɛ̍ di̍mi̍ŋ a̍ Mɛ̄lɛ̄ka̍ tīīnda᷄ŋndo̍ le̍ sīmnɔ᷄ŋndo̍ wānā sa̍kpō Mɛ̄lɛ̄ka̍ o̍ hɔ̄l lo̍ ndu̍ cho̍ ni̍ āā , “ Di̍mī nu̍a̍ā o̍ kɔ̄l nūmndo̍ ni᷄ŋ āā , ‘ Ō nɛ̄ɛ̍nɛ̍ he᷅l lɛ̍ ni̍ŋ ɛ̄chɛ̍nɛ̄ le̍ ? ’ ” Dīmīo̍o̍ cho̍ ko̍ŋ ni̍ āā , “ Nɛ̄ɛ̍nɛ̍ ku̍ā yɛ̍ ni̍ŋ o̍ ɛ̄chɛ̍nɛ̄ mbō kɔ̍ di̍mūl Ki̍li̍tī mbō tōl chi̍e̍ēŋ na̍ŋ . ”
45010007	 “  Ndu̍yɛ̍ , di̍mī bɛ̍ɛ̍ nu̍a̍ā āā , ‘ Ō nɛ̄ɛ̍nɛ̍ ku̍ā yɛ̍ ni̍ŋ chi̍e̍e̍ pīɔ̍m te̍ ? ’ ” Dīmīo̍o̍ cho̍ ko̍ŋ ni̍ āā , “ Ō nɛ̄ɛ̍nɛ̍ ku̍ā yɛ̍ ni̍ŋ chi̍e̍e̍ pīɔ̍m mbō kɔ̍ mi̍ŋgī Ki̍li̍ti̍ yōōmū ? ”
45010008	Nyɛ̍ di̍mi̍ŋ ndo̍ cho̍ ho̍ō ni̍ āā , “ Yōōŋgu̍ Mɛ̄lɛ̄ka̍a̍ chō nya̍ īkɛ̄i̍ kpɛ̍ɛ̍lūŋ bɛ̄ndū . Lā chō wāŋnda̍ dīmu̍llo̍ a̍ ndu̍ o̍kɔ̄ɔ̄ . Ndu̍yɛ̍ ō chō nya̍ o̍ lākɔ̄l . ” Ndu̍ yɔ̍nūŋ ni̍ māā yōōŋgū na̍a̍ ŋ̄ chō ho̍ō wāŋnda̍ dīmūllo̍ māā ā dɔ̄u̍ ti̍i̍nda᷄ŋndo̍ o̍ Mɛ̄lɛ̄ka̍ ni᷄ŋ ndo̍  .
45010009	Ndu̍yɛ̍ tē lā chɔ̄ɔ̄mu̍u̍ wāŋnda̍ o̍ hɔ̄l pɛ̍ , māā Chi̍i̍sū ndu̍ cho̍ Māsānɔ̄ɔ̍ ni̍ , ndu̍yɛ̍ mī lā lāāla̍ŋ o̍ kɔ̄ltā nyāla̍ŋ ni᷄ŋ pɛ̍ , māā mɛ̄ɛ̍ Chi̍i̍sū vi᷅ mi̍ Mɛ̄lɛ̄ka̍ mīŋgī ndu̍ yōōmū , mɛ̄ɛ̍ Mɛ̄lɛ̄ka̍ pīŋi̍ nya̍  .
45010010	Kāni̍ fo̍ndōle̍ , lāāla᷄ŋndo̍ nɔ̄ɔ̍ o̍ kɔ̄llo̍ ni᷄ŋ ndu̍ hu᷅ŋ a̍ Mɛ̄lɛ̄ka̍ nya̍ sīīŋgūūwo̍ wānāā sa̍kpō ndu̍ pi̍la̍ o̍ hɔ̄l ni̍ . Ndu̍yɛ̍ , chɔ̄ɔ̄mūūwo̍ wāŋnda̍ o̍ hɔ̄l māā Chi̍i̍su̍ cho̍ Māsānɔ̄ɔ̍ ni̍ , ndu̍ hu᷅ŋ a̍ Mɛ̄lɛ̄ka̍ nya̍ pīŋīo̍o̍ ni̍  .
45010011	Mi̍ Yāu̍ Mɛ̄lɛ̄ka̍a̍ dīmī āā , “ Wānā o̍ wāna̍ dɔ̍ū tīīnda᷄ŋndo̍ o̍ wāŋndo̍ ho̍ō ni᷄ŋ pɛ̍ , ō tu̍lnūŋ la̍si̍ɔ̍mbu̍ le̍ . ”
45010012	Nyɛ̍ di̍mi̍ŋ ko̍ŋ āā , “ wānā o̍ wānā ” wo̍ ō chɔ᷄m māā yɛ̍ yɛ̍ bɛ̍ɛ̍ cho̍ wa᷅ŋndā chīe̍e̍ya̍ tɛ̄ɛ̄ŋ te̍ , wānā wa̍ Chu̍ūnɔ̄ , wa᷅ Chu̍ūnɔ̄ le̍ . Ndu̍yɛ̍ , Māsānɔ̄ɔ̍ Mɛ̄lɛ̄ka̍ pīlɔ̍ɔ̍ ho̍ō ndu̍ ko̍ cho̍ Māsānɔ̄ɔ̍ le̍ wāŋnda̍ kpo̍u̍ ni̍ . Ndu̍yɛ̍ wānā o̍ wāna̍ ve̍e̍lū ndu̍ o̍ pīɛ̄īle̍ŋ ni᷄ŋ , mbō dɔ̄ū nda̍ sa̍lā ta̍u̍ ta̍u̍  .
45010013	Mi̍ Yāu̍ Mɛ̄lɛ̄ka̍a̍ dīmī āā , “ Wānā o̍ wāna̍ ve̍e̍lu̍ Māsānɔ̄ɔ̍ Mɛ̄lɛ̄ka̍ o̍ pīɛ̄īle̍ŋ ni᷄ŋ pɛ̍ , ō pīŋi̍ ndu̍ . ”
45010014	Kɛ̍ ndu̍yɛ̍ tē wāŋnda̍ nɔ̍ ti̍i̍nda᷄ŋndo̍ o̍ Mɛ̄lɛ̄ka̍ ni᷄ŋ te̍ , ā nɔ̍lā mā vēēlu̍ ndu̍ o̍ pīɛ̄īle̍ŋ ni᷄ŋ te̍ . Ndu̍yɛ̍ tē wāŋnda̍ tūi̍i̍ yo̍o̍ŋgōo̍ a̍ ndu̍ o̍kɔ̄ɔ̄ le̍ , ā do̍ū ti̍i̍nda᷄ŋndo̍ o̍ ndu̍ ni̍ŋ te̍ . Ndu̍yɛ̍ tē wānā ve̍ le̍ nda̍ yōōŋgōo̍ dīmūl a̍ ndu̍ o̍kɔ̄ɔ̄ le̍ , ā tu̍i̍ī a̍ ndu̍ o̍kɔ̄ɔ̄ le̍  .
45010015	Ndu̍yɛ̍ tē wāŋnda̍ sɔ̄la̍ vi̍o̍mɔ̄ɔ̄ le̍ kɔ̄la̍ŋ a̍ yōōŋgū ndɔ̄ɔ̍ le̍ , ā tu̍i̍ī yo̍o̍ŋgū kālāa̍ le̍ . Mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍ āā , “ Ō chō sūɛ̍i̍ kɛ̍ndɛ̄ī bɛ̄ndū māā wānāa̍ di̍mī yo̍o̍ŋgū kɛ̄ndɔ̄ɔ̍ wa̍ chō hūnɔ̄ɔ̍ . ”
45010016	Kɛ̍ ndu̍yɛ̍ ō cho̍ wa᷅ŋnda̍ kpo̍u̍ le̍ a̍ chɛ̍l Yōōŋgū Kɛ̄ndɛ̍ Mɛ̄lɛ̄ka̍a̍ le̍ . Kāni̍ fo̍ndōle̍ , mi̍ Āīsa̍a̍yā di̍mī āā , “ Māsānɔ̄ɔ̍ Mɛ̄lɛ̄ka̍ , ō nɛ̄ɛ̍nɛ̍ la̍a̍la̍ŋ yɛ̍ a̍ yōōŋgū na̍a̍ ŋ̄ dīmu̍l nda̍ wo̍ ? ”
45010017	Le̍la̍ŋ yōōŋgu̍ Mɛ̄lɛ̄ka̍a̍ tūēīyɔ̄ɔ̍ ndu̍ hu᷅ŋ a̍ tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ ni̍ . Ndu̍yɛ̍ tē ā dīmu̍l wāŋnda̍ a̍ Ki̍li̍tī o̍kɔ̄ɔ̄ pɛ̍ , ā tūēī yōōŋgōo̍ ho̍ō  .
45010018	Kɛ̍ ndu̍yɛ̍ I̍ nyu̍nā wɔ̍ nya̍ . Bāā wāŋnda̍ ā tūi̍i̍ ma̍tu̍i̍yāā yōōŋgōo̍ ho̍ō le̍ ? Ā tūēī tūēīyɔ̄ɔ̄ kālāa̍ kpe̍e̍kpe̍i̍ . Mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍ āā ,  “ Wāŋnda̍ bā o̍ bā fe̍e̍ o̍ chi̍e̍ēŋndo̍ chōo̍ ā tūēī dīōmndā ndāla̍ŋ . Dīōmndā ndāla̍ŋ lā fūūlu̍u̍ di̍ o̍ chi̍e̍ēŋndo̍ mɛ̄ɛ̄lu̍la̍ŋ . ”
45010019	I̍ nyu̍nā wɔ̍ vɛ̄lɛ̄ nya̍ . Bāā wāŋnda̍ I̍sɔ̄lūɛ̄ī ā sīna̍ māsi̍nāā yōōŋgū kālāa̍ pɛ̄ŋgu̍ le̍ ? Ā sīna̍ ndu̍ pɛ̄ŋgu̍ . Kāni̍ fo̍ndōle̍ , Mūu̍sē fɛ̍lɛ̍ŋ so̍ō a̍ ndi̍ o̍kɔ̄ɔ̄ pe̍kēkē . Mbo̍ dīmī āā ,  “ I̍ cho̍ tōsā mī lā pāŋa̍la̍ wānāā nya̍ chu̍a̍ ha̍ā māā ā cho̍ le̍lɛ̍ŋ te̍ wa̍ . Ndu̍yɛ̍ I̍ cho̍ tōsā mī lā dɔ̄ūnu᷄ŋ tu̍mbe̍ a̍ wānāa̍ ki̍ndu̍ kɔ̍l te̍ wa̍ . ”
45010020	O̍ ko̍ŋ kɔ̍ɔ̍lī mi̍ Āīsa̍a̍yā di̍mī kpe̍nde̍ke̍le̍ āā ,  “ Wānāa̍ ve̍ ya̍ nūūwā kpo̍so̍ŋ te̍ wa̍ , ā sāālu̍ŋ ya̍ . Wānāa̍ nyu̍na̍ ya̍ le̍ nda̍ chɔ̄mnɔ᷄ŋ te̍ wa̍ , mi̍ I̍ chɔ̍mnu᷄ŋ nda̍ . ”
45010021	Kɛ̍ ndu̍yɛ̍ mbo̍ dīmī a̍ wāŋnda̍ I̍sɔ̄lūɛ̄ī o̍kɔ̄ɔ̄ āā , “ Le̍ pāa̍le̍ŋ kpɛ᷅ŋ bāla̍ŋ lā chō ya̍ lā hāūwāā le̍ wāŋnda̍ ha̍ā , wānāa̍ so̍li̍ ha̍ā dīōm nūu̍ ma̍ sīmūl la̍ wa̍ . ”
45011001	Le̍la̍ŋ I̍ nyu̍nā wɔ̍ nya̍ ? Bāā Mɛ̄lɛ̄ka̍ kɛ̄ɛ̍ mākɛ̄yāā wānāā ndūa̍a̍ ? Sāko̍ . Ō kɛ̄ɛ̍ nda̍ le̍ . Ya̍ Pɔ̍ɔ̄ su̍a̍ā ho̍ō wo̍ bɛ̍ɛ̍ , Chu̍ūnɔ̄ɔ̍ ya̍ cho̍ ni̍ . O̍ pūlāle̍ E̍bīlāha᷅mnde̍ŋ chōo̍ ya̍ fu̍la̍ ni̍ , vīōlɔ᷄ŋndo̍ o̍ yu̍ŋgu̍ Bɛ̍ŋnja̍mīŋndo̍ chōo̍  .
45011002	Wānāā ndūa̍a̍ ndu̍ Mɛ̍lɛ̄ka̍ hɛ̄li̍ ha̍ā sīndɛ̄ pa̍ le̍ wāa̍ wānāā ndɔ̄ wa̍ , ō kɛ̄ɛ̍ nda̍ le̍ . Nya̍ pi̍la̍ lā sīnā nyɛ᷅ Mɛ̄lɛ̄ka̍ dīmi̍ o̍ yāu̍ ndɔ̄ɔ̍ ni᷄ŋ a̍ Īla̍a̍chā o̍kɔ̄ɔ̄ wo̍ . Mi̍ Īla̍a̍chā ŋɔ̍ɔ̍cha᷄ŋ Mɛ̍lɛ̄ka̍ o̍ lānī a̍ nyɛ̄ wāŋnda̍ I̍sɔ̄lūɛ̄ī a̍ to̍sa̍ wo̍  .
45011003	Mbo̍ dīmūl Mɛ̄lɛ̄ka̍ āā , “ Māsānɔ̄ɔ̍ Mɛ̄lɛ̄ka̍ , wāŋnda̍ ha̍ā ā dīu̍ wānāa̍ su̍a̍ā le̍ nūm nda̍ . Ndu̍yɛ̍ ma̍ pēsī pēsī ma̍āŋndā nūmnda̍ŋ . Wānāa̍ su̍a̍ā le̍ nūm ki̍nɛ̍i̍ ya̍ , mɛ̄ɛ̍ ya̍ pīlɛ̍ kpe̍ mi̍ lo᷅ . Kɛ̍ ya̍ bɛ̍ɛ̍ ā chō ya̍ kɔ̄ɔ̄lī le̍ ya̍ dīyɔ̄ɔ̍ . ”
45011004	O̍ ko̍ŋ kɔ̍ɔ̍lī , nyɛ̄ Mɛ̄lɛ̄ka̍ mūlu̍l Īla̍a̍chā wo̍ cho̍ ho̍ō ni̍ . Mi̍ Mɛ̄lɛ̄ka̍ dīmūl ndu̍ āā , “ A̍ cho̍ nu̍m pīlɛ̍ le̍ . I̍ nɔ̍ wɔ̄ pūa̍a̍ wāa̍la̍ŋ lā ŋɔ᷄mmɛ̍ū . Nda̍ nda̍ ā be᷄ŋ la̍wu̍ Ba̍ā o̍ lābɛ̄ŋgu̍ ni̍ŋ mā sōōlu̍u̍ ndu̍ le̍ . ”
45011005	Le̍nde̍ ko̍ni̍ i̍ cho̍ te̍le̍ŋndo̍ ho̍ō ni̍ . Mi̍ wāŋnda̍ lō ā tɔ̄ mi̍ Mɛ̄lɛ̄ka̍ hɛ̄lī nda̍ le̍ mɛ̄ɛ̍ o̍ cho̍ wāna̍ īkɛ̄ndɛ̄ yɛ̍  .
45011006	Kɛ̍ ndu̍yɛ̍ tē ō wa̍ pɛ̍ māā le̍ chō Mɛ̄lɛ̄ka̍ chō wāna̍ īkɛ̄ndɛ̄ wo̍ o̍ hɛ̍lī wa᷅ŋnda̍ le̍ wāa̍ wānāā ndɔ̄ ni̍ , mɛ̄ɛ̍ ō cho̍ le̍ sɔ̄ɔ̍ŋ kɛ̍ndɛ̄ŋ nda̍ tōsā wo̍ŋ te̍ o̍ hɛ̍li̍ nda̍ le̍ . Kāni̍ fo̍ndōle̍ , tē ō wa̍ pɛ̍ māā Mɛ̄lɛ̄ka̍ hɛ̄lī māhɛ̄līāā wāŋndo̍ le̍ sūɛ̍i̍ kɛ̍ndɛ̄ī o̍ to̍sā ve̍ pɛ̍ , mɛ̄ɛ̍ ō cho̍ i̍kɛ̍ndɛ̄ le̍ o̍ to̍sa̍l wānā ko̍ŋ te̍  .
45011007	Le̍la̍ŋ sūɛ̍i̍ le̍bo᷅lle̍ o̍ sūɛ̍i̍ he̍ī ni᷄ŋ ndi̍ cho̍ ni̍ māā mi̍ wāŋnda̍ I̍sɔ̄lūɛ̄ī a̍ bu̍mbā le̍ nyɛ̄ nda̍ wa̍ nūūvīa̍a̍ wo̍ sɔ̄lāa̍ . Ā pɔ̄mbūāā Mɛ̄lɛ̄ka̍ hɛ̄li̍ wa̍ ko̍ni̍ a̍ sɔ̍la̍ ni̍ . Wāŋnda̍ ā tūa̍a̍ ki̍nɛ̍i̍ mbo̍ kīndī nda̍ bōlle̍  .
45011008	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ le̍nde̍ āā , “ Mi̍ Mɛ̄lɛ̄ka̍ tōsā nda̍ ā nɔ̍ si̍na᷄ŋ te̍ , ndu̍yɛ̍ sīnā pɛ̄ŋgu̍ bɛ̍ɛ̍ ā nɔ̍ le̍ . Mbo̍ lō o̍ ko̍ŋ ha̍a̍a̍ mbo̍ fūūla᷅ŋ a̍ bōōnde̍i̍ he̍ī ā nɔ̄ hɔ̄lta̍ŋ , kɛ̍ ā chi᷅ le̍ . Ā nɔ̄ nīla̍ŋ , kɛ̍ ā tu̍i̍ī le̍ . ”
45011009	Mi̍ Māsāa̍ Dēēve̍ di̍mi̍ āā ,  “ Mɛ̄lɛ̄ka̍ , ye̍ŋ nda̍ yāŋɔ̄ɔ̄le̍ŋ mā hāū a̍ bōōndi̍i̍ nda̍ wā o̍ bɔ̄ŋa᷅ŋndā ndāla̍ nyɛ̄ dīāā la̍ŋ chōo̍ ve̍ . To̍sa̍ mā de᷄l , ndu̍yɛ̍ mā tu̍si̍ nda̍ nyɛ̄ nɛ̄īyāa̍ bɛ̄ndōo̍ chōo̍  .
45011010	To̍sa̍ mī hɔ̄lta̍ŋ lā kīnda̍ŋ nda̍ , ā cha᷅ le̍ . To̍sa̍ mī dɛ̍nɛ̍ pa̍lāa̍ fūūlu̍u̍ nda̍ sōndōo̍ lɛ̄ŋ mɛ̍ɛ̄ . ”
45011011	Le̍la̍ŋ , I̍ nyu̍nā wɔ̍ nya̍ . Dēlɔ̄ɔ̄ Chu̍ūwa̍ de᷄l ho̍ō wo̍ , bāā dēlɔ̄ɔ̄ nda̍ lo̍ lēni᷄ŋ ni̍ ? Sāko̍ . Ō cho̍ de̍lɔ̄ɔ̄ nda̍ lo̍ lēni᷄ŋ te̍ . Yɔ̄ŋ ndā wɔ̍ɔ̍ŋndo̍ tōsa̍ mātōsāā mi̍ wānāa̍ cho̍ a̍ Chu̍ū le̍ wa̍ ā sɔ̄lā pīōŋɔ̄ɔ̍ . Sūɛ̍i̍ he̍ī ī yɔ̄nu̍ŋ le̍ mī Chu̍ūwa̍ ā pāŋa̍la̍ wānāa̍ cho̍ a̍ Chu̍ū le̍ wa̍  .
45011012	Mɛ̄ɛ̍ Chu̍ūwa̍ tōsa̍ yɔ̄ŋ wɔ̄ɔ̍ŋndo̍ , o̍ ko̍ŋ mi̍ dɛ̍nɛ̍ kɛ̍ndɛ̄ bɛ̄ndōo̍ hūŋ le̍ wāŋnda̍ ā tūa̍a̍ o̍ chi̍e̍ēŋndo̍ ni᷄ŋ . Ndu̍yɛ̍ mi̍ būmbā Chu̍ūwa̍ būmba̍ le̍ nyɛ̄ nda̍ wa̍ nūūvīa̍a̍ le̍ sɔ̄lāa̍ wo̍ tōsā , mi̍ wānāa̍ cho̍ a̍ Chu̍ū le̍ wa̍ ā sɔ̄lā dɛ̍nɛ̍ kɛ̍ndɛ̄ bɛ̄ndōo̍ . Nāa̍ sūɛ̍i̍ he̍ī chūu̍ wɔ̄ wāŋnda̍ dɛ̍nɛ̍ kɛ̍ndɛ̄ bɛ̄ndōo̍ , tē Chu̍ūwa̍ hu᷄ŋ to̍sā ni᷅ŋ sɔ̍ɔ̍ŋ Mɛ̄lɛ̄ka̍ kɛ̄ɛ̄si̍a̍a̍ le̍ nda̍ wo̍ŋ kpo̍u̍ pɛ̍ , dɛ̍nɛ̍ kɛ̍ndɛ̄ kōŋ ndu̍ wa᷅ o̍ bɔ̍ɔ̍ bɔ̍ɔ̍  .
45011013	I̍ su̍a̍ā wɔ̍ ni̍ko̍ nāa̍ nya̍ wānāa̍ cho̍ a̍ Chu̍ū le̍ wa̍ chūā . Ha̍a̍a̍ ya̍ Pɔ̍ɔ̄ mi̍ wa᷅ wāna̍ Chi̍i̍sū ve᷅m māā hɔ̄ltē ndɔ̄ le̍ kɔ̄la̍ŋ nāa̍ nya̍ cho̍ a̍ Chu̍ū le̍ wa̍ chūā , I̍ chu̍a̍ wa̍li̍ ka̍lāa̍ māā wa̍li̍ bɛ̍ndū  .
45011014	O̍ he̍ī ni᷄ŋ , I̍ cho̍ lēhɔ̄l o̍ nɛ̄ī māā o̍ nɛ̄īyo̍ ho̍ō ni᷄ŋ mī I̍ to̍sa̍ mī wānāā nīa̍a̍ ā pāŋa̍la̍ wānāa̍ cho̍ a̍ Chu̍ū le̍ wa̍ , o̍ ko̍ŋ , mī I̍ to̍sa̍ ō wa̍ bɛ̍ɛ̍ a̍ ti̍ŋ mā sɔ̄la̍ pīōŋɔ̄ɔ̍  .
45011015	Kāni̍ fo̍ndōle̍ , mɛ̄ɛ̍ Mɛ̄lɛ̄ka̍ kɛ̄ɛ̍ Chu̍ūwa̍ mi̍ he̍ī tōsā mi̍ wāŋnda̍ ā tūa̍a̍ o̍ chi̍e̍ēŋndo̍ ni᷄ŋ a̍ mi̍i̍ŋgū dīōm pīlɛ̍ a̍ Mɛ̄lɛ̄ka̍ . Nāa̍ kɛ̄ɛ̄ Mɛ̄lɛ̄ka̍ kɛ̄ɛ̍ nda̍ wo̍ tōsa̍ wɔ̄ he̍ī , tē ō mīŋgi̍ nda̍ ni᷅ŋ chɛ̄lɔ̄ɔ̄ pɛ̍ , ī wā ni̍ŋ ko̍ mɛ̄ɛ̍ wāŋndo̍ wū nu̍a̍ā pɛ̍ , kɛ̍ mbō mīīŋgu̍ yōōmū yɛ̍  .
45011016	Ndu̍yɛ̍ tē wāŋndo̍ ō ke̍ ni᷅ŋ Mɛ̄lɛ̄ka̍ tɛ̄ndū bēe̍dīi̍yo̍ ō tāse̍ ko̍ŋ pɛ̍ , mɛ̄ɛ̍ kpūŋgbɛ̄ī bēe̍dīi̍ye̍ ī tūɛ̍i̍ kpo̍u̍ ī wā i̍ yɔ̍ŋga᷄ŋ le̍ ndu̍ Mɛ̄lɛ̄ka̍ . Ndu̍yɛ̍ tē wāŋndo̍ yɔ̄ŋgu̍ ni᷅ŋ Mɛ̄lɛ̄ka̍ pūūndu᷅ŋ sa̍a̍ yɔ̄mndo̍ wo̍ŋ pɛ̍ mī ŋ̄ wa̍ le̍ ndu̍ , mɛ̄ɛ̍ yɔ̄m kālāa̍ lɛ̄ūwūŋ ndɔ᷄ŋ bɛ̍ɛ̍ kpo̍u̍ ŋ̄ wā ŋ̍ yɔ̍ŋga᷄ŋ le̍ ndu̍ Mɛ̍lɛ̄ka̍  .
45011017	Sūɛ̍i̍ he̍ī ī chō māchūāā mɛ̄ɛ̍ nda̍ kīālū nu̍a̍ā lɛ̄ūwo̍ŋ o̍ yɔ̄m nda̍ vēēlū āā ɔ̄li̍fīi̍ wo̍ yɛ̍ . Tē wāŋndo̍ fāŋa̍ pɛ̍ lɛ̍ūwo̍ŋ o̍ ɔ̄li̍fīi̍ tūālāa̍ , o̍ ko̍ŋ kɔ̍ɔ̍lī ō kɔ̍ ki̍o̍lū lɛ̄ūwūŋ ɔ̄li̍fīi̍ yōndōo̍ , ō hu᷄ŋ ha̍ndū mu̍ŋ o̍ ɔ̄li̍fīi̍ tūālāa̍ nāa̍ o̍ fa̍ŋa̍ lɛ̄ūwo̍ŋ nda̍ . O̍ ko̍ŋ , mī lɛ̄ūwūŋ ɔ̄li̍fīi̍ yōndōo̍ ŋ̄ bīīla᷅ŋ o̍ ɔ̄li̍fīi̍ tūālāa̍ mī ŋ̄ sɔ̄la̍ nyɛ̄ dīa̍a̍ chɔ̄nɔ᷄ŋndo̍ o̍ pūūndu᷅ŋ ɔ̄li̍fīi̍ tūālāa̍ mī ī pēŋ . Mɛ̄ɛ̍ le̍nde̍ nya̍ wānāa̍ cho̍ a̍ Chu̍ū le̍ wa̍ chō ni̍ . Lā chō māchūāā māā lɛ̄ūwūŋ ɔ̄li̍fīi̍ yōndōo̍ ho̍ō , ŋ̄ nda̍ hāndu̍ o̍ ɔ̄li̍fīi̍ tūālāa̍ wo̍ŋ  .
45011018	Tē ī wa̍ yɛ̄ le̍nde̍ pɛ̍ , mɛ̄ɛ̍ nya̍ cho̍ a̍ Chu̍ū le̍ wa̍ lā nɔ̍ mī lā yīya̍ŋ a̍ nya̍ pi̍la̍ māā lā chō ā bɛ̄ndāā mi̍ lā hīāū wānāa̍ cho̍ māā lɛ̄ūwūŋ nda̍ fāŋa̍ wo̍ŋ nda̍ le̍ . Lā nɔ̍ mī lā kēlū yōŋgā o̍ yōŋgā kpo̍so̍ŋ te̍ , kāni̍ fo̍ndōle̍ , lɛ̄ūve̍ ko̍ nya̍ chō ni̍ . Ō cho̍ nya̍ cho̍ lɛ̄ūwo̍ŋ nda̍ le̍ yɔ̍ŋgū pu̍ūndo̍ŋ nyɛ̄ dīa̍a̍ le̍ . Pūūndo̍ŋ ŋ̍ ke᷅ nya̍ cho̍ lɛ̄ūwo̍ŋ nda̍ nyɛ̄ dīa̍a̍ ni̍  .
45011019	Mī nya̍ pūm nda̍ dīmi̍ dɔ̍ɔ̍ āā , “ Kɛ̍ , ā fāŋa̍ māfāŋāā lɛ̄ūwūŋ mu᷅ŋ le̍ mī na̍a̍ ŋ̄ mīīŋgu̍ o̍ fo̍ndāŋ nda̍ wa̍ wo̍ . ”
45011020	Tōnya̍ i̍ cho̍ ni̍ . Le̍ mɛ̄ɛ̍ nda̍ dōu̍ ti̍i̍nda᷄ŋ ndāa̍ o̍ Mɛ̄lɛ̄ka̍ ni᷄ŋ te̍ yɛ̍ nda̍ fāŋa̍ nda̍ ni̍ . Kɛ̍ nya̍ nya̍ , mi̍ lā dūāū tīīnda᷄ŋ nyāa̍ o̍ Mɛ̄lɛ̄ka̍ ni᷄ŋ , o̍ ko̍ŋ mi̍ lā wā hīōūwɔ̄ɔ̍ lāchī a̍ wāa̍ o̍ fo̍ndāŋ nyāa̍ . Kɛ̍ ndu̍yɛ̍ lā ki̍a̍lū yōŋgā le̍ he̍ī le̍ . Lā nɔ̄ mī lā yɔ᷄ŋ sīōōŋnde̍  .
45011021	Kāni̍ fo̍ndōle̍ , nāa̍ Mɛ̄lɛ̄ka̍ fāŋa̍ wɔ̄ Chu̍ūwa̍ a̍ cho̍ ha̍ā māā lɛ̄ūwūŋ kpe̍e̍kpe̍i̍ yɔ̄m tūālāa̍ wa̍ , bāā nya̍ o̍ kɛ̍ɛ̄ fa̍ŋā ni̍ ?
45011022	Lā yīya̍ŋ ndɔ̍ a̍ Mɛ̄lɛ̄ka̍ o̍kɔ̄ɔ̄ nyɛ̄ kɛ̄ndɛ̄ kɛ̍ndɛ̍ī . Wāna̍ īkɛ̄ndɔ̄ɔ̍ o̍ cho̍ ni̍ . Kɛ̍ ndu̍yɛ̍ ō nɔ̄lā vɛ̍lɛ̄ mbō bīī wāŋndo̍ ō kālā ka̍lā . Wānāa̍ de᷅l o̍ yɔ̄ŋ wɔ̄ɔ̍ŋndo̍ ni᷄ŋ nda̍ ō nɔ̄lā mbō bīī nda̍ ō kālā ka̍lā , kɛ̍ nya̍ nya̍ ō tōsa̍l nya̍ kɛ̄ndɛ̄i̍ ndūɛ̍i̍ . Ō nɔ̄lā mbō hīōū lāchī a̍ nya̍ kɛ̄ndɛ̄i̍ ndūɛ̍i̍ tōsāllo̍ , tē lā fēŋa̍ŋ dɔ̍ɔ̍ o̍ kɛ̄ndɛ̄i̍ ndūɛ̍i̍ bɛ̄ŋgu̍ le̍ . Tē lā tōsa̍ yɛ̄ le̍nde̍ pɛ̍ , mɛ̄ɛ̍ nya̍ bɛ̍ɛ̍ ō chō nya̍ fāŋā  .
45011023	Ndu̍yɛ̍ a̍ Chu̍ūwa̍ nda̍ nda̍ o̍kɔ̄ɔ̄ , tē ā mūli̍ŋ mā dɔ̄ū tīīnda᷄ŋ ndāa̍ o̍ Mɛ̄lɛ̄ka̍ ni᷄ŋ pɛ̍ , ā sɔ̄lā vɛ̍lɛ̄ mīŋgīo̍o̍ o̍ fo̍ndāŋ ndāa̍ . Kāni̍ fo̍ndōle̍ , Mɛ̄lɛ̄ka̍ nɔ̄lā mbō mīŋgi̍ nda̍ vɛ̄lɛ̄ o̍ fo̍ndāŋ nda̍ nda̍ wa̍ wo̍  .
45011024	Mɛ̄ɛ̍ ya̍ I̍ di̍mu̍l nya̍ yɛ̍ , māā nya̍ cho̍ a̍ Chu̍ū le̍ wa̍ , tē ō wa̍ māā yɔ̄ŋɔ̄ɔ̄ pɛ̍ , lā chō māchūāā māā lɛ̄ūwūŋ ɔ̄li̍fīi̍ yōndōo̍ . Kīōlɔ̄ɔ̍ nya̍ ma̍ hāndū nya̍ o̍ ɔ̄li̍fīi̍ tūālāa̍ . Le̍ ī wāā nu̍a̍ā yɔ̄nɔ᷄ŋndo̍ , ī chō sūɛ̍i̍ kɔ̄ndɔ̄fi̍li̍ . Nāa̍ Mɛ̄lɛ̄ka̍ tōsa̍ wɔ̄ ke̍ŋ , ī wā su̍ɛ̍i̍ bɛ̍ɛ̍ŋ bɛ̍ɛ̍ŋ bɛ̍ndū le̍ Chu̍ūwa̍ a̍ cho̍ ha̍ā māā lɛ̄ūwūŋ ɔ̄li̍fīi̍ tūālāa̍ wa̍ mīŋgīo̍o̍ o̍ yɔ̄m ɔ̄li̍fīi̍ nda̍ wa̍ wo̍  .
45011025	Chāāŋāā nīāā wa̍nāā lāāla᷄ŋnda̍ , sūɛ̍i̍ pu̍m chō mi̍ ndi̍ i̍i̍ wa᷅ ī vīāŋna᷄ŋ nde̍ , I̍ hɛ̍na̍ŋ nya̍ mī lā sīna̍ ndi̍ pɛ̄ŋgu̍ , yɔ̄ŋi̍ nya̍ hēēlu̍ŋ māā lā chō wānāā kɔ̄l kālu̍ . Sūɛ̍i̍ ke̍ŋ cho̍ ni̍ māā mi̍ chē bɛ̍ɛ̍ mi̍ wāŋnda̍ I̍sɔ̄lūɛ̄ī a̍ wa᷅ wānāā nīlā kālu̍a̍a̍ bɛ̍ndū ni̍ , kɛ̍ ndu̍yɛ̍ ā lo᷅ ni̍ŋ o̍ nīlā kālu̍la̍ la̍ŋ ni᷄ŋ le̍ fɛ̍ɛ̍ŋ a̍ fɛ̍ɛ̍ŋ te̍ . Le̍ mbō lo̍ o̍ ko̍ŋ , mī wānāa̍ cho̍ a̍ Chu̍ū le̍ wa̍ , a̍ cho̍ ā yūlāā le̍ sīmnɔ᷄ŋndo̍ wānāa̍ Mɛ̄lɛ̄ka̍ wa̍ mā chīŋa̍ ko̍ni̍  .
45011026	Tē he̍ī yɔ̄nu̍ŋ pɛ̍ , o̍ ko̍ŋ kɔ̍ɔ̍lī wāŋnda̍ I̍sɔ̄lūɛ̄ī kpo̍u̍ ā sɔ̄la̍ pīōŋɔ̄ɔ̍ . Ī chō ī pōōnyīāā le̍nde̍ o̍ Yāu̍ Mɛ̄lɛ̄ka̍a̍ ni᷄ŋ āā ,  “ Wāna̍ ba̍ŋā wa᷅ŋnda̍ wo̍ chō chɔ̄nɔ᷄ŋ Sa̍a̍yɔ̄ŋ chi̍e̍e̍ mbō hīŋ . Ō hīŋ pɛ̍ , ō chō yɔ̄ŋ wɔ̄ɔ̍ŋndo̍ sōlī o̍ pūlāle̍ Che̍kɔ̍pūle̍ŋ chōo̍ po̍  .
45011027	Mɛ̄ɛ̍ kpe̍ma̍ ya̍ I̍ yi̍ī ni̍ŋ a̍ nda̍ wo̍ cho̍ ko̍ŋ ni̍ , fāŋā ya̍ I̍ fa̍ŋā ni̍ŋ yɔ᷅ŋndā ndāla̍ wɔ̍ɔ̍ŋnda̍ŋ ndo̍ . ”
45011028	Kāni̍ fo̍ndōle̍ , le̍ kɛ̄ɛ̄ Chu̍ūwa̍ ā kɛ̄ɛ̍ lāāla᷄ŋndo̍ a̍ Yōōŋgū Kɛ̄ndɛ̍ Mɛ̄lɛ̄ka̍a̍ wo̍ , le̍la̍ŋ nda̍ sīmnu᷄ŋ ya̍a̍mɔ̍ɔ̍wa̍a̍ Mɛ̄lɛ̄ka̍ ni̍ . He̍ī yɔ̄nu̍ŋ le̍ mbō lo̍ o̍ ko̍ŋ mī nya̍ cho̍ a̍ Chu̍ū le̍ wa̍ mī lā sɔ̄la̍ dɛ̍nɛ̍ kɛ̍ndɔ̄ɔ̍ . Kɛ̍ ndu̍yɛ̍ Chu̍ūwa̍ nda̍ nda̍ , Mɛ̄lɛ̄ka̍ hɛ̄li̍ māhɛ̄līāā nda̍ le̍ kāālā o̍ ka̍a̍la̍ nda̍ wo̍ . Ndu̍yɛ̍ le̍ būŋgɛ̄ī Mɛ̄lɛ̄ka̍ chūe̍l fi̍nyāā ndāā ma̍māa̍ ve̍ he̍ī yɔ̄nu̍ŋ ni̍  .
45011029	Kāni̍ fo̍ndōle̍ , nyɛ̄ Mɛ̄lɛ̄ka̍ ke̍ pɛ̍ wa᷅ŋndo̍ , ō pu̍ū lɛ̍ le̍ . Ndu̍yɛ̍ wānāā o̍ hɛ̍li̍ ni᷅ŋ nda̍ , ō fe̍ŋāŋ ndɛ̍ o̍ hɛ̄lī o̍ hɛ̍li̍ nda̍ ko̍ŋ ndo̍ chōo̍ le̍  .
45011030	Nya̍ nya̍ wānāa̍ cho̍ a̍ Chu̍ū le̍ wa̍ , o̍ pāāndōo̍ ni᷄ŋ mi̍ nya̍ a̍a̍ kɛ̍ɛ̄ Mɛ̄lɛ̄ka̍ dīōm . Kɛ̍ ndu̍yɛ̍ pɛ̄ŋgo̍o̍ ho̍ō ni᷅ŋ , mi̍ Mɛ̄lɛ̄ka̍ tūīīnu᷄ŋ nya̍ īnyīɛ̍ɛ̍ le̍ kɛ̄ɛ̄ Chu̍ūwa̍ ā kɛ̄ɛ̍ ndu̍ dīōm ndo̍  .
45011031	Le̍nde̍ ko̍ni̍ i̍ cho̍ ni᷅ŋ pɛ̄ŋgo̍o̍ ho̍ō ni̍ mi̍ Chu̍ūwa̍ kɛ̄ɛ̄ Mɛ̄lɛ̄ka̍ dīōm le̍ nyīɛ̍ɛ̍yīī o̍ tūīīnu̍ŋ nya̍ cho̍ a̍ Chu̍ū le̍ wa̍ wo̍ . Ndu̍yɛ̍ he̍ī yɔ̄nu̍ŋ le̍ mbō lo̍ o̍ ko̍ŋ mī Mɛ̄lɛ̄ka̍ tūīīnu̍ŋ nda̍ īnyīɛ̍ɛ̍  .
45011032	Mi̍ Mɛ̄lɛ̄ka̍ bīū wāŋnda̍ kpo̍u̍ mɛ̄ɛ̍ nda̍ dūāū nu̍a̍ā wāŋnda̍ o̍ chīɛ̄ī mānyūmndo̍ ni᷄ŋ yɛ̍ . Ō tōsa̍ he̍ī le̍ mī wāŋnda̍ kɛ̄ɛ̍ ndu̍ dīōm , le̍ mbō lo̍ o̍ ko̍ŋ mbō tūīīnu̍ŋ nda̍ kpo̍u̍ i̍nyi̍ɛ̍ɛ̍  .
45011033	Lēkɛ̍ndɛ̍ī Mɛ̄lɛ̄ka̍ chō wāna̍ īnyīɛ̍ɛ̍ nāa̍ wāŋnda̍ kpo̍u̍ chu̍a̍ . Ndu̍yɛ̍ ō chō wāna̍ kɔ̄l kālu̍ bɛ̍ndu̍ bɛ̄ndū . Ndu̍yɛ̍ nyɛ̄ o̍ nyɛ̄ fe̍e̍ ō sīnā . Wānā o̍ wānā sɔ̍lā si̍nā pɛ̄ŋgu̍ a̍ mɛ̄ɛ̍ o̍ to̍sā sɔ̍ɔ̍ŋ ndɔ᷄ŋ yɛ̍ le̍ . Ndu̍yɛ̍ wānā o̍ wānā si̍nā le̍ sa̍bū o̍ to̍sā mu̍ŋ le̍nde̍ wo̍ le̍  .
45011034	Le̍nde̍ Yāu̍ Mɛ̄lɛ̄ka̍a̍ dīmi̍ ni̍ āā ,  “ Wānā o̍ wānā si̍nā nyɛ̍ cho̍ Māsānɔ̄ɔ̍ Mɛ̄lɛ̄ka̍ o̍ kɔ̄l lo̍ le̍ . Wānā o̍ wānā si̍lā ndu̍ le̍  .
45011035	Wānā o̍ wānā a̍ nɔ̍lā mā ke̍ Mɛ̄lɛ̄ka̍ nyɛ̄ o̍ nyɛ̄mbō wa̍ ndu̍ chōo̍ māā kūēē le̍ . ”
45011036	Kāni̍ fo̍ndōle̍ , ndu̍ Mɛ̍lɛ̄ka̍ ndu̍ to̍o̍si̍a̍a̍ nyɛ̄ o̍ nyɛ̄ fe̍e̍ ni̍ . Nyɛ̄ o̍ nyɛ̄ fe̍e̍ mɛ̄ɛ̍ o̍ di̍mī māā ŋ̄ wa̍ yɛ̍ , le̍nde̍ ŋ̍ hi̍a̍ū la̍chi̍ a̍ wāa̍ o̍ sa̍bū ndɔ̄ɔ̍ ni᷄ŋ ni̍ . Ndu̍yɛ̍ le̍ ndu̍ nyɛ̄ o̍ nyɛ̄ fe̍e̍ cho̍ ni̍ . Lā ŋ̄ sāŋga̍la᷅ŋ ndu̍ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
45012001	Le̍la̍ŋ chāa̍ŋāā nīāā wa̍nāā lāāla᷄ŋnda̍ , ha̍a̍a̍ mi̍ Mɛ̄lɛ̄ka̍ tūīīnu᷄ŋ na̍a̍ īnyīɛ̍ɛ̍ nu̍a̍ā ta̍u̍ , I̍ cho̍ nya̍ nyɔ̄ɔ̄lōo̍ a̍ yāndi̍i̍ , lā yɔ̄ŋgu̍ nya̍ pi̍la̍ o̍ Mɛ̄lɛ̄ka̍ lo̍ māā nyɛ̄ sa̍lāa̍ o̍ cho̍ yōōmū wo̍ . Lā wa̍ a̍ yɔ̍ŋga᷄ŋ kpo̍u̍ o̍ Mɛ̄lɛ̄ka̍ lo̍ , ndu̍yɛ̍ mī lā yɔ̄ŋgu̍ŋ o̍ nyɛ̍ nɛ̍ŋī ndu̍ kɔ̄l lo̍ tōsāa̍ ni᷄ŋ . Nɛ̄ī kpe̍e̍kpe̍i̍yo̍ cho̍ ho̍ō le̍ Mɛ̄lɛ̄ka̍ sōōlūūwo̍ ni̍  .
45012002	Lā hi̍a̍ū lɛ̄ lāchī a̍ ka̍ālā wāŋnda̍ o̍ chi̍e̍ēŋndo̍ ho̍ō ni᷄ŋ a̍ to̍sā la̍ŋ te̍ . Lā ke̍ Mɛ̍lɛ̄ka̍ fo̍ndāa̍ mbō māŋga̍la̍ nya̍ , o̍ he̍ī ni᷄ŋ , mbō tōsa̍ mī kɔ̄ltā nyāla̍ŋ lā sīmnu᷄ŋ la̍ sɛ̍nɛ̄ī . Tē he̍ī yɔ̄nu̍ŋ pɛ̍ , lā nɔ̄lā mī lā sīna̍ nyɛ̄ Mɛ̄lɛ̄ka̍ hɛ̄na̍ŋ ndo̍ , ko̍ŋ cho̍ ni̍ mī lā sīna̍ sūɛ̍i̍ cho̍ sūɛ̍i̍ kɛ̍ndɛ̄i̍ ndu̍ o̍ hɔ̄l le̍ tōsāa̍ ve̍ . O̍ ko̍ŋ kɔ̍ɔ̍lī , mī lā sīna̍ sūɛ̍i̍ nɛ̍ŋī ndu̍ kɔ̄l le̍ , ndu̍yɛ̍ mī lā sīna̍ nyɛ̍ cho̍ sa̍na̍a̍ le̍ tōsāa̍ wo̍  .
45012003	Le̍ kɛ̄ndɛ̄i̍ Mɛ̄lɛ̄ka̍ tōsa̍l la̍ mbo̍ kē ya̍ nāa̍ si̍māa̍ ha̍ā wo̍ , I̍ hɛ̍na̍ŋ mī I̍ so̍ō dīōmnda̍ŋ nda᷅ŋ nāa̍ nya̍ chūā . La̍ŋ la̍ yɔ̍nūŋ ni̍ māā wānā o̍ wānā chu̍a̍nu᷄ŋ o̍ bɛ̍ndū mbō hīōū mɛ̄ɛ̍ ŋ̄ chō kpe̍e̍kpe̍i̍ yɛ̍ le̍ . Wānā o̍ wānā chu̍a̍ nu᷅m pi̍la̍ mɛ̄ɛ̍ ŋ̄ chō lēkɛ̍ndɛ̍ī yɛ̍ . Ko̍ŋ cho̍ ni̍ wānā o̍ wānā mɛ̄ɛ̍ kpɛ̍ tīīnda᷄ŋ Mɛ̄lɛ̄ka̍ ke̍ nu̍m ndo̍ chō yɛ̍ , le̍nde̍ ŋ̄ chu̍a̍ nu᷅m pi̍la̍ ni̍  .
45012004	Na̍a̍ ŋ̄wāŋndā chīe̍e̍ nyɔ̄ɔ̍ ō pīlɛ̍ kpe̍ dīāllūŋ na᷄ŋ ŋ̄ chō ni̍ . Kɛ̍ ndu̍yɛ̍ dīāllo̍ŋ mu᷅ŋ ŋ̄ nɔ̄ nyɛ̄m yɛ̍ yɔ̍ŋ ta̍u̍ . Ndu̍yɛ̍ mu̍ŋ ki̍nɛ̍i̍ wa̍lta̍ ŋ̍ to̍sā la̍ŋ lā cho̍ nyɛ̍ pīlɛ̍ le̍  .
45012005	Le̍nde̍ ko̍ni̍ na̍a̍ wānāā lāāla᷄ŋnda̍ ŋ̄ chō ni̍ . Mi̍ chē bɛ̍ɛ̍ mi̍ ŋ̄ wā cha̍po̍o̍li̍ ni̍ , kɛ̍ ndu̍yɛ̍ dīāllo̍ŋ ŋ̄ pīlɛ̍ kpe̍ na̍a̍ ŋ̄ chō ni̍ , kāni̍ fu̍u̍le̍ , le̍ chō na̍a̍ ŋ̄ chō dīōm pīlɛ̍ na̍a̍ Ki̍li̍tī wa̍ā wo̍ . Mɛ̄ɛ̍ nyɛ̄m yɛ̍ yi̍ɔ̍ɔ̍ŋ o̍ dīāllūŋ wāna̍ chi̍o̍o̍ ŋ̄ chō ŋ̄ chīīŋīāā yɛ̍ , le̍nde̍ na̍a̍ wānāā lāāla᷄ŋnda̍ chō ā chīīŋīāā vēllāa̍ vēllē o̍ dīāllūŋ pīlɔ̍ŋ ni̍  .
45012006	Mɛ̄lɛ̄ka̍ tōsa̍l na̍a̍ kɛ̄ndɛ̄i̍ ndūɛ̍i̍ . O̍ kɛ̄ndɛ̄i̍ he̍ī ni᷄ŋ mbo̍ kē na̍a̍ pi̍lɛ̍ŋ pi̍lɛ̍ŋnda̍ nyɛ̄m yɛ̍ yi̍ɔ̍ɔ̍ŋ . Le̍la̍ŋ , tē le̍ wāŋnda̍ yōōŋgu̍ Mɛ̄lɛ̄ka̍a̍ dīmūllo̍ Mɛ̄lɛ̄ka̍ ke̍ nu̍m kpāāyāa̍ ni̍ , mɛ̄ɛ̍ di̍mi̍ ndu̍ mɛ̄ɛ̍ kpɛ̍ ŋ̄ nɔ̄ tīīnda᷄ŋndo̍ o̍ Mɛ̄lɛ̄ka̍ ni᷄ŋ yɛ̍  .
45012007	Tē nyɛ̄ o̍ ke̍ nu̍m ndo̍ ō wa̍ le̍ wānāā lāāla᷄ŋnda̍ mālāa̍ pɛ̍ , ma̍la̍ nda̍ . Tē nyɛ̄ o̍ ke̍ nu̍m ndo̍ ō wa̍ le̍ wāŋnda̍ sūɛ̍i̍ Mɛ̄lɛ̄kɛ̍i̍ pɛ̄ɛ̄kōo̍ pɛ̍ , mɛ̄ɛ̍ pɛ̍ɛ̍ku̍ nda̍  .
45012008	Ndu̍yɛ̍ tē nyɛ̄ o̍ ke̍ nu̍m ndo̍ ō wa̍ le̍ wāŋnda̍ kɔ̄lta̍ŋ dɛ̄ɛ̄nīa̍a̍ ni᷄ŋ pɛ̍ , dɛ̄ɛ̄nīa̍a̍ nda̍ kɔ̄lta̍ŋ ni᷄ŋ . Tē nyɛ̄ Mɛ̄lɛ̄ka̍ ke̍ nu̍m ndo̍ ō wa̍ le̍ wānāa̍ cho̍ o̍ bā hāvɛ̍i̍yo̍ ni᷄ŋ nda̍ nyɔ̄ɔ̍ŋ kīo̍o̍ pɛ̍ , mɛ̄ɛ̍ ke̍ nda̍ a̍ kɔ̄l nūmndo̍ kpo̍u̍ . Ndu̍yɛ̍ , tē nyɛ̄ o̍ ke̍ nu̍m ndo̍ ō wa̍ le̍ wāa̍ wāŋnda̍ lāchī pɛ̍ , mɛ̄ɛ̍ to̍sa̍ ndi̍ o̍ nɛ̄ī kɛ̍ndɛ̄ kɛ̍ndɛ̄ ni᷄ŋ . Tē nyɛ̄ o̍ ke̍ nu̍m ndo̍ ō wa̍ le̍ wāŋnda̍ nyīɛ̍ɛ̍ye̍ tūīīnɔ᷄ŋndo̍ pɛ̍ , mɛ̄ɛ̍ to̍sa̍ ndi̍ a̍ kɔ̄l kɛ̄ndɛ̄  .
45012009	Kāālā nya̍ nɔ̄ le̍ wāŋnda̍ wo̍ , ō wa̍ ka̍a̍lā kpe̍e̍kpe̍i̍ . Nyɛ̄ o̍ nyɛ̍ cho̍ sūɛ̍i̍ wɔ̄ɔ̍ŋ lā tu᷄l ndu̍ lēyɛ̄ , ndu̍yɛ̍ mī lā bīī o̍ cho̍ ō kɛ̄ndɔ̄ɔ̍ wo̍ nyɛ̄ kɛ̄ndɛ̄ kpi̍ŋ  .
45012010	Lā kāāli̍āŋ ve̍llāa̍ vēllē māā wānāā lāāla᷄ŋ . Ndu̍yɛ̍ wānā o̍ wānā lā ke̍ cha̍a̍ŋāā nyāa̍ bɛ̄ɛ̄le̍ŋ mbō hīōū bɛ̍ɛ̍ mɛ̄ɛ̍ nda̍ nda̍ kē nya̍ yɛ̍  .
45012011	Kɔ̄l nya̍ nɔ̄ ni᷄ŋ le̍ wa̍llo̍ wo̍ ō wa᷅ sūɛ̍i̍ to᷅l tōōlō le̍ . Lā dɔ̄u̍ kɔ᷅lta̍ŋ nyɛ̄ kɛ̄ndɛ̄ kɛ̄ndɛ̍ī o̍ wa̍llo̍ tōsāa̍ le̍ Māsānɔ̄ɔ̍ Mɛ̄lɛ̄ka̍  .
45012012	Mɛ̄ɛ̍ nya̍ chō hɔ̄lte̍ŋ o̍ nɛ̄ī le̍ Mɛ̄lɛ̄ka̍ yɛ̍ , mɛ̄ɛ̍ lā hīo̍u̍ ni̍ko̍ la̍chi̍ a̍ wāa̍ a̍ kɔ̄l kɛ̄ndɛ̄ . Ndu̍yɛ̍ tē nyɛ̄ pālāa̍ hīŋ nya̍ chōo̍ pɛ̍ , lā nɔ̍ kɔ᷅ltā bīūwa᷄ŋnda̍ŋ . Lā hīo̍u̍ la̍chi̍ a̍ Mɛ̍lɛ̄ka̍ pīɛ̄īyo̍ le̍ te̍le̍ŋ o̍ te̍le̍ŋ  .
45012013	Tē chāa̍ŋāā nyāā wa̍nāā lāāla᷄ŋnda̍ ā wa̍ a̍ bā hāvɛ̍i̍yo̍ pɛ̍ , ndu̍yɛ̍ mī lā nɔ̄ nyɛ̄ nda̍ nɔ̄ ko̍ŋ ba̍ hāvɛ̍i̍ ndɔ̄ɔ̍ wo̍ pɛ̍ , lā ke̍ nda̍ ō ti᷄ŋ . Ndu̍yɛ̍ lā wa̍ lɔ̍ɔ̍ lɔ̍ɔ̍ a̍ kɔ̄ltā chɛ̄lāā le̍ mīālla̍ yīyāa̍ o̍ lā nya̍ lo̍ chi̍ɛ̍ī ni̍ŋ  .
45012014	O̍ ko̍ŋ kɔ̍ɔ̍lī , wānāa̍ tu̍sī nya̍ nyɛ̄ pālāa̍ chōo̍ wa̍ , lā pīɛ̍i̍ Mɛ̍lɛ̄ka̍ le̍ nda̍ mī Mɛ̄lɛ̄ka̍ dɔ̄ū nda̍ sa̍lā . Pīɛ̄īle̍ŋ nya̍ nɔ̄ ni̍ mī lā pīɛ̍i̍ le̍ nda̍ , mī Mɛ̄lɛ̄ka̍ dɔ̄ū nda̍ sa̍lā . Lā me̍nā nda̍ le̍  .
45012015	Lā tōsa̍ kɔ᷅l kɛ̄ndɔ̄ɔ̍ lātūlu̍ a̍ wānāa̍ cho̍ a̍ kɔ̄ltā kɛ̄ndɛ̄la̍ŋ nda̍ . Ndu̍yɛ̍ wānāa̍ cho̍ cha᷄ŋndo̍ wa̍ , lā cha᷄ŋ a̍ nda̍ la̍tu̍lu̍  .
45012016	Lā nɔ̍ kɔ᷅ltā nyūlūla̍ŋ nya̍ pi̍la̍ tɛ̄ɛ̄ŋ vēllāa̍ vēllē . Ndu̍yɛ̍ lā wa᷅ wānāā yōŋgā le̍ . Lā yɔ̄ɔ̍ na᷅ŋa᷅ŋndo̍ a̍ wānāā tāmbɛ̍i̍ ya̍ . Lā chu̍ā nya̍ pi̍la̍ māā , lā chō bɔ̄ɔ̍ wa̍nāā kɔ̄l kālu̍ le̍  .
45012017	Ndu̍yɛ̍ ā yɔ᷄ŋ bɛ̍ɛ̍ mī wāŋndo̍ tōsa̍ ī wɔ̄ɔ̍ŋnde̍ a̍ nya̍ , lā mi̍ŋgūl ndu̍ a̍ ī wɔ̄ɔ̍ŋ te̍ . I̍ cho̍ sūɛ̍i̍ sa̍kpūe̍i̍ wāŋnda̍ o̍ hɔ̄l le̍ , ndi̍ nya̍ kīndī ni̍ mī lā tōsa̍  .
45012018	Lā kīndi̍ o̍ nɛ̄ī o̍ nɛ̄ī ni̍ŋ ku̍mbū nyāa̍ mī kɔ̄l nyūlōo̍ ō wa̍ nya̍ tɛ̄ɛ̄ŋ a̍ wānā o̍ wānā  .
45012019	Chāāŋāā nīa̍a̍ , lā wa᷅ wānāā mīŋgīāā māa̍ le̍ . Lā chu᷄m Mɛ̄lɛ̄ka̍ mī ndu̍ dɔ̍ɔ̍ŋ tu̍mbe̍ a̍ nda̍ mbō tūsi̍ nda̍ nyɛ̄ pālāa̍ chōo̍ . Kāni̍ fo̍ndōle̍ , Māsānɔ̄ɔ̍ Mɛ̄lɛ̄ka̍ dīmi̍ o̍ yāu̍ ndɔ̄ɔ̍ ni᷄ŋ āā , “ Ya̍ Mɛ̍lɛ̄ka̍ ya̍ cho̍ wānā mi̍ŋgīāā māa̍ ni̍ . I̍ cho̍ wānāa̍ to̍sā sɔ̍ɔ̍ŋ wɔ̍ɔ̍ŋndo̍ŋ nda̍ māa̍ mīŋgūl . ”
45012020	Tē wāŋndo̍ tōsa̍l nya̍ sūɛ̍i̍ wɔ̍ɔ̍ŋnde̍ pɛ̍ , lā mi̍ŋgūl ndu̍ a̍ ī wɔ̄ɔ̍ŋ te̍ . Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Tē yīa̍a̍ŋ mā wa̍ ya̍a̍mɔ̍ɔ̍ nu̍mndo̍ nɛ̄īyo̍ pɛ̍ , ke̍ ndu̍ nyɛ̄ dīa̍a̍ mbō dē . Tē ō wa̍ a̍ bo̍lōlā ve̍sɛ̍i̍la̍ŋ pɛ̍ , ke̍ ndu̍ ō ko᷄l . Tē a̍ to̍sa̍ le̍nde̍ pɛ̍ , si̍ɔ̍mbu̍la̍ŋ lā bīī ndu̍ ta̍u̍ . ”
45012021	Lā chɛ᷅l mī yɔ̄ŋ wɔ̄ɔ̍ŋndo̍ yēm nya̍ le̍ . Lā tōsa̍ dɛ̍nɛ̍ kɛ̍ndɔ̄ɔ̍ le̍ dɛ̍nɛ̍ wɔ̄ɔ̍ŋndo̍ yōmɔ̄ɔ̍  .
45013001	Nya̍ kpo̍u̍ lā nɔ̄ mī lā tōsa̍ nyɛ̄ wānāa̍ cho̍ nya̍ chīla̍ŋ nda̍ ā dīmūl nya̍ le̍ tōsāa̍ wo̍ . Kāni̍ fo̍ndōle̍ , mɛ̄ɛ̍ mī Mɛ̄lɛ̄ka̍ ō ke̍ wāŋndo̍ kpāāyāa̍ le̍ wāa̍ wāŋnda̍ chīla̍ŋ mālāŋ o̍ wa᷅ nda̍ chīla̍ŋ . Ndu̍yɛ̍ , wānāa̍ cho̍ wāŋnda̍ chīla̍ŋ nda̍ , Mɛ̄lɛ̄ka̍ ha̍ndu̍ nda̍ o̍ fo̍ndāŋndā lāŋ ni̍  .
45013002	Le̍la̍ŋ wānā o̍ wāna̍ si̍mu̍l wāna̍ cho̍ nda̍ chīla̍ŋ ndo̍ pɛ̍ , mɛ̄ɛ̍ wāna̍ Mɛ̄lɛ̄ka̍ pi̍la̍ hāndu̍ wāŋnda̍ chīla̍ŋ ndo̍ , ndu̍ wānā ko̍ŋ ō sīmu̍l ko̍ŋ ni̍ . Ndu̍yɛ̍ , wāna̍ to̍sa̍ le̍nde̍ pɛ̍ , mɛ̄ɛ̍ ndu̍ pi̍la̍ di̍mi̍ ni̍ māā ā hāndu̍ ndu̍ nyɛ̄ pālāa̍ chōo̍  .
45013003	Le̍ he̍ī , wānāa̍ to̍sā dɛ̍nɛ̍ wɔ̍ɔ̍ŋndo̍ wa̍ , nda̍ nɔ̍ ni̍ mā yɔ᷄ŋ sīōōŋnde̍ le̍ wānāa̍ cho̍ nda̍ chīla̍ŋ nda̍ . Kɛ̍ wānāa̍ to̍sā nyɛ̍ bɛ̍nda̍ le̍ tōsāa̍ wo̍ wa̍ , nda̍ nɔ̍ mā yɔ᷄ŋ īsīōōŋ le̍ nda̍ le̍ . Le̍ he̍ī , tē a̍ hɛ̍na̍ŋ mā wa̍ o̍ īsīōōŋ ni᷄ŋ le̍ wānāa̍ cho̍ nya̍ chīla̍ŋ nda̍ le̍ , mɛ̄ɛ̍ to̍sa̍ ka̍a̍ bɛ̍nda̍ le̍ tōsāa̍ wo̍ . Tē a̍ to̍sa̍ le̍nde̍ pɛ̍ , wānāa̍ cho̍ nya̍ chīla̍ŋ nda̍ ā chāndu̍ nu̍m  .
45013004	Kāni̍ fu̍u̍le̍ , wāna̍ wa᷅ ho̍ō wāŋnda̍ chīla̍ŋ ndo̍ , bu̍ɛ̍i̍ Mɛ̄lɛ̄ka̍a̍ o̍ cho̍ ni̍ . Ndu̍yɛ̍ wa̍li̍ o̍ cho̍ tōsāa̍ wo̍ le̍ dɛ̍nɛ̍ nyā kɛ̍ndɔ̄ɔ̍ o̍ cho̍ ndu̍ tōsāa̍ ni̍ . Kɛ̍ ndu̍yɛ̍ , tē a̍ to̍sa̍ sūɛ̍i̍ wɔ̍ɔ̍ŋnde̍ pɛ̍ , ā nɔ̄ mā yɔ̍ŋ sīōōŋnde̍ le̍ wāna̍ cho̍ nya̍ chīla̍ŋ ndo̍ . Kāni̍ fo̍ndōle̍ , kpāāya̍ cho̍ ndu̍ ō kēna᷄ŋ ndo̍ , ō cho̍ le̍ fo̍ndō fu̍u̍ le̍ . Bu̍ɛ̍i̍ Mɛ̄lɛ̄ka̍a̍ o̍ cho̍ ni̍ . Ndu̍yɛ̍ wānāa̍ to̍sā sɔ̍ɔ̍ŋ wɔ̍ɔ̍ŋndo̍ŋ nda̍ , ndu̍ nɔ̍ mbō tūsi̍ nda̍ nyɛ̄ pālāa̍ chōo̍ ni̍ le̍ nda̍ chɔ̄mndo̍ māā Mɛ̄lɛ̄ka̍ dɔ̄ūnu᷄ŋ tu̍mbe̍ a̍ nda̍  .
45013005	Le̍la̍ŋ , lā nɔ̄ mī lā tōsa̍ nyɛ̄ wānāa̍ cho̍ nyā chīla̍ŋ nda̍ ā dīmūl nya̍ wo̍ . Kɛ̍ ndu̍yɛ̍ , tē wānā wa̍ ndi̍ tōsāa̍ pɛ̍ , ō wa̍ su̍ɛ̍i̍ nūm pi̍la̍ yi̍ya̍ŋ o̍ kɔ̄l nūmndo̍ ni᷄ŋ māā le̍nde̍ o̍ bɛ̍ndā ni̍ mā to̍sa̍ . Ō wa᷅ le̍ sīōōŋīi̍ Mɛ̄lɛ̄kɛ̍i̍ su̍e̍e̍ māā yɔ̍ŋi̍ Mɛ̄lɛ̄ka̍ dɔ̄ɔ̍ŋ tu̍mbe̍ a̍ nūm te̍  .
45013006	Le̍ sa̍bū kōŋ nya̍ māl vɛ̍lɛ̄ pāāwāa̍ ni̍ . Kāni̍ fu̍u̍le̍ , tē wānāa̍ cho̍ nya̍ chīla̍ŋ nda̍ ā tōsa̍ wa̍li̍ nda̍ chō ā yūlāā le̍ tōsāa̍ wo̍ pɛ̍ , mɛ̄ɛ̍ le̍ Mɛ̄lɛ̄ka̍ nda̍ chō wa̍llo̍ ni̍  .
45013007	Le̍la̍ŋ , lā yɔ̄ŋgu̍ nyɛ᷅ nya̍ nɔ̄ le̍ nda̍ yɔ̄ŋgōo̍ wo̍ . Tē pāāwāa̍ nya̍ nɔ̄ le̍ mālɔ̄ɔ̍ ni̍ , mɛ̄ɛ̍ lā ma᷄l pa̍a̍wāa̍ . Tē cho̍tīi̍yo̍ nya̍ nɔ̄ le̍ sōlīo̍o̍ ni̍ , mɛ̄ɛ̍ lā sōli̍ . Tē bɛ̄ɛ̄le̍ŋ nya̍ nɔ̄ le̍ nda̍ kīo̍o̍ ni̍ , mɛ̄ɛ̍ lā ke̍ nda̍ . Tē chūa̍a̍ nya̍ nɔ̄ mī lā chu̍a̍ nda̍ ā bɛ̄ndū ni̍ , mɛ̄ɛ̍ lā chu̍a̍ nda̍ ā bɛ̄ndū  .
45013008	Lā chɛ᷅l mī kūe̍e̍ nyɛ̄ sɔ̄lāā wānā o̍ wānā wa̍ nya̍ chōo̍ le̍ . Kūe̍e̍ nya̍ nɔ̄ mī lā wa̍ bɛ̄ŋgu̍ wo̍ ndu̍ su̍e̍e̍ cho̍ kāāli̍āŋndo̍ vēllāa̍ vēllē ni̍ . Kāni̍ fo̍ndōle̍ , wānā o̍ wāna̍ ka̍a̍la̍ chāa̍ŋ ndɔ̄ wa᷅na̍ chi̍o̍o̍ pɛ̍ , mɛ̄ɛ̍ ō tōsa̍ nyɛ̄ sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ wo̍  .
45013009	Kāni̍ fo̍ndōle̍ , sāwāla̍ŋ lā di̍mi̍ āā , “ Wānā su̍u̍ndā a̍ la̍nɔ̍ pi̍la̍ kɛ̄lɛ̄ŋgāā pɔ̍nɔ̍ pi̍la̍ le̍ , di̍ī wāna̍ le̍ , yɔ᷅ŋ lēvīī le̍ , lu̍ɛ̍ī lēhɔ̄l o̍ nyɛ̄ pi̍la̍ le̍ . ” Sāwāla̍ŋ nda᷅ŋ a̍ lā pīlɛ̍la̍ŋ fa̍ū bōllē ndɔ̄le̍ŋ le̍ cho̍ sāwa̍ di̍mi̍ āā , “ Ka̍a̍la̍ cha̍a̍ŋ nūm wa᷅na̍ chi̍o̍o̍ mɛ̄ɛ̍ ŋ̄ kāāla̍ nūm pi̍la̍ yɛ̍ ” wo̍ ni̍  .
45013010	Kāni̍ fo̍ndōle̍ , wānā o̍ wānā tē a̍ ka̍a̍la̍ chāa̍ŋ nūm wa᷅na̍ chi̍o̍o̍ pɛ̍ , a̍ to̍sāl wa̍nā ko̍ŋ dɛ̍nɛ̍ wɔ̍ɔ̍ŋ te̍ . Tē wāŋndo̍ kāāla̍ chāa̍ŋ ndɔ̄ wa᷅na̍ chi̍o̍o̍ pɛ̍ , mɛ̄ɛ̍ wānā ko̍ŋ ō chīi̍ nyɛ̄ sāwāla̍ Mɛ̄lɛ̄ka̍la̍ŋ lā dīmi̍ wo̍ chūā kpo̍u̍  .
45013011	Lā tōsa̍ he̍ī , kāni̍ fo̍ndōle̍ , nya̍ pi̍la̍ sīnā bo̍o̍ndi̍i̍ na̍a̍ ŋ̄ chō ni᷅ŋ he̍ī lēni᷄ŋ nde̍ . Bōōnde̍i̍ ī fūūlu̍u̍ le̍ mī wānā o̍ wānā te̍ndū o̍ lūa̍a̍ŋ . Kāni̍ fu̍u̍le̍ , bōōndi̍i̍ Mɛ̄lɛ̄ka̍ chō na̍a̍ pīŋī ve̍ ī chō ni᷅ŋ a̍ na̍a̍ kpɛ̍ɛ̍lūŋ , mbo̍ hīāū a̍ te̍le̍ŋ na̍a̍ ŋ̍ dɔ̍ū tīīnda᷄ŋndo̍ sɛ̍nɛ̄ī o̍ Chi̍i̍sū ni̍ŋ ndo̍  .
45013012	Nyūmnda̍ŋ mā chō ni᷅ŋ le̍ fāŋa᷄ŋndo̍ . Pāa̍le̍ŋ lē chō ni᷅ŋ le̍ sīɔ̍ɔ̍ . Lā ŋ̄ mālnu᷄ŋ sɔ̄ɔ̍ŋ wɔ̍ɔ̍ŋūŋ wāŋnda̍ wa̍ tōsāa̍ o̍ nyūmnda̍ŋ ni᷄ŋ ndo̍ŋ . Lā ŋ̄ chūānu᷅ŋ wōlɔ̄ɔ̄lā chɔ̄ūlā so̍vɛ̄i̍ya̍a̍ cho̍ le̍ nyɛ̄ wa̍wo̍ŋndo̍ wa̍ ā sɔ̄ŋgā la̍ŋ  .
45013013	Lā ŋ̄ wānu᷅ŋ ka̍ālā bɛ̍nda̍ le̍ mī ŋ̄ tōsa̍ la̍ŋ tōsāa̍ . La̍ŋ la̍ yɔ̍nūŋ ni̍ māā ka̍ālā wānāa̍ cho̍ o̍ nyɛ̄ wa̍wo̍ŋndo̍ ni᷄ŋ nda̍ tōsā la̍ŋ . Lā wo̍ū lɛ̄ lābā o̍ nīīlū o̍ nīīlū kōlāā ni᷄ŋ te̍ . Ndu̍yɛ̍ , lā su̍u̍ndā nya̍ wāna̍ nya̍ cho̍ o̍ nɔ̄ ni̍ŋ nya̍ ndu̍ le̍ wo̍ le̍ . Lā wo̍ū bā o̍ nīīlū nɔ̄ɔ̄lɛ̍i̍ ni̍ŋ te̍ . Sɔ̍ŋgɔ̄lā wa᷅ nya̍ tɛ̄ɛ̄ŋ , mī pāŋa̍li̍āŋ wa̍ nya̍ tɛ̄ɛ̄ŋ te̍  .
45013014	Nyɛ̄ nya̍ nɔ̄ le̍ tōsāa̍ wo̍ cho̍ ni̍ , māā lā nɔ̍ ka̍a̍ Māsānɔ̄ɔ̍ Chi̍i̍sū Ki̍li̍tīo̍o̍ . Ndu̍yɛ̍ , mī lā ma᷄l yīya᷄ŋnda̍ŋ le̍ sɔ̄ɔ̍ŋ wāna̍ chi̍e̍e̍yɛ̍ī yɔ̄ŋ wɔ̄ɔ̍ŋnde̍ ī yēēmā nya̍ le̍ tōsāa̍ wo̍ŋ  .
45014001	Wāna̍ wa̍ nya̍ tɛ̄ɛ̄ŋ pɛ̍ mbō nɔ̍ di̍a̍llūŋ kālā o̍ tīīnda᷄ŋ o̍ nɔ̍ o̍ Chi̍i̍sū ni̍ŋ ndo̍ ni᷄ŋ te̍ , lā chu̍a̍ ndu̍ māā wānāā pi᷄lla̍ nya̍ chō ni̍ . Ndu̍yɛ̍ , lā hi᷅ŋa᷅ŋ la̍di̍o̍m a̍ ndu̍ le̍ mɛ̄ɛ̍ yīya᷄ŋ ndu̍ nɔ̍ a̍ sɔ̄ɔ̍ŋ ŋ̄ pūm o̍kɔ̄ɔ̄ wo̍ chō te̍ŋge̍ŋ a̍ mɛ̄ɛ̍ nya̍ nya̍ yīya̍ŋ a̍ mu̍ŋ o̍kɔ̄ɔ̄ yɛ̍ le̍  .
45014002	Kāni̍ fo̍ndōle̍ , wāŋndo̍ ō pūm mbō nɔ̄ lāāla᷄ŋndo̍ māā ō nɔ̄ di̍ mbō dē nyɛ̄ o̍ nyɛ̄ fe̍e̍ cho̍ nyɛ̄ dīāā . Kɛ̍ , wāna̍ nɔ̍ ho̍ō lāāla᷄ŋ bɔ̍ɔ̍ le̍ wo̍ mbō yēēmi̍a̍a̍ vīsīo̍ŋ , mɛ̄ɛ̍ lām lāpīo̍o̍ mbō dē  .
45014003	Kɛ̍ ndu̍yɛ̍ o̍ he̍ī ni᷄ŋ , wāna̍ nɔ̍ ho̍ō lāāla᷄ŋndo̍ māā ō nɔ̄ di̍ mbō dē nyɛ̄ o̍ nyɛ̄ dīāā fe̍e̍ wo̍ ō nɔ̍ mbō chūānu̍ŋ māā ō bɛ̄nda̍ mbo̍ hīāū a̍ wāna̍ di᷅ ho̍ō ŋ̄vīsī le̍ wo̍ , mɛ̄ɛ̍ lām lāpīo̍o̍ wo̍ le̍ . Ndu̍yɛ̍ , wāna̍ di̍ā ho̍ō lām lāpīo̍o̍ su̍e̍e̍ wo̍ bɛ̍ɛ̍ , ō nɔ̍ mbō pɛ̄ɛ̄sa̍ wāna̍ di̍ā ho̍ō nyɛ̄ o̍ nyɛ̄ dīāā fe̍e̍ wo̍ le̍ . Kāni̍ fo̍ndōle̍ , Mɛ̄lɛ̄ka̍ ndu̍ ndu̍ chɛ̍l ndu̍ le̍ wāa̍ wāna̍ ndɔ̄  .
45014004	Ndu̍yɛ̍ , wānā pɛ̍ɛ̍sā bu̍ɛ̍ī pi̍la̍a̍ kpo̍so̍ŋ te̍ . Ō tōsa̍ wa̍li̍ kɛ̍ndɛ̄ , ō to̍sā wa̍li̍ kɛ̍ndɛ̄ le̍ , Māsānɔ̍ ndɔ̄ɔ̍ pi̍la̍ nɔ̍ mbō kēlū yāmɛ̍ī kēŋ ni̍ . Ndu̍yɛ̍ , bu̍ɛ̍ī kōŋ nɔ̄lā mbō tōsa̍ wa̍li̍ kɛ̍ndɔ̄ɔ̍ , kāni̍ fu̍u̍le̍ , Māsānɔ̄ɔ̍ Mɛ̄lɛ̄ka̍ ndu̍ nɔ̍lā mbō tōsa̍ mī bu̍ɛ̍ī ndɔ̄ɔ̍ tōsa̍ wa̍li̍ kɛ̍ndɔ̄ɔ̍  .
45014005	Wāŋndo̍ ō pūm ō nɔ̄ yīya᷄ŋndo̍ māā pāa̍le̍ŋ lē pūm lē chō lē bɛ̄ndū mi̍ lē hīāū pālɛ̍i̍ ī pīlɛ̍ī fa̍ū . Wāŋndo̍ ō pūm yɛ̍ , ndu̍ ndu̍ nɔ̍ yīya᷄ŋndo̍ māā pālɛ̍i̍ kpo̍u̍ nyɔ̄ɔ̍ ō pīlɛ̍ kpe̍ i̍ cho̍ ni̍ . Kɛ̍ ndu̍yɛ̍ , wānā o̍ wānā sūɛ̍i̍ ŋ̄ yīya̍ŋ o̍ kɔ̄l nūmndo̍ ni᷄ŋ māā ī bɛ̄nda̍ le̍ tōsāa̍ ve̍ , ā nɔ̄ mā yi̍ya̍ŋ fɛ̍ɛ̍ŋ a̍ ndi̍ o̍kɔ̄ɔ̄ nyɛ̄ kɛ̄ndɛ̍ī māā lēkɛ̍ndɛ̍ī ī bɛ̄nda̍ le̍ tōsāa̍  .
45014006	Wāna̍ chu̍ā ho̍ō pāa̍le̍ŋ lē pūm māā lē chō pāa̍le̍ bɛ̍ndū wo̍ , le̍ Māsānɔ̄ɔ̍ Mɛ̄lɛ̄ka̍ bɛ̄ɛ̄le̍ŋ kīo̍o̍ , o̍ chu̍a̍ pāa̍le̍ le̍ŋ lē bɛ̄ndū ni̍ . Wāna̍ di̍ā ho̍ō nyɛ̄ o̍ nyɛ̄ dīāā wo̍ bɛ̍ɛ̍ , le̍ Māsānɔ̄ɔ̍ Mɛ̄lɛ̄ka̍ bɛ̄ɛ̄le̍ŋ kīo̍o̍ , o̍ di̍ā nyɛ̄ o̍ nyɛ̄ fe̍e̍ ni̍ . Kāni̍ fu̍u̍le̍ , ō me᷄l Mɛ̍lɛ̄ka̍ ba̍li̍ka̍ le̍ nyɛ̄ dīāā kōŋ . Ndu̍yɛ̍ , wāna̍ kɛ̍ɛ̄ le̍ nyɛ̄ dīa̍a̍ ō pūm dīo̍o̍ wo̍ bɛ̍ɛ̍ , le̍ Māsānɔ̄ɔ̍ Mɛ̄lɛ̄ka̍ bɛ̄ɛ̄le̍ŋ kīo̍o̍ , o̍ kɛ̍ɛ̄ le̍ ndu̍ dīo̍o̍ ni̍ . Ndu̍yɛ̍ ndu̍ bɛ̍ɛ̍ ō me᷄l Mɛ̄lɛ̄ka̍ ba̍li̍ka̍  .
45014007	Kāni̍ fo̍ndōle̍ , na̍a̍ fa̍ū wānā o̍ wānā cho̍ mbō wa̍ yōōmū le̍ ndu̍ pi̍la̍ su̍e̍e̍ le̍ . Ndu̍yɛ̍ , wānā o̍ wānā cho̍ mbō vī le̍ ndu̍ pi̍la̍ su̍e̍e̍ le̍  .
45014008	Tē ŋ̄ wa̍ yōōmū pɛ̍ , mɛ̄ɛ̍ ŋ̄ chō yōōmū le̍ Māsānɔ̄ɔ̍ Mɛ̄lɛ̄ka̍ . Ndu̍yɛ̍ , tē ŋ̄ vī pɛ̍ , mɛ̄ɛ̍ ŋ̄ vī le̍ Māsānɔ̄ɔ̍ Mɛ̄lɛ̄ka̍ . Le̍la̍ŋ , ŋ̄ wa̍ yo̍o̍mū , kɛ̄lɛ̄ŋgāā ŋ̄ wu̍ , Māsānɔ̄ɔ̍ Mɛ̄lɛ̄ka̍ nɔ̍ na̍a̍ ni̍  .
45014009	Kāni̍ fo̍ndōle̍ , Ki̍li̍tī vi᷅ mbo̍ mīīŋgū vɛ̄lɛ̄ yōōmū le̍ mbō wa̍ Māsānɔ̄ɔ̍ Mɛ̄lɛ̄ka̍ ŋ̄wāŋndā chīe̍e̍ cho̍o̍ , a̍ vi᷅ ni᷅ŋ nda̍ ni̍ a̍ wānāa̍ cho̍ yōōmū wa̍  .
45014010	Le̍la̍ŋ , vɛ᷅ mi̍ nya̍ pūm nda̍ wā chāāŋāā nyāā wa̍nāā lāāla᷄ŋnda̍ pɛ̄ɛ̄sāa̍ ? Vɛ᷅ mi̍ nya̍ pūm nda̍ wā chāāŋāā nyāā wa̍nāā lāāla᷄ŋnda̍ chūa̍a̍ chɔ̍dɔ̄ ? Lā nɔ̍ mī lā tōsa̍ le̍nde̍ le̍ . Kāni̍ fo̍ndōle̍ , pāa̍le̍ cho̍ fūūlūū na̍a̍ kpo̍u̍ mī ŋ̄ si᷄m Mɛ̄lɛ̄ka̍ o̍ hɔ̄l mbō kɔ̄ɔ̄sa̍ a̍ na̍a̍  .
45014011	Yāu̍ Mɛ̄lɛ̄ka̍a̍ dīmi̍ āā ,  “ Ya̍ Ma̍sānɔ̄ɔ̍ Mɛ̄lɛ̄ka̍ mī di̍mu̍l nya̍ , ha̍a̍a̍ mi̍ I̍ wa᷅ Mɛ̄lɛ̄ka̍ cho̍ yōōmū wo̍ , wānā o̍ wānā cho̍ wūla̍ŋ bāŋɔ̄ɔ̄ ya̍ o̍ lābɛ̄ŋgu̍ ni̍ŋ . Ndu̍yɛ̍ , mɛ̄ɛ̍ mī wānā o̍ wānā di̍mi̍ wāŋnda̍ o̍ hɔ̄l māā ya̍ cho̍ Mɛ̄lɛ̄ka̍ ni̍ . ”
45014012	Le̍la̍ŋ , na̍a̍ pi̍lɛ̍ŋ pi̍lɛ̍ŋnda̍ kpo̍u̍ , nyɛ̄ o̍ nyɛ̄ na̍a̍ ŋ̄ tōsa̍ ŋ̄ nɔ̄ le̍ nyūnāa̍ mūlīo̍o̍ o̍ Mɛ̄lɛ̄ka̍ lo̍ a̍ ndu̍ o̍kɔ̄ɔ̄  .
45014013	Le̍la̍ŋ , wānā o̍ wānā , lā ŋ̄ pɛ̍ɛ̍si̍āŋ ndɛ̄ vēllāa̍ vēllē le̍ . Nyɛ̄ na̍a̍ ŋ̄ nɔ̄ lē tōsāa̍ wo̍ ndu̍ cho̍ ni̍ , māā ŋ̄ nɔ̄nu᷅ŋ o̍ lākɔ̄l māā sɔ̄ɔ̍ŋ na̍a̍ ŋ̄ tōsā wo̍ŋ ŋ̄ wa᷅ sɔ̄ɔ̍ŋ to̍sa̍ mī chāa̍ŋ nāā wa̍nā la̍a̍la᷄ŋndo̍ tōsa̍ yɔ̄ŋ wɔ̄ɔ̍ŋndo̍ wo̍ŋ te̍  .
45014014	I̍ cho̍ he̍ī dīmīo̍o̍ māā wāna̍ cho̍ o̍ dīōm pīlɛ̍ ni᷄ŋ a̍ Māsānɔ̄ɔ̍ Chi̍i̍sū . Māā I̍ si̍nā wa̍la̍ŋ māā nyɛ̄ o̍ nyɛ̄ dīāā cho̍ mī ndu̍ ndu̍ nɔ̍la̍ tōsā mī wāŋndo̍ sīmnu᷄ŋ o̍ nɔ̍ɔ̍lɛ̍i̍ Mɛ̍lɛ̄ka̍ o̍ hɔ̄l te̍ . Kɛ̍ ndu̍yɛ̍ , tē wāŋndo̍ pi̍la̍ yi̍ya̍ŋ pɛ̍ māā tē ō dē nyɛ̄ dīa̍a̍ ō pūm pɛ̍ māā ō sīmnu᷄ŋ o̍ nɔ̍ɔ̍lɛ̍i̍ Mɛ̍lɛ̄ka̍ o̍ hɔ̄l , mɛ̄ɛ̍ le̍ wānā ko̍ŋ nyɛ̄ dīāā kōŋ chō nyɛ̄ dīa̍a̍ si̍i̍ŋgu̍u̍ ndu̍ wānā nɔ̍ɔ̍lɛ̍i̍ Mɛ̍lɛ̄ka̍ o̍ hɔ̄l  .
45014015	Tē ō wa̍ pɛ̍ , māā nyɛ̄ dīa̍a̍ ō pūm chō tē ā dē ndu̍ cha̍a̍ŋ nūm wa̍nā la̍a̍la᷄ŋndo̍ o̍ hɔ̄l pɛ̍ , wānā ko̍ŋ sɔ̄la̍ kɔ̄l tāmbɛ̍i̍yo̍ , tē ā dē nyɛ̄ dīāā kōŋ ndu̍ o̍ hɔ̄l pɛ̍ , mɛ̄ɛ̍ ō cho̍ ka̍a̍lā le̍ ŋ̄ chɔ᷄m ko̍ŋ cha̍a̍ŋ nūm ko̍ŋ te̍ . To̍sā a̍ sa̍bū mī nyɛ̄ dīāā ŋ̄ dīā wo̍ tōsa̍ mī wāna̍ Ki̍li̍tī sɔ̍la̍ ho̍ō pīɔ̍mndo̍ le̍ ndu̍ wo̍ ō hu᷄ŋ wa᷅ ō tɛ̄ɛ̄mbāā le̍  .
45014016	Nyɛ̄ ŋ̄ yīya̍ŋ o̍ kɔ̄l nūmndo̍ ni᷄ŋ māā ō na᷄ŋ ndo̍ , wāŋnda̍ ā di̍mī lɛ̄ a̍ ndu̍ o̍kɔ̄ɔ̄ māā ō chō ō wɔ̄ɔ̍ŋ te̍  .
45014017	Kāni̍ fo̍ndōle̍ , Mɛ̄lɛ̄ka̍ wāa̍ wāŋnda̍ chōo̍ ma̍sā ō cho̍ su̍ɛ̍i̍ chu̍a̍ā sāwā a̍ nyɛ̄ dīāā wānā di̍ā wo̍ o̍kɔ̄ɔ̄ , kɛ̄lɛ̄ŋgāā a̍ nyɛ̄ wānā ko᷅l lo̍ o̍kɔ̄ɔ̄ le̍ . Sūɛ̍i̍ Nyi̍na̍ Kāsi̍ Mɛ̍lɛ̄ka̍a̍ tōsā ve̍ i̍ cho̍ ni̍ . Ko̍ŋ cho̍ ni̍ , wāŋndo̍ sīīŋgūūwo̍ wānā sa̍kpō Mɛ̄lɛ̄ka̍ o̍ hɔ̄l , a̍ wāŋnda̍ kɔ̄l nyūlōo̍ kīo̍o̍ a̍ kɔ̄l kɛ̄ndɔ̄ɔ̍  .
45014018	Ndu̍yɛ̍ , tē lā sāāŋgi̍a̍l Ki̍li̍tī o̍ nɛ̄īyo̍ ho̍ō chōo̍ pɛ̍ , mɛ̄ɛ̍ lā nɛ̄ŋi̍ ndu̍ kɔ̄l . Ndu̍yɛ̍ , wāŋndā chīe̍e̍ya̍ bɛ̍ɛ̍ ā nɔ̄lā mā dīmi̍ māā nyɛ̄ nya̍ tōsa̍ wo̍ na᷄ŋ  .
45014019	Le̍la̍ŋ , sɔ̄ɔ̍ŋ hu᷅ŋ a̍ kɔ̄l nyūlōo̍ , ndu̍yɛ̍ mī ŋ̄ lūe̍i̍ chāāŋāā nyāa̍ kpāāyāa̍ wo̍ŋ , mu̍ŋ nya̍ dɔ̄u̍ kɔ᷅llo̍ o̍ tōsāa̍ ni̍  .
45014020	Lā tɛ̍ɛ̍mbūū wa̍li̍ Mɛ̄lɛ̄ka̍a̍ le̍ sūɛ̍i̍ nyɛ̄ dīa̍a̍ le̍ . Nyɛ̍ o̍ nyɛ̍ cho̍ nyɛ̄ dīāā ō na᷄ŋ le̍ dīo̍o̍ . Kɛ̍ ndu̍yɛ̍ , ō chō ī wɔ̄ɔ̍ŋ le̍ mī nyɛ̄ dīāā ŋ̄ dīā wo̍ tōsa̍ mī wāŋndo̍ ō tōsa̍ yɔ̄ŋ wɔ̄ɔ̍ŋndo̍  .
45014021	Tē ō wa̍ le̍nde̍ pɛ̍ , mɛ̄ɛ̍ o̍ bɛ̍nda̍ le̍ tōsāa̍ wo̍ cho̍ ni̍ , lā di̍ā ŋ̄vīsī le̍ , lā ko᷅l māmūɛ̄ī le̍ , kɛ̄lɛ̄ŋgāā nyɛ̄ o̍ nyɛ̍ to̍sā mī chāa̍ŋ nyā wa̍nā la̍a̍la᷄ŋndo̍ tōsa̍ yɔ̄ŋ wɔ̄ɔ̍ŋndo̍ , lā to̍sā le̍  .
45014022	Le̍la̍ŋ , lāāla᷄ŋ nu̍m ŋ̄ nɔ̍ a̍ sūɛ̍i̍ he̍ī o̍kɔ̄ɔ̄ wo̍ , ō wa̍ su̍ɛ̍i̍ wa̍ā nūm pi̍la̍ tɛ̄ɛ̄ŋ nya̍ Mɛ̄lɛ̄ka̍ . Tē wāŋndo̍ tōsa̍ pɛ̍ su̍ɛ̍i̍ o̍ yi̍ya̍ŋ o̍ kɔ̄l ndɔ̄ɔ̍ ni᷄ŋ māā ī bɛ̄nda̍ le̍ tōsāa̍ ve̍ pɛ̍ , ndu̍yɛ̍ , mbō ve̍ su̍ɛ̍i̍ kɔ̄l ndɔ̄ɔ̍ pɛ̄ɛ̄sa̍ ndu̍ le̍ ndi̍ le̍ , mɛ̄ɛ̍ ō pɛ̄l tɔ̄nɔ̄ɔ̍  .
45014023	Kɛ̍ , tē wāŋndo̍ ō nɔ̄ kīīsa᷄ŋndo̍ le̍ nyɛ̄ dīa̍a̍ ō pūm dīo̍o̍ pɛ̍ , kɛ̍ ndu̍yɛ̍ , o̍ ko̍ŋ kɔ̍ɔ̍lī , mbō dē nyɛ̄ dīāā kōŋ ka̍ŋga̍la̍ŋ pɛ̍ , mɛ̄ɛ̍ Mɛ̄lɛ̄ka̍ nɔ̄lā mbō pɛ̄ɛ̄sa̍ ndu̍ . Kāni̍ fu̍u̍le̍ , nyɛ̄ o̍ to̍sa̍ wo̍ , ō tōsa̍ ndu̍ o̍ lāāla᷄ŋ ni̍ŋ te̍ . Ndu̍yɛ̍ , nyɛ̄ o̍ nyɛ̄ wāŋndo̍ tōsa̍ pɛ̍ , mbō tōsa̍ ndu̍ o̍ lāāla᷄ŋ ni᷄ŋ te̍ , mɛ̄ɛ̍ yɔ̄ŋ wɔ̄ɔ̍ŋndo̍ i̍ cho̍ ni̍  .
45015001	Na̍a̍ ŋ̍ cho̍ a̍ dīāllūŋ kāla᷄ŋ nda̍ ŋ̄ nɔ̄ mī ŋ̄ bi̍u̍ŋ wa̍nāa̍ nɔ̍ di̍a̍llūŋ kālā le̍ wa̍ , ā yīya᷄ŋnda̍ ndāla̍ŋ lā chō te̍ŋge̍ŋ a̍ sɔ̄ɔ̍ŋ mu᷅ŋ o̍kɔ̄ɔ̄ wa̍ . Ō cho̍ ko̍ nyɛ̍ nɛ̍ŋī na̍a̍ pi̍la̍ kɔ̄lta̍ŋ ndo̍ le̍ na̍a̍ ŋ̄ nɔ̄ mī ŋ̄ tōsa̍ le̍  .
45015002	Na̍a̍ pi̍lɛ̍ŋ pi̍lɛ̍ŋ nda̍ kpo̍u̍ ŋ̄ nɔ̄ mī ŋ̄ tōsa̍l chāāŋāā nāa̍ nyɛ̍ wa᷅ ma̍lāa̍ le̍ nda̍ , ndu̍yɛ̍ mbō hīni̍ nda̍ kɔ̄l lo̍ le̍ mā sɔ̄la̍ dīāllūŋ kāla᷄ŋ o̍ tīīnda᷄ŋ nda̍ nɔ̄ o̍ Mɛ̄lɛ̄ka̍ ni᷄ŋ ndo̍  .
45015003	Kāni̍ fo̍ndōle̍ , nyɛ̄ Ki̍li̍tī to̍sa̍ wo̍ ō tōsa̍ ndu̍ le̍ ndu̍ pi̍la̍ kɔ̄l nɛ̄ŋī su̍e̍e̍ le̍ . Mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍ āā , “ Yīōūlā nda̍ yīo̍o̍ nu̍m nda̍ŋ ya̍ bɛ̍ɛ̍ I̍ sɔ̍la̍ yīōūlā lāŋ . ”
45015004	Nyɛ̄ o̍ nyɛ̍ po̍o̍nyi̍a̍ŋ si̍ndɛ̄ o̍ Yāu̍ Mɛ̄lɛ̄ka̍a̍ ni᷄ŋ , ā pōōnyi̍a̍a̍ ndu̍ le̍ na̍a̍ pɛ̄ɛ̄kōo̍ . Ndu̍yɛ̍ , lā tōsā mī ŋ̄ sɔ̄la̍ kɔ̄l bīūwɔ᷄ŋndo̍ , ndu̍yɛ̍ mī lā dɛ̄ɛ̄nīāā na̍a̍ kɔ̄lta̍ŋ , o̍ ko̍ŋ , mī lā tōsa̍ mī ŋ̄ wa̍ lēhɔ̄l o̍ nɛ̄ī  .
45015005	Le̍la̍ŋ , I̍ cho̍ pīɛ̄īle̍ŋ māā Mɛ̄lɛ̄ka̍ , o̍ ke᷅ wa̍nā kɔ᷅l bīūwɔ᷄ŋndo̍ wo̍ , ndu̍yɛ̍ mbō dɛ̄ɛ̄nīāā wa᷅ŋnda̍ kɔ̄lta̍ŋ ndo̍ , ō tōsa̍ mī lā chu̍a̍ ka̍a̍ Chi̍i̍sū Ki̍li̍tīo̍o̍ , o̍ ko̍ŋ , mī dīōm pīlɔ̍ɔ̍ wa̍ nya̍ tɛ̄ɛ̄ŋ vēllāa̍ vēllē fɔ̍  .
45015006	Mbɔ̄ he̍ī ī yɔ̄nu̍ŋ le̍nde̍ le̍ mī nya̍ kpo̍u̍ , mī lā yɔ̄ŋgu̍ sāŋgālāa̍ o̍ Mɛ̄lɛ̄ka̍ lo̍ , o̍ cho̍ Fi̍nyāa̍ le̍ Ma̍sānɔ̄ nāa̍ Chi̍i̍sū Ki̍li̍tī wo̍ a̍ kɔ̄llo̍ ō pīlɛ̍ kpe̍  .
45015007	Le̍la̍ŋ , mɛ̄ɛ̍ Chi̍i̍sū Ki̍li̍tī chu̍a̍ nya̍ māā nya̍ nda̍ wānāā pi᷄lla̍ nya̍ chō ni̍ yɛ̍ , nya̍ bɛ̍ɛ̍ lā chūāna᷅ŋ ni̍ko̍ māā wānāā pi᷄lla̍ nya̍ chō vēllāa̍ vēllē ni̍ , le̍ mī wāŋnda̍ yɔ̄ŋgu̍ sāŋgālāa̍ o̍ Mɛ̄lɛ̄ka̍ lo̍  .
45015008	Kāni̍ fu̍u̍le̍ , mī di̍mu̍l nya̍ māā mi̍ Ki̍li̍tī si̍mnu᷄ŋ bu̍ɛ̍īyo̍ le̍ Chu̍ūwa̍ , le̍ chɔ̄mndo̍ māā nyɛ̄ o̍ nyɛ̄ Mɛ̄lɛ̄ka̍ dīmi̍ le̍ tōsāa̍ pɛ̍ , tōsāa̍ o̍ to̍sā ndu̍ ni̍ . Mi̍ Ki̍li̍tī to̍sā mi̍ sɔ̄ɔ̍ŋ Mɛ̄lɛ̄ka̍ chūe̍l fi̍nyāā nāā ma̍māā lēbɛ̄ɛ̄ya̍ būŋgɛ̄i̍ yo̍ŋ ŋ̄ yɔ̄nu᷄ŋ mɛ̄ɛ̍ i̍ di̍mi̍ŋ yɛ̍  .
45015009	Ndu̍yɛ̍ , mi̍ sīmnɔ᷄ŋ o̍ si̍mnu᷄ŋ bu̍ɛ̍ī le̍ Chu̍ūwa̍ wo̍ tōsā mi̍ wānāa̍ cho̍ a̍ Chu̍ū le̍ wa̍ bɛ̍ɛ̍ a̍ sa̍ŋgālā Mɛ̄lɛ̄ka̍ le̍ mɛ̄ɛ̍ o̍ tūīīnu̍ŋ nda̍ īnyīɛ̍ɛ̍ yɛ̍ . Yāu̍ Mɛ̄lɛ̄ka̍a̍ dīmi̍ āā ,  “ Le̍la̍ŋ , nūm Mɛ̄lɛ̄ka̍ , I̍ cho̍ nu̍m sāŋgālā wānāa̍ cho̍ a̍ Chu̍ū le̍ wa̍ tɛ̄ɛ̄ŋndu̍yɛ̍ , I̍ cho̍ nu̍m chūūndūū o̍ chōnde̍i̍ ni᷄ŋ . ”
45015010	Mbo̍ dīmī vɛ̄lɛ̄ āā ,  “ Nya̍ wānāa̍ cho̍ a̍ Chu̍ū le̍ wa̍ , lā sɔ̄ɔ̄ŋgu̍u̍ wa̍nāa̍ Mɛ̄lɛ̄ka̍a̍ chōo̍ mī lā tōsa̍ kɔ̄l kɛ̄ndɔ̄ɔ̍ . ”
45015011	Mbo̍ dīmī vɛ̄lɛ̄ āā ,  “ Nya̍ wānāa̍ cho̍ a̍ Chu̍ū le̍ wa̍ kpo̍u̍ , lā yɔ̄ŋgu̍ sa̍ŋgālāa̍ o̍ Mɛ̄lɛ̄ka̍ lo̍ . Nya̍ wāŋnda̍ kāa̍la̍ yɛ̍ yɛ̍la̍ŋ kpo̍u̍ , lā sāŋga̍la̍ ndu̍ . ”
45015012	Ī chō vɛ̄lɛ̄ ī dīmīa̍ŋ o̍ Yāu̍ Āīsa̍yā wo̍ ni᷄ŋ āā ,  “ Wānā cho̍ hūnɔ̄ɔ̄ fūlā o̍ pūlāle̍ Chɛ̄ɛ̍se̍le̍ŋ chōo̍ , Mɛ̄lɛ̄ka̍ chō ndu̍ hēēlū mbō wa̍ wānāa̍ cho̍ a̍ Chu̍ū le̍ wa̍ chōo̍ . Ndu̍yɛ̍ , wānāa̍ cho̍ a̍ Chu̍ū le̍ wa̍ chō hūnɔ̄ɔ̄ tīīnda᷄ŋ ndāa̍ dɔ̄wɔ̄ɔ̄ o̍ ndu̍ ni᷄ŋ . ”
45015013	Ndu̍yɛ̍ , mɛ̄ɛ̍ nya̍ dɔ̄ū nu̍a̍ā tīīnda᷄ŋ nyāa̍ o̍ Mɛ̄lɛ̄ka̍ ni᷄ŋ o̍ to̍sā ho̍ō mī wāŋnda̍ ā wa̍ lēhɔ̄l o̍ nɛ̄ī le̍ ndu̍ wo̍ yɛ̍ , I̍ cho̍ ni̍ko̍ pi̍ɛ̍īle̍ŋ māā ō tōsa̍ mī lā wa̍ a̍ kɔ̄l kɛ̄ndɛ̄ bu̍tē , ndu̍yɛ̍ , mī lā sɔ̄la̍ kɔ̄l nyūlōo̍ fɔ̍ . Mbɔ̄ ī yɔ̄nu̍ŋ le̍nde̍ mī Nyi̍na̍ Kāsi̍ Mɛ̄lɛ̄ka̍a̍ tōsa̍ o̍ kpāāya̍ ndɔ̄ɔ̍ ni᷄ŋ , mī lā wa̍ hɔ̄lte̍ŋ o̍ nɛ̄ī le̍ te̍le̍ŋ o̍ te̍le̍ŋ  .
45015014	Chāa̍ŋāā nīāā wa̍nāā lāāla᷄ŋnda̍ , ya̍ pi̍la̍ bɛ̍ɛ̍ I̍ si̍nā ndi̍ wa̍la̍ŋ māā lā chō wānāā kɛ̄ndɛ̄ bɛ̄ndū . Ndu̍yɛ̍ , I̍ si̍nā māā lā sīnā wa̍la̍ŋ nyɛ᷅ nya̍ nɔ̄ le̍ tōsāa̍ wo̍ . I̍ si̍nā māā lā nɔ̄lā mī lā sīīli̍āŋ ve̍llāa̍ vēllē  .
45015015	Kɛ̍ ndu̍yɛ̍ o̍ ko̍ŋ ni̍ŋ kpo̍u̍ , mi̍ po̍o̍nyīāā a̍ sɔ̄ɔ̍ŋ pūm o̍kɔ̄ɔ̄ ō kālā ka̍lā o̍ yāu̍wo̍ ho̍ō ni᷄ŋ le̍ nya̍ yīyāla᷄ŋndo̍ . Le̍ sa̍bū ya̍ I̍ so̍ō le̍nde̍ o̍ ka̍lā kpo᷅ke̍ a̍ mu̍ŋ o̍kɔ̄ɔ̄ wo̍ cho̍ ni̍ māā , le̍ kɛ̄ndɛ̄i̍ Mɛ̄lɛ̄ka̍ tōsa̍l la̍
45015016	mbo̍ sīīŋgu̍u̍ ya̍ bu̍ɛ̍i̍ Chi̍i̍sū Ki̍li̍tī le̍ mī to̍sa̍ wa̍llo̍ wānāa̍ cho̍ a̍ Chu̍ū le̍ wa̍ tɛ̄ɛ̄ŋ ndo̍ . Le̍ he̍ī , I̍ cho̍ māchūāā wānā so̍līāā lāsa̍lāa̍ le̍ wāŋnda̍ , mi̍ wa᷅ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ . I̍ cho̍ he̍ī tōsāa̍ le̍ mbō lo̍ o̍ ko̍ŋ mī wānāa̍ cho̍ a̍ Chu̍ū le̍ wa̍ ā wa̍ ā yɔ̄ŋga᷄ŋ o̍ Mɛ̄lɛ̄ka̍ lo̍ māā sa̍lāa̍ ō Mɛ̄lɛ̄ka̍ hīni̍ kɔ̄l lo̍ , sa̍lāa̍ ō Nyi̍na̍ Kāsi̍ Mɛ̄lɛ̄ka̍a̍ ō tōsa̍ mbo̍ wa̍ ō yɔ̄ŋga᷄ŋ o̍ ndu̍ Mɛ̄lɛ̄ka̍ lo̍ wo̍  .
45015017	Le̍la̍ŋ , ha̍a̍a̍ mi̍ wa᷅ dīōm pīlɛ̍ a̍ Chi̍i̍sū Ki̍li̍tī , I̍ nɔ̍lā mī ke̍lū yōŋgā a̍ wa̍li̍ ya̍ I̍ cho̍ tōsāa̍ le̍ Mɛ̄lɛ̄ka̍ wo̍  .
45015018	Wa̍lta̍ Ki̍li̍tī to̍sa̍l wānāa̍ cho̍ a̍ Chu̍ū le̍ wa̍ sa̍na̍a̍ o̍ ya̍ ni̍ŋ nda̍ŋ , a̍ la̍ŋ o̍kɔ̄ɔ̄ ya̍ I̍ su̍a̍ā o̍ ka̍lā ka̍lā ni̍ . Mi̍ Ki̍li̍tī to̍sā a̍ sa̍bū mi̍ chɔ᷅m wānāa̍ cho̍ a̍ Chu̍ū le̍ wa̍ nɛ̄īyo̍ , le̍ mā tōsa̍ nyɛ̄ Mɛ̄lɛ̄ka̍ dīmi̍ wo̍ sa̍na̍a̍ a̍ dīōmndā ya̍ I̍ wa̍ wāŋnda̍ dīmūllo̍ la̍ŋ , a̍ sɔ̄ɔ̍ŋ ya̍ wa̍ tōsāa̍ wo̍ŋ  .
45015019	Mi̍ chɔ᷅m nda̍ nɛ̄īyo̍ ho̍ō a̍ sɔ̄ɔ̍ŋ lākpālūŋ bɛ̄ndo᷄ŋ tōsāa̍ a̍ sɔ̄ɔ̍ŋ kɔ̄ndɔ̄fi̍li̍ŋ bɛ̄ndo᷄ŋ , o̍ ko̍ŋ kɔ̍ɔ̍lī , a̍ kpāāya̍ Nyi̍na̍ Kāsi̍ Mɛ̄lɛ̄ka̍a̍ . Ndu̍yɛ̍ , a̍ te̍le̍ŋnda̍ ya̍ I̍ wa̍ bālɔ̄ɔ̍ la̍ŋ , mi̍ cha̍ŋ Chūlu̍sɛ̄lɛ̄m chi̍e̍e̍ mi̍ ku̍ā o̍ būŋgɛ̄ī Īle̍lu̍i̍kūmnde̍ ni᷄ŋ , mi̍ di̍mūl wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ a̍ Ki̍li̍tī o̍kɔ̄ɔ̄ ba̍ o̍ bā fe̍e̍ lo̍ŋ  .
45015020	Ndu̍yɛ̍ , le̍ te̍le̍ŋ o̍ te̍le̍ŋ yēēmɛ̍i̍ nīi̍ ī hēēlu̍ ī tūūsu̍ ndi̍ wa̍ he̍ī ni̍ , wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ o̍ fo̍ndāŋndā nda̍ a̍a̍ tu̍i̍i̍ yɔ̍ bɛ̍ɛ̍ a̍ Ki̍li̍tī o̍kɔ̄ɔ̄ le̍ la̍ŋ . Kāni̍ fu̍u̍le̍ , yɔ̄ŋi̍ ya̍ I̍ mi̍i̍ŋgu̍ wa̍llo̍ o̍ fo̍ndāŋ wāŋndo̍ ndu̍ kāndu̍ ni᷅ŋ wa̍llo̍ wo̍ chōo̍  .
45015021	Yāu̍ Mɛ̄lɛ̄ka̍a̍ dīmi̍ āā ,  “ Wānāā nda̍ dīmu̍l lɔ̍ a̍ ndu̍ o̍kɔ̄ɔ̄ le̍ wa̍ , ā chō ndu̍ chɔ̄ . Ndu̍yɛ̍ , wānāa̍ tu̍i̍i̍ yɔ̍ bɛ̍ɛ̍ su̍ɛ̍i̍ ka̍lɛ̄i̍ le̍ wa̍ , ā chō ndi̍ pɛ̄ŋgu̍ si̍nā . ”
45015022	Sa̍bū kōŋ bɛ̍ɛ̍ kɛ̍ɛ̍lu̍ ya̍ hūnɔ̄ɔ̍ te̍le̍ŋnda̍ ka̍ ka̍ le̍ nya̍ yīlɔ̄ɔ̍ ni̍  .
45015023	Le̍ wɔ̄sīlā fāŋgā yēēmɛ̍i̍ ī wa̍ ya̍ le̍ nya̍ hūnɔ̄ɔ̄ yīlɔ̄ɔ̍ . Le̍la̍ŋ , mɛ̄ɛ̍ ya̍ chi̍i̍ ni᷅ŋ wa̍li̍ wa̍ ya̍ le̍ tōsāa̍ o̍ būŋgɛ̄i̍ he̍ī ni᷄ŋ ndo̍ yɛ̍  ,
45015024	I̍ nɔ̍ o̍ kɔ̄l le̍ kēī nya̍ yīlɔ̄ɔ̍ bōōndi̍i̍ ya̍ wa᷅ ni̍ŋ kɔ᷅la̍ŋ lɛ̄ŋndē Sīpe᷅ŋnde̍ŋ ndo̍ . Ndu̍yɛ̍ , tē ŋ̄ lɔ᷄l pɛ̍ wa̍a̍lī na̍a̍ nya̍ā , I̍ nɔ̍ o̍ kɔ̄l mī lā māla̍ ya̍ a̍ nyɛ̄ le̍ kɔ̄lā nīla̍ŋ lo̍ŋ  .
45015025	Kɛ̍ , o̍ su̍ŋ su̍ŋndo̍ ho̍ō ni᷄ŋ , I̍ cho̍ wɔ̄ lākɔ̄ fɛ̍ɛ̍ŋ Chūlu̍sɛ̄lɛ̄m a̍ māla̍ sɔ̍la̍ŋ le̍ wānāa̍ Mɛ̄lɛ̄ka̍a̍ lo̍ŋ ndo̍  .
45015026	Kāni̍ fo̍ndōle̍ , ku̍ndā wānāā lāāla᷄ŋnda̍ o̍ lɛ̄ŋndē Māsīdo̍o̍nīāāle̍ŋ ni᷄ŋ a̍ lɛ̄ŋndē Āke̍yāle̍ŋ , nda̍ pi̍la̍ kɛ̄ɛ̄si̍a̍a̍ a̍ kɔ̄l kɛ̄ndɛ̄ ni̍ le̍ nyɛ̄ sɔ̄lāa̍ yɔ̄ŋgōo̍ le̍ wānāa̍ Mɛ̄lɛ̄ka̍a̍ a̍ cho̍ Chūlu̍sɛ̄lɛ̄m ma̍ wā ā tāmbɛ̍i̍ ya̍ mālāa̍  .
45015027	Nda̍ pi̍la̍ kɛ̍ɛ̍si̍a̍a̍ le̍ mālā kōŋ yɔ̄ŋgōo̍ ni̍ . Kɛ̍ ndu̍yɛ̍ o̍ nɛ̄īyo̍ ō pīlɔ̍ɔ̍ ni᷄ŋ , ā nɔ̄ kūēē mā yɔ̄ŋgu̍ mālā kōŋ le̍ nda̍ . Kāni̍ fu̍u̍le̍ , tē ō wa̍ pɛ̍ mī Chu̍ūwa̍ pīɔ̄ūvi̍āŋ nyɛ᷅m kɛ̄ndɛ᷄ŋ chɛ̍ŋ o̍ Mɛ̄lɛ̄ka̍ lo̍ wo̍ŋ nda̍ wānāa̍ cho̍ a̍ Chu̍ū le̍ wa̍ pɛ̍ , mɛ̄ɛ̍ wānāa̍ cho̍ a̍ Chu̍ū le̍ wa̍ bɛ̍ɛ̍ ā nɔ̄ mā pīɔ̄ūvi̍āŋ nyɛ᷅m Mɛ̄lɛ̄ka̍ ke̍ nda̍ wo̍ŋ nda̍ Chu̍ūwa̍  .
45015028	Le̍la̍ŋ , tē I̍ chi̍i̍ wa̍li̍ ya̍ I̍ cho̍ ho̍ō wo̍ pɛ̍ , ndu̍yɛ̍ nyɛ̄ sɔ̄lāa̍ chu̍u̍ŋgi̍a̍ŋ ki̍nɛ̍i̍ yo̍ mī kɔ̍ do̍u̍nu᷄ŋ nda̍ ndu̍ ko̍na̍ pɛ̍ , I̍ chɛ̍ŋ ni᷅ŋ I̍ ku̍ɛ̄ o̍ lɛ̄ŋndē Sīpe᷅ŋnde̍ŋ ni᷄ŋ . Mɛ̄ɛ̍ tē I̍ wa̍ kɔ̄la̍ŋ pɛ̍ , I̍ ke̍i̍ nya̍ yīlɔ̄ɔ̄  .
45015029	Ndu̍yɛ̍ , I̍ si̍nā māā hūnɔ̄ɔ̄ ya̍ I̍ hu᷅ŋ ni̍ŋ nya̍ yīlɔ̄ɔ̍ wo̍ , ō wā ni̍ŋ su̍ɛ̍i̍ sa̍lɛ̄ī bɛ̄ndū le̍ nya̍ chɔ̄nɔ᷄ŋndo̍ o̍ Ki̍li̍tī lo̍  .
45015030	Chāa̍ŋāā nīāā wa̍nāā lāāla᷄ŋnda̍ , le̍ yīya᷄ŋ nya̍ nɔ̄ le̍ Māsānɔ̍ nāa̍ Chi̍i̍sū Ki̍li̍tī wo̍ , a̍ kāālā Nyi̍na̍ Kāsi̍ Mɛ̄lɛ̄ka̍a̍ tōsa̍ mi̍ ŋ̄ nɔ̄ ndu̍ o̍ lākɔ̄l lo̍ , I̍ cho̍ nya̍ nyɔ̄ɔ̄lōo̍ a̍ yāndi̍i̍ , lā māla̍ ya̍ o̍ Mɛ̄lɛ̄ka̍ pīɛ̄īyo̍ ni᷄ŋ kpe̍e̍kpe̍i̍  .
45015031	Lā pīɛ̍i̍ Mɛ̍lɛ̄ka̍ le̍ ya̍ le̍ mbō mānda̍ ya̍ yɔ̄ŋi̍ wāŋnda̍ o̍ lɛ̄ŋndē Chūdi̍a̍āle̍ŋ ni᷄ŋ a̍ la̍a̍la̍ŋ a̍ Chi̍i̍sū le̍ wa̍ ā yɔ᷄ŋ ya̍ nyɛ̄ . Ndu̍yɛ̍ vɛ̍lɛ̄ , mī wānāa̍ Mɛ̄lɛ̄ka̍a̍ Chūlu̍sɛ̄lɛ̄m ā bīī nyɛ̄ ya̍ I̍ to̍sa̍ le̍ nda̍ mālāa̍ wo̍ a̍ kɔ̄l kɛ̄ndɛ̄  .
45015032	Ndu̍yɛ̍ o̍ ko̍ŋ kɔ̍ɔ̍lī , tē ō wa̍ pɛ̍ hɛ̍na᷄ŋ Mɛ̄lɛ̄ka̍ māā I̍ hu̍ŋ nya̍ yīlɔ̄ɔ̄ , mɛ̄ɛ̍ I̍ hu᷅ŋ ni̍ŋ a̍ kɔ̄l kɛ̄ndɛ̄ bu̍tē , ndu̍yɛ̍ mī sɔ̍la̍ pɛ̄ŋgīo̍o̍ nya̍ tɛ̄ɛ̄ŋ  .
45015033	I̍ cho̍ pīɛ̄īle̍ŋ māā Mɛ̍lɛ̄ka̍ o̍ to̍sā mī ŋ̄ wa̍ a̍ kɔ̄l nyūlū wo̍ ō wa̍ la̍tu̍lu̍ a̍ nya̍ fɔ̍ . Ī yɔ̄nu̍ŋ le̍nde̍ fɔ̍  .
45016001	I̍ hɛ̍na̍ŋ mī chɔ̍m nya̍ a̍ Fo̍ōbī o̍kɔ̄ɔ̄ , yēmā na̍a̍ o̍ Ki̍li̍tī ni̍ŋ o̍ cho̍ sāāŋgīa̍a̍ o̍ ku̍ndā wānāā lāāla᷄ŋnda̍ tɛ̄ɛ̄ŋ Sɛ̍ŋkīlīāā chi̍e̍e̍ wo̍ . Chūa̍a̍ ho̍ō chō wānā kɛ̍ndɛ̄  .
45016002	Tē ō kōma̍l nya̍ pɛ̍ , lā chāa̍ ndu̍ bīyɔ̄ɔ̄ māā chāa̍ŋ nyā wa̍nā la̍a̍la᷄ŋ , mɛ̄ɛ̍ wānāa̍ Māsānɔ̄ɔ̍ Mɛ̄lɛ̄ka̍a̍ nɔ̄ mā tōsa̍ yɛ̍ . Nyɛ̄ o̍ nyɛ̄ o̍ ha̍u̍ bā le̍ ndu̍ mbō nyūna̍ pɛ̍ , lā ke̍ ndu̍ . Kāni̍ fu̍u̍le̍ , chūa̍a̍ ho̍ō ō māla̍ ni᷅ŋ wānāā fāŋgā a̍ ya̍ Pɔ̍ɔ̄ bɛ̍ɛ̍ fa̍ū  .
45016003	I̍ yi̍l chāāŋāā nāa̍ Pīlīsi̍lā nda̍ Āku̍i̍lā lāpi̍ , ā na̍a̍ ŋ̄ wa̍ wa̍llo̍ na̍a̍ nda̍ā le̍ Chi̍i̍sū Ki̍li̍tī wa̍  .
45016004	Mi̍ wāŋnda̍ ha̍ā ā pīsī yōōmūlā ndāla̍ŋ chi̍ le̍ ya̍ . I̍ nɔ̍ mī yi̍l nda̍ ba̍li̍ka̍ ta̍u̍ ta̍u̍ . Ō fūla̍ wɔ̍ bɛ̍ɛ̍ o̍ ya̍ kɔ̍ɔ̍lī , kɛ̍ ku̍ndālā wānāā lāāla᷄ŋnda̍ a̍ cho̍ a̍ Chu̍ū le̍ wa̍ bɛ̍ɛ̍ , ā nɔ̄ mā yi᷄l Pīlīsi̍lā nda̍ Āku̍i̍lā ba̍li̍ka̍ ta̍u̍  .
45016005	Lā yi᷄l la̍ vɛ̄lɛ̄ ku̍ndā wānāā lāāla᷄ŋnda̍ a̍ chu̍ūŋgi̍āŋ o̍ wānāā ŋīɔ̍ɔ̍ŋnda̍ ha̍ā lo̍ chi̍ɛ̍ī ni̍ŋ nda̍ . Lā yi᷄l la̍ chāa̍ŋ nī kɛ̍ndɔ̄ɔ̍ Īpe̍nɛ̍tɔ̄ɔ̄ o̍ wa̍ wāna̍ tāso̍o̍ o̍ lɛ̄ŋndē E̍e̍sīāle̍ŋ ni᷄ŋ le̍ tīīnda᷄ŋndo̍ dɔ̄wɔ̄ɔ̍ o̍ Ki̍li̍tī ni̍ŋ ndo̍  .
45016006	Lā yi᷄l Me̍ēle̍ o̍ to̍sa̍ wa̍llo̍ tōsā bɛ̄ndōo̍ le̍ nya̍ wo̍  .
45016007	Lā yi᷄l la̍ chāāŋāā nīāā Chu̍ūwa̍ Āndūlɔ̄na̍i̍kɔ̄ɔ̄ ni̍ a̍ Chu̍ni̍yā ā na̍a̍ ŋ̄ wa̍ o̍ chīɛ̄ī mānyūmndo̍ ni᷄ŋ na̍a̍ nda̍ā wa̍ . Ā chō wānāā tɔ̍ɔ̍ wa̍nāā Chi̍i̍sū ve᷅m hɔ̄ltē ndɔ̄ wa̍ tɛ̄ɛ̄ŋ . Nda̍ fɛ̍ɛ̍ŋ bɛ̍ɛ̍ si̍mnu᷄ŋ wa̍nāā lāāla᷄ŋ a̍ ya̍  .
45016008	Lā yi᷄l la̍ chāa̍ŋ nī kɛ̍ndɔ̄ɔ̍ Āmīpīli̍a̍tɔ̄ɔ̄ o̍ cho̍ o̍ dīōm pīlɔ̍ɔ̍ ni᷄ŋ a̍ Māsānɔ̄ɔ̍ Mɛ̄lɛ̄ka̍ wo̍  .
45016009	Lā yi᷄l Ɔ̍ba̍nɔ̄ɔ̄ ō na̍a̍ ŋ̄ chō wa̍llo̍ na̍a̍ nda̍ā le̍ Chi̍i̍sū Ki̍li̍tī wo̍ . Mī lā yi᷄l chāa̍ŋ nī kɛ̍ndɔ̄ɔ̍ Sīta̍kīī  .
45016010	Lā yi᷄l A̍pɛ̍lɛ̄ɛ̄ , o̍ chɔ̍m ho̍ō kpe̍nde̍ke̍le̍ māā ō chō bu̍ɛ̍ī sa̍kpō le̍ Ki̍li̍tī wo̍ . Lā yi᷄l yu̍ŋgu̍ Ālūītɔ̄bu̍lɔ̄ɔ̄ wo̍  .
45016011	Lā yi᷄l chāa̍ŋ nī Chu̍ūnɔ̄ɔ̍ Hɛ̄lo̍dīɔ̄ŋ . Lā yi᷄l wa̍nāā lāāla᷄ŋnda̍ o̍ yu̍ŋgu̍ Nāāsi̍sɔ̍sī wo̍ chōo̍  .
45016012	Lā yi᷄l Ti̍li̍fa̍i̍nā nda̍ Tīlīfo̍sā a̍ cho̍ wa̍llo̍ le̍ Māsānɔ̄ɔ̍ Mɛ̄lɛ̄ka̍ wa̍ . Mī lā yi᷄l chāa̍ŋ nī kɛ̍ndɔ̄ɔ̍ Pa̍a̍sī o̍ to̍sa̍ ho̍ō wa̍llo̍ ō kālā ka̍lā le̍ Māsānɔ̄ɔ̍ Mɛ̄lɛ̄ka̍ wo̍  .
45016013	Lā yi᷄l Lu̍fɔ̄ɔ̄ , Māsānɔ̄ɔ̍ Mɛ̄lɛ̄ka̍ wāna̍ ndɔ̍ wa̍li̍ kɛ̍ndɛ̄ kɛ̍ndɔ̄ɔ̍ . Lā yi᷄l la̍ ka̍la̍ ndɔ̄ , o̍ bi̍ī ya̍ ō kɛ̄ndɛ̄ kɛ̍ndɛ̄ nu̍a̍ā ŋ̄ yɔ̄ŋ āā , po̍ ndɔ̍ ŋ̄pūlu̍ kpe̍e̍kpe̍i̍yo̍ ni̍ wo̍  .
45016014	Lā yi᷄l la̍ Āsīŋgi̍li̍tɔ̄ɔ̄ , a̍ Fi̍li̍kɔ̄ŋ , a̍ Hɛ̍mɛ̍sī , a̍ Pātīlo̍ba̍sī , a̍ Hɛ̍mɛ̍sī , a̍ wānāā lāāla᷄ŋa̍a̍ nda̍ chō lātūlu̍ wa̍  .
45016015	Lā yi᷄l la̍ Fīlɔ̄lɔ̍kɔ̍ɔ̍sī nda̍ Chu̍līāā . Lā yi᷄l la̍ Nɛ̍lu̍ɛ̍ɛ̍sī nda̍ yēma̍ ndɔ̄ . Mī lā yi᷄l Ōli̍mpāā a̍ wānāa̍ Mɛ̄lɛ̄ka̍a̍ kpo̍u̍ , ā nda̍ chō lātūlu̍ wa̍  .
45016016	Lā wa̍ yi᷅la᷅ŋndo̍ o̍ kāālāa̍ ni᷄ŋ , māā wānāā lāāla᷄ŋ o̍ Chi̍i̍sū ni̍ŋ . Ku̍ndālā wānāā lāāla᷄ŋnda̍ kpo̍u̍ o̍ Ki̍li̍tī ni̍ŋ , ā yɔ᷄ŋ yīlɔ̄ɔ̍ nāa̍ nya̍ chūā  .
45016017	Chāa̍ŋāā nīa̍a̍ , I̍ nyɔ̍ɔ̍lu̍ nya̍ , lā wa̍ mɛ̄ŋgɛ̄lāa̍ le̍ wānāa̍ hu᷅ŋ a̍ pīɔ̄ūwa᷅ŋndo̍ wāŋnda̍ tɛ̄ɛ̄ŋ , ndu̍yɛ̍ mā tōsā mī wāŋnda̍ fāŋāŋ o̍ nɛ̄i̍ tōnya̍a̍ chōo̍ wa̍ . Ā bīī pɛ̍ , ā pɛ̄ɛ̄sa̍ pɛ̄ɛ̄kū nya̍ sɔ̄la̍ wo̍ . Lā chi̍ɛ̍ɛ̄li̍āŋ a̍ wānāā wāā le̍nde̍ le̍  .
45016018	Kāni̍ fu̍u̍le̍ , wānāa̍ to̍sā sɔ̍ɔ̍ŋ wa̍ā le̍ndo̍ŋ nda̍ , ā būūla̍ŋ le̍ wa̍li̍ Māsānɔ̍ nāa̍ Ki̍li̍tīo̍o̍ le̍ . Le̍ yēēmɛ̍i̍ ndɛ̍i̍ nda̍ pi̍lɛ̍i̍ ko̍ni̍ nda̍ būūla̍ŋ ni̍ . Mā hūi̍ wānāa̍ nɔ̍ si̍nā pɛ̄ŋgu̍ bɔ̍ɔ̍ le̍ wa̍ a̍ dīōmndā yēēlɛ̍i̍la̍ŋ nda̍ dīmūllo̍ , ndu̍yɛ̍ mā hēēlū nda̍ a̍ sōndō  .
45016019	Chāāŋāā nīa̍a̍ , wānā o̍ wānā fe̍e̍ tu̍e̍ī nya̍ ni᷅ŋ tɔ̍ɔ̍ a̍ mɛ̄ɛ̍ nya̍ tōsā nyɛ᷅ Yōōŋgū Kɛ̄ndɛ̍ Mɛ̄lɛ̄ka̍a̍ ō dīmi̍ wo̍ yɛ̍ . Le̍ he̍ī I̍ na̍ŋ kɔ̄l a̍ nya̍ bu̍tē . Kɛ̍ , I̍ hɛ̍na̍ŋ nya̍ ni̍ko̍ mī lā nɔ̄ kɔ̄l kālo̍o̍ mɛ̄ɛ̍ nya̍ lōōkū mī lā sīna̍ sūɛ̍i̍ kɛ̍ndɛ̄i̍ pɛ̍ŋgu̍ yɛ̍ . Ndu̍yɛ̍ īsɔ̄ɔ̍ o̍ īsɔ̄ɔ̍ cho̍ sūɛ̍i̍ dɛ̍nɛ̍ wɔ̍ɔ̍ŋ bālā nyāla̍ la̍ wa᷅ lēni᷄ŋ te̍  .
45016020	O̍ ko̍ŋ kɔ̍ɔ̍lī , Mɛ̄lɛ̄ka̍ o̍ to̍sā mī ŋ̄ sɔ̄la̍ kɔ̄l nyūlōo̍ wo̍ , ō chō Sēta̍nā su̍ŋ su̍ŋ chi̍ī , māsa̍ nyi̍nāā wɔ̄ɔ̍ŋnda̍ , mbō tōsa̍ mī ŋ̄ nɔ̄ ndu̍ kpāāyāa̍ chōo̍ . Mbɔ̄ Māsānɔ̍ nāa̍ Chi̍i̍sū ō yīya̍ŋ nya̍ chōo̍ fɔ̍  .
45016021	Chāa̍ŋ nī wa᷅na̍ wa̍llo̍ Ti̍mo̍tī ō yi᷄l nya̍ . Chāa̍ŋāā nīāā Chu̍ūwa̍ Lu̍sīɔ̄ɔ̄ ni̍ , a̍ Cha̍sɔ̄ŋ , a̍ Sōsīpa̍tɔ̄ , ā yi᷄l nya̍  .
45016022	Ya̍ Tɛ̍tīɔ̄ɔ̄ ya̍ cho̍ nyɛ̄ Pɔ̍ɔ̄ cho̍ ho̍ō dīmīo̍o̍ wo̍ pōōnyīa̍a̍ wo̍ , ya̍ bɛ̍ɛ̍ I̍ yɔ̄ŋgu̍ yīlɔ̄ɔ̍ nāa̍ nya̍ chūā kpo̍u̍ māā chāa̍ŋ nyā wa̍nā la̍a̍la᷄ŋ o̍ Māsānɔ̄ɔ̍ Mɛ̄lɛ̄ka̍ ni᷄ŋ  .
45016023	Ka̍yɔ̄ɔ̄ ō ya̍ Pɔ̍ɔ̄ cho̍ o̍ bɛ̄ŋgu̍ cho̍o̍ , ndu̍yɛ̍ , mī ku̍ndā wānāā lāāla᷄ŋnda̍ na̍ŋ a̍ bi̍ī bɔ᷅ŋa᷅ŋnda̍ŋ o̍ ndu̍ lo̍ chi̍ɛ̍ī ni̍ŋ ndo̍ , ō yɔ̄ŋgu̍ yīlɔ̄ɔ̍ nāa̍ nya̍ chūā . Īlūāsi̍tɔ̄ɔ̄ o̍ ma̍ndā nyɛ̍ sɔ̄lāā chi̍o̍o̍ wo̍ , a̍ chāa̍ŋ nāā wa̍nā la̍a̍la᷄ŋndo̍ Ku̍a̍a̍tɔ̄ɔ̄ , nda̍ bɛ̍ɛ̍ ā yi᷄l nya̍ . [
45016024	I̍ cho̍ Mɛ̄lɛ̄ka̍ pīɛ̄īle̍ŋ māā Ma̍sānɔ̄ nāa̍ Chi̍i̍sū Ki̍li̍tī ō hīo̍u̍ la̍chi̍ a̍ nya̍ kɛ̄ndɛ̄i̍ ndūɛ̍i̍ tōsāllo̍ fɔ̍ . Ī yɔ̄nu̍ŋ le̍nde̍ fɔ̍ . ]
45016025	Lā ŋ̄ yɔ̄ŋgu᷅ŋ sāŋgālāa̍ o̍ Mɛ̄lɛ̄ka̍ lo̍ . Ndu̍ ndu̍ nɔ̍lā mbō tōsa̍ mī lā si᷄m a̍ dīāllūŋ kālā o̍ tīīnda᷄ŋ nya̍ nɔ̄ o̍ ndu̍ ni᷄ŋ ndo̍ . Le̍nde̍ Yōōŋgū Kɛ̄ndɛ̍ Mɛ̄lɛ̄ka̍ ya̍ di̍mu̍l wāŋnda̍ wo̍ dīmi̍ ni̍ , ndu̍ yɔ̍nūŋ ni̍ māā sūɛ̍i̍ Mɛ̄lɛ̄kɛ̍i̍ a̍ Chi̍i̍sū Ki̍li̍tī o̍kɔ̄ɔ̄ . Ndu̍yɛ̍ , sɔ̄ɔ̍ŋ wa̍ ŋ̄ vīāŋna᷄ŋ kāni̍ ma̍si̍ndɛ̄ a̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ŋ , kɛ̍ mi̍ ŋ̄ wā ni᷅ŋ ŋ̄ chɔ̄ɔ̄māā wo̍ŋ nyɛ̄ ŋ̍ di̍mi̍ wo̍ cho̍ ko̍ŋ ni̍  .
45016026	Pɛ̄ŋgo̍o̍ ho̍ō ni᷅ŋ dīōmndā wānāa̍ su̍a̍ā le̍ Mɛ̄lɛ̄ka̍ wa̍ ā pōōnyi̍a̍a̍ la̍ŋ lā chɔ̄ɔ̄mu̍u̍ tōnya̍a̍ ho̍ō . Ndu̍yɛ̍ , Mɛ̄lɛ̄ka̍ o̍ cho̍ ho̍ō le̍ fɛ̍ɛ̍ŋ a̍ fɛ̍ɛ̍ŋ ndo̍ , ō dīmu̍l ŋ̄wāŋ māā ā dīmu̍l wa᷅ŋndā chīe̍e̍ya̍ kāa̍la̍ŋ kpo̍u̍ , māā ā sīna̍ to᷅nya̍a̍ ho̍ō le̍ mā lo̍ o̍ ko̍ŋ mā dɔ̄ū tīīnda᷄ŋndo̍ o̍ Mɛ̄lɛ̄ka̍ ni᷄ŋ , ndu̍yɛ̍ mā tōsa̍ nyɛ̄ o̍ di̍mi̍ wo̍  .
45016027	Mɛ̄lɛ̄ka̍ ō ndu̍ pīlɛ̍ kpe̍e̍le̍ nɔ̍ ho̍ō kɔ̄l kālo̍o̍ kpo̍u̍ wo̍ , sāŋgālāa̍ wa̍ o̍ yɔ̍ŋga᷄ŋ o̍ ndu̍ lo̍ sa̍na̍a̍ o̍ Chi̍i̍sū Ki̍li̍tī ni̍ŋ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
46001001	Ya̍ Pɔ̍ɔ̄ , ya̍ Mɛ̄lɛ̄ka̍ chu̍a̍ ho̍ō māā wāna̍ Chi̍i̍sū Ki̍li̍tī ve᷅m hɔ̄ltē ndɔ̄ o̍ hɛ̄na᷄ŋ ndɔ̄ɔ̍ ni᷄ŋ ndo̍ , ya̍ cho̍ yāu̍wo̍ ho̍ō pōōnyīa̍a̍ ni̍ na̍a̍ chāa̍ŋ nāā wa̍nā la̍a̍la᷄ŋndo̍ , Sɔ̄si̍ti̍nī  .
46001002	I̍ cho̍ ndu̍ pōōnyīa̍a̍ nāa̍ nya̍ ku̍ndā wānāā lāāla᷄ŋa̍a̍ Mɛ̄lɛ̄ka̍a̍ chūā Kɔ̍līŋ chi̍e̍e̍ . Ndu̍ yɔ̍nūŋ ni̍ māā nya̍ wānāa̍ cho̍ ā yɔ̄ŋga᷄ŋ o̍ Mɛ̄lɛ̄ka̍ lo̍ , sa̍na̍a̍ a̍ chō nya̍ chō o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī wa̍ā wo̍ . Ko̍ŋ cho̍ ni̍ , nya̍ Mɛ̄lɛ̄ka̍ chu̍a̍ le̍ wāa̍ wānāa̍ cho̍ le̍ ndu̍ wa̍ wa̍ . Ndu̍yɛ̍ , I̍ cho̍ ndu̍ pōōnyīa̍a̍ le̍ nya̍ a̍ wāŋnda̍ bā o̍ bā fe̍e̍ a̍ cho̍ Māsānɔ̍ nāa̍ Chi̍i̍sū Ki̍li̍tī pīɛ̄īyo̍ wa̍ , nda̍ ni̍ a̍ na̍a̍ Māsānɔ̍ nāa̍  .
46001003	I̍ cho̍ pīɛ̄īle̍ŋ māā Mɛ̄lɛ̄ka̍ Fi̍nyā nāa̍ , a̍ Ma̍sānɔ̄ɔ̍ Chi̍i̍sū Ki̍li̍tī māā ā yīya̍ŋ nya̍ chōo̍ , ndu̍yɛ̍ mā ke̍ nya̍ kɔ̄l nyūlōo̍ fɔ̍  .
46001004	Pɛ̄ŋgu̍ o̍ pɛ̄ŋgu̍ ya̍ I̍ wa̍ Mɛ̍lɛ̄ka̍ pīɛ̄īyo̍ , ba̍li̍ka̍a̍ ya̍ I̍ me᷅l ndu̍ le̍ nya̍ ni̍ . Kāni̍ fu̍u̍le̍ , Mɛ̄lɛ̄ka̍ tōsa̍l nya̍ kɛ̄ndɛ̄ī bɛ̍ndū o̍ sa̍bū Chi̍i̍sū Ki̍li̍tīo̍o̍ ni᷄ŋ  .
46001005	Le̍ chō nya̍ chō o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī wo̍ , Mɛ̄lɛ̄ka̍ bīī mbo̍ sūlī nya̍ a̍ nyɛ̄ o̍ nyɛ̄ fe̍e̍ . Ko̍ŋ cho̍ ni̍ , ō tōsa̍ mi̍ lā sīmnu᷄ŋ wa̍nāā sīnāā dɛ̍nɛ̍ a̍ yōōŋgū ndɔ̄ɔ̍ o̍kɔ̄ɔ̄ , ndu̍yɛ̍ , mbo̍ lūēī nya̍ kpāāyāa̍ le̍ wāŋnda̍ yōōŋgū kālāa̍ dīmūllo̍  .
46001006	Nyɛ̍ yɔ̍nu̍ŋ a̍ nya̍ wo̍ chɔ᷄m kpe̍e̍kpe̍i̍ māā , yōōŋgū kɛ̄ndɛ̍ di̍mi̍ŋ nāa̍ nya̍ chūā a̍ Ki̍li̍tī o̍kɔ̄ɔ̄ wo̍ chō tōnya̍  .
46001007	Le̍ he̍ī , bōōndi̍i̍ nya̍ chō he̍ī lēhɔ̄l o̍ nɛ̄ī le̍ pāa̍le̍ Mɛ̄lɛ̄ka̍ chɔ̄m ni̍ŋ Ma̍sānɔ̄ɔ̍ Chi̍i̍sū Ki̍li̍tī le̍ŋ ndo̍ , Mɛ̄lɛ̄ka̍ tōsa̍ mi̍ lā sɔ̄lā nyɛ̄ o̍ nyɛ̄ Nyi̍na̍ Kāsi̍ Mɛ̄lɛ̄ka̍a̍ ō kē wa᷅ŋnda̍  .
46001008	Ndu̍yɛ̍ , Mɛ̄lɛ̄ka̍ chō hīōūwɔ̄ɔ̄ lāchī a̍ nya̍ kpāāyāa̍ kīo̍o̍ o̍ lāāla᷄ŋ nyāa̍ ni᷄ŋ , mbō lo̍ o̍ ko̍ŋ ha̍a̍a̍ mī mɛ̄ɛ̄lu̍la̍ŋ lā fūūlu̍u̍ . Mɛ̄lɛ̄ka̍ chō ke̍ŋ to̍sā le̍ hāli̍ kpe̍ŋ māā , pāa̍le̍ Māsānɔ̍ nāa̍ Chi̍i̍sū Ki̍li̍tī cho̍ hūnɔ̄ɔ̄ le̍ŋ , māā ndu̍ Mɛ̍lɛ̄ka̍ ō se̍e̍lūŋ nyɛ᷅ o̍ nyɛ̄ wɔ̄ɔ̍ŋ a̍ nya̍ o̍kɔ̄ɔ̄ le̍  .
46001009	Mɛ̄lɛ̄ka̍ o̍ chu̍a̍ nya̍ le̍ mī lā wa̍ o̍ ndi̍a̍a̍mɔ̍ɔ̍le̍ ni᷄ŋ nya̍ Po̍ ndɔ̄ɔ̍ , Chi̍i̍sū Ki̍li̍tī wa̍ā wo̍ , na̍a̍ na̍a̍ Māsānɔ̍ nāa̍ , Mɛ̄lɛ̄ka̍ kōŋ ō chō wāna̍ wānā nɔ̍lā mā ti̍i̍nda̍ŋ  .
46001010	Chāa̍ŋāā nīāā wa̍nāā lāāla᷄ŋnda̍ , I̍ cho̍ nya̍ nyɔ̄ɔ̄lōo̍ , lā yāndi̍i̍ , lā yīya̍ŋ le̍ Māsānɔ̍ nāa̍ Chi̍i̍sū Ki̍li̍tī mī lā wa̍ dīōm pīlɛ̍ . Lā pi̍ɔ̍ūvi̍āŋ tɛ̍ɛ̄ŋ te̍ . Lā wa̍ a̍ mɔ̍ɔ̄sa᷅ŋ nyɛ̄ kɛ̄ndɛ̄ mɔ̍ɔ̍su̍ . Lā wa̍ di̍ōmndo̍ ō pīlɛ̍ kpe̍ , o̍ yīya᷄ŋnda̍ nyāla̍ŋ ni᷄ŋ ni̍ a̍ o̍ yēēma̍ŋ nya̍ŋ ni᷄ŋ  .
46001011	Le̍ sa̍bū ya̍ I̍ di̍mi̍ he̍ī yo̍ cho̍ ni̍ māā , Ku̍lo̍o̍yē wānāā ndūa̍a̍ ā pūm ā dīmu̍l la̍ māā sɛ̄ɛ̄ŋgi̍āŋnda̍ŋ lā chō nya̍ tɛ̄ɛ̄ŋ  .
46001012	Ndu̍ yɔ̍nūŋ ni̍ māā wāna̍ cha᷅ŋ ko̍ ō dīmī āā , “ Ya̍ ya̍ , kūmbu̍ Pɔ̍ɔ̄ wo̍ ya̍ ya̍ I̍ cho̍ ni̍ . ” Ho̍ō chɛ᷄ŋ āā , “ Ya̍ ya̍ kūmbu̍ A̍pɔ̍lɔ̄ɔ̄ wo̍ ya̍ cho̍ ni̍ . ” Ho̍ō chɛ᷄ŋ āā , “ Kūmbu̍ Pīti̍ɔ̍ɔ̍ ya̍ cho̍ ni̍ . ” Ho̍ō āā , “ Ya̍ kūmbu̍ Ki̍li̍tīo̍o̍ ya̍ cho̍ ni̍ . ”
46001013	Bāā mī lā pīɔ̍u̍ māpīɔ̄ūwāā Ki̍li̍tī a̍ ku̍ndāla̍ŋ ? Bāā Pɔ̍ɔ̄ nda̍ ba᷄ŋ o̍ yɔ̄m sīŋgāfīlāa̍ chōo̍ ma̍ dīī ndu̍ le̍ nya̍ ni̍ ? Yīŋɔ̄ɔ̍ Mɛ̄lɛ̄ka̍ nda̍ wa̍ nya̍ wo̍ , bāā le̍ sīmnɔ᷄ŋndo̍ bu̍ɛ̍i̍yāa̍ Pɔ̍ɔ̄ wa̍ nda̍ yīŋ nya̍ ni̍ ?
46001014	I̍ yi̍l bɛ̍ɛ̍ Mɛ̍lɛ̄ka̍ ba̍li̍ka̍ māā , I̍ yi᷅ŋ wa̍nā o̍ wānā nya̍ tɛ̄ɛ̄ŋ te̍ , mɛ̄ɛ̍ Ki̍li̍pɔ̄ɔ̄ nda̍ Ka̍yɔ̄ɔ̄  .
46001015	Le̍ he̍ī , wānā o̍ wānā di̍mī nu̍a̍ā māā le̍ wāa̍ bu̍ɛ̍i̍yāā nī le̍ nya̍ sɔ̄la̍ yīŋɔ̄ɔ̍ le̍  .
46001016	Bɔ̄ɔ̍le̍ , mi̍ yi᷅ŋ vɛ̄lɛ̄ Sɛ̄tīfa̍nāā nda̍ wānāā ndūa̍a̍ o̍ ndu̍ lo̍ chi̍ɛ̍ī ni̍ŋ . Ō fūla̍ ni᷅ŋ o̍ ka̍ŋ kɔ̍ɔ̍lī , I̍ lo̍o̍nūŋ ndɛ̍ wānā o̍ wānā che᷅le̍ŋ ō ya̍ I̍ pi̍la̍ yi᷅ŋ te̍  .
46001017	Kāni̍ fu̍u̍le̍ , ō cho̍ le̍ ŋ̄wāŋ yīŋɔ̄ɔ̄ le̍ Ki̍li̍tī ve᷅m ya̍ le̍ . Ō vēm ya̍ māvīāmāā le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ . Ndu̍yɛ̍ , I̍ nɔ̍ mī di̍mi̍ ndu̍ o̍ kɔ̄l kālu̍ īwāna̍ chi̍e̍e̍ya̍ ni᷄ŋ te̍ , yɔ̄ŋi̍ yōōŋgōo̍ ho̍ō a̍ pīɔ̍m Ki̍li̍tī vi᷅ o̍ yɔ̄m sīŋgāfīlāa̍ chōo̍ wo̍ , ō fūla̍ yo̍o̍mūa̍ŋ  .
46001018	Yōōŋgōo̍ a̍ pīɔ̍m Ki̍li̍tī vi᷅ o̍ yɔ̄m sīŋgāfīlāa̍ chōo̍ wo̍ o̍kɔ̄ɔ̄ , wānāa̍ cho̍ kɔ̄la̍ŋ o̍ nyɛ̄ pālāā fɛ̍ɛ̍ŋ fɛ̍ɛ̍ŋndo̍ ni᷄ŋ nda̍ , nda̍ nda̍ chu̍a̍ ndu̍ māā sūɛ̍i̍ īdīɔ̄m . Kɛ̍ , na̍a̍ wānāā Mɛ̄lɛ̄ka̍ chō pīŋīo̍o̍ wa̍ , na̍a̍ na̍a̍ ŋ̄ sīnā māā yōōŋgōo̍ ho̍ō ndu̍ kpe̍e̍kpe̍i̍ chɔ̍m kpāāya̍ Mɛ̄lɛ̄ka̍ nɔ̄ wo̍ ni̍  .
46001019	Mi̍ Mɛ̄lɛ̄ka̍ dīmī o̍ yāu̍ ndɔ̄ɔ̍ ni᷄ŋ āā ,  “ Kɔ̄l kālu̍ o̍ kɔ̄l kālu̍ īwāna̍ chi̍e̍e̍ya̍ wāŋnda̍ nɔ̄ , I̍ cho̍ wāŋnda̍ chɔ̄m māā nyɛ̄ fo̍ndōo̍ fu̍u̍ o̍ cho̍ ni̍ . Ndu̍yɛ̍ , dɛ̍nɛ̍ si̍nāā o̍ dɛ̍nɛ̍ si̍nāā īwāna̍ chi̍e̍e̍ya̍ wāŋnda̍ nɔ̄ , I̍ cho̍ tōsā mbō wa̍ ō pɛ̄ɛ̄sāā . ”
46001020	Tē ī wa̍ yɛ̄ le̍nde̍ pɛ̍ , mɛ̄ɛ̍ wānāa̍ sɔ̍la̍ pɛ̄ɛ̄kū dɛ̍nɛ̍ si̍nāa̍ wa̍ a̍ wānāa̍ cha̍ā kɔ̍ɔ̍sɔ̍ sōndōo̍ wa̍ , kɔ̄l kālu̍la̍ ndāla̍ la̍ŋ kpo̍u̍ mī yɛ̄ɛ̄ kɛ̍ndɛ̄ ? Mɛ̄lɛ̄ka̍ chɔ᷄m māā kɔ̄l kālu̍ chi̍e̍ēŋndo̍ ho̍ō dīɔ̄mīī fo̍ndūe̍i̍ fu̍u̍ o̍ cho̍ ni̍  .
46001021	Mɛ̄lɛ̄ka̍ tōsa̍ o̍ kɔ̄l kālu̍ ndɔ̄ɔ̍ ni᷄ŋ māā wānā o̍ wānā nɔ̍lā o̍ kɔ̄l kālu̍ ndɔ̍ īwāna̍ chi̍e̍e̍ya̍a̍ ni᷄ŋ mbō sīna̍ Mɛ̄lɛ̄ka̍ kpe̍e̍kpe̍i̍ le̍ . Kɛ̍ ndu̍yɛ̍ , yōōŋgu̍ Mɛ̄lɛ̄ka̍ na̍a̍ ŋ̄ chō ho̍ō wāŋnda̍ dīmūllo̍ wo̍ , kɛ̍ mi̍ wāŋnda̍ dīmī māā dīɔ̄mnde̍ o̍ cho̍ ni̍ wo̍ , yōōŋgū kōŋ a̍ ndu̍ Mɛ̄lɛ̄ka̍ kɛ̄ɛ̄si̍a̍a̍ le̍ wānāā lāāla᷄ŋnda̍ pīŋīo̍o̍ ni̍  .
46001022	Chu̍ūwa̍ nda̍ hɛ̄nāŋ mā chē mī wāŋndo̍ tōsa̍ sɔ̄ɔ̍ŋ kɔ̄ndɔ̄fi̍llo̍ŋ . Wānāa̍ cho̍ a̍ Chu̍ū le̍ wa̍ , nda̍ nda̍ kɔ̄l kālo̍o̍ chi̍e̍ēŋ na̍ŋ nda̍ chō kɔ̄ɔ̄lī ni̍  .
46001023	Kɛ̍ na̍a̍ na̍a̍ , wāŋnda̍ na̍a̍ ŋ̄ dīmūl a̍ pīɔ̍m Ki̍li̍tī vi᷅ o̍ yɔ̄m sīŋgāfīlāa̍ chōo̍ wo̍ o̍kɔ̄ɔ̄ ni̍ . Chu̍ūwa̍ nda̍ nda̍ chu̍a̍ yōōŋgū kōŋ māā sūɛ̍i̍ ndɛ̄i̍ lēya̍a̍mɔ̍ɔ̍ . Wānāa̍ cho̍ a̍ Chu̍ū le̍ wa̍ , nda̍ nda̍ chu̍a̍ ndu̍ māā sūɛ̍i̍ īdīɔ̄m  .
46001024	Kɛ̍ wānāā Mɛ̄lɛ̄ka̍ chu̍a̍ le̍ wāa̍ wānāā ndɔ̄ wa̍ , nda̍ nda̍ , ā wa̍ lāChu̍ū , ā wa᷅ la̍ Chu̍ū le̍ , nda̍ chu̍a̍ Ki̍li̍tī māā ndu̍ chɔ̍m kpāāya̍ Mɛ̄lɛ̄ka̍a̍ ni̍ a̍ kɔ̄l kālu̍ Mɛ̄lɛ̄ka̍a̍  .
46001025	Kāni̍ fo̍ndōle̍ , yōōŋgu̍ Mɛ̄lɛ̄ka̍ nda̍ dīmi̍ māā dīɔ̄mnde̍ o̍ cho̍ ni̍ wo̍ , yōōŋgū kōŋ ndu̍ hi̍o̍ū kɔ̄l kālu̍ a̍ kɔ̄l kālu̍ īwāna̍ chi̍e̍e̍ya̍a̍ po̍lo̍ŋ . Ndu̍yɛ̍ , Mɛ̄lɛ̄ka̍ sūɛ̍i̍ ndūɛ̍i̍ nda̍ yīya̍ŋ māā ī nɔ̍ kpa̍a̍yā le̍ ve̍ , kpāāya̍ sūɛ̍i̍ ke̍ŋ ndu̍ hi̍o̍ū po̍lo̍ŋ a̍ kpāāya̍ īwāna̍ chi̍e̍e̍ya̍a̍  .
46001026	Chāāŋāā nīāā wa̍nāā lāāla᷄ŋnda̍ , lā lōōnu̍ŋ ndɔ̍ bo̍o̍ndi̍i̍ Mɛ̄lɛ̄ka̍ chu̍a̍ nya̍ le̍ wāa̍ wānāā ndɔ̄ ve̍ mɛ̄ɛ̍ nya̍ wa̍ yɛ̍ . Tē ŋ̄ nu̍a̍ ndi̍ o̍ nɛ̄i̍ īwāna̍ chi̍e̍e̍ya̍a̍ ni᷄ŋ pɛ̍ , nya̍ pūm nda̍ ka̍ ka̍ lā ve̍ wa̍nāā kɔ̄l kālu̍ wa᷅ŋnda̍ o̍ hɔ̄l te̍ . Lā ve̍ wa̍nāā kpāāyā , kɛ̄lɛ̄ŋgāā mī lā wa̍ lāsa̍la̍ma̍ le̍  .
46001027	Mɛ̄lɛ̄ka̍ kɛ̄ɛ̄si̍a̍a̍ mākɛ̄ɛ̄sīāā ndi̍ , mbo̍ chūā wānāā ŋ̄wāŋndā chi̍e̍e̍ nda̍ nda̍ yīya̍ŋ māā dīɔ̄mnda̍ nda̍ chō ni̍ wa̍ , mbo̍ sōli᷄ŋ kpe̍ku̍ a̍ nda̍ le̍ mī wānāā kɔ̄l kālu̍a̍a̍ chi̍e̍ēŋ na̍ŋ a̍ to̍lnu᷄ŋ la̍si̍ɔ̍mbu̍ . Ndu̍yɛ̍ , wānāā nda̍ yīya̍ŋ māā ā nɔ̍ kpa̍a̍yā le̍ wa̍ mi̍ Mɛ̄lɛ̄ka̍ chūā nda̍ mbo̍ sōli᷄ŋ kpe̍ku̍ a̍ nda̍ , le̍ mī wānāā kpāāyāa̍ chi̍e̍ēŋ na̍ŋ a̍ to̍lnu᷄ŋ la̍si̍ɔ̍mbu̍  .
46001028	Wānāā wāŋnda̍ chu̍a̍ māā wānāā fo̍ndō , ndu̍yɛ̍ ma̍ pɛ̄ɛ̄sā nda̍ wa̍ , wānāā nda̍ chu̍a̍ māā ā cho̍ nyɛ᷅ o̍ nyɛ̄ le̍ wa̍ , nda̍ Mɛ̄lɛ̄ka̍ kɛ̄ɛ̄si̍a̍a̍ mbo̍ chūā ni̍ . Mbo̍ sōli᷄ŋ kpe̍ku̍ a̍ nda̍ le̍ chɔ̄mndo̍ māā , wānāā nda̍ nda̍ chu̍a̍ o̍ yīya᷄ŋ īwāna̍ chi̍e̍e̍ya̍a̍ ni᷄ŋ māā ā chō ā bɛ̄ndū wa̍ , māā ā cho̍ a̍ bɛ̍ndū kpe̍e̍kpe̍i̍ le̍  .
46001029	He̍ī chɔ̍m ni̍ māā wānā o̍ wāna̍ chi̍e̍e̍ a̍ nɔ̍ di̍ mā kēlū yōŋgāa̍ Mɛ̄lɛ̄ka̍ o̍ hɔ̄l te̍  .
46001030	Mɛ̄lɛ̄ka̍ pi̍la̍ ndu̍ si̍i̍ŋgu̍u̍ nya̍ wānāa̍ Chi̍i̍sū Ki̍li̍tīa̍a̍ ni̍ . Ndu̍yɛ̍ , Mɛ̄lɛ̄ka̍ tōsa̍ a̍ sa̍bū mi̍ Ki̍li̍tī si̍mnu᷄ŋ wa᷅na̍ ke᷅ na̍a̍ kɔ̄l kālo̍o̍ wo̍ . Ndu̍ Ki̍li̍tī ndu̍ to̍sa̍ ni̍ mi̍ ŋ̄ sīmnu᷄ŋ wa̍nāā sa̍kpō Mɛ̄lɛ̄ka̍ ō hɔ̄l . O̍ ko̍ŋ kɔ̍ɔ̍lī , mbo̍ tōsā mi̍ ŋ̄ sīmnu᷄ŋ wa̍nāa̍ cho̍ le̍ Mɛ̄lɛ̄ka̍ . Ndu̍ ba̍ŋa̍ na̍a̍ ni̍  .
46001031	Le̍ he̍ī Yāu̍ Mɛ̄lɛ̄ka̍a̍ dīmi̍ ni̍ āā , “ Wānā o̍ wānā tē a̍ hɛ̍na̍ŋ mā kēlū yōŋgāa̍ pɛ̍ , yōŋgā nu̍m kīālāa̍ ō wa̍ a̍ nyɛ̄ Māsānɔ̄ɔ̍ Mɛ̄lɛ̄ka̍ ō tōsa̍ wo̍ o̍kɔ̄ɔ̄ . ”
46002001	Chāāŋāā nīa̍a̍ , kɔ̄lā ya̍ I̍ ku̍ɛ̄ le̍ nya̍ yōōŋgu̍ Mɛ̄lɛ̄ka̍ wa̍ ho̍ō ō kūmbāā wo̍ dīmūllo̍ la̍ŋ , I̍ ku̍e̍ mī I̍ to᷅l sɔ̄ɔ̍ŋ cha̍ā mī di̍mu̍l nya̍ ndu̍ o̍ kɔ̄l kālu̍ īwāna̍ chi̍e̍e̍ya̍ ni᷄ŋ te̍  .
46002002	Kāni̍ fu̍u̍le̍ , mi̍ I̍ kɛ̍ɛ̍sīāā o̍ kɔ̄l nūu̍ ni᷄ŋ māā nyɛ̄ ya̍ I̍ la̍ndu̍ŋ kɔ̍l le̍ tōsāa̍ wo̍ ndu̍ su̍e̍e̍ wa̍ wāŋnda̍ dīmūllo̍ a̍ Chi̍i̍sū Ki̍li̍tī o̍kɔ̄ɔ̄ ni̍ , tāāma̍ dīmūllo̍ nda̍ a̍ pīɔ̍m o̍ sɔ̍la̍ o̍ yɔ̄m sīŋgāfīlāa̍ chōo̍ wo̍ o̍kɔ̄ɔ̄  .
46002003	Kɔ̄lā ya̍ I̍ ku̍ɛ̄ nāa̍ nya̍ chūā la̍ŋ , dīāllo̍ŋ ŋ̄ wa̍ ya̍ ŋ̄ vīlɛ̍i̍ pɔ̍lī bɛ̍ndū . O̍ yōōŋgōo̍ ho̍ō dīmīo̍o̍ ni᷄ŋ , I̍ wa̍ nyīīyāa̍ kpa᷅ kpā bɛ̄ndū a̍ sīōōŋīi̍ wa̍ ya̍ ve̍  .
46002004	Nyɛ̄ o̍ nyɛ̄ ya̍ I̍ pɛ̍ɛ̍ku̍ nya̍ a̍ yōōŋgū ya̍ I̍ di̍mu̍l nya̍ wo̍ , ō ve̍ su̍ɛ̍i̍ ya̍ I̍ to̍sa̍ o̍ sɔ̄ɔ̍ŋ cha̍ā ni᷄ŋ , kɛ̄lɛ̄ŋgāā o̍ kɔ̄l kālu̍ īwāna̍ chi̍e̍e̍ya̍ ni᷄ŋ te̍ . Nɛ̄i̍ ya̍ I̍ chu̍u̍ nya̍ yōōŋgōo̍ ho̍ō wo̍ , ō wa̍ māwāā nɛ̄i̍ chɔ̍m kpe̍e̍kpe̍i̍ kpa̍a̍yā bɛ̍ndū Nyi̍na̍ Kāsi̍ Mɛ̄lɛ̄ka̍a̍ ō nɔ̄ wo̍  .
46002005	Sa̍bū ya̍ I̍ to̍sa̍ le̍nde̍ wo̍ cho̍ ni̍ māā , le̍ mī lāāla᷄ŋ nyāa̍ ō wa̍ sūɛ̍i̍ cho̍ tōsa᷄ŋ o̍ kpāāya̍ Mɛ̄lɛ̄ka̍a̍ ni᷄ŋ , yɔ̄ŋi̍ i̍ si̍mnu̍ŋ su̍ɛ̍i̍ wa̍ā o̍ kɔ̄l kālu̍ īwāna̍ chi̍e̍e̍ya̍ ni᷄ŋ  .
46002006	Kɛ̍ ndu̍yɛ̍ , yōōŋgū kɔ̄l kālo̍o̍ yōōŋgōo̍ ho̍ō chō ni̍ . Yōōŋgū kɔ̄l kālo̍o̍ o̍ cho̍ le̍ wānāa̍ nɔ̍ ni᷅ŋ tāāsi̍o̍o̍ o̍ sɔ̄ɔ̍ŋ cho̍ a̍ Mɛ̄lɛ̄ka̍ o̍kɔ̄ɔ̄ wo̍ŋ nda̍ ni̍ . Kɛ̍ , kɔ̄l kālu̍ ka̍lāa̍ , ō cho̍ kɔ̍l kālu̍ wa̍ā chi̍e̍ēŋ na̍nu᷄ŋ te̍ . Ndu̍yɛ̍ ō cho̍ kɔ̍l kālu̍ wānāa̍ nɔ̍ kpāāyāa̍ ma̍ wā chi̍e̍ēŋndo̍ ho̍ō bōlle̍ŋ nda̍ ā nɔ̄ wo̍ le̍ . Kāni̍ fo̍ndōle̍ , nda̍ nda̍ kpāāya̍ ndāa̍ chūwɔ̄ɔ̍ ko̍ni̍ o̍ cho̍ ni᷅ŋ nu̍a̍ā ni̍  .
46002007	Kɔ̄l kālu̍ na̍a̍ ŋ̄ chō ho̍ō sūɛ̍i̍ a̍ ndu̍ o̍kɔ̄ɔ̄ wo̍ , ndu̍ cho̍ māchūāā ni̍ , kɔ̄l kālu̍ Mɛ̄lɛ̄ka̍a̍ o̍ wa̍ ō kūmbāā wo̍ . Kɔ̄l kālo̍o̍ ho̍ō , ō wa̍ ō vīāŋna᷄ŋ ŋ̍wa᷅ŋndā chīe̍e̍ . Ndu̍yɛ̍ , Mɛ̄lɛ̄ka̍ kɛ̄ɛ̄si̍a̍a̍ mākɛ̄ɛ̄sīāā sūɛ̍i̍ he̍ī le̍ dɛ̍nɛ̍ nāā kɛ̍ndɔ̄ɔ̍ , lɔ̍ɔ̍pa̍ bɛ̍ɛ̍ chi̍e̍ēŋndo̍ ō kāndūŋ  .
46002008	Wānāa̍ nɔ̍ kpāāyāa̍ , ma̍ wā chi̍e̍ēŋndo̍ ho̍ō bōlle̍ŋ nda̍ , ā nɔ̍ si̍nā pɛ̄ŋgu̍ a̍ kɔ̄l kālo̍o̍ ho̍ō o̍kɔ̄ɔ̄ le̍ . Tē nda̍ a̍a̍ nɔ̍ sīnā pɛ̄ŋgo̍o̍ a̍ ndu̍ o̍kɔ̄ɔ̄ pɛ̍ , ā ve̍ Ma̍sānɔ̄ɔ̍ Mɛ̄lɛ̄ka̍ o̍ cho̍ o̍ nāŋɔ̄ɔ̍ Mɛ̄lɛ̄ka̍a̍ ni᷄ŋ ndo̍ dīyɔ̄ɔ̄ o̍ yɔ̄m sīŋgāfīlāa̍ chōo̍ le̍  .
46002009	Kɛ̍ ndu̍yɛ̍ , mi̍ Yāu̍ Mɛ̄lɛ̄ka̍a̍ dīmī āā ,  “ Wānāa̍ ka̍a̍la̍ Mɛ̄lɛ̄ka̍ wa̍ , nyɛ̄ Mɛ̄lɛ̄ka̍ bɛ̄ɛ̄ndi̍a̍a̍ le̍ nda̍ wo̍ , wānā o̍ wānā chi̍ wɔ̍ ndu̍ lē pīlɛ̍ bɛ̍ɛ̍ le̍ . Wānā o̍ wānā tu̍i̍i̍ yɔ̍ bɛ̍ɛ̍ a̍ ndu̍ o̍kɔ̄ɔ̄ le̍ . Ndu̍yɛ̍ , wānā bɛ̍ɛ̍ sɔ̍l lɔ̍ bɛ̍ɛ̍ nyɛ̍ wāā le̍nde̍ ma̍lɔ̍ le̍ . ”
46002010	Kɛ̍ na̍a̍ na̍a̍ , mi̍ Mɛ̄lɛ̄ka̍ chɔ̄m na̍a̍ kɔ̄l kālo̍o̍ ho̍ō sa̍na̍a̍ a̍ Nyi̍nā Kāsī ndɔ̄ɔ̍ . Kāni̍ fu̍u̍le̍ , Nyi̍na̍ Kāsi̍ Mɛ̄lɛ̄ka̍a̍ ndu̍ ya̍a̍sīāā i̍sɔ̍ɔ̍ o̍ īsɔ̄ɔ̍ fe̍e̍ ni̍ , ā yɔ᷄ŋ bɛ̍ɛ̍ āā sɔ̄ɔ̍ŋ Mɛ̄lɛ̄ka̍ kɛ̄ɛ̄si̍a̍a̍ le̍ tōsāa̍ mi̍ ŋ̄ wā wɔ̄ ŋ̄ vīāŋna᷄ŋ kpi̍ŋ kpi̍ŋ ndo̍ŋ ni̍  .
46002011	Wānā o̍ wānā a̍ si̍nā nyɛ̍ wa᷅ wa᷅ŋndo̍ o̍ kɔ̄l lo̍ le̍ , mɛ̄ɛ̍ wānā ko̍ŋ nyi̍nā ndɔ̄ɔ̍ . Le̍nde̍ ko̍ni̍ , wānā o̍ wānā a̍ si̍nā nyɛ̍ cho̍ Mɛ̄lɛ̄ka̍ o̍ kɔ̄l lo̍ le̍ mɛ̄ɛ̍ Nyi̍na̍ Kāsi̍ Mɛ̄lɛ̄ka̍a̍  .
46002012	Na̍a̍ na̍a̍ , ō cho̍ nyi̍na̍ cho̍ wānāā chi̍e̍ēŋnda̍ kɔ̄ɔ̄lī wo̍ le̍ o̍ cho̍ na̍a̍ kɔ̄ɔ̄lī le̍ . Nyi̍nā Kāsi̍ Mɛ̄lɛ̄ka̍ pi̍la̍ ve᷅m ndo̍ , ndu̍ cho̍ na̍a̍ kɔ̄ɔ̄lī ni̍ le̍ mbō tōsa̍ mī ŋ̄ sīna̍ nyɛ̄ Mɛ̄lɛ̄ka̍ ke̍ na̍a̍ wo̍ pɛ̄ŋgu̍  .
46002013	Le̍la̍ŋ , tē ŋ̄ wa̍ wāŋnda̍ īsɔ̄ɔ̍ chɔ᷅m a̍ he̍ī o̍kɔ̄ɔ̄ pɛ̍ , ŋ̄ chɔ᷅m nda̍ ndi̍ a̍ dīōmndā wāŋnda̍ pɛ̄ɛ̄ku̍ na̍a̍ o̍ kɔ̄l kālu̍ īwāna̍ chi̍e̍e̍ya̍a̍ ni̍ŋ nda̍ŋ te̍ . Dīōmndā Nyi̍na̍ Kāsi̍ Mɛ̄lɛ̄ka̍a̍ ō pɛ̄ɛ̄ku̍ na̍a̍ la̍ŋ a̍ la̍ŋ na̍a̍ ŋ̄ chɔ̄m nda̍ ndi̍ ni̍ . Ndu̍yɛ̍ , wānāā Nyi̍na̍ Kāsi̍ Mɛ̄lɛ̄ka̍a̍ chō kɔ̄ɔ̄lī wa̍ , nda̍ na̍a̍ ŋ̄ tɛ̄ɛ̄sīāl to᷅nya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ ni̍  .
46002014	Wānā o̍ wāna̍ Nyi̍na̍ Kāsi̍ Mɛ̄lɛ̄ka̍a̍ ō ve̍ kɔ̍ɔ̍lī le̍ , ō chɛ᷅l nyɛ᷅m Nyi̍na̍ Kāsi̍ Mɛ̄lɛ̄ka̍a̍ ō kē wa̍nā wo̍ŋ te̍ . Kāni̍ fu̍u̍le̍ , ō chā mu̍ŋ ko̍ māā sɔ̄ɔ̍ŋ ŋ̄dīɔ̄m . Ndu̍yɛ̍ , ō si̍nā le̍ sa̍bū ŋ̍ si̍m ndo̍ le̍ . Kāni̍ fu̍u̍le̍ , mɛ̄ɛ̍ mī Nyi̍na̍ Kāsi̍ Mɛ̄lɛ̄ka̍a̍ ō wa̍ wāŋndo̍ kɔ̍ɔ̍lī mālāŋ o̍ si̍nā le̍ sa̍bū nyɛ̄m mu᷅ŋ ŋ̄ si᷄m kpe̍e̍kpe̍i̍ yo̍  .
46002015	Wāna̍ Nyi̍na̍ Kāsi̍ Mɛ̄lɛ̄ka̍a̍ ō chō kɔ̄ɔ̄lī wo̍ , ō nɔ̄lā mbō sīna̍ le̍ sa̍bū nyɛ̄ o̍ nyɛ̄ fe̍e̍ o̍ si̍m ndo̍ . Ndu̍yɛ̍ wānā o̍ wānā nɔ̍lā mbō kɔ̄ɔ̄sa̍ a̍ ndu̍ le̍  .
46002016	Mi̍ Yāu̍ Mɛ̄lɛ̄ka̍a̍ dīmī āā ,  “ Wānā o̍ wānā nɔ̍lā mbō sīna̍ nyɛ̍ cho̍ Māsānɔ̄ɔ̍ Mɛ̄lɛ̄ka̍ o̍ kɔ̄l lo̍ le̍ . Ndu̍yɛ̍ , wānā o̍ wānā nɔ̍lā mbō pɛ̄ɛ̄ku̍ Mɛ̄lɛ̄ka̍ nyɛ̄ o̍ nyɛ̄ le̍ . ” Kɛ̍ na̍a̍ na̍a̍ yīya᷄ŋ na̍a̍ ŋ̄ nɔ̄ wo̍ chō ō chɛ̄la᷅ŋ a̍ yīya᷄ŋ Ki̍li̍tīo̍o̍  .
46003001	Chāa̍ŋāā nīa̍a̍ , o̍ sa̍na̍a̍ īsɔ̄ɔ̍ ni᷄ŋ I̍ nɔ̍lā mī so̍ō nāa̍ nya̍ chūā , mɛ̄ɛ̍ ya̍ I̍ su̍a̍ā nāa̍ wānāā Nyi̍na̍ Kāsi̍ Mɛ̄lɛ̄ka̍a̍ chō kɔ̄ɔ̄lī le̍ wa̍ chūā yɛ̍ le̍ . Mɛ̄ɛ̍ mī ya̍ i̍i̍ so̍ō nāa̍ nya̍ chūā , mɛ̄ɛ̍ ya̍ I̍ su̍a̍ā nāa̍ wānāa̍ cho̍ le̍ chi̍e̍ēŋndo̍ ho̍ō wa̍ chūā yɛ̍ . Mɛ̄ɛ̍ chɛ̄lɛ̄kpi̍a̍a̍ chō yɛ̍ , le̍nde̍ nya̍ chō wɔ̄ o̍ sūɛ̍i̍ Chi̍i̍sū Ki̍li̍tīe̍i̍ ni᷄ŋ ni̍  .
46003002	Mɛ̄ɛ̍ mɛ̄ɛ̄ya̍ŋ mī ya̍ i̍i̍ ke̍ nya̍ . Ya̍ i̍i̍ nɔ̍lā mī I̍ ke̍ nya̍ nyɛ̄ dīāā kālā ka̍lā le̍ . Kāni̍ fo̍ndōle̍ , nya̍ a̍a̍ fu̍u̍lu̍u̍ wɔ̍ bo̍o̍ndi̍i̍ ke̍ŋ te̍ . Ndu̍yɛ̍ , pɛ̄ŋgo̍o̍ ho̍ō bɛ̍ɛ̍ lā fūūlu̍u̍ wɔ̍ bo̍o̍ndi̍i̍ nya̍ dē nyɛ̄ dīāā kālā ka̍lā le̍  .
46003003	Kāni̍ fo̍ndōle̍ , mɛ̄ɛ̍ wānāa̍ cho̍ le̍ chi̍e̍ēŋndo̍ ho̍ō wa̍ ā chō yɛ̍ le̍nde̍ ko̍ni̍ nya̍ chō wɔ̄ ni̍ . Lā chō wɔ̄ pāŋa̍li̍āŋnda̍ŋ o̍ nyɔ̄ɔ̍ŋ chōo̍ , mi̍ lā wā sɛ̄ɛ̄ŋgi̍āŋnda̍ŋ vēllāa̍ vēllē . He̍ī chɔ᷄m māā lā chō māchūāā māā wānāa̍ cho̍ le̍ chi̍e̍ēŋndo̍ ho̍ō wa̍ . Ka̍ālā nyāla̍ŋ lā chō māchūāā mɛ̄ɛ̍ ka̍ālā wānāa̍ cho̍ le̍ chi̍e̍ēŋndo̍ ho̍ō wa̍ lā chō yɛ̍  .
46003004	Wāŋndo̍ ho̍ō ndu̍ chɛ̍ŋ pɛ̍ , ō di̍mi̍ āā , “ Ya̍ ya̍ kūmbu̍ Pɔ̍ɔ̄ wo̍ ya̍ cho̍ ni̍ . ” Ho̍ō chɛ᷄ŋ āā , “ Ya̍ kūmbu̍ A̍ A̍pɔ̍lɔ̄ɔ̄ wo̍ ya̍ cho̍ ni̍ . ” Tē lā wa̍ tōsāa̍ le̍nde̍ pɛ̍ , mɛ̄ɛ̍ ka̍ālā nyāla̍ŋ lā chō māchūāā mɛ̄ɛ̍ ka̍ālā wānāa̍ cho̍ le̍ chi̍e̍ēŋndo̍ ho̍ō wa̍ lā chō yɛ̍  .
46003005	Wānāā māāvɛ̄ɛ̄ A̍pɔ̍lɔ̄ɔ̄ a̍ ya̍ Pɔ̍ɔ̄ na̍a̍ ŋ̄ cho̍ yɛ̄ ? Ŋ̄ chō māchūāā bu̍ɛ̍i̍yāa̍ Mɛ̄lɛ̄ka̍a̍ a̍ to̍sa̍ a̍ sa̍bū mī lā sīmnu᷄ŋ wa̍nāā lāāla᷄ŋ o̍ Chi̍i̍sū ni̍ŋ nda̍ . Na̍a̍ na̍a̍ ŋi̍ɔ̍ɔ̍ŋ fa̍ū , wa̍li̍ Māsānɔ̄ɔ̍ Mɛ̄lɛ̄ka̍ pīɔ̍u̍ na̍a̍ vēllāa̍ vēllē wo̍ ndu̍ na̍a̍ ŋ̄ chō ho̍ō tōsāa̍ ni̍  .
46003006	Mɛ̄ɛ̍ wāŋndo̍ ō tūāl nu̍a̍ā tɔ̍lɔ̄ɔ̍ ndu̍yɛ̍ mī wāŋndo̍ ō pīlɔ̍ɔ̄ ndu̍ wa̍ mɛ̄ŋnda̍ŋ dɔ̄wɔ̄ɔ̍ o̍ tɔ̄lɔ̄ɔ̄ kōŋ yɛ̍ , le̍nde̍ na̍a̍ ŋ̄ chō na̍a̍ A̍pɔ̍lɔ̄ɔ̄ ni̍ . Ya̍ I̍ tɔ᷅l mi̍ ndu̍ du̍a̍ū mɛ̄ŋnda̍ŋ o̍ tɔ̄lɔ̄ɔ̄ kālāa̍ . Kɛ̍ , wāna̍ to̍sa̍ mi̍ tɔ̄lɔ̄ɔ̍ ō hīndū wo̍ ndu̍ cho̍ Mɛ̄lɛ̄ka̍ ni̍  .
46003007	Wāna̍ tɔ᷅l lo̍ nda̍ wāna̍ dɔ̍ū mɛ̄ŋnda̍ŋ ndo̍ , nda̍ nda̍ cho̍ nyɛ᷅ o̍ nyɛ̄ le̍ , mɛ̄ɛ̍ Mɛ̄lɛ̄ka̍ . Kāni̍ fo̍ndōle̍ , ndu̍ pīlɛ̍ kpe̍ to̍sa̍ ni̍ mi̍ tɔ̄lɔ̄ɔ̍ ō hīndū  .
46003008	Wāna̍ tɔ᷅l lo̍ , nda̍ wāna̍ dɔ̍ū mɛ̄ŋnda̍ŋ ndo̍ nda̍ nda̍ ŋi̍ɔ̍ɔ̍ŋ ā hīya᷅ŋ te̍ . Ndu̍yɛ̍ , nda̍ nda̍ ŋi̍ɔ̍ɔ̍ŋ Mɛ̄lɛ̄ka̍ chō hūnɔ̄ɔ̄ nda̍ pāāwā , wa̍nā o̍ wānā mɛ̄ɛ̍ o̍ to̍sa̍ wa̍llo̍ yɛ̍  .
46003009	Wānāā wa̍lla̍ na̍a̍ ŋ̄ chō lātūlu̍ le̍ Mɛ̄lɛ̄ka̍ ni̍ . Ndu̍yɛ̍ , nya̍ nya̍ chō māchūāā chīɛ̍i̍ Mɛ̄lɛ̄kɛ̍i̍ . Ndu̍yɛ̍ vɛ̄lɛ̄ , nya̍ cho̍ chīɛ̍i̍ Mɛ̄lɛ̄ka̍a̍ ni̍  .
46003010	O̍ kɛ̄ndɛ̄i̍ Mɛ̄lɛ̄ka̍ tōsa̍l la̍ ve̍ ni᷄ŋ , mi̍ I̍ to̍sā wa̍li̍ wāna̍ cha̍ā ta̍ŋgūllo̍ wo̍ ō tōsā wo̍ . Mi̍ ki̍la̍ chīīye̍ le̍ chīɛ̍i̍ Mɛ̄lɛ̄ka̍a̍ sīmīo̍o̍ lēchōo̍ . Mɛ̄ɛ̍ ya̍ ya̍ I̍ ki̍la̍ chīīye̍ , mi̍ wānā che᷅le̍ŋ ndu̍ wa᷅ chīɛ̄ī kālāa̍ sīmīo̍o̍ lēchōo̍ . Le̍la̍ŋ , wānā o̍ wānā ma̍nda̍ŋ a̍ mɛ̄ɛ̍ ŋ̄ chō tāŋgūllo̍ o̍ chīyīī kīlɛ̄i̍ he̍ī chōo̍ yɛ̍  .
46003011	Kāni̍ fu̍u̍le̍ , īchīī o̍ īchīī tāŋgūlāā chēle̍ŋ ī cho̍ mī wānā ki̍la̍ le̍ , mɛ̄ɛ̍ chīīyīī tāŋgūlɛ̄i̍ cho̍ ni᷅ŋ ī kīlāā ve̍ . Ndi̍ cho̍ yɛ̄ ni̍ māā Chi̍i̍sū Ki̍li̍tī pi̍la̍  .
46003012	Wānāā pūm ā chō tāŋgūllo̍ o̍ chīīye̍ he̍ī chōo̍ , a̍ nyɛ̄m ba̍ā kāla᷄ŋ , mɛ̄ɛ̍ ko̍o̍līi̍yo̍ŋ ɔ̄ɔ̄ ka̍ni̍ŋ hu̍mbo᷄ŋ ɔ̄ɔ̄ pōūtā ba̍ā kālāla̍ŋ lā chō nu̍a̍ā yɛ̍ . Ā pūm yɛ̍ , ā chō tāŋgūllo̍ lēchōo̍ a̍ nyɛ᷄m nɔ̍ ba̍ā le̍ wo̍ŋ , mɛ̄ɛ̍ yɔ̄mnde̍ , ɔ̄ɔ̄ pūi̍yo̍ , ɔ̄ɔ̄ tɛ̄ūwo̍ chō nu̍a̍ā yɛ̍  .
46003013	Wānā o̍ wānā wa̍li̍ su̍u̍ ŋ̄ tōsa̍ wo̍ , chō hūnɔ̄ɔ̄ wā ō chɔ̄ɔ̄māā o̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ chōo̍ . Kāni̍ fo̍ndōle̍ , o̍ pāa̍le̍ le̍ŋ chōo̍ Mɛ̄lɛ̄ka̍ chō hūnɔ̄ɔ̄ wa̍li̍ wānā o̍ wānā to̍sa̍ wo̍ chɔ̄ɔ̄mūū a̍ yīŋnde̍ŋ ni̍ . Yīŋnde̍ŋ lē chō hūnɔ̄ɔ̄ wa̍li̍ o̍ wa̍li̍ tɔ̍ɔ̍nda᷄ŋ le̍ chɔ̄mndo̍ wa̍li̍ su̍u̍ o̍ cho̍ wo̍  .
46003014	Wānā o̍ wānā tē Mɛ̄lɛ̄ka̍ hu᷄ŋ tɔ̍ɔ̍nda᷄ŋ tāŋgūl ŋ̄ tāŋgu̍l lo̍ a̍ yīŋnde̍ŋ pɛ̍ , ndu̍yɛ̍ mbō ŋu̍e̍ le̍ , a̍ hu̍ŋ sɔ̍lā pāāwāa̍ Mɛ̄lɛ̄ka̍ o̍ bā  .
46003015	Kɛ̍ , wāna̍ tāŋgūl nūmndo̍ ō ŋūɛ̄ pɛ̍ , mɛ̄ɛ̍ wānā ko̍ŋ ā mīī kɔ̄ɔ̄lī . Nūm pi̍la̍ ko̍ni̍ chi̍ndā ni̍ , mɛ̄ɛ̍ wāŋndo̍ chīndā nu̍a̍ā o̍ yīŋnde̍ŋ ni᷄ŋ yɛ̍  .
46003016	Lā si̍nā nu̍a̍ā māā nya̍ le̍ cho̍ chīɛ̍i̍ Mɛ̄lɛ̄ka̍a̍ le̍ ? Lā si̍nā nu̍a̍ā māā nya̍ le̍ Nyi̍na̍ Kāsi̍ Mɛ̄lɛ̄ka̍a̍ chō kɔ̄ɔ̄lī le̍ ?
46003017	Wānā o̍ wāna̍ tɛ̍ɛ̍mbu̍u̍ chīɛ̍i̍ Mɛ̄lɛ̄ka̍a̍ pɛ̍ , nūm bɛ̍ɛ̍ Mɛ̄lɛ̄ka̍ tɛ̄ɛ̄mbu̍u̍ nu̍m . Kāni̍ fo̍ndōle̍ , chīɛ̄ī Mɛ̄lɛ̄ka̍ chu̍a̍ le̍ wāa̍ le̍ ndu̍ wo̍ nya̍ cho̍ ni̍ . Ndu̍yɛ̍ , nya̍ cho̍ chīɛ̄ī kōŋ ni̍  .
46003018	Wānā o̍ wānā hu̍ī nūm pi̍la̍ le̍ . Wāna̍ wa̍ nya̍ tɛ̄ɛ̄ŋ pɛ̍ mbō nɔ̄ o̍ kɔ̄l māā ō nɔ̄ kɔ̄l kālo̍o̍ pɛ̍ , ndu̍ yɔ̍nūŋ māā kɔ̄l kālu̍ chi̍e̍ēŋndo̍ ho̍ō ni̍ , mɛ̄ɛ̍ wānā ko̍ŋ ō sīmnu̍ŋ dīɔ̄mndo̍ le̍ hāli̍ kpe̍ŋ mbō sɔ̄la̍ kɔ̄l kālu̍ kpe̍e̍kpe̍i̍yo̍  .
46003019	Kāni̍ fo̍ndōle̍ , Mɛ̄lɛ̄ka̍ ndu̍ ndu̍ chu̍a̍ kɔ̄l kālu̍ chi̍e̍ēŋndo̍ ho̍ō māā dīɔ̄mīī fo̍ndō fu̍u̍ . Mɛ̄ɛ̍ i̍ cho̍ o̍ Yāu̍ Mɛ̄lɛ̄ka̍a̍ ni᷄ŋ yɛ̍ āā , “ Mɛ̄lɛ̄ka̍ ō tōsa̍ mi̍ wānāā kɔ̄l kālu̍a̍a̍ kɔ̄l kālu̍ nda̍ pi̍la̍a̍ ō fūla̍ nda̍ mākɔ̄ɔ̄ . ”
46003020	Mbo̍ dīmī vɛ̄lɛ̄ āā , “ Māsānɔ̄ɔ̍ Mɛ̄lɛ̄ka̍ sīnā māā , wānāa̍ nɔ̍ kɔ̄l kālu̍ chi̍e̍ēŋndo̍ ho̍ō wa̍ , nyɛ̄ fo̍ndōo̍ fu̍u̍ yīya᷄ŋnda̍ ndāla̍ŋ lā chō ni̍ . ”
46003021	Le̍la̍ŋ , wānā o̍ wānā ki̍a̍lū yōŋgā le̍ wāa̍ kūmbū wāna̍ chi̍e̍e̍ le̍ . Ō cho̍ su̍ɛ̍i̍ wa̍ā kūmbū wāna̍ chi̍e̍e̍ le̍ . Kāni̍ fu̍u̍le̍ , le̍ nya̍ nyɛ̄ o̍ nyɛ̄ fe̍e̍ cho̍ ni̍  .
46003022	Ya̍ Pɔ̍ɔ̄ ni̍ , A̍pɔ̍lɔ̄ɔ̄ ni̍ , Pītɛ̍ ni̍ , chi̍e̍ēŋndo̍ ni̍ , yōōmōo̍ ni̍ , pīɔ̍mndo̍ ni̍ , nyɛ̍ cho̍ pɛ̄ŋgo̍o̍ ho̍ō wo̍ ni̍ , a̍ nyɛ̍ cho̍ sīɔ̄dīi̍ yo̍ , nya̍ nɔ̍ ni̍  .
46003023	Nya̍ nya̍ yɛ̄ , Ki̍li̍ti̍ nɔ̍ nya̍ ni̍ , mi̍ Mɛ̄lɛ̄ka̍ ndu̍ nɔ᷅ Ki̍li̍tī  .
46004001	Wāŋnda̍ nɔ̄ mā chu̍a̍ na̍a̍ māā bu̍ɛ̍i̍yāa̍ Ki̍li̍tīa̍a̍ na̍a̍ ŋ̄ chō ni̍ , ndu̍yɛ̍ , māā tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ mi̍ ndu̍ o̍o̍ vi̍a̍ŋnu᷄ŋ ŋ̍wa̍ŋndā chīe̍e̍ wo̍ , māā ndu̍ Mɛ̄lɛ̄ka̍ ma᷄l na̍a̍ o̍ bā le̍ mī ŋ̄ mānda̍ ni̍  .
46004002	Ndu̍yɛ̍ , bu̍ɛ̍ī nda̍ māl ho̍ō dɛ̍nɔ̍ɔ̍ o̍ bā le̍ māndāa̍ wo̍ ō nɔ̄ mbō wa̍ wāna̍ ma̍sā ndɔ̄ɔ̍ nɔ̄lā mbō tīīnda̍ŋ  .
46004003	Kɛ̍ ndu̍yɛ̍ , ya̍ ya̍ ā yɔ᷄ŋ bɛ̍ɛ̍ āā nya̍ ni̍ , kɛ̄lɛ̄ŋgāā ō wa̍ bɛ̍ɛ̍ wa̍nā o̍ wānā che᷅le̍ŋ , mī lā pɛ̄ɛ̄sa̍ ya̍ māā I̍ cho̍ wa᷅na̍ Ma̍sānɔ̄ nūu̍ nɔ̄lā mbō tīīnda̍ŋ te̍ , ya̍ I̍ chu̍e̍ ke̍ŋ nyɛ᷅ o̍ nyɛ̄ le̍ . Ya̍ pi̍la̍ bɛ̍ɛ̍ I̍ pɛ̍ɛ̍sā ya̍ pi̍la̍ le̍  .
46004004	Kɔ̄l nūu̍ chō wa̍la̍ŋ . Kɛ̍ ndu̍yɛ̍ , ī wa̍ dɔ̍ɔ̍ le̍nde̍ ni̍ , kɛ̍ ō cho̍ ke̍ŋ te̍ chɔ᷅m māā tɔ̍ɔ̍ya̍ŋ cho̍ ya̍ chōo̍ le̍ le̍ . Māsānɔ̄ɔ̍ Mɛ̄lɛ̄ka̍ ndu̍ pɛ̄ɛ̄sā ya̍ ni̍  .
46004005	Le̍la̍ŋ , lā pɛ̍ɛ̍sā wānā o̍ wānā le̍ , ō fūla̍ o̍ te̍le̍ŋ cho̍ ō yūlāā le̍ he̍ī tōsāa̍ wo̍ kɔ̄ɔ̄lī . Lā chu᷄m mī Māsānɔ̄ɔ̍ Mɛ̄lɛ̄ka̍ pi̍la̍ hīŋ . Ndu̍ cho̍ hūnɔ̄ɔ̄ tōsā ni̍ mī sɔ̄ɔ̍ŋ wāŋnda̍ tōsā o̍ nyūmnda̍ŋ ni᷄ŋ ndo̍ŋ ŋ̄ hu᷄ŋ fu̍lā kpe̍nde̍ke̍le̍ . Ō chō hūnɔ̄ɔ̄ chɔ̄m yīya᷄ŋnda̍ cho̍ wāŋnda̍ o̍ lākɔ̄l , o̍ ko̍ŋ kɔ̍ɔ̍lī , mā tōsā sɔ̍ɔ̍ŋ le̍nde̍ wo̍ŋ . Bōōndi̍i̍ ke̍ŋ , wānā o̍ wānā fe̍e̍ sɔ̍lā ni̍ŋ cha̍ndɔ̄ɔ̍ a̍ Mɛ̄lɛ̄ka̍ mɛ̄ɛ̍ o̍ nɔ̍ le̍ sɔ̄lāa̍ yɛ̍ ni̍  .
46004006	Chāāŋāā nīa̍a̍ , I̍ chɔ̍m māchɔ̄māā ya̍ na̍a̍ A̍pɔ̍lɔ̄ɔ̄ māā tāāmāsi̍ le̍ dɛ̍nɛ̍ nya̍ kɛ̍ndɔ̄ɔ̍ , le̍ nya̍ sɔ̄ɔ̍ŋ mu᷅ŋ chɔ̄mndo̍ , le̍ mī lā sīna̍ dīōmnda̍ so̍o̍nu᷄ŋ la᷅ŋ nda̍ŋ pɛ̄ŋgu̍ āā , “ Lā hu̍u̍lū dīōmnda̍ cho̍ la᷅ŋ lā pōōnyīāā la̍ŋ chōo̍ le̍ . ” Tē lā tōsa̍ he̍ī pɛ̍ , lā ki̍lū lɛ̍ yōŋgā le̍ wāa̍ kūmbū wāŋndo̍ ō pīlɔ̍ɔ̄ , o̍ ko̍ŋ kɔ̍ɔ̍lī , mī lā sīmu̍l ō pīlɔ̍ɔ̄ le̍  .
46004007	Mī nyu̍na̍ nya̍ , chūānɔ᷄ŋ yɛ̄ɛ̄ nya̍ chūānu̍ŋ yɛ̍ ni᷅ŋ ko̍ŋ o̍ bɛ̍ndū mi̍ lā hīāū ni᷅ŋ chāāŋnda̍ nɛ̍ ? Nyɛ̄ o̍ nyɛ̄ nya̍ nɔ̄ , bāā ō cho̍ ki̍o̍o̍ le̍ Mɛ̄lɛ̄ka̍ ke̍ nya̍ le̍ ? Tē ō wa̍ yɛ̄ pɛ̍ kīo̍o̍ o̍ ke̍ nya̍ ni̍ , mɛ̄ɛ̍ ɔ̍ɔ̄ le̍ sa̍bū nya̍ kīālū ni᷅ŋ yōŋgāa̍ a̍ mu̍ŋ ndo̍ , mɛ̄ɛ̍ nda̍ yɔ̄ŋ ko̍ āā , a̍ bā nyā nya̍ sɔ̄la̍ mu̍ŋ ni̍ ?
46004008	Bāā nɔ̄ɔ̍ nya̍ nɔ̄ o̍ lākɔ̄l ni̍ māā lā chīi̍ ni᷅ŋ nyɛ̄ o̍ nyɛ̄ fe̍e̍ sɔ̍la̍ ? Lā nɔ̄ ko̍ o̍ lākɔ̄l māā wānāā sūlāa̍ nya̍ chō ni᷅ŋ bɛ̍ɛ̍ a̍ nyɛ᷄m Mɛ̄lɛ̄ka̍ŋ o̍kɔ̄ɔ̄ ni̍ ? Bāā mī lā sīmnu᷄ŋ la̍ma̍sā na̍a̍ tāse̍ ? Māā nya̍ a̍a̍ si̍mnu̍ŋ bɛ̍ɛ̍ ko̍ la̍ma̍sā le̍ mī na̍a̍ bɛ̍ɛ̍ ŋ̍ wa̍ ma̍sāa̍ na̍a̍ nya̍ā  .
46004009	Kɛ̍ ndu̍yɛ̍ , I̍ nɔ̍ o̍ kɔ̄l māā na̍a̍ wānāā Chi̍i̍sū ve᷅m hɔ̄ltē ndɔ̄ wa̍ , māā Mɛ̄lɛ̄ka̍ tōsa̍ mi̍ ŋ̄ sīmnu᷄ŋ wa̍nāā wāā kɔ̄ɔ̄lī kpɔ̍ŋ . Ŋ̄ chō māchūāā mɛ̄ɛ̍ nda̍ chīī ni᷅ŋ wāŋndo̍ yāmɛ̍i̍ kīlūl le̍ ndu̍ dīyɔ̄ɔ̍ fāŋgāa̍ o̍ hɔ̄l de᷅ŋ yɛ̍ . Ŋ̄ chō māchūāā , mɛ̄ɛ̍ nda̍ sōlī nu̍a̍ā wāŋnda̍ o̍ lu᷅ŋ ki̍i̍la̍a̍ Mɛ̄lɛ̄ka̍a̍ a̍ ŋ̄wāŋndā chīe̍e̍ kpo̍u̍ o̍ hɔ̄l le̍ mā chē nda̍ yɛ̍  .
46004010	Bāā mī na̍a̍ ŋ̄ sīmnu᷄ŋ lādīɔ̄m le̍ sa̍bu̍ Ki̍li̍tīo̍o̍ , kɛ̍ mī nya̍ nyā sīmnu᷄ŋ wa̍nāā kɔ̄l kālu̍ le̍ mɛ̄ɛ̍ nya̍ chō dīōm pīlɛ̍ a̍ Chi̍i̍sū yɛ̍ ? Bāā mī na̍a̍ ŋ̄ sīmnu᷄ŋ ma̍si̍mna᷄ŋ wānāa̍ nɔ̍ kpa̍a̍yā le̍ , kɛ̍ , mī nya̍ nya̍ wa̍ wānāā kpāāyā ? Na̍a̍ ŋ̍ sɔ̍la̍ bɛ̄ɛ̄la̍ ta̍mbɛ̍i̍la̍ŋ ni̍ , kɛ̍ , mi̍ nya̍ nya̍ sɔ̄lā bɛ̄ɛ̄le̍ŋ ta̍u̍ ?
46004011	Mɛ̄ɛ̍ na̍a̍ ŋ̄ sūāā nu̍a̍ā yɛ̍ bɛ̍ɛ̍ nyɛ̄ dīa̍a̍ kpe̍e̍kpe̍i̍ ŋ̄ nɔ̍ ndu̍ lētūu̍ le̍ . Le̍ te̍le̍ŋ o̍ te̍le̍ŋ ŋ̄ chō a̍ bo̍lōlā vēsɛ̍i̍ la̍ŋ . Nyɛ̄ chūɛ̄ɛ̄na᷄ŋ sɔ̄vɛ̍ bɛ̍ɛ̍ ŋ̄ nɔ̍ ndu̍ le̍ . Wāŋnda̍ lɔ̄ɔ̍ na̍a̍ . Ŋ̄ nɔ̍ na̍a̍ cha̍lāā a̍ bā nāā le̍ , ŋ̄ kūā ba̍ā , ŋ̄ kūā ba̍ā  .
46004012	Le̍ mī ŋ̄ sɔ̄la̍ nyɛ̄ nāā di̍a̍a̍ wa̍llo̍ na̍a̍ ŋ̄ tōsā o̍ ka̍lā ka̍lā ni̍ . Wāŋnda̍ ā wā na̍a̍ yīōūla̍ŋ , kɛ̍ mī ŋ̄ dūāū nda̍ sa̍lā . Nyɛ̄ pālāa̍ na̍a̍ tūsīo̍o̍ chōo̍ , kɛ̍ o̍ ko̍ŋ ni̍ŋ kpo̍u̍ , ŋ̄ chō pa̍ bi̍u̍wɔ᷄ŋndo̍  .
46004013	Mā dīmī di̍ōmndā wɔ̄ɔ̍ŋnda̍ŋ a̍ na̍a̍ o̍kɔ̄ɔ̄ , kɛ̍ , mī ŋ̄ sūāā di̍ōmndā kɛ̄ndɛ̄la̍ŋ nāa̍ nda̍ chūā . Ŋ̄ chō māchūāā wāŋnda̍ o̍ hɔ̄l māā bīl wāā o̍ sa᷄l cho̍o̍ . Ā chu̍e̍ na̍a̍ bɛ̍ɛ̍ māā ŋ̄ chō lāhɔ̍ɔ̍ kpo̍so̍ŋ te̍  .
46004014	Dīōmndā ya̍ I̍ cho̍ la᷅ŋ pōōnyīa̍a̍ la̍ŋ , ō cho̍ mī I̍ wa̍ la̍ŋ dīmī le̍ nya̍ lāsi̍ɔ̍mbu̍ ke᷅ le̍ . I̍ cho̍ māchūāā nya̍ sīlāa̍ . Kāni̍ fu̍u̍le̍ , I̍ chu̍a̍ nya̍ māchūāā māā chūāā nīāā ka̍a̍lāā  .
46004015	Ndu̍yɛ̍ , ā yɔ᷄ŋ bɛ̍ɛ̍ mī nya̍ a̍a̍ nɔ̍ wānāa̍ pɛ̍ɛ̍kū nya̍ sūɛ̍i̍ Mɛ̄lɛ̄kɛ̍i̍ ya̍ hɔ̍lɔ̄bi̍ hɔ̍lɔ̄bi̍ , kɛ̍ fi̍nyāa̍ ō pīlɛ̍ ko̍ni̍ nya̍ nɔ̄ ni̍ . Kāni̍ fo̍ndōle̍ , ya̍ chu̍u̍ nya̍ Yōōŋgū Kɛ̄ndɛ̍ Mɛ̄lɛ̄ka̍a̍ ni̍ . O̍ he̍ī ni᷄ŋ mi̍ I̍ si̍mnu᷄ŋ fi̍nyā nyā sa̍na̍a̍ a̍ tīīnda᷄ŋ nya̍ nɔ̄ o̍ Ki̍li̍tī ni̍ŋ ndo̍ o̍kɔ̄ɔ̄  .
46004016	Le̍la̍ŋ , mī I̍ nyɔ̍ɔ̍lu̍ nya̍ a̍ yāndi̍i̍ , lā chu̍a̍ ka̍ā nūu̍  .
46004017	Le̍ sa̍bū kōŋ bɛ̍ɛ̍ ya̍ I̍ yɔ̍ŋ Ti̍mo̍tī nāa̍ nya̍ chūā ni̍ , po̍ nī ka̍a̍lāa̍ o̍ sūɛ̍i̍ Māsānɔ̄ɔ̍ Mɛ̄lɛ̄kɛ̍i̍ ni᷄ŋ o̍ cho̍ ho̍ō bu̍ɛ̍i̍yo̍ ō wānā nɔ̍lā mā ti̍i̍nda̍ŋ ndo̍ . Tē ō kūɛ̄ pɛ̍ , ka̍ā ya̍ I̍ nɔ̍ ho̍ō le̍ chō na̍a̍ ŋ̄ chō dīōm pīlɛ̍ na̍a̍ Chi̍i̍sū Ki̍li̍tī wo̍ ō chō nya̍ yīyāla᷄ŋ a̍ ndu̍ o̍kɔ̄ɔ̄ . Ndu̍yɛ̍ , ka̍a̍ ho̍ō ko̍ni̍ ya̍ I̍ pɛ̍ɛ̍kū wa᷅ŋnda̍ o̍ ku̍ndā o̍ ku̍ndā wānāā lāāla᷄ŋ cho̍o̍ ba᷅ o̍ bā fe̍e̍ ni̍  .
46004018	Nya̍ pūm nda̍ lā yīya̍ŋ ma̍yi̍ya᷄ŋ māā , I̍ cho̍ lɛ̍ hūnɔ̄ɔ̄ nāa̍ nya̍ chūā le̍ . Mɛ̄ɛ̍ le̍ he̍ī nya̍ chō yōŋgāa̍ kīōlɔ̄ɔ̍ ni̍  .
46004019	Kɛ̍ ndu̍yɛ̍ , tē Māsānɔ̄ɔ̍ Mɛ̄lɛ̄ka̍ chɛ᷄l pɛ̍ , I̍ cho̍ hūnɔ̄ɔ̄ . Ō be̍ndū ni̍ŋ bɛ̍ɛ̍ ti᷅ŋ te̍ . Tē Ī hi᷅ŋ pɛ̍ , o̍ ko̍ŋ ya̍ I̍ si̍nā ni̍ŋ wa̍li̍ wānāā yōŋgāa̍ ha̍ā ā nɔ̄lā to̍sā wo̍ ni̍ , ō cho̍ ko̍ni̍ di̍mīo̍o̍ a̍ sōndō le̍  .
46004020	Kāni̍ fo̍ndōle̍ , Mɛ̄lɛ̄ka̍ wāa̍ māsāa̍ wāŋndo̍ chōo̍ ō cho̍ ko̍ di̍mīo̍o̍ a̍ sōndō le̍ , kɛ̍ , nyɛ̄ wānā ko̍ŋ chō tōsāa̍ wo̍  .
46004021	Le̍la̍ŋ I̍ nyu̍nā wɔ̍ nya̍ . Bāā tē I̍ hi᷅ŋ pɛ̍ , sūɛ̍i̍ nya̍ dīmūllo̍ a̍ sīōndōōle̍ŋ , kɛ̄lɛ̄ŋgāā dīmūllo̍ nya̍ bɛ̍ɛ̍ŋ o̍ kāālāa̍ ni᷄ŋ , ɔ̍ɔ̄ ō nya̍ hɛ̄na̍ŋ ndo̍ ?
46005001	Wānā di̍mu̍l la̍ kɛ̍sɛ̍ kɛ̍sɛ̍ māā , sūɛ̍i̍ nīīlū sūūndɛ̍i̍ wɔ̍ɔ̍ŋ bɛ̄ndū bɛ̍ndū ī chō yɔ̄nɔ᷄ŋndo̍ nya̍ wānāā lāāla᷄ŋnda̍ tɛ̄ɛ̄ŋ . Ī chō ī wɔ̄ɔ̍ŋ ha̍a̍a̍ , ā yɔ᷄ŋ bɛ̍ɛ̍ āā wānāa̍ pi̍ɛ̍ī Mɛ̍lɛ̄ka̍ le̍ wa̍ ni̍ , ā to̍sā i̍ wa̍ā le̍nde̍ le̍ . I̍ tu̍e̍ī māā wānā pi᷅lɛ̍ chō nya̍ tɛ̄ɛ̄ŋ mbo̍ chūā la̍nɔ̍ɔ̍ fi̍nyā ndɔ̍ ma̍ wā nda̍ ndu̍  .
46005002	Sūɛ̍i̍ wa̍ā le̍nde̍ i̍ wa᷅ yɔ̍nɔ᷄ŋndo̍ nya̍ tɛ̄ɛ̄ŋ ni̍ , mī lā kīālū yo̍ŋgāa̍ a̍ nya̍ pi̍la̍ o̍kɔ̄ɔ̍ ? Nya̍ a̍a̍ nɔ̍ mī nya̍ a̍a̍ wa̍ a̍ kɔ̄l tāmbɛ̍i̍ bɛ̍ndū kpe̍e̍kpe̍i̍ a̍ nyɛ̍ yɔ̍nu̍ŋ ko̍ŋ ndo̍ . Ndu̍yɛ̍ , wāna̍ to̍sa̍ sūɛ̍i̍ wɔ̍ɔ̍ŋīī wāā le̍nde̍i̍ yo̍ nya̍ a̍a̍ nɔ̍ mī nya̍ a̍a̍ sōli̍ ndu̍ nya̍ tɛ̄ɛ̄ŋ po̍  .
46005003	Mi̍ chē bɛ̍ɛ̍ I̍ cho̍ nya̍ tɛ̄ɛ̄ŋ mī ŋ̄ wa̍ chāna᷅ŋndo̍ hɔ̄lla̍ a̍ hɔ̄lla̍ le̍ ni̍ , kɛ̍ , nyi̍nā nūu̍ chō nya̍ tɛ̄ɛ̄ŋ . Ndu̍yɛ̍ , ya̍ i̍i̍ wa̍ bɛ̍ɛ̍ nya̍ tɛ̄ɛ̄ŋ , yāmɛ̍i̍ ya̍ i̍i̍ ki̍lūl ni̍ŋ wa᷅na̍ to̍sa̍ sūɛ̍i̍ wɔ̍ɔ̍ŋīī bɛ̄ndūe̍i̍ he̍ī yo̍ , I̍ chi̍i̍ ni᷅ŋ bɛ̍ɛ̍ ndu̍ ndi̍ kīlūl o̍ kpāāya̍ Māsānɔ̄ nāa̍ Chi̍i̍sōo̍ ni᷄ŋ  .
46005004	Ndu̍yɛ̍ , tē lā chūūŋgi̍āŋ pɛ̍ , mī nyi̍nā nūu̍ ō wa̍ nya̍ tɛ̄ɛ̄ŋ pɛ̍ , ndu̍yɛ̍ , o̍ ko̍ŋ kɔ̍ɔ̍lī , tē kpāāya̍ Ma̍sānɔ̄ nāa̍ Chi̍i̍sōo̍ ō wa̍ na̍a̍ chōo̍ pɛ̍  ,
46005005	wānā ko̍ŋ lā ma᷄l ndu̍ Sēta̍nā , o̍ cho̍ māsa̍ nyi̍nāā wɔ̄ɔ̍ŋnda̍ wo̍ , o̍ bā le̍ mbō tɛ̍ɛ̍mbu̍u̍ dīāllūŋ ndɔ᷄ŋ . Kɛ̍ ndu̍yɛ̍ , mī nyi̍nā ndɔ̄ɔ̍ ndu̍ hu̍ŋ sɔ̍lā fɛ̍ɛ̍ŋ pi̍o̍ŋɔ̄ɔ̍ o̍ pāa̍le̍ Māsānɔ̄ɔ̍ Mɛ̄lɛ̄ka̍ chō hūnɔ̄ɔ̄ le̍ŋ chōo̍  .
46005006	Ō cho̍ le̍tu̍u̍ mī lā kēlū yōŋgā a̍ nya̍ pi̍la̍ o̍kɔ̄ɔ̄ le̍ . Ī chō ko̍ mɛ̄ɛ̍ tālo̍o̍ dīmi̍ yɛ̍ āā , “ Yi̍i̍sīi̍yo̍ ō pɔ̄mbu̍ɛ̍i̍ na̍a̍ bɛ̍ɛ̍ , ā dɔ̄ū ndu̍ o̍ kōlo̍ nda̍ lūām bēe̍dīi̍yo̍ wo̍ ni᷄ŋ pɛ̍ , ō wa̍ bɛ̍ɛ̍ ta̍u̍ mī yi̍i̍sīi̍ pɔ̄mbɔ̄ kōŋ tōsa̍ mbō he᷄l pɔ̍fūū bɛ̄ndū . ”
46005007	Yɔ̄ŋ wɔ̄ɔ̍ŋndo̍ chō māchūāā mɛ̄ɛ̍ yi̍i̍sīi̍yo̍ ō chō yɛ̍ . Ndu̍yɛ̍ , lā tōsa̍ mɛ̄ɛ̍ nda̍ a̍a̍ to̍sā pa̍a̍ndū bōōndi̍i̍ nda̍ a̍a̍ bi̍ī bɔ᷅ŋa᷅ŋ lōōna᷄ŋndo̍ a̍ hīōūwɔ̄ɔ̄ chōo̍ wo̍ o̍kɔ̄ɔ̄ yɛ̍ . Tē ā wa̍ sāa̍ dīyɔ̄ɔ̍ le̍ bɔ̄ŋa᷅ŋndo̍ ho̍ō pɛ̍ , mɛ̄ɛ̍ mā sōli̍ yi̍i̍sīi̍yo̍ fa̍ū o̍ chīɛ̄īla̍ŋ ni᷄ŋ . Nya̍ bɛ̍ɛ̍ , yɔ̄ŋ wɔ̄ɔ̍ŋ nya̍ wa̍ pāāndū tōsāa̍ wo̍ , lā ma᷄l ndu̍ wa̍ŋ wa̍ŋ . Ō pɔ̄mbɔ̄ bɛ̍ɛ̍ ō lo᷅ nya̍ o̍ bā le̍ . Nu̍a̍ā nya̍ a̍a̍ nɔ̍ ni̍ mī lā wa̍ . Kāni̍ fu̍u̍le̍ , nya̍ a̍a̍ nɔ̄ mī nya̍ a̍a̍ ma̍l nyɛ̄ o̍ nyɛ̄ wɔ̄ɔ̍ŋ cho̍ o̍ ka̍ālā nyāla̍ŋ ni᷄ŋ . Kāni̍ fu̍u̍le̍ , na̍a̍ bɛ̍ɛ̍ ā chīi̍ ni᷅ŋ sāa̍ cho̍ le̍ bɔ̄ŋa᷅ŋ nāā lo̍o̍na᷄ŋndo̍ a̍ hīōūwɔ̄ɔ̍ chōo̍ o̍kɔ̄ɔ̄ wo̍ sa̍lāa̍ sōlī , ndu̍ yɔ̍nūŋ ni̍ māā Ki̍li̍tī  .
46005008	Le̍la̍ŋ , ŋ̄ wa̍nūŋ ndɛ̄ o̍ nīīlū yɔ̄ŋ wɔ̄ɔ̍ŋ ni᷄ŋ , kɛ̄lɛ̄ŋgāā o̍ nīīlū dɛ̍nɛ̍ wɔ̍ɔ̍ŋ ni᷄ŋ te̍ . Ŋ̄ nɔ̄ ni᷅ŋ mānūāā mī ŋ̄ wa̍ o̍ nīīlū dīāndāā ni᷄ŋ , a̍ nīīlū sa̍kpōo̍  .
46005009	Mi̍ I̍ si̍lā nya̍ o̍ yāu̍ ya̍ I̍ po̍o̍nyi̍a̍l nya̍ wo̍ ni᷄ŋ māā , lā ya̍ā nāŋa᷅ŋ nāa̍ wānāā nīīlū sūūndɛ̍i̍ya̍ chūā le̍  .
46005010	Ō cho̍ wa̍nāa̍ pi̍ɛ̍ī Mɛ̍lɛ̄ka̍ le̍ wa̍ le̍ ya̍ I̍ cho̍ dīmī le̍ . Wānāa̍ pi̍ɛ̍ī Mɛ̍lɛ̄ka̍ le̍ wa̍ a̍ cho̍ o̍ nīīlū sūūndɛ̍i̍yo̍ ni᷄ŋ nda̍ , kɛ̄lɛ̄ŋgāā mā lūɛ̄ī hɔ᷅lte̍ŋ o̍ nyɛ̄m pi̍la̍ŋ nda̍ , a̍ vīīya̍ , kɛ̄lɛ̄ŋgāā a̍ wānāa̍ so̍o̍lūū nyɛ᷅m chēle̍ŋndo̍ŋ ndā , ō cho̍ ka̍ŋ te̍ ya̍ I̍ cho̍ dīmī le̍ . Tē wānā di̍mi̍ pɛ̍ māā lā ve᷅ na̍a̍ pi᷅lɛ̍ a̍ ka̍ŋ te̍ , mɛ̄ɛ̍ mā fa̍ŋa̍ŋ dɔ̍ɔ̍ o̍ chi̍e̍ēŋ kālāa̍ chōo̍ ba̍ū  .
46005011	Wānāā ya̍ di̍mi̍ māā lā mu̍ūli̍āŋ a̍ nda̍ le̍ wa̍ nda̍ cho̍ ha̍ā ni̍ . Wānāa̍ di̍mi̍ māā nda̍ bɛ̍ɛ̍ wānāā lāāla᷄ŋnda̍ o̍ Chi̍i̍sū ni̍ŋ nda̍ chō ni̍ wa̍ , kɛ̍ ndu̍yɛ̍ , ma̍ wā o̍ nīīlū sūūndɛ̍i̍yo̍ ni᷄ŋ nda̍ , kɛ̄lɛ̄ŋgāā mā lūɛ̄ī hɔ᷅lte̍ŋ o̍ nyɛ̄m pi̍la̍ŋ nda̍ , kɛ̄lɛ̄ŋgāā mā sōōlūū nyɛ᷅m chēle̍ŋndo̍ŋ nda̍ , kɛ̄lɛ̄ŋgāā mā sūāā di̍ōmndā wɔ̄ɔ̍ŋnda̍ŋ a̍ chāāŋāā ndāā wa᷅ŋndā chīe̍e̍ya̍ o̍kɔ̄ɔ̄ wa̍ , kɛ̄lɛ̄ŋgāā ma̍ wā wānāā kōlāa̍ wa̍ , kɛ̄lɛ̄ŋgāā mā yɔ̄ŋ vīīle̍ŋ nda̍ , wānāā kāŋ ya̍ I̍ cho̍ dīmīo̍o̍ ni̍ . Wānāā lāāla᷄ŋnda̍ a̍ cho̍ o̍ nīīlūlā wāā nu̍a̍ā ni᷄ŋ nda̍ , lā cha᷅l bɛ̍ɛ̍ mī lā dē nyɛ̄ dīa̍a̍ nāa̍ pi᷅lɛ̍ nya̍ nda̍ le̍  .
46005012	Wānāa̍ cho̍ wa̍nāā lāāla᷄ŋ o̍ Chi̍i̍sū ni̍ŋ te̍ wa̍ , ō cho̍ ya̍ le̍ kɔ̍ɔ̍sā a̍ ka̍ŋ te̍ . Mɛ̄lɛ̄ka̍ pi̍la̍ ndu̍ cho̍ kɔ̍ɔ̍sɔ̍ a̍ nda̍ ni̍ . Kɛ̍ ndu̍yɛ̍ , bāā chāāŋāā nyāā wa̍nāā lāāla᷄ŋnda̍ yɛ̄ , lā kɔ̍ɔ̍sā a̍ ka̍ŋ bɛ̍ɛ̍ le̍ ? Lā nɔ̄ mī lā kɔ̄ɔ̄sa̍ a̍ nda̍ . Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Wānāa̍ cho̍ ma̍ wā o̍ nīīlū dɛ̍nɛ̍ wɔ̍ɔ̍ŋndo̍ ni᷄ŋ nda̍ lā sōli̍ nda̍ o̍ ku̍ndā nyāa̍ chōo̍ . ” Wānāa̍ cho̍ wa̍nāā lāāla᷄ŋ o̍ Chi̍i̍sū ni̍ŋ te̍ wa̍ , ō cho̍ ya̍ le̍ kɔ̍ɔ̍sā a̍ ka̍ŋ te̍ . Mɛ̄lɛ̄ka̍ pi̍la̍ ndu̍ cho̍ kɔ̍ɔ̍sɔ̍ a̍ nda̍ ni̍ . Kɛ̍ ndu̍yɛ̍ , bāā chāāŋāā nyāā wa̍nāā lāāla᷄ŋnda̍ yɛ̄ , lā kɔ̍ɔ̍sā a̍ ka̍ŋ bɛ̍ɛ̍ le̍ ? Lā nɔ̄ mī lā kɔ̄ɔ̄sa̍ a̍ nda̍ . Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Wānāa̍ cho̍ ma̍ wā o̍ nīīlū dɛ̍nɛ̍ wɔ̍ɔ̍ŋndo̍ ni᷄ŋ nda̍ lā sōli̍ nda̍ o̍ ku̍ndā nyāa̍ chōo̍ . ”
46005013	
46006001	Vɛ᷅ nya̍ wānāā lāāla᷄ŋnda̍ tē sūɛ̍i̍ ī kēēka᷅ŋ nya̍ tɛ̄ɛ̄ŋ nya̍ chāa̍ŋ nyā wa̍nā la̍a̍la᷄ŋndo̍ pɛ̍ , lā kūɛ̄ se̍ī ndɔ̄ɔ̍ bīyɔ̄ɔ̄ o̍ māsāa̍ lo̍ , ndu̍yɛ̍ , mī wānāa̍ cho̍ wānāā pīɛ̄īyāā Mɛ̄lɛ̄ka̍ le̍ wa̍ ā chāl kɔ̍ɔ̍sɔ̍la̍ la̍ŋ bɔ̄ŋāa̍ nya̍ tɛ̄ɛ̄ŋ ? Tē sūɛ̍i̍ ī kēēka᷅ŋ nya̍ tɛ̄ɛ̄ŋ pɛ̍ , nya̍ pi̍la̍ wānāā lāāla᷄ŋnda̍ lā cha᷄l lā tōōsi̍āŋ tɛ̍ɛ̄ŋ  .
46006002	Nya̍ pi̍la̍ lā sīnā cha̍la̍ŋ māā wānāa̍ Mɛ̄lɛ̄ka̍a̍ nda̍ cho̍ hūnɔ̄ɔ̄ kɔ̍ɔ̍sɔ̍ a̍ wāŋnda̍ o̍ chi̍e̍ēŋndo̍ ho̍ō ni᷄ŋ ni̍ . Tē ī wa̍ yɛ̄ le̍nde̍ pɛ̍ , mɛ̄ɛ̍ lā nɔ̄lā mī lā yɛ̄ɛ̄mbu̍u̍ sɔ̄ɔ̍ŋ pɔ᷅m pɔ̍mbɔ̄ŋ wāā le̍nde̍  .
46006003	Ndu̍yɛ̍ , lā sīnā māā na̍a̍ ŋ̍ cho̍ hūnɔ̄ɔ̄ kɔ̍ɔ̍sɔ̍ a̍ ki̍i̍la̍a̍ Mɛ̄lɛ̄ka̍a̍ ni̍ . Tē ī wa̍ yɛ̄ le̍nde̍ pɛ̍ , mɛ̄ɛ̍ ŋ̄ nɔ̄lā kpe̍e̍kpe̍i̍ mī ŋ̄ dīmi̍ sɔ̄ɔ̍ŋ wa̍ā chi̍e̍ēŋ na̍ŋ mī ŋ̄ hīni̍  .
46006004	Bāā tē sɔ̄ɔ̍ŋ wa̍ā le̍nde̍ ŋ̍ wa̍ wānāā lāāla᷄ŋnda̍ tɛ̄ɛ̄ŋ pɛ̍ , kɔ̄la̍ŋ nya̍ kūā a̍ mu̍ŋ nāa̍ wānāa̍ nɔ̍ bɛ̍ɛ̍ na̍a̍ si̍māā o̍ ku̍ndā wānāā lāāla᷄ŋnda̍ tɛ̄ɛ̄ŋ te̍ wa̍ chūā ni̍ le̍ mā dīmi̍ mu̍ŋ ?
46006005	He̍ī chō sūɛ̍i̍ lāsi̍ɔ̍mbu̍i̍ bɛ̍ndū . Lā hɛ̄na̍ŋ mī lā dīmi̍ mādīmīāā māā , wāna̍ kɔ̄l kālo̍o̍ ō pīlɛ̍ bɛ̍ɛ̍ cho̍ nya̍ tɛ̄ɛ̄ŋ o̍ nɔ̍lā mbō dīmi̍ sɔ̄ɔ̍ŋ wānāā lāāla᷄ŋnda̍ tɛ̄ɛ̄ŋ te̍ ?
46006006	Ko̍ŋ nya̍ mɛ̄i̍ tōsāa̍ ni̍ , wāna̍ cha᷅ŋ ko̍ tē sūɛ̍i̍ ī kēēka᷅ŋ nda̍ tɛ̄ɛ̄ŋ nda̍ chāa̍ŋ ndɔ̄ wa̍nā la̍a̍la᷄ŋndo̍ pɛ̍ , ō kɔ̍ bi̍ī se̍ī ndɔ̄ɔ̍ , tāāma̍ o̍ wānāa̍ cho̍ wa̍nāā lāāla᷄ŋ te̍ wa̍ lo̍ , mā bɔ̄ŋa̍ nda̍ kɔ̍ɔ̍sɔ̍ ko̍ŋ tɛ̄ɛ̄ŋ  .
46006007	Nya̍ wānāā lāāla᷄ŋnda̍ , kɔ̄lā kālālā nya̍ kūā a̍ sɔ̄ɔ̍ŋ nya᷄ŋ o̍ ko̍tīi̍la̍ŋ ni᷄ŋ nda̍ŋ bɛ̍ɛ̍ su̍e̍e̍ , lā chɔ᷄m māā lā fāŋa̍ŋ o̍ pɛ̄ɛ̄kū īwāna̍ Mɛ̄lɛ̄ka̍ya̍a̍ chōo̍ . Tē chāa̍ŋ nūm to̍sa̍l nu̍m sūɛ̍i̍ wɔ̍ɔ̍ŋnde̍ pɛ̍ , ō bɛ̄ndā bɛ̍ɛ̍ mī ī lōnu̍ŋ nu̍m le̍nde̍ . Ndu̍yɛ̍ , tē chāa̍ŋ nūm o̍ chi̍i̍mbu̍u̍ nu̍m pɛ̍ , ō bɛ̄ndā bɛ̍ɛ̍ mī ī lōnu̍ŋ nu̍m le̍nde̍  .
46006008	Ko̍ŋ nya̍ mɛ̄i̍ tōsāa̍ ni̍ , mī nya̍ pi̍la̍ kālāa̍ mī lā tōsa̍la᷅ŋ sɔ̍ɔ̍ŋ wɔ̍ɔ̍ŋndo̍ŋ , ndu̍yɛ̍ , mī lā yɔ̄ŋna᷅ŋ vīīle̍ŋ . A̍ chāāŋāā nyāā wa̍nāā lāāla᷄ŋnda̍ bɛ̍ɛ̍ mī lā tōsā le̍nde̍  .
46006009	Nya̍ pi̍la̍ lā sīnā ndi̍ wa̍la̍ŋ māā , wānāa̍ to̍sā sɔ̍ɔ̍ŋ wɔ̍ɔ̍ŋndo̍ŋ nda̍ ā lu̍e̍ī ni̍ŋ o̍ māsāle̍ Mɛ̄lɛ̄ka̍le̍ŋ ni᷄ŋ te̍ . Wānā o̍ wānā hu̍ī nūm pi̍la̍ a̍ ke̍ŋ te̍ . Wānā o̍ wāna̍ cho̍ wānā su̍u̍ndɛ̍i̍ , a̍ wānāa̍ so̍o̍lūū nyɛ᷅m chēle̍ŋndo̍ŋ nda̍ , a̍ wānāa̍ ke̍ī su̍u̍ndāa̍ nda̍ wānāā nda̍ cho̍ o̍ nɔ̄ ni̍ŋ te̍ wa̍ , a̍ wāŋ pīāāndūa̍a̍ hi̍nī a̍ chāāŋāā ndāā wa᷅ŋ pīāāndūa̍a̍ wa̍  ,
46006010	a̍ vīīya̍ , a̍ wānāa̍ lu̍ɛ̍ī hɔ᷅lte̍ŋ o̍ nyɛ̄m pi̍la̍ŋ nda̍ , a̍ wānāā kōlāa̍ , a̍ wānāa̍ tɛ̍ɛ̍mbūū cha̍a̍ŋāā ndāā wa᷅ŋnda̍ chīe̍e̍ya̍ tɔ̍ɔ̍ wa̍ , a̍ wānāa̍ chu̍ā nyɛ᷅m pi̍la̍ŋ a̍ lēdīɔ̄ɔ̄mū wa̍ , nda̍ kpo̍u̍ , ō pīlɛ̍ bɛ̍ɛ̍ lu̍e̍ī o̍ māsāle̍ Mɛ̄lɛ̄ka̍le̍ŋ ni᷄ŋ te̍  .
46006011	O̍ pāāndōo̍ ni᷄ŋ sɔ̄ɔ̍ŋ wɔ̍ɔ̍ŋ wāā le̍ndo̍ŋ mu̍ŋ nya̍ a̍a̍ nɔ̍ tōsāa̍ ni̍ . Kɛ̍ , mi̍ lā sɔ̄lā yīŋɔ̄ɔ̍ , mi̍ yɔ̄ŋndā nyāla̍ wɔ̍ɔ̍ŋnda̍ŋ lā fāŋa᷄ŋ nya̍ . Ndu̍yɛ̍ , mi̍ lā sīmnu᷄ŋ wa̍nāa̍ cho̍ le̍ Mɛ̄lɛ̄ka̍ . Ndu̍yɛ̍ , mbo̍ tōsā mi̍ la̍ sīmnu᷄ŋ wa̍nāā sa̍kpō ndu̍ o̍ hɔ̄l sa̍na̍a̍ o̍ sa̍bu̍ Māsānɔ̄ɔ̍ Chi̍i̍sū Ki̍li̍tīo̍o̍ ni᷄ŋ , a̍ Mɛ̄lɛ̄ka̍ nāa̍ Nyi̍nā ndɔ̍ Kāsīo̍o̍  .
46006012	Mī wānā pu̍m nya̍ tɛ̄ɛ̄ŋ ō dīmi̍ dɔ̍ɔ̍ māā , ō nɔ̄ di̍ mbō tōsa̍ nyɛ̄ o̍ nyɛ̄ fe̍e̍ . Ī chō tōnya̍ le̍nde̍ . Kɛ̍ ndu̍yɛ̍ , ō cho̍ nyɔ̍ɔ̍ŋ fa̍ū le̍ wānā sɔ̍lā ma̍lāa̍ lēni᷄ŋ te̍ . Mɛ̄ɛ̍ ya̍ I̍ cho̍ bɛ̍ɛ̍ nu̍a̍ā yɛ̍ , I̍ chɛ̍l ndi̍ māā I̍ nɔ̍ di̍ mī I̍ to̍sa̍ nyɛ̄ o̍ nyɛ̄ fe̍e̍ . Kɛ̍ ndu̍yɛ̍ , I̍ chɛ᷅l pe̍si̍ mī yēēmɛ̍i̍ nyɛ̄ o̍ nyɛ̄ ī sīīŋgu̍u̍ ya̍ chɛ̄ le̍  .
46006013	Mī wānā che᷅le̍ŋ dīmi̍ dɔ̍ɔ̍ vɛ̄lɛ̄ āā , “ Nyɛ̄ dīa̍a̍ ndu̍ cho̍ māchūāā le̍ dɔ̄wɔ̄ɔ̍ o̍ dēmbōo̍ ni᷄ŋ , mi̍ dēmbōo̍ ndu̍ wa᷅ le̍ nyɛ̄ dīa̍a̍ dɔ̄wɔ̄ɔ̍ lēni᷄ŋ . ” Ke̍ŋ bɛ̍ɛ̍ ī chō tōnya̍ . Kɛ̍ ndu̍yɛ̍ , nyɛ̄m sālā tīɔ̍ɔ̍ŋ mu᷅ŋ , dēmbōo̍ ni̍ , nyɛ̄ dīa̍a̍ ni̍ , Mɛ̄lɛ̄ka̍ chō hūnɔ̄ɔ̄ chīī a̍ mu̍ŋ . Dīāllo̍ŋ mu̍ŋ Mɛ̄lɛ̄ka̍ tōōsi̍a̍a̍ mu̍ŋ le̍ wāa̍ o̍ nīīlū sūūndɛ̍i̍ ni̍ŋ te̍ . Ō tōsa̍ mu̍ŋ mātōsāā le̍ wa̍li̍ Māsānɔ̄ɔ̍ Mɛ̄lɛ̄ka̍a̍ . Ndu̍yɛ̍ , ndu̍ Ma̍sānɔ̄ɔ̍ Mɛ̄lɛ̄ka̍ ndu̍ yɔ̍ŋgū nyɛ᷅ dīāllo̍ŋ ŋ̄ nɔ̄ le̍ sɔ̄lāa̍ wo̍ ni̍  .
46006014	Ndu̍yɛ̍ , Mɛ̄lɛ̄ka̍ o̍ mi̍ŋgi̍ Māsānɔ̄ɔ̍ yōōmū wo̍ , na̍a̍ bɛ̍ɛ̍ ō chō na̍a̍ hūnɔ̄ɔ̄ mi̍ŋgī yōōmū a̍ kpāāya̍ ndɔ̄ɔ̍  .
46006015	Lā sīnā ndi̍ cha̍la̍ŋ māā , nya̍ wānāā lāāla᷄ŋnda̍ māā dīāllūŋ nya᷄ŋ , māā dīāllu᷄ŋ Ki̍li̍tīo̍ŋ ŋ̄ ti᷄ŋ cho̍ mu̍ŋ ni̍ . Le̍la̍ŋ ō bɛ̄ndā pa̍ , mī wāŋndo̍ tōsa̍ mī dīāllu᷄ŋ Ki̍li̍tīo̍ŋ ŋ̄ ti᷄ŋ ŋ̄ wa̍ ŋ̄ mūūli̍āŋ a̍ dīāllūŋ wānā la̍nɔ̍ su̍u̍ndɛ̍i̍yo̍ ? Mbɔ̄ Mɛ̄lɛ̄ka̍ tu̍ɛ̍ī bɛ̍ɛ̍ le̍  .
46006016	Lā si̍nā nu̍a̍ā māā tē wāŋndo̍ ō wa̍ nda̍ wānā la̍nɔ̍ ke̍ī su̍u̍ndāa̍ wo̍ pɛ̍ , mɛ̄ɛ̍ ō sīmnu᷄ŋ di̍ālle̍ ī pīlɛ̍ nda̍ ndu̍ le̍ ? Ō chō ko̍ mɛ̄ɛ̍ i̍ cho̍ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ yɛ̍ āā , “ O̍ ko̍ŋ , mī pōo̍ nda̍ wānā la̍nɔ̍ɔ̍ mā sīmnu᷄ŋ di̍ālle̍ ī pīlɛ̍ . ”
46006017	Kɛ̍ ndu̍yɛ̍ , wānā o̍ wāna̍ yɔ̍ŋgu̍ŋ ndu̍ pi̍la̍ mbō wa̍ ō mɔ̄ɔ̄sa᷅ŋ a̍ Māsānɔ̄ɔ̍ Mɛ̄lɛ̄ka̍ pɛ̍ , mɛ̄ɛ̍ wānā ko̍ŋ nda̍ Māsānɔ̄ɔ̍ , nyi̍nā ndāa̍ sīmnu᷄ŋ o̍ pi᷅lɛ̍  .
46006018	Lā wo̍ū bā o̍ nīīlū sūūndɛ̍i̍ ni̍ŋ kpo̍so̍ŋ te̍ . Kāni̍ fo̍ndōle̍ , yɔ̄ŋndā wɔ̄ɔ̍ŋndā wāŋndo̍ ō tōsā la̍ŋ , lā tɔ̄la̍ŋ ki̍nɛ̍i̍ ō cho̍ di̍a̍llūŋ ndɔ᷄ŋ te̍ la̍ nɔ̍ɔ̍lā le̍ . Kɛ̍ , wāna̍ wo̍ū ba̍a̍ o̍ nīīlū sūūndɛ̍i̍yo̍ ni᷄ŋ ndo̍ , ndu̍ ndu̍ , dīāllūŋ ndɔ᷄ŋ mu̍ŋ o̍ wa᷅ mu̍ŋ nɔ̍ɔ̍lāa̍ ni̍  .
46006019	Ndu̍yɛ̍ , lā si̍nā nu̍a̍ā māā dīāllūŋ nya᷄ŋ te̍ ŋ̍ cho̍ chīɛ̄īyo̍ le̍ Nyi̍na̍ Kāsi̍ Mɛ̄lɛ̄ka̍a̍ le̍ ? Nyi̍nā kōŋ , ndu̍ cho̍ nya̍ kɔ̄ɔ̄lī ni̍ . Ndu̍ Mɛ̄lɛ̄ka̍ to̍sa̍ ni̍ mbo̍ wā nya̍ kɔ̄ɔ̄lī . Lā cho̍ a̍ bā nyā le̍ . Mīa̍l Mɛ̄lɛ̄ka̍a̍ nya̍ chō ni̍  .
46006020	Kāni̍ , Mɛ̄lɛ̄ka̍ pēndū māpīāndāā nya̍ kpa̍li̍ a̍ nyɛ̄ . Le̍la̍ŋ , lā yɔ̄ŋgu̍ di̍a̍llūŋ nya᷄ŋ le̍ Mɛ̄lɛ̄ka̍ bɛ̄ɛ̄le̍ŋ kīo̍o̍  .
46007001	I̍ mu̍lūl lɔ̍ nya̍ ni̍ko̍ a̍ sɔ̄ɔ̍ŋ nya̍ pōōnyi̍a̍l la̍ yāu̍wo̍ wo̍ŋ o̍kɔ̄ɔ̄ . Ō chō sūɛ̍i̍ kɛ̍ndɛ̄ tē ō wa̍ pɛ̍ mī wāŋndo̍ ō chu̍e̍ la̍nɔ̍ le̍  .
46007002	Kɛ̍ ndu̍yɛ̍ , yɔ̄ŋi̍ wānā wo̍u̍ ba̍ o̍ nīīlū sūūndɛ̍i̍yo̍ ni᷄ŋ yɛ̍ , ō bɛ̄ndā mī wānā o̍ wānā pɔ̍nɔ̍ nɔ̍ la̍nɔ̍ɔ̍ o̍ ndɔ̍ɔ̍ , ndu̍yɛ̍ , mī wānā o̍ wānā la̍nɔ̍ nɔ̍ pɔ̍nɔ̍ɔ̍ o̍ ndɔ̍ɔ̍  .
46007003	Wānā pɔ̍nɔ̍ɔ̍ nɔ̄ mbō tōsa̍ nyɛ̄ pɔ̍nɔ̍ɔ̍ nɔ̄ kūēē mbō tōsa̍l la̍nɔ̍ɔ̍ chīɛ̄ī ni̍ŋ ndo̍ . Le̍nde̍ ko̍ni̍ , wānā la̍nɔ̍ɔ̍ bɛ̍ɛ̍ ō nɔ̄ mbō tōsa̍ nyɛ̄ la̍nɔ̍ɔ̍ nɔ̄ kūēē mbō tōsa̍l pɔ̍nɔ̍ɔ̍ chīɛ̄ī ni̍ŋ ndo̍  .
46007004	Wānā la̍nɔ̍ɔ̍ ō nɔ̍ kpa̍a̍yā dīāllūŋ ndɔ᷄ŋ ndu̍ pi̍la̍ŋ chōo̍ le̍ . Pɔ̍nɔ̍ ndɔ̍ nɔ̍ kpāāyāa̍ dīāllūŋ ndɔ᷄ŋ chōo̍ ni̍ . Le̍nde̍ ko̍ni̍ , pōo̍ bɛ̍ɛ̍ ō nɔ̍ kpa̍a̍yā dīāllūŋ ndɔ᷄ŋ ndu̍ pi̍la̍ŋ chōo̍ le̍ . La̍a̍ ndɔ̍ nɔ̍ kpāāyāa̍ dīāllūŋ ndɔ᷄ŋ chōo̍ ni̍  .
46007005	Pɔ̍nɔ̍ɔ̍ a̍ la̍nɔ̍ɔ̍ vēllāa̍ vēllē , lā nɔ̍ mī lā kɛ̄ya᷅ŋ chi̍ɛ̍ī ni̍ŋ te̍ mɛ̄ɛ̍ dɔ̍ɔ̍ mbō wa̍ chɛ̄la᷅ŋ nyāa̍ le̍ te̍le̍ŋndo̍ chūa̍a̍ , le̍ Mɛ̄lɛ̄ka̍ pīɛ̄īyo̍ . Kɛ̍ ndu̍yɛ̍ , tē bōōndi̍i̍ ke̍ŋ ī chūū dɔ̍ɔ̍ pɛ̍ , lā mīīŋgu̍ vɛ̄lɛ̄ dīōm pīlɛ̍ , kāni̍ fu̍u̍le̍ , lā ti̍ū ni̍ŋ kɔ᷅ltā nyāla̍ŋ bā le̍ . Yɔ̄ŋi̍ o̍ lo̍ o̍ ko̍ŋ mī Sēta̍nā , māsa̍ nyi̍nāā wɔ̄ɔ̍ŋnda̍ , ō dɛ̄ɛ̄ni̍a̍a̍ nya̍ mī lā tōsa̍ yɔ̄ŋ wɔ̄ɔ̍ŋndo̍  .
46007006	Ō ya̍ cho̍ ho̍ō dīmīo̍o̍ wo̍ ō cho̍ mī I̍ wa̍ dīmī māā mɛ̄ɛ̍ mī wānā o̍ wānā chu̍a̍ la̍nɔ̍ɔ̍ kɛ̄lɛ̄ŋgāā pɔ̍nɔ̍ɔ̍ le̍ . I̍ cho̍ māchūāā nya̍ chɔ̄mndo̍ māā wāŋndo̍ nɔ̄ di̍ mbō chu̍a̍ la̍nɔ̍ɔ̍ kɛ̄lɛ̄ŋgāā pɔ̍nɔ̍ɔ̍  .
46007007	I̍ hɛ̍nāŋ kpe̍e̍kpe̍i̍ māā , nya̍ fa̍ū māā lā wa̍ ko̍ mɛ̄ɛ̍ ya̍ cho̍ nu̍a̍ā , I̍ chu̍e̍ la̍nɔ̍ le̍ yɛ̍ . Kɛ̍ ndu̍yɛ̍ , Mɛ̄lɛ̄ka̍ ō ke̍ wāŋnda̍ kpāāyāla̍ŋ yɛ̍ yɛ̍ . Mbō ke̍ wāŋndo̍ ho̍ō kpāāyāa̍ le̍ he̍ī ndo̍ō tōsāa̍ . Mbō mūli̍ŋ mbō ke̍ ō pīlɔ̍ɔ̄ kpāāyāa̍ le̍ sūɛ̍i̍ che᷅le̍ŋ tōsāa̍ te̍ŋge̍ŋ  .
46007008	Wānāa̍ cho̍ ā nɔ̍ ŋ̍la̍a̍ndū kɛ̄lɛ̄ŋgāā ŋ̄pīāāndū le̍ wa̍ , a̍ wānāā pīāāndāā ndāa̍ vī wa̍ , nyɛ̄ ya̍ I̍ nɔ̍ le̍ nya̍ dīmūllo̍ wo̍ , ndu̍ cho̍ ho̍ō ni̍ . Ō bɛ̄nda̍ mī lā wānu̍ŋ le̍nde̍ lā chu̍ē ŋ̍la̍a̍ndū kɛ̄lɛ̄ŋgāā ŋ̄pīāāndū le̍ . Mī lā wa̍ mɛ̄ɛ̍ ya̍ I̍ cho̍nu᷄ŋ nu̍a̍ā ya̍ pīlɛ̍ yɛ̍  .
46007009	Kɛ̍ ndu̍yɛ̍ , nu᷄m nɔ̍lā mā ti̍u̍ kɔ̄l nūmndo̍ bā le̍ wāa̍ le̍nde̍ ye̍mbū le̍ , mɛ̄ɛ̍ chu̍a̍ la̍nɔ̍ɔ̍ kɛ̄lɛ̄ŋgāā pɔ̍nɔ̍ɔ̍ . Ko̍ŋ hi̍o̍ū nāŋɔ̄ɔ̄ a̍ wāa̍ a̍ yēēmɛ̍i̍ bɛ̍ndu̍i̍ kēŋ o̍ kɔ̄l nūmndo̍ ni᷄ŋ  .
46007010	Wānāa̍ nɔ̍ lāāndūa̍a̍ kɛ̄lɛ̄ŋgāā pīāāndūa̍a̍ wa̍ , sīlāa̍ o̍ nda̍a̍ cho̍ ho̍ō ni̍ . Ndu̍yɛ̍ , ō cho̍ ya̍ pi̍la̍ le̍ cho̍ nya̍ sīlāa̍ ho̍ō kīo̍o̍ le̍ . Māsānɔ̄ɔ̍ Mɛ̄lɛ̄ka̍ cho̍ nya̍ sīlāa̍ ho̍ō ni̍ . Wānā la̍nɔ̍ɔ̍ a̍ nɔ̍ mā kɛ̍ɛ̍ pɔ̍nɔ̍ nu̍m te̍  .
46007011	Kɛ̍ ndu̍yɛ̍ , tē ō wa̍ pɛ̍ mā kɛ̍ɛ̍ pɔ̍nɔ̍ nu̍m ka̍ŋga̍la̍ŋ , mɛ̄ɛ̍ chu̍ā lɛ̄ wānā pɔ̍nɔ̍ che᷅le̍ŋ te̍ . Tē ko̍ŋ te̍ , mɛ̄ɛ̍ mi̍i̍ŋgu̍ ni̍ko̍ pɔ̍nɔ̍ nu̍m ŋ̄ kɛ̄ɛ̍ ko̍ŋ ndo̍ o̍ bā . Ndu̍yɛ̍ , wānā pɔ̍nɔ̍ɔ̍ nūm bɛ̍ɛ̍ a̍ nɔ̍ mā kɛ̍ɛ̍ la̍a̍ nu̍m te̍  .
46007012	Le̍ nya̍ wāŋnda̍ ā tūa̍a̍ nya̍ nya̍ , I̍ nɔ̍ si̍lā o̍ fu̍la̍ o̍ Māsānɔ̄ɔ̍ Mɛ̄lɛ̄ka̍ lo̍ le̍ nya̍ le̍ . Nya̍ nya̍ , nyɛ̄ ya̍ I̍ nɔ̍ mī I̍ di̍mu̍l nya̍ wo̍ , ndu̍ cho̍ ho̍ō ni̍ . Tē wānā la̍a̍la᷄ŋndo̍ nɔ̄ la̍nɔ̍ɔ̍ pɛ̍ , kɛ̍ mī chūā kōŋ ō ve̍ wa̍nā la̍a̍la᷄ŋ o̍ Chi̍i̍sū nīŋ te̍ , kɛ̍ ndu̍yɛ̍ , mbō chɛ᷄l le̍ hīōūwɔ̄ɔ̍ lāchī a̍ cha᷄lle̍ nda̍ pɔ̍nɔ̍ wa̍nā la̍a̍la᷄ŋndo̍ pɛ̍ , mɛ̄ɛ̍ pɔ̍nɔ̍ la̍a̍la᷄ŋ kōŋ ō kɛ̍ɛ̄ ndu̍ le̍  .
46007013	Ndu̍yɛ̍ , tē wānā la̍nɔ̍ la̍a̍la᷄ŋndo̍ wa̍ pɔ̍nɔ̍ cho̍ wa̍nā la̍a̍la᷄ŋ te̍ wo̍ o̍ bā pɛ̍ , kɛ̍ ndu̍yɛ̍ , mī pɔ̍nɔ̍ ko̍ŋ chɛ᷄l le̍ hīōūwɔ̄ɔ̍ lāchī a̍ cha᷄lle̍ nda̍ la̍nɔ̍ wa̍nā la̍a̍la᷄ŋ ko̍ŋ pɛ̍ , mɛ̄ɛ̍ nūm chūā kōŋ kɛ̍ɛ̄ ndu̍ le̍  .
46007014	Kāni̍ fo̍ndōle̍ , pɔ̍nɔ̍ cho̍ ho̍ō wānā la̍a̍la᷄ŋ te̍ wo̍ , Mɛ̄lɛ̄ka̍ tōsa̍ mbo̍ wā ō yɔ̄ŋga᷄ŋ o̍ Mɛ̄lɛ̄ka̍ lo̍ o̍ sa̍bū la̍nɔ̍ wa̍nā la̍a̍la᷄ŋndo̍ ho̍ō ni᷄ŋ . Ndu̍yɛ̍ , wānā la̍nɔ̍ cho̍ ho̍ō wānā la̍a̍la᷄ŋ te̍ wo̍ , kɛ̍ ndu̍yɛ̍ , mbo̍ wā pɔ̍nɔ̍ wa̍nā la̍a̍la᷄ŋndo̍ o̍ bā wo̍ , Mɛ̄lɛ̄ka̍ tōsa̍ mbo̍ wā ō yɔ̄ŋga᷄ŋ o̍ Mɛ̄lɛ̄ka̍ lo̍ , o̍ sa̍bu̍ pɔ̍nɔ̍ wa̍nā la̍a̍la᷄ŋ ko̍ŋ ni᷄ŋ . Kɛ̍ , tē ī yɔ̄nu̍ŋ le̍nde̍ le̍ , mɛ̄ɛ̍ wānāā ŋīɔ̍ɔ̍ŋāā kāŋ , chūāūwāā ndāa̍ ā sīmnu᷄ŋ wa̍nāa̍ si̍nā Mɛ̍lɛ̄ka̍ le̍ . Kɛ̍ , tē ī yɔ̄nu̍ŋ le̍nde̍ pɛ̍ , mɛ̄ɛ̍ chūāūwāā ndāa̍ , wānāa̍ cho̍ le̍ Mɛ̄lɛ̄ka̍ wa̍ nda̍ wā ni̍  .
46007015	Kɛ̍ ndu̍yɛ̍ , tē wāna̍ cho̍ wa̍nā la̍a̍la᷄ŋ te̍ wo̍ ō yēēma̍ le̍ pɔ̍nɔ̍ wa̍nā la̍a̍la᷄ŋndo̍ kɛ̄lɛ̄ŋgāā la̍nɔ̍ wa̍nā la̍a̍la᷄ŋndo̍ mālɔ̄ɔ̍ pɛ̍ , mɛ̄ɛ̍ ō chāā ma̍lɔ̄ɔ̄ . O̍ ko̍ŋ , wānā la̍a̍la᷄ŋ ko̍ŋ nɔ̄ di̍ mbō ma᷄l ndu̍ . Mɛ̄lɛ̄ka̍ chu̍a̍ māchūāā nya̍ le̍ mī lā wa̍ o̍ kɔ̄ltā nyūlū ni᷄ŋ  .
46007016	Nūm wānā la̍nɔ̍ cho̍ ho̍ō wānā la̍a̍la᷄ŋndo̍ ma̍ wā pɔ̍nɔ̍ cho̍ wa̍nā la̍a̍la᷄ŋ te̍ wo̍ o̍ bā wo̍ , ko̍ ā nɔ̄lā ni̍ŋ mā mu̍li̍ pɔ̍nɔ̍ nu̍m cho̍ ho̍ō wānā la̍a̍la᷄ŋ te̍ wo̍ mbō sīmnu᷄ŋ wa̍nā la̍a̍la᷄ŋ , a̍ si̍nā le̍ . Ndu̍yɛ̍ , nūm wānā pɔ̍nɔ̍ nɔ̍ ho̍ō la̍nɔ̍ cho̍ wa̍nā la̍a̍la᷄ŋ te̍ wo̍ , ko̍ ā nɔ̄lā ni̍ŋ mā mu̍li̍ la̍a̍ nu̍m cho̍ ho̍ō wānā la̍a̍la᷄ŋ te̍ wo̍ mbō sīmnu᷄ŋ wa̍nā la̍a̍la᷄ŋ , a̍ si̍nā le̍  .
46007017	Wānā o̍ wānā nɛ̄i̍ Mɛ̄lɛ̄ka̍ chɔ᷄m nu̍m le̍ wāa̍ lēchōo̍ wo̍ , hi̍o̍u̍ la̍chi̍ a̍ wāa̍ lēchōo̍ . Ndu̍yɛ̍ , mɛ̄ɛ̍ ŋ̄ wa̍ mi̍ Māsānɔ̄ɔ̍ Mɛ̄lɛ̄ka̍ vēēlū nu̍m le̍ wāa̍ wāna̍ ndɔ̄ yɛ̍ , hi̍o̍u̍ la̍chi̍ a̍ wāa̍ le̍nde̍ . Nyɛ̄ ya̍ I̍ cho̍ wāŋnda̍ pɛ̄ɛ̄kōo̍ o̍ ku̍ndā o̍ ku̍ndā wānāā lāāla᷄ŋ chōo̍ wo̍ , ndu̍ cho̍ ho̍ō ni̍  .
46007018	Tē ō wa̍ pɛ̍ , mī wāna̍ cho̍ ni᷅ŋ ō hīvīāā o̍ chīɛ̄ī kɔ̄ɔ̄lī wo̍ , mbō hīŋ o̍ vēēlū Mɛ̄lɛ̄ka̍ vēēlu̍ ndu̍ le̍ wāa̍ wāna̍ ndɔ̄ wo̍ pɛ̍ , mɛ̄ɛ̍ wānā ko̍ŋ , ō ki̍ndī le̍ sūɛ̍i̍ ka̍lɛ̄i̍ vīōŋɔ̄ɔ̄ le̍ . Ndu̍yɛ̍ , tē wāna̍ cho̍ o̍ hi̍vīāā o̍ chīɛ̄ī kɔ̄ɔ̄lī le̍ wo̍ ō hīŋ vēēlū Mɛ̄lɛ̄ka̍ vēēlu̍ ndu̍ le̍ wāa̍ wāna̍ ndɔ̄ wo̍ pɛ̍ , mɛ̄ɛ̍ ō to̍sā mā hīvi̍ ndu̍ o̍ chīɛ̄ī kɔ̄ɔ̄lī le̍  .
46007019	Kāni̍ fo̍ndōle̍ , ā hīvi̍ wa᷅ŋndo̍ , ā hi̍vī ndu̍ le̍ , ko̍ŋ cho̍ nyɛ᷅ o̍ nyɛ̄ le̍ . Sūɛ̍i̍ cho̍ sūɛ̍i̍ le̍bo᷅lle̍ ve̍ , ndi̍ cho̍ nyɛ̄ sāwāla̍ Mɛ̄lɛ̄ka̍la̍ŋ lā dīmi̍ wo̍ tōsāa̍ ni̍  .
46007020	Wānā o̍ wānā , o̍ hi̍o̍u̍ la̍chi̍ a̍ wāa̍ mɛ̄ɛ̍ o̍ wa̍ mbo̍ hūŋ vēēlū Mɛ̄lɛ̄ka̍ vēēlu̍ ndu̍ le̍ wāa̍ wāna̍ ndɔ̄ wo̍ yɛ̍  .
46007021	Tē ō wa̍ pɛ̍ māā , lɔ̍ɔ̍pa̍ bɛ̍ɛ̍ ŋ̄ hūŋ ve̍e̍lū Mɛ̄lɛ̄ka̍ vēēlu̍ nu̍m ndo̍ māā chīɔ̍ɔ̍ ŋ̄ wa̍ wāŋndo̍ o̍ bā ni̍ , mɛ̄ɛ̍ ta̍mbū kɔ̄l a̍ ke̍ŋ te̍ . Kɛ̍ ndu̍yɛ̍ , tē ō wa̍ pɛ̍ mā sɔ̍la̍ fo̍ndāa̍ le̍ mā ba̍ŋa̍ŋ o̍ chɛ̄le̍ŋ ni᷄ŋ , mɛ̄ɛ̍ to̍sa̍ mā sɔ̍la̍ bāŋa᷄ŋndo̍  .
46007022	Kāni̍ fo̍ndōle̍ , tē ō wa̍ pɛ̍ mī chīɔ̍ɔ̍ ō sɔ̄la̍ vēēlōo̍ le̍ wāa̍ wāna̍ Māsānɔ̄ɔ̍ Mɛ̄lɛ̄ka̍ pɛ̍ , mɛ̄ɛ̍ wānā ba̍ŋa᷄ŋ Māsānɔ̄ɔ̍ wo̍ o̍ cho̍ ni̍ . Kɛ̍ ndu̍yɛ̍ , wāna̍ cho̍ chɛ᷅ le̍ wo̍ , tē ō sɔ̄la̍ vēēlōo̍ le̍ wāa̍ Māsānɔ̄ɔ̍ wāna̍ ndɔ̄ pɛ̍ , mɛ̄ɛ̍ chɛ̍ Ki̍li̍tīo̍o̍ o̍ cho̍ ni̍  .
46007023	A̍ nyɛ̄ kpe̍e̍kpe̍i̍ Mɛ̄lɛ̄ka̍ pēndū nya̍ kpa̍li̍ ni̍ . Le̍la̍ŋ , lā si̍mnu᷄ŋ la̍chɛ̍ ŋ̄wāŋndā chīe̍e̍ o̍ bā bɛ̄ŋgu̍ le̍  .
46007024	Chāa̍ŋāā nīāā wa̍nāā lāāla᷄ŋnda̍ , mɛ̄ɛ̍ nya̍ wa̍ mi̍ Mɛ̄lɛ̄ka̍ vēēlū nya̍ le̍ wāa̍ wānāā ndɔ̄ yɛ̍ , lā hīo̍u̍ la̍chi̍ a̍ wāa̍ le̍nde̍ o̍ ba̍ Mɛ̄lɛ̄ka̍a̍ bɛ̄ŋgu̍  .
46007025	Mūlīo̍o̍ cho̍ ho̍ō a̍ nyūnā nya̍ nyūna̍ a̍ yēmbūa̍a̍ o̍kɔ̄ɔ̄ wo̍ ni̍ . Ō cho̍ mī Māsānɔ̄ɔ̍ Mɛ̄lɛ̄ka̍ ō ke̍ ya̍ sīlā le̍ nya̍ a̍ ndi̍ o̍kɔ̄ɔ̄ le̍ . Kɛ̍ , nyɛ̄ ya̍ ya̍ I̍ yi̍ya̍ŋ a̍ ndi̍ o̍kɔ̄ɔ̄ māā , wāna̍ Māsānɔ̄ɔ̍ Mɛ̄lɛ̄ka̍ tūīīnu̍ŋ i̍nyi̍ɛ̍ɛ̍ , mbo̍ sīīŋgūū ndu̍ wāna̍ Mɛ̄lɛ̄ka̍ nɔ̄lā mbō tīīnda̍ŋ ndo̍ , ndu̍ cho̍ ho̍ō ni̍  .
46007026	Le̍ nyɛ̄ pālāa̍ cho̍ a̍ bo̍o̍nde̍i̍ he̍ī yo̍ , I̍ nɔ̍ o̍ kɔ̄l māā ō wā bɛ̍ɛ̍ le̍tu̍u̍ mī wānā o̍ wānā hi̍o̍ū lāchī a̍ wāa̍ mɛ̄ɛ̍ o̍ cho̍ yɛ̍  .
46007027	Le̍la̍ŋ , tē ō wa̍ pɛ̍ , mā nɔ̄ ni᷅ŋ la̍nɔ̍ɔ̍ mɛ̄ɛ̍ ki̍ndī le̍ ndu̍ kɛ̄ɛ̄ le̍ . Nu᷄m nɔ̍ yɛ̍ la̍nɔ̍ le̍ , mɛ̄ɛ̍ ki̍ndī lɛ̄ le̍ la̍nɔ̍ chu̍ā le̍  .
46007028	Kɛ̍ ndu̍yɛ̍ , wāŋndo̍ chu̍a̍ bɛ̍ɛ̍ la̍nɔ̍ɔ̍ mɛ̄ɛ̍ ō tōsa̍ yɔ᷅ŋ wɔ̄ɔ̍ŋ te̍ . Ndu̍yɛ̍ , wānā la̍nɔ̍ ye̍mbōo̍ ō chu̍a̍ bɛ̍ɛ̍ pɔ̍nɔ̍ɔ̍ , mɛ̄ɛ̍ ō tōsa̍ yɔ᷅ŋ wɔ̄ɔ̍ŋ te̍ . Kɛ̍ ndu̍yɛ̍ , I̍ hɛ̍na̍ŋ mī sɔ̄ɔ̍ŋ pa̍la᷄ŋ ko̍māl wa̍nāa̍ nɔ̍ lāāndūa̍a̍ kɛ̄lɛ̄ŋgāā pīāāndūa̍a̍ wa̍ wo̍ŋ , nya̍ nya̍ mī ŋ̄ fāŋa̍ŋ nya̍ kūēē  .
46007029	Chāāŋāā nīāā wa̍nāā lāāla᷄ŋnda̍ , nyɛ̄ ya̍ I̍ cho̍ ho̍ō nya̍ dīmūllo̍ wo̍ , tɛ̄ɛ̄sīāā ndɔ̄ɔ̍ cho̍ ni̍ māā te̍le̍ŋndo̍ ō bēndu̍ lɛ̍ le̍ . Ndu̍yɛ̍ , chɔ̍ŋ ni᷅ŋ a̍ bōōnde̍i̍ he̍ī nya̍ pūa̍a̍ nɔ̍ lāāndūa̍a̍ wa̍ , lā wa̍ ni̍ko̍ māā wānāa̍ nɔ̍ ŋ̍la̍a̍ndū le̍  .
46007030	Wānāa̍ cho̍ cha᷄ŋndo̍ wa̍ , ā wa̍ ni̍ko̍ māā ā cho̍ bɛ̍ɛ̍ a̍ kɔ̄l tāmbɛ̍i̍ le̍ . Wānāa̍ cho̍ māmɔ̄ɔ̍ wa̍ , ā wa̍ ni̍ko̍ māā ā cho̍ bɛ̍ɛ̍ a̍ kɔ̄l kɛ̄ndɛ̄ le̍ . Wānāa̍ cho̍ nyɔ̄ɔ̍ŋ pīīndūūwo̍ wa̍ , ā wa̍ ni̍ko̍ māā ō cho̍ bɛ̍ɛ̍ nda̍ le̍ nɔ̍ nyɛ̄m nda̍ chō pīōndɔ̄ɔ̍ wo̍ŋ te̍  .
46007031	Wānāa̍ cho̍ yākōle̍ŋ o̍ chi̍e̍ēŋndo̍ ho̍ō chōo̍ wa̍ , lā wa̍ ni̍ko̍ māā lā cho̍ bɛ̍ɛ̍ a̍ tu̍a̍nda᷄ŋ a̍ la̍ŋ te̍ . Kāni̍ fo̍ndōle̍ , chi̍e̍ēŋndo̍ ho̍ō mɛ̄ɛ̍ nya̍ chā ndu̍ nu̍a̍ā yɛ̄ , ō vi̍ū lɛ̍ ni̍ŋ ta̍u̍ le̍  .
46007032	I̍ hɛ̍na̍ŋ mī lā nɔ̄ būūla᷄ŋ o̍ būūla᷄ŋ le̍ nyɛ̄ o̍ nyɛ̄ le̍ . Mī di̍mu̍l nya̍ , wāna̍ nɔ̍ ho̍ō la̍nɔ̍ le̍ wo̍ , ndu̍ ndu̍ a̍ wa̍li̍ Māsānɔ̄ɔ̍ Mɛ̄lɛ̄ka̍a̍ o̍ bu̍u̍lāŋ ni̍ . Kāni̍ fu̍u̍le̍ , le̍ Māsānɔ̄ɔ̍ Mɛ̄lɛ̄ka̍ kɔ̄llo̍ nɛ̄ŋīo̍o̍ o̍ ki̍ndī ni̍  .
46007033	Kɛ̍ , wāna̍ nɔ᷅ ho̍ō la̍nɔ̍ɔ̍ wo̍ , a̍ sɔ̄ɔ̍ŋ chi̍e̍ēŋndo̍ŋ o̍ bu̍u̍lāŋ ni̍ . Kāni̍ fo̍ndōle̍ , le̍ la̍a̍ ndɔ̍ kɔ̄llo̍ nɛ̄ŋīo̍o̍ o̍ ki̍ndī ni̍  .
46007034	O̍ ko̍ŋ , ō tūānda᷄ŋndo̍ wāna̍ nɔ̍ la̍nɔ̍ɔ̍ wo̍ ō wā ni̍ . Kɛ̍ , wānā la̍nɔ̍ nɔ̍ pɔ̍nɔ̍ le̍ wo̍ , kɛ̄lɛ̄ŋgāā yūfu̍a̍a̍nɔ̍ɔ̍ , ndu̍ ndu̍ , a̍ wa̍li̍ Māsānɔ̄ɔ̍ Mɛ̄lɛ̄ka̍a̍ o̍ bu̍u̍lāŋ ni̍ . Kāni̍ fo̍ndōle̍ , ō hɛ̄nāŋ nyi̍nā ndɔ̄ɔ̍ ni̍ , dīāllūŋ ndɔ᷄ŋ ni̍ , mī ŋ̄ wa̍ ŋ̄ yɔ̄ŋga᷄ŋ o̍ Mɛ̄lɛ̄ka̍ lo̍ . Kɛ̍ wāna̍ nɔ̍ pɔ̍nɔ̍ɔ̍ wo̍ ndu̍ ndu̍ , a̍ sɔ̄ɔ̍ŋ chi̍e̍ēŋndo̍ŋ o̍ bu̍u̍lāŋ ni̍ . Kāni̍ fu̍u̍le̍ , le̍ pɔ̍nɔ̍ ndɔ̍ kɔ̄llo̍ nɛ̄ŋīo̍o̍ o̍ ki̍ndī ni̍  .
46007035	Le̍ sa̍bū ya̍ I̍ cho̍ nya̍ sɔ̄ɔ̍ŋ mu᷅ŋ dīmūllo̍ wo̍ cho̍ ni̍ , māā , mālāa̍ ya̍ I̍ hɛ̍na̍ŋ mī I̍ ma̍la̍ nya̍ ni̍ . Ō cho̍ mī I̍ wa̍ nya̍ lāsāwā do̍ū le̍ . I̍ ye̍e̍ma̍ māyēēmāā nya̍ mī lā tōsa̍ nyɛ̍ cho̍ sa̍kpō ndu̍yɛ̍ , mbo̍ bɛ̄ndā le̍ tōsāa̍ wo̍ . Ndu̍yɛ̍ , I̍ ye̍e̍ma̍ mī lā yɔ̄ŋgu̍ŋ kpo̍u̍ o̍ wa̍li̍ Māsānɔ̄ɔ̍ Mɛ̄lɛ̄ka̍a̍ ni᷄ŋ ndu̍ pīlɛ̍ kpe̍  .
46007036	Wānā la̍a̍la᷄ŋndo̍ o̍ nɔ̍ wānā la̍nɔ̍ o̍ dɔ̍ū ni᷅ŋ fu̍lu̍ le̍ mā cha᷄l nda̍ ndu̍ wo̍ , kɛ̍ ndu̍yɛ̍ , ma̍ kɛ̄ɛ̄si̍a̍a̍ le̍ mā wānu̍ŋ le̍nde̍ , dɛ̍nɛ̍ ke̍e̍kū nda̍ tɛ̄ɛ̄ŋ te̍ wo̍ , sīlāa̍ o̍ ndɔ̍ɔ̍ cho̍ ho̍ō ni̍ . Ndu̍ po̍ ko̍ŋ mbō nɔ̄ dɔ̍ɔ̍ o̍ kɔ̄l māā , kɛ̄sī kōŋ chūā kōŋ le̍nde̍ māā ō cho̍ su̍ɛ̍i̍ kɛ̍ndɛ̄ le̍ o̍ wa᷅ ke̍ŋ to̍sā a̍ chūa̍a̍ le̍ . Tē ī wa̍ le̍nde̍ pɛ̍ , ndu̍yɛ̍ , mī yēēmɛ̍i̍ ke̍ŋ ī wa̍ nda̍ o̍ lākɔ̄l pɛ̍ , mɛ̄ɛ̍ ī kɔ̍ o̍ bā kōŋ chōo̍ . Mɛ̄ɛ̍ pōo̍ ō tōsa̍ nyɛ̍ cho̍ ndu̍ o̍ kɔ̄l lo̍ . Ko̍ŋ ve᷅ yɔ᷅ŋ wɔ̄ɔ̍ŋ te̍ . Mɛ̄ɛ̍ ā bɔ̄ŋa̍ nda̍ nɔ̄ɔ̍ tɛ̄ɛ̄ŋ māā pɔ̍nɔ̍ a̍ la̍nɔ̍  .
46007037	Kɛ̍ ndu̍yɛ̍ , tē ō wa̍ pɛ̍ mī wāŋndo̍ pi̍la̍ o̍ kɛ̍ɛ̍si̍a̍ŋ o̍ kɔ̄l nyɛ̄ kɛ̄ndɛ̍ī , ndu̍yɛ̍ , mbō ve̍ yɛ̍ wānā le̍ ba̍ŋ ndu̍ le̍ , mbō dīmi̍ māā ō cho̍ la̍nɔ̍ chu̍ā le̍ pɛ̍ , o̍ ko̍ŋ kɔ̍ɔ̍lī , mbō tīu̍ kɔ̄l ndɔ̄ɔ̍ bā nyɛ̄ kɛ̄ndɛ̍ī , mbō dīmi̍ āā , “ He̍ī ya̍ I̍ cho̍ to̍sā ni̍ , ” pɛ̍ , mɛ̄ɛ̍ ō chāa̍ ta̍u̍ le̍ wānɔ᷄ŋndo̍ le̍nde̍ ō chu̍ē la̍nɔ̍ le̍  .
46007038	Le̍la̍ŋ , wānā pɔ̍nɔ̍ bɔ̍ŋā ho̍ō nɔ̄ɔ̍ nda̍ wānā la̍nɔ̍ o̍ dɔ̍ū ko̍ŋ fu̍lo̍o̍ wo̍ , ō chāa̍ ta̍u̍ . Kɛ̍ ndu̍yɛ̍ , wānā pɔ̍nɔ̍ wa̍nūŋ ho̍ō nda̍ wānā la̍nɔ̍ o̍ dɔ̍ū ko̍ŋ fu̍lo̍o̍ , kɛ̍ dɛ̍nɛ̍ o̍ dɛ̍nɛ̍ ke̍e̍kū nda̍ tɛ̄ɛ̄ŋ te̍ wo̍ , mɛ̄ɛ̍ ndu̍ hi̍o̍ū chāā  .
46007039	Ndu̍yɛ̍ , wānā la̍nɔ̍ cho̍ ho̍ō o̍ nɔ̄ɔ̍ wo̍ , tē pɔ̍nɔ̍ ndɔ̄ cho̍ wɔ̄ īchāli̍ pɛ̍ , ō cho̍ a̍ bā ndɔ̄ le̍ . Kɛ̍ , tē pɔ̍nɔ̍ɔ̍ vī pɛ̍ , mɛ̄ɛ̍ ō chō ni᷅ŋ a̍ bā ndɔ̄ . Ō nɔ̄lā mbō chu̍a̍ wānā pɔ̍nɔ̍ o̍ ye̍e̍mā le̍ chūa̍a̍ wo̍ . Kɛ̍ ndu̍yɛ̍ , mɛ̄ɛ̍ mī wānā pɔ̍nɔ̍ ko̍ŋ ō wa̍ wānā la̍a̍la᷄ŋndo̍  .
46007040	Ndu̍yɛ̍ , wānā la̍nɔ̍ pɔ̍nɔ̍ ndɔ̄ wu᷅ ko̍ŋ ndo̍ , tē ō wānu̍ŋ le̍nde̍ pɛ̍ mbō chu̍e̍ lɛ̍ pɔ̍nɔ̍ che᷅le̍ŋ te̍ , le̍nde̍ o̍ hi̍a̍ū wa᷅ a̍ kɔ̄l kɛ̄ndɛ̄ . Nyɛ̄ ya̍ ya̍ I̍ yi̍ya̍ŋ ndo̍ ndu̍ cho̍ ho̍ō ni̍ , ndu̍yɛ̍ , I̍ nɔ̍ o̍ kɔ̄l māā ya̍ bɛ̍ɛ̍ Nyi̍na̍ Kāsi̍ Mɛ̄lɛ̄ka̍a̍ chō ya̍ kɔ̄ɔ̄lī  .
46008001	Mi̍ lā nyūnā ya̍ o̍ yāu̍wo̍ ni᷄ŋ a̍ nyɛ̄m wāŋnda̍ chu̍a̍ māā Mɛ̄lɛ̄ka̍ā ndā mā sōōlūū mu̍ŋ ndo̍ŋ , māā tē ō bɛ̄ndā mī lā dē nyɛ̄ dīāā nda̍ kē nyɛ᷅m mu᷅ŋ ndo̍ pɛ̍ . Nyūnā kōŋ mūlī ndɔ̄ɔ̍ cho̍ ho̍ō ni̍ . Ī chō tōnya̍ māā , “ Na̍a̍ kpo̍u̍ ŋ̄ sīnā dɛ̍nɛ̍ . ” Kāni̍ , tāle̍ ko᷄ŋ cho̍ wāŋnda̍ o̍ sōndō ni̍ . Kɛ̍ ndu̍yɛ̍ , nyɛ̄ sīnāā wāā le̍nde̍ ō tōsā mī wāŋndo̍ pɛ̄ a̍ yōŋgāa̍ . Kɛ̍ kāālāa̍ ndu̍ ndu̍ , si̍i̍ŋgūūwo̍ o̍ si̍i̍ŋgūū wāŋndo̍ , wāna̍ ka̍ā kɛ̄ndɛ̄ ni̍  .
46008002	Wāna̍ nɔ᷅ ho̍ō o̍ kɔ̄l māā ō sīnā nyɛ᷅ wo̍ , wānā wa̍ā le̍nde̍ nyɛ̄ kpe̍e̍kpe̍i̍ o̍ nɔ̍ bɛ̍ɛ̍ le̍ sīnāa̍ wo̍ , ō si̍nā ndu̍ le̍  .
46008003	Kɛ̍ ndu̍yɛ̍ , wānā o̍ wāna̍ ka̍a̍la̍ Mɛ̄lɛ̄ka̍ , wānā ko̍ŋ Mɛ̄lɛ̄ka̍ sīnā ndu̍  .
46008004	I̍ chɔ᷅m ndɔ̍ ni̍ko̍ nya̍ a̍ nyūnā kālāa̍ o̍kɔ̄ɔ̄ , māā , tē ō bɛ̄ndā pɛ̍ mī lā dē nyɛ̄ dīāā wāŋnda̍ kē nyɛ᷅m nda̍ sōōlūū wo̍ŋ ndo̍ . Na̍a̍ na̍a̍ ŋ̄ sīnā māā nyɛ̄m wāŋnda̍ chu̍a̍ mu̍ŋ māā mɛ̄lɛ̄ka̍ā mā sōōlūū mu̍ŋ ndo̍ŋ , māā ŋ̄ cho̍ nyɛ᷅ o̍ nyɛ̄ o̍ chi̍e̍ēŋndo̍ ho̍ō chōo̍ le̍ . Na̍a̍ ŋ̄ sīnā māā Mɛ̄lɛ̄ka̍ ō pīlɛ̍ kpe̍ o̍ cho̍ ni̍  .
46008005	Ā yɔ᷄ŋ bɛ̍ɛ̍ mā dīmi̍ māā nyɛ̄m wāā le̍nde̍ ŋ̍ cho̍ chōo̍ cho̍o̍ a̍ lɛ̄ŋ na̍nu᷄ŋ , ndu̍yɛ̍ mī wāŋnda̍ ā chu̍a̍ mu̍ŋ māā mɛ̄lɛ̄ka̍ā ndā , ndu̍yɛ̍ māā lēkɛ̍ndɛ̄ , mɛ̄lɛ̄ka̍ā kāŋ ā chō ta̍u̍ mi̍ ma̍sāā kāŋ ā wā ta̍u̍  .
46008006	Kɛ̍ ndu̍yɛ̍ , na̍a̍ na̍a̍ ŋ̄ sīnā māā Mɛ̄lɛ̄ka̍ ō pīlɛ̍ o̍ cho̍ ni̍ . Ndu̍ yɔ̍nūŋ māā Mɛ̄lɛ̄ka̍ Fi̍nyāa̍ ni̍ . Ndu̍ to̍o̍si̍a̍a̍ nyɛ̄ o̍ nyɛ̄ fe̍e̍ ni̍ . Ndu̍yɛ̍ , le̍ ndu̍ na̍a̍ ŋ̄ chō yōōmū ni̍ . Ndu̍yɛ̍ , Māsānɔ̄ɔ̍ ō pīlɛ̍ kpe̍ cho̍ ni̍ , ndu̍ yɔ̍nūŋ māā Chi̍i̍sū Ki̍li̍tī ni̍ , ō Mɛ̄lɛ̄ka̍ tōōsi̍a̍a̍ nyɛ̄ o̍ nyɛ̄ fe̍e̍ o̍ sa̍bū ndɔ̄ɔ̍ ni᷄ŋ , mi̍ ŋ̄ wā yōōmū o̍ sa̍bū ndɔ̄ɔ̍ ni᷄ŋ ndo̍  .
46008007	Kɛ̍ ndu̍yɛ̍ , ō cho̍ wa᷅ŋnda̍ kpo̍u̍ le̍ a̍ si̍nā he̍ī pɛ̄ŋgu̍ le̍ . Wāŋnda̍ ā pūm ā chō nya̍ tɛ̄ɛ̄ŋ nyɛ̄m chēle̍ŋndo̍ŋ nda̍ a̍a̍ so̍o̍lūū ni̍ . Pɛ̄ŋgo̍o̍ ho̍ō bɛ̍ɛ̍ , wānāā kāŋ ā nɔ̄ o̍ kɔ̄l māā , nyɛ̄ dīāā wāŋnda̍ kē nyɛ᷅m nda̍ sōōlūū wo̍ŋ ndo̍ , māā le̍ nyɛ̄m mu᷅ŋ nyɛ̄ dīāā kōŋ ō chō ni̍ . Wānāā kāŋ , ā nɔ̍ wɔ̍ kɔ᷅ltā sīmūlāā a̍ ndi̍ o̍kɔ̄ɔ̄ le̍ . Le̍ he̍ī , ā nɔ̄ o̍ kɔ̄l māā tē ō wa̍ pɛ̍ mā dē nyɛ̄ dīāā wāā le̍nde̍ , mɛ̄ɛ̍ ā sīmnu᷄ŋ wa̍nāā yɔ̄ŋ wɔ̄ɔ̍ŋ Mɛ̄lɛ̄ka̍ o̍ hɔ̄l  .
46008008	Nyɛ̄ dīa̍a̍ ndu̍ ndu̍ nɔ̍lā mbō sīīŋgu̍u̍ wāŋndo̍ ō kɛ̄ndɛ̄ Mɛ̄lɛ̄ka̍ o̍ hɔ̄l , mbō hīōū mɛ̄ɛ̍ o̍ wa̍ yɛ̍ le̍ . Mī wānā di̍ bɛ̍ɛ̍ nyɛ̍ dīāā nda̍ kē nyɛ᷅m mu᷅ŋ ndo̍ le̍ , ko̍ŋ tɛ̍ɛ̍mbūū nya̍ tɛ̄ɛ̄ŋ nya̍ Mɛ̄lɛ̄ka̍ le̍ . Wānā di̍o̍ bɛ̍ɛ̍ vɛ̍lɛ̄ , ko̍ŋ nɛ̍ŋī nya̍ nɛ̄ŋī chēle̍ŋ tɛ̄ɛ̄ŋ nya̍ Mɛ̄lɛ̄ka̍ le̍  .
46008009	Kɛ̍ ndu̍yɛ̍ , lā mānda̍ŋ , kāni̍ fo̍ndōle̍ , yɔ̄ŋi̍ di̍ nya̍ nya̍ nɔ̄ le̍ sɔ̄ɔ̍ŋ tōsāa̍ wo̍ , ō tōsa̍ mī chāāŋāā nyāā wa̍nāā lāāla᷄ŋnda̍ a̍ nɔ̍ di̍a̍llūŋ kālā o̍ lāāla᷄ŋ ndāa̍ ni᷄ŋ te̍ wa̍ , mā tōsa̍ yɔ̄ŋ wɔ̄ɔ̍ŋndo̍  .
46008010	Kāni̍ fo̍ndōle̍ , tē ō wa̍ pɛ̍ mī wānā la̍a̍la᷄ŋndo̍ o̍ nɔ̍ kɔ᷅l sīmūlāā a̍ sūɛ̍i̍ nyɛ̄ dīāā wāā le̍ndo̍o̍ o̍kɔ̄ɔ̄ le̍ wo̍ , mbō chē pɛ̍ māā nu᷄m nɔ̍ ho̍ō sīnā pɛ̄ŋgu̍ ko̍ŋ ndo̍ mā wa̍ nyɛ̄ dīa̍a̍ dīo̍o̍ o̍ chīɛ̄ī nda̍ sōōlūū nyɛ᷅m mu᷅ŋ ndo̍ ni᷄ŋ pɛ̍ , nāa̍ pu̍m ndu̍ bɛ̍ɛ̍ ō chō kɔ̄l sīmūlāa̍ sɔ̄lā le̍ nyɛ̄ dīāā sa̍lā nda̍ kē ko̍ŋ nyɛ᷅m mu᷅ŋ ndo̍ dīo̍o̍  .
46008011	Mɛ̄ɛ̍ o̍ ko̍ŋ , chāa̍ŋ nu᷄m nɔ̍ ko̍ŋ di̍a̍llūŋ kālā le̍ wo̍ , ō Ki̍li̍tī vi᷅ ho̍ō le̍ ndu̍ wo̍ , mɛ̄ɛ̍ sīnā nūm pɛ̍ŋgu̍ ko̍ŋ chō tōsā mbō wa̍ ō tɛ̄ɛ̄mbāā  .
46008012	Ndu̍yɛ̍ , tē a̍ to̍sa̍ yɔ̄ŋ wɔ̄ɔ̍ŋ wāā nu̍a̍ā a̍ chāāŋāā nūm a̍ lāāla᷄ŋnda̍ a̍ nɔ̍ kpa̍a̍yā o̍ kɔ̄ltā ndāla̍ŋ ni᷄ŋ te̍ wa̍ , mā yɔ̍ŋu̍l kɔ̄ltā ndāla̍ŋ le̍nde̍ pɛ̍ , mɛ̄ɛ̍ Ki̍li̍tī ŋ̄ tōsa̍l yɔ̄ŋ wɔ̄ɔ̍ŋ kōŋ ni̍  .
46008013	Le̍ sa̍bū kōŋ , ya̍ Pɔ̍ɔ̄ , tē I̍ che᷅ pɛ̍ māā nyɛ̄ dīāā ya̍ I̍ di̍ā wo̍ tōsā mī chāa̍ŋ nī wa̍nā la̍a̍la᷄ŋndo̍ tōsa̍ yɔ̄ŋ wɔ̄ɔ̍ŋndo̍ , mɛ̄ɛ̍ I̍ di᷅ nyɛ̍ dīāā wāā le̍nde̍ le̍ , yɔ̄ŋi̍ ya̍ I̍ to̍sa̍ mī chāa̍ŋ nī wa̍nā la̍a̍la᷄ŋndo̍ ō tōsa̍ yɔ̄ŋ wɔ̄ɔ̍ŋndo̍  .
46009001	Ya̍ ya̍ Pɔ̍ɔ̄ , I̍ cho̍ lɛ̍ chɛ̄ yɔ̄ŋ wɔ̄ɔ̍ŋndo̍ o̍ bā bɛ̄ŋgu̍ le̍ . Wānā ba̍ŋa᷄ŋndo̍ ya̍ I̍ cho̍ ni̍ . Ndu̍yɛ̍ , ya̍ bɛ̍ɛ̍ wāna̍ Chi̍i̍sū ve᷅m māā hɔ̄ltē ndɔ̄ wo̍ ya̍ I̍ cho̍ ni̍ . Nya̍ pi̍la̍ lā sīnā māā ya̍ bɛ̍ɛ̍ mi̍ cha᷅ Ma̍sānɔ̄ nāa̍ Chi̍i̍sū . Ndu̍yɛ̍ , sīmnɔ᷄ŋ nya̍ sīmnu᷄ŋ wa̍nāā lāāla᷄ŋ ndo̍ , ndu̍ cho̍ tɔ̄nɔ̍ fu̍la̍ o̍ wa̍li̍ ya̍ I̍ to̍sa̍ le̍ Māsānɔ̄ɔ̍ Mɛ̄lɛ̄ka̍ wo̍ ni᷄ŋ ndo̍ ni̍  .
46009002	Ndu̍yɛ̍ , mī wāŋnda̍ ā pīli̍a̍ā a̍ chu̍e̍ ya̍ bɛ̍ɛ̍ māā I̍ cho̍ wāna̍ Chi̍i̍sū ve᷅m māā hɔ̄ltē ndɔ̄ le̍ , kɛ̍ nya̍ nya̍ lā chu̍a̍ ya̍ māā wāna̍ wa̍ā le̍nde̍ kpe̍e̍kpe̍i̍ ya̍ I̍ cho̍ ni̍ . Sīmnɔ᷄ŋ nya̍ sīmnu᷄ŋ wa̍nāā lāāla᷄ŋ o̍ Māsānɔ̄ɔ̍ Mɛ̄lɛ̄ka̍ ni᷄ŋ ndo̍ , ko̍ŋ chɔ̍m ni̍ māā wāna̍ Chi̍i̍sū ve᷅m hɔ̄ltē ndɔ̄ wo̍ ya̍ I̍ cho̍ ni̍  .
46009003	Tē wāŋnda̍ ā pɛ̄ɛ̄sa̍ ya̍ pɛ̍ māā , I̍ cho̍ wa᷅na̍ Chi̍i̍sū ve᷅m māā hɔ̄ltē ndɔ̄ le̍ , nyɛ̄ ya̍ I̍ nɔ̍ mī I̍ kɔ̍ɔ̍sa̍ wo̍ , ndu̍ cho̍ ho̍ō ni̍  .
46009004	Na̍a̍ wānā o̍ wāna̍ Chi̍i̍sū ve᷅m hɔ̄ltē ndɔ̄ , ŋ̄ nɔ̄ di̍ mī lā ke̍ na̍a̍ nyɛ̄ dīa̍a̍ le̍ wa̍li̍ na̍a̍ ŋ̄ chō tōsāa̍ wo̍  .
46009005	Ya̍ bɛ̍ɛ̍ , I̍ nɔ̍ di̍ mī ya̍ i̍i̍ to̍sa̍ mɛ̄ɛ̍ wānāā Chi̍i̍sū ve᷅m hɔ̄ltē ndɔ̄ wa̍ ā pīli̍a̍ā , a̍ Ma̍sānɔ̄ɔ̍ pɔ̄mbūāā ndūa̍a̍ , a̍ Pītɛ̍ , mɛ̄ɛ̍ nda̍ tōsā yɛ̍ . I̍ nɔ̍ di̍ mī ya̍ i̍i̍ chu̍a̍ la̍nɔ̍ wa̍nā la̍a̍la᷄ŋndo̍ , bā ya̍ i̍i̍ wa᷅ ko̍ kɔ᷅la̍ŋ ya̍ i̍i̍ ku̍ā a̍ ndu̍ kɔ̍ɔ̍lī  .
46009006	Bāā wānāā Chi̍i̍sū ve᷅m hɔ̄ltē ndɔ̄ wa̍ ki̍nɛ̍i̍ , ya̍ ni̍ a̍ Ba̍na̍bāā , mɛ̄ɛ̍ na̍a̍ ko̍ni̍ ŋ̍ nɔ̍ mī ŋ̄ nūūvi̍a̍a̍ nyɛ̄ na̍a̍ ŋ̄ hāu̍ bā le̍ ndu̍ wo̍ ni̍ ?
46009007	So̍vɛ̄i̍nɔ̍ kūɛ̍ɛ̍nɛ̍ wa᷅ yɛ̍ wa̍li̍ lēso̍vɛ̄i̍yo̍ tōsāa̍ mɛ̄ɛ̍ mbō pāāwa̍ le̍ nyɛ̄m o̍ ha̍ū ba̍ wo̍ŋ ? Kɛ̄lɛ̄ŋgāā le̍ , ɔ̍ɔ̄ wāna̍ cho̍ kpe̍e̍kpe̍i̍ mbō tɔ̄l kpe̍le̍ yɔ̄mīī kūāmāa̍ , kɛ̍ ō di᷅ yɔ̍mīī kūāmɛ̄ī kēŋ ī ti᷄ŋ te̍ wo̍ ? Kɛ̄lɛ̄ŋgāā le̍ , ɔ̍ɔ̄ wānā ma̍ndāā lāsāa̍ cho̍ ō nɔ᷅ di̍ mbō ko᷄l mɛ̄ɛ̄mā sāa̍ ndūa̍a̍ le̍ wa̍ŋ ?
46009008	I̍ cho̍ ko̍ mɛ̍ɛ̍lū o̍ nya̍ tāāmāsi̍la̍ cho̍ a̍ sɔ̄ɔ̍ŋ na̍a̍ ŋ̄ tōsā le̍pa̍a̍ o̍ lēpāa̍ wo̍ŋ chɔ̄mndo̍ le̍ . Kāni̍ fo̍ndōle̍ , sāwāla̍ Mɛ̄lɛ̄ka̍la̍ŋ bɛ̍ɛ̍ lā dīmi̍ nyɛ̄ pīlɛ̍ kōŋ kpe̍  .
46009009	Sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ āā , “ Nāu̍ cho̍ nu̍m tɔ̄lɔ̄ɔ̍ nɛ̄īlūl lo̍ wo̍ , yi̍ī ndu̍ sōndōo̍ māā yɔ̄ŋi̍ o̍ di̍o̍ tɔ̍lɔ̄ɔ̄ o̍ cho̍ nɛ̄īyo̍ wo̍ o̍ ti̍ŋ te̍ . ” Dīōm Mɛ̄lɛ̄ka̍ dīmi̍ ko̍ŋ ndo̍ , bāā le̍ būūla᷄ŋ nāūwo̍ kpo̍so̍ŋ o̍ di̍mi̍ ndu̍ ni̍ ?
46009010	Ō cho̍ a̍ nāū o̍kɔ̄ɔ̄ le̍ o̍ di̍mi̍ dīōm kōŋ te̍ ? A̍ na̍a̍ wāŋndā chīe̍e̍ya̍ o̍kɔ̄ɔ̄ kpe̍e̍kpe̍i̍ o̍ di̍mi̍ ndu̍ ni̍ . Wānāa̍ to̍sā wa̍llo̍ o̍ chīɛ̍i̍ ni᷄ŋ nda̍ , wāna̍ wa̍ā wo̍ ni̍ , wāna̍ ku̍a̍ū wo̍ ni̍ , ā wa̍ wa̍llo̍ pɛ̍ , ā nɔ̄ ti̍i̍nda᷄ŋ ko̍ŋ māā nda̍ bɛ̍ɛ̍ ā chō hūnɔ̄ɔ̄ tɔ̄lɔ̄ɔ̄ kōŋ sɔ̄lā ō ti᷄ŋ  .
46009011	Ndu̍yɛ̍ , mɛ̄ɛ̍ wāŋndo̍ ō sāŋ nu̍a̍ā yɛ̍i̍ye̍ o̍ chīɛ̍i̍ ni᷄ŋ yɛ̍ , le̍nde̍ na̍a̍ ŋ̄ sa᷄ŋ dīo̍m Mɛ̄lɛ̄ka̍a̍ nya̍ tɛ̄ɛ̄ŋ ni̍ . Bāā na̍a̍ na̍a̍ yɛ̄ ? Bāā ō ve᷅ le̍tu̍u̍ mī ŋ̄ sɔ̄la̍ tɔ̄nɔ̄ɔ̍ o̍ nya̍ ni̍ŋ te̍ ?
46009012	Nāa̍ wāŋnda̍ ā pīli̍a̍ā ā nɔ̄ wɔ̄ di̍o̍o̍ le̍ mī lā ke̍ nda̍ nyɛ̄m nda̍ hāū ba̍ le̍ mu̍ŋ ndo̍ŋ , bāā na̍a̍ yɛ̄ ? Na̍a̍ bɛ̍ɛ̍ ŋ̍ hi̍o̍ū di̍ ko̍ŋ nɔ̄ . Mi̍ chē bɛ̍ɛ̍ mi̍ ŋ̄ nɔ̄ di̍ ko̍ŋ , kɛ̍ o̍ ko̍ŋ ni̍ŋ kpo̍u̍ , ŋ̄ nyūna̍ nya̍ le̍ mu̍ŋ te̍ . Mi̍ ŋ̄ lō o̍ ko̍ŋ mi̍ ŋ̄ bīūnu̍ŋ nyɛ᷅ o̍ nyɛ̄ pālāā . Kāni̍ fu̍u̍le̍ , na̍a̍ ŋ̍ hɛ̍na̍ŋ mī ŋ̄ tōsa̍ īsɔ̄ɔ̍ mī yōōŋgū kɛ̄ndɔ̄ɔ̍ a̍ Ki̍li̍tī o̍kɔ̄ɔ̄ mbō dɔ̄ɔ̍ŋ ta̍ma̍la̍ a̍ hīōūwɔ̄ɔ̍ lāchī le̍  .
46009013	Nya̍ pi̍la̍ bɛ̍ɛ̍ , lā sīnā māā wānāa̍ to̍sā wa̍llo̍ o̍ chīɛ̍i̍ Mɛ̄lɛ̄ka̍a̍ ni᷄ŋ nda̍ , o̍ chīɛ̍i̍ Mɛ̄lɛ̄ka̍a̍ ni᷄ŋ nda̍ sɔ̄lā nyɛ̍ dīa̍a̍ ni̍ . Le̍nde̍ ko̍ni̍ , wānāa̍ lu̍ām sa̍lāa̍ o̍ ma̍āŋ Mɛ̄lɛ̄ka̍a̍ chōo̍ o̍ chīɛ̍i̍ Mɛ̄lɛ̄ka̍a̍ ni᷄ŋ nda̍ bɛ̍ɛ̍ , o̍ nyɛ̄ dīāā sa̍lā kōŋ ni᷄ŋ nda̍ sɔ̄lā nyɛ̍ dīa̍a̍ ni̍  .
46009014	Le̍nde̍ ko̍ni̍ Māsānɔ̄ɔ̍ Mɛ̄lɛ̄ka̍ bɛ̍ɛ̍ o̍ pɛ̍ɛ̍ku̍ ni̍ māā , wānāa̍ di̍mūl wa᷅ŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ wa̍ māā , o̍ yōōŋgū kōŋ ni᷄ŋ nda̍ nɔ̄ ni̍ mā sɔ̄la̍ nyɛ̄ nda̍ hāu̍ bā le̍ ndu̍ wo̍  .
46009015	Ndu̍yɛ̍ , mi̍ chē bɛ̍ɛ̍ mi̍ I̍ nɔ᷅ di̍o̍o̍ le̍ mī ya̍ i̍i̍ nyu̍na̍ le̍ nyɔ̄ɔ̍ŋ mu᷅ŋ , kɛ̍ ndu̍yɛ̍ , lē pīlɛ̍ bɛ̍ɛ̍ I̍ nyu̍na̍ wa̍nā o̍ wānā le̍ mbō ke̍ ya̍ nyɛ̄ o̍ nyɛ̄ le̍ . Ndu̍yɛ̍ , ō cho̍ mī I̍ wa̍ nya̍ dīōmnda̍ŋ nda᷅ŋ pōōnyīāl le̍ hāli̍ kpe̍ŋ māā , lā ke̍ ya̍ nyɛ̄m ya̍ I̍ nɔ̍ mu̍ŋ di̍o̍o̍ le̍ mu̍ŋ sɔ̄lāa̍ nya̍ o̍ bā wo̍ŋ te̍ . Yɔ̄ŋi̍ bɛ̍ɛ̍ ya̍ nyu̍na̍ le̍ mu̍ŋ yɛ̍ , ō bɛ̄ndā bɛ̍ɛ̍ mī I̍ vi᷅ . I̍ cho̍ chɛ̍lɔ̄ɔ̄ kpo̍so̍ŋ di̍ ya̍ I̍ nɔ̍ le̍ mī I̍ pɛ̍ɛ̍lu̍ŋ o̍ sūɛ̍i̍ he̍ī ni᷄ŋ ndo̍ , mī wānā tɛ̍ɛ̍mbu̍u̍ ya̍ di̍ ko̍ŋ o̍ bā le̍  .
46009016	I̍ nɔ̍ di̍ kpo̍so̍ŋ mī I̍ pɛ̍ɛ̍lu̍ŋ le̍ mɛ̄ɛ̍ ya̍ I̍ cho̍ ni᷅ŋ Yōōŋgū Kɛ̄ndɛ̍ Mɛ̄lɛ̄ka̍a̍ dīmīo̍o̍ yɛ̍ le̍ . Kāni̍ fo̍ndōle̍ , wa̍li̍ cho̍ ya̍ kūēē le̍ tōsāa̍ wo̍ cho̍ ko̍ŋ ni̍ . Tē ō lo̍ o̍ ko̍ŋ pɛ̍ mī I̍ di̍mu̍l wa᷅ŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ ho̍ō le̍ , ō wā su̍ɛ̍i̍ nyɛ̄ nɛ̄īyāā le̍ ya̍  .
46009017	Tē ndu̍ o̍o̍ wa̍ pɛ̍ māā , wa̍li̍ ya̍ I̍ cho̍ ho̍ō tōsāa̍ wo̍ māā , ya̍ pi̍la̍ kɛ̍ɛ̍si̍a̍a̍ a̍ kɔ̄l le̍ mī I̍ to̍sa̍ ndu̍ ni̍ , mɛ̄ɛ̍ ya̍ i̍i̍ nyu̍nā māā ā pāāwa̍ ya̍ le̍ ndu̍ . Kɛ̍ , I̍ cho̍ māchūāā ndu̍ tōsāa̍ , kāni̍ fo̍ndōle̍ māā kūēē kpe̍e̍kpe̍i̍ i̍ cho̍ ya̍ le̍ ndu̍ tōsāa̍ ni̍ . Kāni̍ fo̍ndōle̍ , Mɛ̄lɛ̄ka̍ pi̍la̍ ndu̍ yɔ̍ŋgu̍ ya̍ wa̍llo̍ ho̍ō le̍ tōsāa̍ ni̍  .
46009018	Pāāwā ya̍ I̍ sɔ̍lā le̍ wa̍llo̍ ho̍ō tōsāa̍ wo̍ , ndu̍ cho̍ ni̍ māā le̍ fo̍ndāa̍ sɔ̄lāa̍ mī di̍mu̍l wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ , I̍ bi̍ī pa̍a̍wā le̍ . Māā di̍ ya̍ I̍ nɔ̍ le̍ mā ke̍ ya̍ nyɛ̄m ya̍ I̍ ha̍ū ba̍ wo̍ŋ , le̍ Yōōŋgū Kɛ̄ndɛ̍ Mɛ̄lɛ̄ka̍ ya̍ I̍ di̍mūl wa᷅ŋnda̍ wo̍ , mī I̍ ma̍l di̍ ko̍ŋ . I̍ nyu̍nā le̍ mu̍ŋ te̍  .
46009019	Ya̍ Pɔ̍ɔ̄ , ō bāŋa᷄ŋndo̍ ya̍ I̍ cho̍ ni̍ . I̍ cho̍ o̍ lēchɛ̄ ni᷄ŋ wa̍nā o̍ bā bɛ̄ŋgu̍ le̍ . Kɛ̍ , ī chō bɛ̍ɛ̍ le̍nde̍ ni̍ , kɛ̍ ya̍ pi̍la̍ I̍ si̍i̍ŋgu̍u̍ ya̍ pi̍la̍ chīɔ̍ɔ̍ , le̍ wānā o̍ wānā fe̍e̍ le̍ hāli̍ kpe̍ŋ mī mu̍li̍ wāŋnda̍ ta̍u̍ mā lāāla̍ŋ a̍ Chi̍i̍sū  .
46009020	Ndu̍yɛ̍ , tē I̍ wa̍ wa̍llo̍ Chu̍ūwa̍ tɛ̄ɛ̄ŋ pɛ̍ , I̍ si̍mnu᷄ŋ māā Chu̍ūnɔ̄ le̍ hāli̍ kpe̍ŋ mī I̍ mu̍li̍ Chu̍ūwa̍ mā lāāla̍ŋ a̍ Chi̍i̍sū . Mi̍ chē bɛ̍ɛ̍ I̍ cho̍ o̍ sāwāla̍ Mūu̍sēla̍ŋ bɛ̄ŋgu̍ le̍ , kɛ̍ ndu̍yɛ̍ , tē I̍ wa̍ wa̍llo̍ wānāa̍ cho̍ o̍ sāwāla̍ Mūu̍sēla̍ŋ bɛ̄ŋgu̍ wa̍ tɛ̄ɛ̄ŋ pɛ̍ , I̍ si̍mnu᷄ŋ mɛ̄ɛ̍ wānāa̍ cho̍ o̍ sāwāla̍ la̍ŋ bɛ̄ŋgu̍ wa̍ ā chō yɛ̍ , le̍ hāli̍ kpe̍ŋ mī I̍ mu̍li̍ nda̍ mā lāāla̍ŋ a̍ Chi̍i̍sū  .
46009021	Mi̍ chē bɛ̍ɛ̍ mī chu̍ā sa᷅wa̍ Mɛ̄lɛ̄ka̍a̍ le̍ mɛ̄ɛ̍ ya̍ I̍ cho̍ o̍ sāwa̍ Ki̍li̍tīo̍o̍ bɛ̄ŋgu̍ yɛ̍ , kɛ̍ tē I̍ wa̍ wa̍llo̍ wānāa̍ chu̍ē sa̍wāla̍ Mūu̍sēla̍ŋ te̍ wa̍ tɛ̄ɛ̄ŋ pɛ̍ , I̍ si̍mnu᷄ŋ māā wāna̍ chu̍ē sa̍wāla̍ Mūu̍sēla̍ŋ te̍ wo̍ , hāli̍ kpe̍ŋ mī I̍ mu̍li̍ nda̍ mā lāāla̍ŋ a̍ Chi̍i̍sū  .
46009022	Tē I̍ wa̍ wa̍llo̍ wānāa̍ nɔ̍ di̍a̍llūŋ kālā o̍ lāāla᷄ŋ ndāa̍ ni᷄ŋ te̍ wa̍ tɛ̄ɛ̄ŋ pɛ̍ , I̍ si̍mnu᷄ŋ māā wāna̍ nɔ̍ di̍a̍llūŋ kālā o̍ lāāla᷄ŋ ndɔ̄ɔ̍ ni᷄ŋ te̍ wo̍ , le̍ hāli̍ kpe̍ŋ mī I̍ mu̍li̍ nda̍ mā lāāla̍ŋ a̍ Chi̍i̍sū . Ndu̍ yɔ̍nūŋ ni̍ māā I̍ kɛ̍ɛ̍si̍a̍a̍ le̍ mī I̍ si̍mnu᷄ŋ mɛ̄ɛ̍ wānā o̍ wānā cho̍ yɛ̍ , mɛ̄ɛ̍ o̍ mɛ̄ɛ̍ nda̍ wa̍ , le̍ hāli̍ kpe̍ŋ mī I̍ ki̍ndi̍ o̍ nɛ̄ī o̍ nɛ̄ī ni̍ŋ , ā yɔ᷄ŋ bɛ̍ɛ̍ āā a̍ ti̍ŋ ni̍ mī I̍ pi̍ŋi̍ nda̍  .
46009023	Mu᷅ŋ kpo̍u̍ , I̍ cho̍ māchūāā mu̍ŋ tōsāa̍ le̍ Yōōŋgū Kɛ̄ndɛ̍ Mɛ̄lɛ̄ka̍a̍ hīvīo̍o̍ lāchī , le̍ hāli̍ kpe̍ŋ ya̍ bɛ̍ɛ̍ mī hu̍ŋ sɔ̍lā sa̍la̍ cho̍ o̍ yōōŋgū kālāa̍ ni᷄ŋ ndo̍  .
46009024	Tē ō wa̍ pɛ̍ mā sīmi̍ wāŋnda̍ le̍ nyāānɔ᷄ŋ lābɛ̄ɛ̄la̍a̍ , nya̍ kpo̍u̍ lā sīnā māā mī wāŋnda̍ sɔ̄ɔ̄ŋgu̍u̍ ta̍u̍ le̍ nyāānɔ᷄ŋ ka̍lāa̍ . Kɛ̍ ndu̍yɛ̍ , ā wa̍ bɛ̍ɛ̍ le̍nde̍ fa̍ŋgā wāna̍ fu̍u̍lūū ta̍se̍ wo̍ , ndu̍ pīlɛ̍ kpe̍ sɔ̍lā fa̍ndā nda̍ kɛ̄sī ko̍ŋ le̍ wāna̍ tāso̍o̍ kīo̍o̍ wo̍ ni̍ . Le̍la̍ŋ , lā nyāānu̍ŋ kpe̍e̍kpe̍i̍ le̍ mī lā hu᷄ŋ sɔ̍lā nyɛ̄ kɛ̄ndɛ̍ cho̍ ko̍ŋ o̍ kɛ̍sīāā wo̍  .
46009025	Wānā o̍ wāna̍ cho̍ wānā nya̍a̍na᷄ŋ wa̍ā le̍nde̍ , yɔ̄ŋgɔ᷄ŋndo̍ o̍ yɔ̍ŋgūŋ kpo̍u̍ o̍ pɛ̄ɛ̄kū kālā ka̍lāa̍ chūa̍a̍ ni᷄ŋ ni̍ , le̍ hāli̍ kpe̍ŋ mbō sɔ̄la̍ fānda̍ cho̍ le̍ wāna̍ tāso̍o̍ wo̍ . Mā chē nyɛ̄ nda̍ kē nda̍ ko̍ŋ ndo̍ , ō cho̍ nyɛ̍ cho̍ le̍ fɛ̍ɛ̍ŋ a̍ fɛ̍ɛ̍ŋ te̍ . Ndu̍ yɔ̍nūŋ māā īsɔ̄ɔ̍ ni̍ . Kɛ̍ , na̍a̍ na̍a̍ , yɔ̄ŋgɔ᷄ŋ na̍a̍ ŋ̄ yɔ̄ŋgūŋ kpo̍u̍ o̍ pɛ̄ɛ̄kū kālā ka̍lāa̍ ni᷄ŋ ndo̍ chō māchūāā , le̍ mī ŋ̄ hu᷄ŋ sɔ̍lā nyɛ̍ cho̍ le̍ fɛ̍ɛ̍ŋ a̍ fɛ̍ɛ̍ŋ ndo̍  .
46009026	Le̍ he̍ī , I̍ cho̍ nyāānɔ᷄ŋndo̍ ho̍ō a̍ hɔ̄lte̍ŋ ya̍ lāchī sa̍kpō o̍ nāa̍ na̍a̍ ŋ̄ nɔ̄ le̍ mɛ̄ɛ̄lōo̍ wa̍ . Le̍nde̍ ko̍ni̍ wāna̍ sɔ̍ŋgā ho̍ō sɔ̍ŋgɔ̄ lābɔ̄ta̍a̍ le̍ bɛ̄ɛ̄la̍la̍ŋ ndo̍ , ō chɛ᷅l mbō wūu̍ bɔ̄ta̍ fo̍ndōo̍ le̍ . Mɛ̄ɛ̍ le̍nde̍ ya̍ I̍ cho̍ ni̍  .
46009027	I̍ cho̍ dīāllūŋ nu᷄ŋ dɔ̄wɔ̄ɔ̄ o̍ pɛ̄ɛ̄kū kālā ka̍lāa̍ bɛ̄ŋgu̍ , ndu̍yɛ̍ mī I̍ nɔ̍ mu̍ŋ kpāāyāa̍ chōo̍ le̍ yɔ̄ŋi̍ o̍ lo̍ o̍ ko̍ŋ , ya̍ cho̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ wo̍ , mī ya̍ pi̍la̍ I̍ si̍mnu̍ŋ wa̍nā so̍līāā īkɛ̄i̍  .
46010001	Chāāŋāā nīāā wa̍nāā lāāla᷄ŋnda̍ , lā pūɛ̄ɛ̄nu᷄ŋ a̍ nyɛ̍ yɔ̍nu̍ŋ a̍ fi̍nyāā nāā ma̍māa̍ , bōōndi̍i̍ nda̍ sōli̍ nda̍ o̍ chɛ̄le̍ŋ ni᷄ŋ o̍ lɛ̄ŋndē I̍chi̍pīle̍ŋ ni᷄ŋ nde̍ le̍ . Nda̍ kpo̍u̍ ha̍lā tīŋīo̍o̍ wa̍ kɔ̄la̍ŋ a̍ nda̍ nɛ̄īyo̍ chɔ̄mndo̍ ni̍ . Ndu̍yɛ̍ , nda̍ kpo̍u̍ ma̍ kēēkū o̍ mɛ̄ŋmā ībūŋga᷄ŋ ni᷄ŋ  .
46010002	Nda̍ kpo̍u̍ ma̍ sɔ̄lā pūlɔ̄ɔ̍ Mɛ̄lɛ̄ka̍a̍ o̍ ha̍la̍ kōŋ ni᷄ŋ a̍ o̍ mɛ̄ŋmā ībūŋgāmā māŋ ni᷄ŋ le̍ wāa̍ māā Mūu̍sē bu̍ɛ̍i̍yāa̍ ndɔ̄  .
46010003	Ndu̍yɛ̍ , nda̍ kpo̍u̍ ma̍ dīā nyɛ̄ dīāā pīlɔ̍ɔ̍ kpe̍ o̍ fu̍la̍ o̍ Mɛ̄lɛ̄ka̍ lo̍ wo̍  .
46010004	Ndu̍yɛ̍ , nda̍ kpo̍u̍ ma̍ kōl mɛ̄ŋmā pīli̍a̍ŋ ma̍ fu̍la̍ o̍ Mɛ̄lɛ̄ka̍ lo̍ wa̍ŋ . Ko̍ŋ cho̍ ni̍ , ma̍ kōl mɛ̄ŋma̍ fu̍la̍ o̍ po̍u̍ fu̍la̍ o̍ Mɛ̄lɛ̄ka̍ lo̍ mī ndu̍ o̍o̍ ku̍ā nda̍ nda̍ā wo̍ . Pōūwo̍ ho̍ō ndu̍ wa̍ Ki̍li̍tī ni̍  .
46010005	Kɛ̍ ndu̍yɛ̍ , mi̍ chē bɛ̍ɛ̍ mi̍ Mɛ̄lɛ̄ka̍ ō tōsāl nda̍ mu᷅ŋ kpo̍u̍ , kɛ̍ o̍ ko̍ŋ ni̍ŋ fa̍ū , wānāā ka̍ ka̍ nda̍ tɛ̄ɛ̄ŋ Mɛ̄lɛ̄ka̍ ndu̍ o̍o̍ hi̍ni̍ kɔ̍l a̍ nda̍ le̍ . Le̍ he̍ī , ma̍ sɔ̄lā pīɔ̍mndo̍ o̍ po̍llo̍ ni᷄ŋ  .
46010006	Sɔ̄ɔ̍ŋ mu᷅ŋ ki̍nɛ̍i̍ , ŋ̄ yɔ̄nu̍ŋ le̍ wāa̍ māā tāmāsi̍ le̍ na̍a̍ . Ŋ̄ yɔ̄nu̍ŋ le̍ na̍a̍ sīlāa̍ yɔ̄ŋi̍ yēēmɛ̍i̍ to̍sāā yɔ̄ŋ wɔ̄ɔ̍ŋnde̍ ī lūɛ̍i̍ na̍a̍ o̍ lākɔ̄l mɛ̄ɛ̍ i̍ lu̍ɛ̍ī nda̍ ō lākɔ̄l lɛ̍  .
46010007	Ndu̍yɛ̍ , sɔ̄ɔ̍ŋ mu᷅ŋ ŋ̄ yɔ̄nu̍ŋ le̍ na̍a̍ sīlāa̍ yɔ̄ŋi̍ na̍a̍ ŋ̄ lūe̍i̍ ba̍ o̍ nyɛ̄m chēle̍ŋndo̍ŋ sōōlūūwo̍ ni᷄ŋ mɛ̄ɛ̍ fi̍nyāā nāā ma̍māā kāŋ ā pūm ā tōsa̍ yɛ̍ . Yāu̍ Mɛ̄lɛ̄ka̍a̍ dīmi̍ āā , “ Wāŋnda̍ ha̍ā ā bɔ̄ɔ̄ŋi̍āŋ le̍ nyɛ̄ dīa̍a̍ dīo̍o̍ a̍ mūɛ̄īya̍ŋ kōlɔ̄ɔ̍ . Ma̍ mɛ̄ɛ̄la᷅ŋ a̍ sɔ̄ɔ̍ŋ wānāa̍ pi̍ɛ̍ī Mɛ̍lɛ̄ka̍ le̍ wa̍ ā tōsā wo̍ŋ tōsāa̍ . ”
46010008	Na̍a̍ na̍a̍ ŋ̄ wo̍ū la̍ba̍ o̍ nīīlū sūūndɛ̍i̍ ni̍ŋ mɛ̄ɛ̍ nda̍ pūm nda̍ ā tōsa̍ , o̍ ko̍ŋ kɔ̍ɔ̍lī , o̍ pāa̍le̍ŋ lē pīlɛ̍ ni᷄ŋ kpe̍ mi̍ wāŋnda̍ sɔ̄lā pīɔ̍mndo̍ nda̍ chōo̍ wa̍a̍la̍ŋ bi̍di̍i̍ŋ a̍ lā yāa̍ yɛ̍ le̍  .
46010009	Lā ŋ̄ tɔ̍ɔ̍ndāŋ Ma̍sānɔ̄ɔ̍ Mɛ̄lɛ̄ka̍ , mɛ̄ɛ̍ nda̍ pūm nda̍ tɔ̄ɔ̄nda̍ŋ ndu̍ mbo̍ lō o̍ ko̍ŋ mi̍ kɛ̄ūwa̍ lɔ̄ɔ̄vīāā nda̍ ma̍ wū yɛ̍ le̍  .
46010010	Ndu̍yɛ̍ , ŋ̄ wa̍nūŋ ŋɔ̄ɔ̄chīa̍ŋnda̍ŋ mɛ̄ɛ̍ ā pūm ā lo̍ ŋɔ̄ɔ̄chīa̍ŋnda̍ŋ a̍ Mɛ̄lɛ̄ka̍ , mi̍ ki̍i̍la̍nɔ̍ Mɛ̄lɛ̄ka̍ hu᷅ŋ a̍ pīɔ̍mndo̍ wo̍ ō di̍ū nda̍ yɛ̍ le̍  .
46010011	Sɔ̄ɔ̍ŋ mu᷅ŋ kpo̍u̍ ŋ̄ yɔ̄nu̍ŋ nda̍ le̍ wāa̍ māā tāāmāsi̍ le̍ wāŋnda̍ ā tūa̍a̍ . Ndu̍yɛ̍ , wāŋnda̍ pōōnyi̍a̍a̍ mu̍ŋ le̍ wāa̍ māā sīlā le̍ na̍a̍ . Kāni̍ fo̍ndōle̍ , bōōndi̍i̍ na̍a̍ ŋ̄ chō ni᷅ŋ he̍ī ve̍ , ī chō ni᷅ŋ kpɛ̍ɛ̍lūŋ a̍ chi̍e̍ēŋndo̍ chūwɔ̄ɔ̄ ndɔ̄ɔ̍  .
46010012	Le̍la̍ŋ , wānā o̍ wāna̍ nɔ̍ o̍ kɔ̄l pɛ̍ māā ndu̍ ndu̍ cho̍ a̍ dīāllūŋ kālā mɛ̄ɛ̍ ō mānda̍ŋ , yɔ̄ŋi̍ o̍ de̍l o̍ yɔ̄ŋ wɔ̄ɔ̍ŋndo̍ ni᷄ŋ  .
46010013	Tɔ̄ɔ̄nda᷄ŋ o̍ tɔ̄ɔ̄nda᷄ŋ cho̍ nya̍ kōmāllo̍ ō cho̍ ko̍ nya̍ le̍ la̍ ko̍ma̍l te̍ . Tɔ̄ɔ̄nda᷄ŋnda̍ wa̍ā le̍nde̍ la̍ ko̍ma̍l ni᷅ŋ wāŋnda̍ . Kɛ̍ ndu̍yɛ̍ , būŋgɛ̄ī Mɛ̄lɛ̄ka̍ chu̍a̍ le̍ tōsāa̍ ve̍ tōsāa̍ o̍ to̍sā ndi̍ ni̍ . Ō chɛ᷅l mī tɔ̄ɔ̄nda᷄ŋ nya̍ nɔ̍ kpa̍a̍yā le̍ hīōūwɔ̄ɔ̄ le̍ wo̍ ō kōma̍l nya̍ le̍ . Bōōndi̍i̍ tɔ̄ɔ̄nda᷄ŋndo̍ ō kōmāl nya̍ ve̍ Mɛ̄lɛ̄ka̍ nɔ̄lā mbō chɔ᷄m nɛ̄i̍ nya̍ lōōkū mī lā hɛ̄lu᷄ŋ le̍ni̍ŋ ndo̍ . Ndu̍ yɔ̍nūŋ ni̍ māā kpāāyāa̍ nya̍ lūēīyo̍ mī lā si᷄m a̍ dīāllūŋ kālā  .
46010014	Le̍la̍ŋ chāāŋāā nīāā wa̍nāā lāāla᷄ŋnda̍ , bālā nyāla̍ wa᷅ o̍ sūɛ̍i̍ nyɛ̄m chēle̍ŋ sōōlūū ni᷄ŋ te̍  .
46010015	I̍ cho̍ nya̍ dīōmnda̍ŋ nda᷅ŋ dīmūllo̍ māā wānāa̍ si̍nā i̍sɔ̍ɔ̍ pɛ̍ŋgu̍ . Nya̍ pi̍la̍ lā kīōlu̍ di̍ōmndā ya̍ I̍ chō la᷅ŋ dīmīo̍o̍ la̍ŋ īyāma̍ tē lā cho̍ o̍ nɛ̄ī le̍  .
46010016	Tē ŋ̄ cha᷄l nyɛ̄ dīāā wānāā lāāla᷄ŋnda̍ dīo̍o̍ pɛ̍ , ŋ̄ chu̍a̍ tāālāa̍ ŋ̄ me᷄l Mɛ̄lɛ̄ka̍ ba̍li̍ka̍ le̍ ndu̍ , ŋ̄ pīɛ̍i̍ Mɛ̄lɛ̄ka̍ le̍ mbō dɔ̄ū ndu̍ sa̍lā , ŋ̄ ko᷄l . Lā sīnā māā wānā o̍ wāna̍ ko᷅l le̍ni̍ŋ , mɛ̄ɛ̍ kōo̍ma̍ Ki̍li̍tīa̍ŋ na̍a̍ ŋ̄ chō ma̍ŋ ko̍lɔ̄ɔ̍ vēllāa̍ vēllē ni̍ . Ndu̍yɛ̍ o̍ ko̍ŋ kɔ̍ɔ̍lī , mī ŋ̄ chu̍a̍ bēe̍dīi̍yo̍ mī ŋ̄ yīmi̍ mī ŋ̄ pīɔ̄ūvi̍āŋ . Ndu̍yɛ̍ , lā sīnā māā wānā o̍ wāna̍ de᷅ bēe̍dīi̍yo̍ ho̍ō pɛ̍ , mɛ̄ɛ̍ dīāllu᷄ŋ Ki̍li̍tīo̍ŋ na̍a̍ ŋ̄ chō mu̍ŋ di̍o̍o̍ vēllāa̍ vēllē ni̍  .
46010017	Na̍a̍ wānāā lāāla᷄ŋnda̍ mi̍ chē bɛ̄ɛ̄ ŋ̄ chō ta̍u̍ , kɛ̍ ndu̍yɛ̍ , dīālle̍ ī pīlɛ̍ kpe̍ na̍a̍ ŋ̄ chō ni̍ . Kāni̍ fu̍u̍le̍ , ō fūla̍ o̍ bēe̍dīi̍ pi᷅lɛ̍ na̍a̍ ŋ̄ yīmī ho̍ō mī ŋ̄ dīā lātūlu̍ wo̍ ni᷄ŋ  .
46010018	Lā yīya̍ŋ ndɔ̍ a̍ wāŋnda̍ I̍sɔ̄lūɛ̄ī o̍kɔ̄ɔ̄ , a̍ mɛ̄ɛ̍ nda̍ tōsā yɛ̍ . Wānāa̍ hu᷅ŋ a̍ sa̍lāa̍ le̍ sōlīo̍o̍ o̍ ma̍āŋ Mɛ̄lɛ̄ka̍a̍ chōo̍ wa̍ ā sōli̍ pɛ̍ , ō ti᷄ŋ ā dē , ā lōm ho̍ō o̍ ma̍āŋndo̍ chōo̍ . Mɛ̄ɛ̍ o̍ nɛ̄īyo̍ ho̍ō ni᷄ŋ wāŋnda̍ ha̍ā sīmnu᷄ŋ nyɛ᷅ pīlɛ̍ a̍ ma̍āŋ Mɛ̄lɛ̄ka̍a̍  .
46010019	Kɛ̍ ndu̍yɛ̍ , tē I̍ di̍mi̍ he̍ī pɛ̍ , bāā dīmīo̍o̍ ya̍ di̍mi̍ ko̍ŋ ni̍ māā , nyɛ̄m wāŋnda̍ chu̍a̍ māā Mɛ̄lɛ̄ka̍ā ndā mā sōōlūū mu̍ŋ ndo̍ŋ , mɛ̄ɛ̍ Mɛ̄lɛ̄ka̍ nyɛ̄m mu᷅ŋ chō ni̍ ? Ndu̍yɛ̍ , bāā dīmīo̍o̍ cho̍ ko̍ŋ ni̍ māā sa̍lā nda̍ yɔ̄ŋgū ko̍ŋ o̍ nyɛ̄m mu᷅ŋ ndo̍ māā sa̍lā kpe̍e̍kpe̍i̍yo̍ o̍ cho̍ ni̍ ?
46010020	Ō cho̍ ko̍ŋ kpo̍so̍ŋ te̍ . Nyɛ̄ ya̍ I̍ cho̍ dīmīo̍o̍ wo̍ cho̍ ni̍ māā , sa̍lālā nda̍ sōlī o̍ ma̍āŋndā nyɛ̄m nda̍ sōōlūū mu̍ŋ ndo̍ŋ chōo̍ la̍ŋ , sa̍lālā lāŋ , mɛ̄ɛ̍ nyi̍nāā wɔ̄ɔ̍ŋnda̍ nda̍ ke̍ la̍ŋ ni̍ . Ō cho̍ Mɛ̍lɛ̄ka̍ le̍ nda̍ ke̍ le̍ . Tē nyɛ̄m mu᷅ŋ ŋ̄ wa̍ yɛ̄ le̍ nyi̍nāā wɔ̄ɔ̍ŋnda̍ pɛ̍ , mɛ̄ɛ̍ I̍ ye̍e̍ma̍ nya̍ nyi̍nāā wɔ̄ɔ̍ŋnda̍ mī lā sīmnu᷄ŋ wa̍nāā pīlɛ̍ le̍  .
46010021	Wānā che᷅l mā dē nyɛ̄ dīāā wānāā lāāla᷄ŋnda̍ mā ko̍l a̍ tāālā ko̍ŋ , o̍ ko̍ŋ kɔ̍ɔ̍lī , mā ko̍l vɛ̄lɛ̄ a̍ tāāla̍ nyi̍nāā wɔ̄ɔ̍ŋnda̍ le̍ . Wānā di᷅ be̍e̍dīi̍ nyɛ̄ dīāā wānāā lāāla᷄ŋnda̍ , ndu̍yɛ̍ mā sɔ̍ɔ̍ŋgu̍u̍ vɛ̄lɛ̄ le̍ nyɛ̄ dīāā nyi̍nāā wɔ̄ɔ̍ŋnda̍ dīo̍o̍ le̍  .
46010022	Tē ŋ̄ tōsa̍ le̍nde̍ pɛ̍ , Māsānɔ̄ɔ̍ Mɛ̄lɛ̄ka̍ dɔ̄ūnu᷄ŋ tu̍mbe̍ a̍ na̍a̍ . Bāā yīya᷄ŋndo̍ nya̍ yīya̍ŋ yɛ̍ ni̍ māā ŋ̄ nɔ̄ kpāāyāa̍ mbo̍ hīāū a̍ ndu̍ ?
46010023	Wāŋnda̍ ā pūm ā dīmi̍ māā , ŋ̄ nɔ̄ di̍ mī ŋ̄ tōsa̍ nyɛ̄ o̍ nyɛ̄ fe̍e̍ . Ī chō tōnya̍ le̍nde̍ . Kɛ̍ ndu̍yɛ̍ , ō cho̍ nyɔ̍ɔ̍ŋ fa̍ū le̍ wānā sɔ̍lā ma̍lāa̍ lēni᷄ŋ te̍ . Wāŋnda̍ ā pūm ā dīmi̍ māā , ŋ̄ nɔ̄ di̍ mī ŋ̄ tōsa̍ nyɛ̄ o̍ nyɛ̄ fe̍e̍ , kɛ̍ ndu̍yɛ̍ , ō cho̍ nyɔ̍ɔ̍ŋ fa̍ū le̍ ŋ̍ nɔ̍lā mī ŋ̄ hīvi̍ wāŋndo̍ lāchī o̍ lāāla᷄ŋ ndɔ̄ɔ̍ ni᷄ŋ te̍  .
46010024	Wānā o̍ wānā , ō cho̍ ko̍ su̍ɛ̍i̍ ma̍lā nu̍m nu᷄m pīlɛ̍ kpe̍ ve̍ le̍ ŋ̄ tōsā le̍ . Nyɛ᷄ ma̍lā cha̍a̍ŋāā nūmnda̍ wo̍ ndu̍ ŋ̄ tōsā ni̍  .
46010025	Lā dīā vi̍sīŋ nda̍ pīsī o̍ lɔ̍ɔ̍la̍ŋ ni᷄ŋ ndo̍ŋ , ō cho̍ ta̍nā le̍ . Kɛ̍ ndu̍yɛ̍ , lā nɔ̍ mī lā nyūna̍ bā nda̍ chɛ᷄ŋ a̍ mu̍ŋ ndo̍ le̍ , yɔ̄ŋi̍ o̍ pa̍la̍ kɔ᷅ltā nyāla̍ŋ  .
46010026	Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Chi̍e̍ēŋndo̍ ni̍ , a̍ nyɛ̄ o̍ nyɛ̍ cho̍ lēni᷄ŋ , Māsānɔ̄ɔ̍ Mɛ̄lɛ̄ka̍ nɔ̍ ni̍ . ”
46010027	Tē ō wa̍ pɛ̍ mī wāna̍ cho̍ wa᷅na̍ Mɛ̄lɛ̄ka̍ le̍ wo̍ , ō vēēlu̍ nu̍m le̍ nyɛ̄ dīa̍a̍ , ndu̍yɛ̍ , mā kɛ̍ɛ̍si̍a̍a̍ le̍ mā dē pɛ̍ , mɛ̄ɛ̍ di̍o̍ nyɛ̍ dīāā o̍ ke᷅ nu̍m ndo̍ . Kɛ̍ ndu̍yɛ̍ , nyu̍nā bā o̍ chɛ᷄ŋ a̍ ndu̍ wo̍ le̍ , yɔ̄ŋi̍ i̍ pa̍la̍ kɔ᷅l nūmndo̍  .
46010028	Kɛ̍ , tē wāŋndo̍ ō dīmu̍l nu̍m pɛ̍ āā , “ Nyɛ̄ dīāā sa̍lāa̍ cho̍ ho̍ō ni̍ , ” mɛ̄ɛ̍ di̍ā lɛ̄ nyɛ̄ dīāā kōŋ te̍ , le̍ wāna̍ di̍mu̍l nu̍m ko̍ŋ ndo̍ , ndu̍yɛ̍ vɛ̄lɛ̄ , yɔ̄ŋi̍ i̍ pa̍la̍ kɔ᷅l ndɔ̄ɔ̍  .
46010029	Nūm nūm ō cho̍ ma̍chu̍a̍ā māā yɔ̄ŋi̍ i̍ pa̍la̍ kɔ᷅l nūmndo̍ le̍ . Kɛ̍ , le̍ yɔ̄ŋi̍ i̍ pa̍la̍ kɔ᷅l wānā ko̍ŋ . Kɛ̄lɛ̄ŋgāā mī lā dīmi̍ dɔ̍ɔ̍ āā , “ Bāā le̍ yɔ̄ŋi̍ o̍ pa̍la̍ kɔ᷅l ndɔ̄ɔ̍ , mɛ̄ɛ̍ ko̍ŋ ku̍u̍nā ya̍ nyɛ̄ ya̍ I̍ nɔ̍ di̍ le̍ mī I̍ to̍sa̍ wo̍ tōsāa̍ ni̍ ?
46010030	Nyɛ̄ dīāā ya̍ I̍ me̍l Mɛ̄lɛ̄ka̍ ba̍li̍ka̍ le̍ ndu̍ wō , wānā o̍ wānā nɔ̍ mbō pɛ̄ɛ̄sā ya̍ le̍ ndu̍ di̍o̍o̍ le̍ . Kāni̍ fo̍ndōle̍ , I̍ me̍l Mɛ̄lɛ̄ka̍ ba̍li̍ka̍ le̍ ndu̍ . ”
46010031	Kɛ̍ ndu̍yɛ̍ , ō bɛ̄nda̍ nyɛ̄ o̍ nyɛ̄ nya̍ tōsa̍ , ō wa̍ o̍ nyɛ̄ dīāā nya̍ dīā wo̍ ni᷄ŋ ni̍ , o̍ nyɛ̄ nya̍ kōl lo̍ ni᷄ŋ ni̍ , lā tōsa̍ ndi̍ le̍ hāli̍ kpe̍ŋ mī wāŋnda̍ a̍ ke̍ Mɛ̄lɛ̄ka̍ bɛ̄ɛ̄le̍ŋ ta̍u̍  .
46010032	Lā to̍sā mī ka̍ā nyāa̍ ō tɛ̄ɛ̄mbu̍u̍ wānā o̍ wānā kɔ̍l te̍ , ō wa̍ Chu̍ūnɔ̄ , ō wa̍ wa̍nāa̍ cho̍ a̍ Chu̍ū le̍ wa̍ , ō wa̍ ku̍ndā wānāā lāāla᷄ŋa̍a̍ Mɛ̄lɛ̄ka̍a̍ ni̍  .
46010033	Ka̍ā nyāa̍ ō wa̍ mɛ̄ɛ̍ ka̍ā nūu̍ ō chō nu̍a̍ā yɛ̍ . Pɛ̄ŋgu̍ o̍ pɛ̄ŋgu̍ I̍ cho̍ kīndīo̍o̍ le̍ mī wānā o̍ wānā hi̍ni̍ kɔ̄l a̍ ka̍ā nūu̍ . Ndu̍yɛ̍ , ō cho̍ tɔ᷅nɔ̍ ni̍ ya̍ pi̍la̍ le̍ ya̍ I̍ ki̍ndī le̍ nūūwā le̍ . Nyɛ̍ wa᷅ tɔ̍nɔ̄ɔ̍ le̍ wānā o̍ wānā wo̍ ndu̍ ya̍ ki̍ndī le̍ tōsāa̍ ni̍ le̍ hāli̍ kpe̍ŋ mā sɔ̄la̍ pīōŋɔ̄ɔ̍  .
46011001	Lā chu̍a̍ ka̍ā nūu̍ , mɛ̄ɛ̍ ya̍ chu̍a̍ nu̍a̍ā ka̍a̍ Ki̍li̍tīo̍o̍ yɛ̍  .
46011002	I̍ cha̍ndu̍ nya̍ ta̍u̍ le̍ mɛ̄ɛ̍ nya̍ chu̍a̍ ka̍ā nūu̍ yɛ̍ . Ndu̍yɛ̍ , pɛ̄ɛ̄kūlā ya̍ I̍ sɔ̍la̍ mi̍ I̍ hi̍vī nāa̍ nya̍ chūā la̍ŋ , mi̍ lā chūā pɛ̄ɛ̄kūlā lāŋ  .
46011003	O̍ ko̍ŋ kɔ̍ɔ̍lī , I̍ hɛ̍na̍ŋ nya̍ mī lā sīna̍ pɛ̄ŋgu̍ māā Ki̍li̍tī ndu̍ cho̍ wānā pɔ̍nɔ̍ɔ̍ bōlle̍ŋ ni̍ . Ndu̍yɛ̍ , wānā la̍nɔ̍ɔ̍ ndu̍ ndu̍ wāna̍ cho̍ ndu̍ bōlle̍ŋ ndo̍ cho̍ pɔ̍nɔ̍ ndɔ̄ ni̍ . Ndu̍yɛ̍ , Ki̍li̍tī wāna̍ cho̍ ndu̍ bōlle̍ŋ ndo̍ cho̍ Mɛ̄lɛ̄ka̍ ni̍  .
46011004	Le̍la̍ŋ , tē wānā pɔ̍nɔ̍ɔ̍ ō wa̍ Mɛ̄lɛ̄ka̍ pīɛ̄īyo̍ pɛ̍ , kɛ̄lɛ̄ŋgāā mbō wa̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ pɛ̍ , ō wo̍u̍nu᷄ŋ nyɛ᷅ o̍ nyɛ̄ o̍ lēbōl te̍ . Tē ō wōūnu̍ŋ nyɛ᷅ o̍ nyɛ̄ o̍ lēbōl pɛ̍ , mɛ̄ɛ̍ ō tɛ̄ɛ̄mbu̍u̍ Ki̍li̍tī , o̍ cho̍ ndu̍ bōlle̍ŋ ndo̍ lābɛ̄ɛ̄  .
46011005	Kɛ̍ ndu̍yɛ̍ , wānā la̍nɔ̍ɔ̍ ndu̍ , tē ō wa̍ Mɛ̄lɛ̄ka̍ pīɛ̄īyo̍ pɛ̍ , kɛ̄lɛ̄ŋgāā mbō wa̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ pɛ̍ , ō nɔ̄ mbō kūmbū bōlle̍ŋ . Tē ō kūmbu̍ bo᷅lle̍ŋ fɛ̍ɛ̍ŋ te̍ , mɛ̄ɛ̍ ō tɛ̄ɛ̄mbu̍u̍ pɔ̍nɔ̍ ndɔ̍ , o̍ cho̍ ndu̍ bōlle̍ŋ ndo̍ lābɛ̄ɛ̄ . Wānā la̍nɔ̍ ku̍mbū bo᷅lle̍ŋ te̍ wo̍ nda̍ wānā la̍nɔ̍ ki̍lī ho̍ō yīīŋnde̍ pa̍ku̍ māā wānāa̍ ke̍ī ti̍ɔ̍mɔ̄ɔ̍ le̍ nyɛ̄ sɔ̄lāa̍ wa̍ wa̍ , nyɛ̄ pīlɛ̍ kpe̍ nda̍ chō ni̍  .
46011006	Tē wānā la̍nɔ̍ɔ̍ kɛ̄ɛ̍ le̍ bōlle̍ŋ kūmbɔ̄ɔ̍ pɛ̍ , mɛ̄ɛ̍ ō sēndi̍ ni̍ko̍ bo᷅lle̍ŋ wā . Ī chō sūɛ̍i̍ lāsi̍ɔ̍mbu̍ le̍ mī wānā la̍nɔ̍ɔ̍ ō sēndi̍ bōlle̍ŋ . Le̍ he̍ī , ō nɔ̄ mbō kūmbū bōlle̍ŋ  .
46011007	Wānā pɔ̍nɔ̍ɔ̍ , ndu̍ nɔ̍ mbō kūmbū lēbōl te̍ . Kāni̍ fu̍u̍le̍ , wānā pɔ̍nɔ̍ɔ̍ , ndu̍ cho̍ vēla̍ŋ Mɛ̄lɛ̄ka̍a̍ ni̍ , ndu̍yɛ̍ , ndu̍ chɔ̍m mɛ̄ɛ̍ Mɛ̄lɛ̄ka̍ chō yɛ̍ ni̍ . Wānā la̍nɔ̍ɔ̍ yɛ̄ , ndu̍ chɔ̍m mɛ̄ɛ̍ wānā pɔ̍nɔ̍ɔ̍ chō yɛ̍ ni̍  .
46011008	Ō cho̍ pa̍ā wānā la̍nɔ̍ɔ̍ le̍ Mɛ̄lɛ̄ka̍ sōli̍ mbo̍ tōōsīāā wānā pɔ̍nɔ̍ɔ̍ le̍ . Pāā wānā pɔ̍nɔ̍ɔ̍ o̍ chu̍a̍ ni̍ mbo̍ tōōsīāā wānā la̍nɔ̍ɔ̍  .
46011009	Ndu̍yɛ̍ , ō cho̍ po̍o̍ le̍ Mɛ̄lɛ̄ka̍ tōōsi̍a̍a̍ le̍ wānā la̍nɔ̍ɔ̍ le̍ . Wānā la̍nɔ̍ɔ̍ Mɛ̄lɛ̄ka̍ tōōsi̍a̍a̍ le̍ pōo̍ ni̍  .
46011010	Le̍ sa̍bū kōŋ , wānā la̍nɔ̍ɔ̍ nɔ̍ ni̍ mbō kūmbū bōlle̍ŋ , ndu̍yɛ̍ vɛ̍lɛ̄ le̍ mī ki̍i̍la̍a̍ Mɛ̄lɛ̄ka̍a̍ sīna̍ . Ko̍ŋ chɔ᷅m ni̍ māā o̍ kpāāya̍ pɔ̍nɔ̍ ndɔ̄ɔ̍ bɛ̄ŋgu̍ o̍ cho̍ ni̍  .
46011011	Kɛ̍ ndu̍yɛ̍ , ha̍a̍a̍ mi̍ ŋ̄ wā wānāā pīlɛ̍ na̍a̍ Māsānɔ̄ɔ̍ Mɛ̄lɛ̄ka̍ wa̍ā , wānā la̍nɔ̍ɔ̍ nɔ̍lā mbō si᷄m a̍ bā ndɔ̄ le̍ , mɛ̄ɛ̍ mbō wa̍ dīōm pīlɛ̍ nda̍ wānā pɔ̍nɔ̍ɔ̍ . Le̍nde̍ ko̍ni̍ , wānā pɔ̍nɔ̍ɔ̍ nɔ̍lā mbō si᷄m a̍ bā ndɔ̄ le̍ , mɛ̄ɛ̍ mbō wa̍ dīōm pīlɛ̍ nda̍ wānā la̍nɔ̍ɔ̍  .
46011012	Kāni̍ fu̍u̍le̍ , o̍ wānā pɔ̍nɔ̍ɔ̍ ni᷄ŋ wānā la̍nɔ̍ɔ̍ fūla̍ o̍ kāndɔ᷄ŋndo̍ ni̍ . Le̍nde̍ ko̍ni̍ , o̍ wāŋ lāāndūa̍a̍ ni᷄ŋ pūa̍a̍ chō fūlāa̍ pɛ̍ŋgo̍o̍ ho̍ō ni̍ . Mɛ̄lɛ̄ka̍ yɛ̄ , mi̍ ndu̍ wa᷅ vɛ̄lɛ̄ wāna̍ to̍o̍si̍a̍a̍ nda̍ a̍ nyɛ̄ o̍ nyɛ̄ fe̍e̍ wo̍  .
46011013	Nya̍ pi̍la̍ lā kīōlu̍ su̍ɛ̍i̍ he̍ī īyāma̍ , tē ō wā o̍ bɛ̄ndāā mī wānā la̍nɔ̍ɔ̍ lūɛ̄ī o̍ bɔ̄ŋa᷅ŋ pīɛ̄īyāa̍ Mɛ̄lɛ̄ka̍a̍ ni᷄ŋ bo̍llē fo̍ndō  .
46011014	Mɛ̄ɛ̍ Mɛ̄lɛ̄ka̍ tōōsi̍a̍a̍ chi̍e̍ēŋ kālāa̍ kpe̍e̍kpe̍i̍ yɛ̍ , ō nɔ̄ mbō pɛ̄ɛ̄ku̍ nya̍ māā ō chō sūɛ̍i̍ lāsi̍ɔ̍mbu̍ le̍ mī wānā pɔ̍nɔ̍ɔ̍ ō mānda̍ yīīŋnde̍ māā wānā la̍nɔ̍  .
46011015	Kɛ̍ ndu̍yɛ̍ , le̍ wānā la̍nɔ̍ɔ̍ ndu̍ ndu̍ , ō chō sūɛ̍i̍ lēbɛ̄ɛ̄ tē ō nɔ̄ yīīŋnde̍ le̍nde̍ ta̍u̍ pɛ̍ . Mɛ̄lɛ̄ka̍ ke̍ ndu̍ yīīŋnde̍ ta̍u̍ le̍ ndu̍ kūmbɔ̄ɔ̍  .
46011016	Kɛ̍ ndu̍yɛ̍ , tē wānā o̍ wānā wa̍ pɛ̍ mbō sɛ̄ɛ̄ŋgi̍a̍a̍ pɛ̄ɛ̄kōo̍ ho̍ō pɛ̍ , mɛ̄ɛ̍ nyɛ̄ pīlɛ̍ kpe̍ ya̍ nɔ̍ ni̍ mī di̍mu̍l wānā ko̍ŋ . Ndu̍ cho̍ ni̍ māā na̍a̍ ni̍ a̍ Ku̍ndālā wānāā lāāla᷄ŋa̍a̍ Mɛ̄lɛ̄ka̍a̍ , ŋ̄ nɔ̍ nɛ̍ī che᷅le̍ŋ o̍ ho̍ō kɔ̄ɔ̄lī le̍ Mɛ̄lɛ̄ka̍ pīɛ̄īyo̍ lēchōo̍ le̍  .
46011017	Sɔ̄ɔ̍ŋ ya̍ cho̍ mu᷅ŋ ni᷅ŋ hūnɔ̄ɔ̍ īsɔ̄ɔ̍ nāa̍ nya̍ chūā a̍ mu̍ŋ o̍kɔ̄ɔ̄ wo̍ŋ , lā sīna̍ pɛ̍ŋgu̍ māā ō cho̍ sɔ̍ɔ̍ŋ ya̍ I̍ cha̍ndu̍ nya̍ lēni᷄ŋ kpo̍so̍ŋ te̍ ŋ̍ cho̍ le̍ . Kāni̍ fu̍u̍le̍ , bɔ̄ŋa᷅ŋndā nya̍ chō la̍ŋ bīyɔ̄ɔ̍ le̍ Mɛ̄lɛ̄ka̍ pīɛ̄īyo̍ la̍ŋ , dɛ̍nɛ̍ wɔ̍ɔ̍ŋndo̍ la̍ cho̍ nya̍ hīōūwɔ̄ɔ̄ chūū , a̍ dɛ̍nɛ̍ kɛ̍ndɔ̄ɔ̍  .
46011018	Ī tāse̍i̍ pe̍kēkē , ā dīmu̍l la̍ māā nya̍ ku̍ndā wānāā lāāla᷄ŋnda̍ māā tē lā chūūŋgi̍āŋ o̍ bɔ̄ŋa᷅ŋnda̍ŋ ni᷄ŋ pɛ̍ , lā pīɔ̄ūvi̍āŋ ku̍ndāla̍ŋ yɛ̍ yɛ̍ . Ndu̍yɛ̍ , I̍ la̍a̍la̍ŋ māā sɔ̄ɔ̍ŋ ka̍la᷄ŋ ŋ̄ ti᷄ŋ ŋ̄ chō tōnya̍  .
46011019	Pīɔ̄ūvi̍āŋ kālāa̍ ndu̍ ndu̍ le̍ , ō nɔ̄ le̍ yɔ̄nɔ᷄ŋndo̍ nya̍ tɛ̄ɛ̄ŋ . Kāni̍ fo̍ndōle̍ , ko̍ŋ to̍sā ni̍ mī wānā si̍na̍ wānāa̍ cho̍ kpe̍e̍kpe̍i̍ o̍ nɛ̄ī ya̍  .
46011020	Bɔ̄ŋa᷅ŋndā nya̍ bīī la̍ŋ ku̍ndā , le̍ nyɛ̄ dīa̍a̍ wānāā lāāla᷄ŋnda̍ dīo̍o̍ wo̍ ō cho̍ nyɛ̄ dīāā wānāā lāāla᷄ŋ kpe̍e̍kpe̍i̍ le̍ nya̍ dīā ko̍ŋ te̍ . Nyɛ̄ nyā che᷅le̍ŋ pɔ̍ nya̍ tōsā ko̍ŋ ni̍  .
46011021	Sa̍bū ya̍ I̍ di̍mi̍ le̍nde̍ wo̍ cho̍ ni̍ māā , tē lā cha᷄l le̍ nyɛ̄ dīa̍a̍ ho̍ō dīo̍o̍ pɛ̍ lā chu᷅m mī chāāŋāā nyāa̍ kpo̍u̍ a̍ hi᷅ŋ te̍ . Mɛ̄ɛ̍ nyɛ̄ ko᷄ŋ cho̍ tōsāa̍ ni̍ mī wāŋnda̍ ā pūm ā lō a̍ yīa̍a̍ŋ . Wāŋnda̍ ā pūm ā sɔ̍lā nyɛ᷅ o̍ nyɛ̄ le̍ kōlɔ̄ɔ̄ le̍ , kɛ̍ mī ā pūm ā kōl mī mā bīī nda̍  .
46011022	Lā nɔ̄ chīɛ̄īlā nyāla̍ yɛ̍ yɛ̍la̍ŋ . Vɛ᷅ lā di᷅ nyɛ̄ nyā di̍a̍a̍ lo̍ŋ mī lā ko᷄l lo̍ŋ te̍ ? Tē lā wa̍ ka̍ā wɔ̄ɔ̍ŋ wāā le̍nde̍ to̍sāa̍ pɛ̍ , mɛ̄ɛ̍ lā chu̍e̍ ku̍ndā wānāā lāāla᷄ŋa̍a̍ Mɛ̄lɛ̄ka̍a̍ māā nyɛ̄ kpe̍e̍kpe̍i̍ le̍ . Ndu̍yɛ̍ , wānāā lāāla᷄ŋa̍a̍ cho̍ nya̍ tɛ̄ɛ̄ŋ ma̍ wā ā tāmbɛ̍i̍ ya̍ , mɛ̄ɛ̍ nda̍ nya̍ chō Si̍ɔ̍mbu̍la̍ŋ tūsīo̍o̍ ni̍ . Tē he̍ī wa̍ yɔ̄nɔ᷄ŋndo̍ pɛ̍ , lā nɔ̄ o̍ kɔ̄l , vɛ̄ɛ̄ ya̍ I̍ di̍mī yɛ̍ a̍ ndi̍ o̍kɔ̄ɔ̄ ? Bāā mī cha̍ndu̍ nya̍ ? I̍ che̍ndū nya̍ kpo̍so̍ŋ te̍  .
46011023	Nyɛ̄ Māsānɔ̄ɔ̍ Mɛ̄lɛ̄ka̍ pɛ̄ɛ̄ku̍ ya̍ wo̍ , ndu̍ ya̍ bɛ̍ɛ̍ ya̍ I̍ pɛ̍ɛ̍ku̍ nya̍ ni̍ , māā nyūmmā nda̍ pīsi̍ Māsānɔ̄ɔ̍ Chi̍i̍su̍ wānāā bɛ̄ndūa̍a̍ o̍ bā wa̍ŋ , ndu̍ Ma̍sānɔ̄ɔ̍ mbo̍ chūā bēe̍dīi̍yo̍  .
46011024	Mɛ̄ɛ̍ o̍ chu̍a̍ , mbo̍ mēl Mɛ̄lɛ̄ka̍ ba̍li̍ka̍ le̍ ndu̍ . O̍ ko̍ŋ kɔ̍ɔ̍lī , mbo̍ yīmī ndu̍ būŋga᷄ŋ . Mbo̍ dīmūl bu̍ɛ̍i̍yāā ndūa̍a̍ āā , “ Dīāllūŋ nu᷄ŋ cho̍ mu᷅ŋ ni̍ . Mu̍ŋ cho̍ ŋ̄ yɔ̄ŋga᷄ŋ le̍ nya̍ ni̍ . Lā wa̍ he̍ī tōsāa̍ le̍ lōōnɔ᷄ŋndo̍ a̍ ya̍ . ”
46011025	Chīīyo̍ nyɛ̄ dīa̍a̍ dīo̍o̍ , le̍nde̍ ko̍ni̍ vɛ̍lɛ̄ , mbo̍ chūā tāālāa̍ a̍ mūɛ̄īya̍ŋ lēni᷄ŋ . Mɛ̄ɛ̍ o̍ chu̍a̍ , mbo̍ dīmūl nda̍ āā , “ Ma̍ŋ ma̍ cho̍ kpe̍ma̍ sɛ̍nɛ̄ī Mɛ̄lɛ̄ka̍ yīi̍ nda̍ ŋ̄wāŋndā chīe̍e̍ wo̍ ni̍ . Ndu̍yɛ̍ , a̍ kōo̍ma̍ nīa̍ŋ kpe̍ma̍a̍ ho̍ō yīīnu̍ŋ ni̍ . Pɛ̄ŋgu̍ o̍ pɛ̄ŋgu̍ nya̍ wa̍ he̍ī tōsāa̍ pɛ̍ , lā tōsa̍ ndi̍ le̍ lōōnɔ᷄ŋndo̍ a̍ ya̍ . ”
46011026	Mbō lo̍ o̍ ko̍ŋ le̍nde̍ ha̍a̍a̍ , mī Māsānɔ̄ɔ̍ mīīŋgu̍ na̍ŋ , pɛ̄ŋgu̍ o̍ pɛ̄ŋgu̍ nya̍ dē bēe̍dīi̍yo̍ ho̍ō pɛ̍ , ndu̍yɛ̍ mī lā ko᷄l mūɛ̄īya̍ŋ ma᷅ŋ pɛ̍ , mɛ̄ɛ̍ wu̍ Māsānɔ̄ɔ̍ vī wo̍ ndu̍ nya̍ chō ko̍ŋ chɔ̄mndo̍ ni̍  .
46011027	Le̍la̍ŋ , wānā o̍ wāna̍ de᷅ bēe̍dīi̍ Māsānɔ̄ɔ̍ Mɛ̄lɛ̄ka̍ wo̍ ho̍ō pɛ̍ ndu̍yɛ̍ , mbō ko᷄l mūɛ̄īmā ndūa̍ŋ ma᷅ŋ o̍ nɛ̄i̍ tɛ̍ɛ̍mbūū ndu̍ lābɛ̄ɛ̄ wo̍ ni᷄ŋ pɛ̍ , mɛ̄ɛ̍ dīāllu᷄ŋ Māsānɔ̄ɔ̍ Mɛ̄lɛ̄ka̍ŋ a̍ kōo̍ma̍ ndūa̍ŋ o̍ tɛ̄ɛ̄mbu̍u̍ lābɛ̄ɛ̄ ni̍  .
46011028	Le̍la̍ŋ , wānā o̍ wānā lɔ̍ɔ̍ pa̍ ŋ̄ dīā bēe̍dīi̍yo̍ ho̍ō , ndu̍yɛ̍ mā ko̍l mūɛ̄īya̍ŋ ma᷅ŋ , mɛ̍ɛ̍ndīa̍ŋ fɛ̍lɛ̍ŋ o̍ kɔ̄l nūmndo̍ ni᷄ŋ  .
46011029	Wānā o̍ wāna̍ chu̍e̍ bēe̍dīi̍yo̍ ho̍ō , a̍ mūɛ̄īya̍ŋ ma᷅ŋ , māā Māsānɔ̄ɔ̍ dīāllu᷄ŋ ndɔ᷄ŋ te̍ , mbō lo̍ o̍ ko̍ŋ mbō dē ndu̍ , ndu̍yɛ̍ , mbō ko᷄l ma̍ŋ pɛ̍ , bōōndi̍i̍ o̍ cho̍ wā ndu̍ dīo̍o̍ , mbō wa̍ ma̍ŋ kōlɔ̄ɔ̍ ve̍ , mɛ̄ɛ̄ ō tōsa̍ mi̍ Mɛ̄lɛ̄ka̍ kīlūl ndu̍ yāmɛ̍i̍  .
46011030	Le̍ sa̍bū kōŋ bɛ̍ɛ̍ , nya̍ pūmnda̍ ā ka̍ ka̍ cho̍ nāāla̍ŋ ni̍ , mi̍ ā ka̍ ka̍ wa᷅ ā nɔ̍ kpa̍a̍yā le̍ . Ndu̍yɛ̍ , le̍ sa̍bū kōŋ ā pūm ā chō pīɔ̍mnda̍ŋ ni̍  .
46011031	Tē ō wa̍ pɛ̍ mī na̍a̍ pi̍la̍ ŋ̄ mɛ̄ɛ̄ndi̍a̍ŋ fɛ̍lɛ̍ŋ o̍ kɔ̄ltā nāāla̍ŋ ni᷄ŋ , Mɛ̄lɛ̄ka̍ ki̍lūl lɛ̍ na̍a̍ īyāma̍ le̍  .
46011032	Le̍ sa̍bū Māsānɔ̄ɔ̍ Mɛ̄lɛ̄ka̍ kīlūl na̍a̍ yāmɛ̍i̍ , ndu̍yɛ̍ mbō hāndu̍ na̍a̍ nyɛ̄ nɛ̄īyāa̍ chōo̍ wo̍ cho̍ ni̍ māā , ō wo̍ū lɛ̍ na̍a̍ o̍ nyɛ̄ nɛ̄īyāā ni᷄ŋ la̍tu̍lu̍ a̍ wānāa̍ la̍a̍la̍ŋ a̍ ndu̍ le̍ wa̍ le̍  .
46011033	Le̍la̍ŋ , chāāŋāā nīa̍a̍ , tē lā chūūŋgi̍āŋ le̍ nyɛ̄ dīāā wānāā lāāla᷄ŋnda̍ dīo̍o̍ pɛ̍ , lā chūma᷅ŋ  .
46011034	Wāna̍ yīa̍a̍ŋ mā wa̍ nɛ̄ī pɛ̍ , wānā ko̍ŋ ō di̍o̍ fɛ̍lɛ̍ŋ nyɛ̍ dīa̍a̍ o̍ chīɛ̄ī ndɔ̄ɔ̍ . Ko̍ŋ to̍sa̍ ni̍ , tē lā chūūŋgi̍āŋ le̍ nyɛ̄ dīa̍a̍ ho̍ō dīo̍o̍ pɛ̍ , wānā o̍ wānā to̍sā mī Mɛ̄lɛ̄ka̍ kīlu̍l ndu̍ īyāma̍ , ndu̍yɛ̍ mbō tūsi̍ ndu̍ nyɛ̄ pālāa̍ chōo̍ le̍ . Sɔ̄ɔ̍ŋ ŋ̄ pīlɔ᷅ŋ mu̍ŋ mu̍ŋ , tē I̍ hi᷅ŋ pɛ̍ , I̍ hu̍ŋ bɛ̍ɛ̍ndīāā mu̍ŋ  .
46012001	O̍ ko̍ŋ kɔ̍ɔ̍lī , sīlāa̍ cho̍ ho̍ō a̍ nyɛ̄m Nyi̍na̍ Kāsi̍ Mɛ̄lɛ̄ka̍a̍ ō kē wa̍nāā lāāla᷄ŋnda̍ wo̍ŋ ni̍ . Chāa̍ŋāā nīāā wa̍nāā lāāla᷄ŋnda̍ , I̍ hɛ̍na̍ŋ mī lā sīna̍ pɛ̄ŋgu̍ nyɛ̍ kɛ̄ndɛ̍ī a̍ nyɔ̄ɔ̍ŋ mu᷅ŋ o̍kɔ̄ɔ̄  .
46012002	Nya̍ pi̍la̍ lā sīnā māā bōōndi̍i̍ nya̍ a̍a̍ ve̍ wɔ̍ wa̍nāā lāāla᷄ŋ o̍ Ki̍li̍tī ni̍ŋ te̍ ve̍ , ma̍ hūī nya̍ o̍ nɛ̄īla̍ fa̍ŋgā ni᷄ŋ le̍ mī lā sōōlu̍u̍ mɛ̄lɛ̄ka̍a̍ nɔ̍ ka̍ŋ yo̍o̍mū le̍ wa̍  .
46012003	Le̍la̍ŋ , I̍ hɛ̍na̍ŋ nya̍ mī lā sīna̍ pɛ̍ŋgu̍ māā tē ō wa̍ pɛ̍ Nyi̍na̍ Kāsi̍ Mɛ̄lɛ̄ka̍a̍ cho̍ wāŋndo̍ kɔ̄ɔ̄lī ni̍ , wānā ko̍ŋ ō nɔ̍lā pe̍sīŋ mbō yēi̍ Chi̍i̍su̍ le̍ . Ndu̍yɛ̍ , wāŋndo̍ ō nɔ̍lā mbō sɔ̄lɔ̍la̍ŋ māā Chi̍i̍sū kpe̍e̍kpe̍i̍ le̍ cho̍ Māsānɔ̄ɔ̍ le̍ , mɛ̄ɛ̍ mī Nyi̍na̍ Mɛ̄lɛ̄ka̍a̍ ō wa̍ ndu̍ kɔ̄ɔ̄lī  .
46012004	Nyɛ̄m Nyi̍na̍ Kāsi̍ Mɛ̄lɛ̄ka̍a̍ ō kē wa᷅ŋnda̍ wo̍ŋ , ŋ̄ chō su̍u̍la̍ŋ yɛ̍ yɛ̍ , kɛ̍ , Nyi̍na̍ Kāsi̍ Mɛ̄lɛ̄ka̍ pīlɛ̍ kōŋ ko̍ni̍ yɔ̍ŋgū mu̍ŋ kpo̍u̍ ni̍  .
46012005	Nɛ̄īla̍ŋ lā chō ta̍u̍ le̍ Māsānɔ̄ɔ̍ Mɛ̄lɛ̄ka̍ sāāŋgīāllo̍ , kɛ̍ ndu̍yɛ̍ , Māsānɔ̄ pi᷅lɛ̍ kōŋ kpe̍ ko̍ni̍ na̍a̍ ŋ̄ chō sāāŋgīāllo̍ ni̍  .
46012006	Wa̍lta̍ wāŋnda̍ tōsā le̍ Mɛ̄lɛ̄ka̍ la̍ŋ lā chō yɛ̍ yɛ̍ , kɛ̍ ndu̍yɛ̍ , Mɛ̄lɛ̄ka̍ pīlɔ̍ɔ̍ kpe̍ , ndu̍ ko̍ni̍ ke᷅ wa̍nā o̍ wānā kpa̍a̍yāa̍ le̍ wa̍li̍ o̍ nɔ̍ le̍ tōsāa̍ wo̍ ni̍  .
46012007	Nyi̍na̍ Kāsi̍ Mɛ̄lɛ̄ka̍a̍ chɔ᷄m kpāāya̍ ndɔ̄ɔ̍ o̍ wānā o̍ wānā ni̍ŋ le̍ wāŋnda̍ kpo̍u̍ ma̍lāa̍  .
46012008	Wāŋndo̍ ō pūm , mī Nyi̍na̍ Kāsi̍ Mɛ̄lɛ̄ka̍a̍ ke̍ ndu̍ kpāāyāa̍ le̍ sɔ̄ɔ̍ŋ kɔ̄l kālo̍ŋ dīmīo̍o̍ . Nyi̍na̍ Kāsi̍ Mɛ̄lɛ̄ka̍ pīlɛ̍ kōŋ kpe̍ , mbō ke̍ wāŋndo̍ ō pūm kpāāyāa̍ le̍ sɔ̄ɔ̍ŋ dɛ̍nɛ̍ si̍na᷄ŋ dīmīo̍o̍  .
46012009	Wāŋndo̍ ō pūm mī Nyi̍na̍ Kāsi̍ Mɛ̄lɛ̄ka̍ pīlɛ̍ kōŋ ō tōsa̍ mbō nɔ̄ lāāla᷄ŋ te̍ŋge̍le̍ŋndo̍ o̍ Mɛ̄lɛ̄ka̍ ni᷄ŋ le̍ sūɛ̍i̍ ī pūm tōsāa̍ . Ō pūm mbō ke̍ ndu̍ kpāāyāa̍ le̍ wānāā lānāāwa̍ sīŋgīo̍o̍  .
46012010	Ndu̍yɛ̍ , ndu̍ Nyi̍na̍ Kāsi̍ Mɛ̄lɛ̄ka̍ kōŋ , ō ke̍ pɛ̍ wa᷅ŋndo̍ ho̍ō kpāāyāa̍ le̍ sɔ̄ɔ̍ŋ kɔ̄ndɔ̄fi̍llo̍ŋ tōsāa̍ , ō ke̍ ho̍ō kpāāyāa̍ le̍ wāŋnda̍ yōōŋgu̍ Mɛ̄lɛ̄ka̍a̍ dīmūllo̍ . Mbo̍ ke̍ ō pīlɔ̍ɔ̄ kpāāyāa̍ le̍ yɛ̍ yi̍ɔ̍ɔ̍ sīnāa̍ nyɛ̄m o̍ ke᷅ wa᷅ŋnda̍ wo̍ŋ tɛ̄ɛ̄ŋ , a̍ ŋ̍ cho̍ nyɛ᷅m Nyi̍na̍ Kāsi̍ Mɛ̄lɛ̄ka̍ le̍ wo̍ŋ . Mbo̍ ke̍ ho̍ō kpāāyāa̍ le̍ sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋndo̍ŋ ni᷄ŋ . Mbō ke̍ wāŋndo̍ ō pīlɔ̍ɔ̄ kpāāyāa̍ le̍ nyɛ̄ wāŋndo̍ sūāā o̍ sɔ̄ɔ̍ŋ ma̍ŋgālāŋ chēle̍ŋndo̍ŋ ni᷄ŋ ndo̍ hīvīo̍o̍ wāŋnda̍ o̍ lānī  .
46012011	Kɛ̍ ndu̍yɛ̍ , Nyi̍na̍ Kāsi̍ Mɛ̄lɛ̄ka̍ kōŋ ndu̍ pīlɛ̍ kpe̍ to̍sā sɔ̍ɔ̍ŋ mu̍ŋ kpo̍u̍ ni̍ . Mɛ̄ɛ̍ o̍ ye̍e̍mā yɛ̍ , le̍nde̍ o̍ ke᷅ wa̍nā o̍ wānā nyɛ᷅m yɛ̍ yɔ̍ŋ ni̍  .
46012012	Dīāllūŋ wāna̍ chi̍o̍o̍ nyɔ̄ɔ̍ ō pīlɛ̍ kpe̍ ŋ̍ cho̍ ni̍ , kɛ̍ , ŋ̄ nɔ̄ nyɛ̄m yɛ̍ yɔ̍ŋ ta̍u̍ . Kɛ̍ ndu̍yɛ̍ , nyɛ̄m mu᷅ŋ ki̍nɛ̍i̍ o̍ dīāllūŋ wāna̍ chi̍e̍e̍ pi᷅lɔ̍ŋ ni᷄ŋ kpe̍ ŋ̄ cho̍ ni̍ . Mɛ̄ɛ̍ le̍nde̍ dīāllu᷄ŋ Ki̍li̍tīo̍ŋ ŋ̄ chō ni̍ . Dīāllūŋ pīlɔ̍ŋ kpe̍ ŋ̍ cho̍ ni̍ , kɛ̍ ŋ̄ nɔ̄ nyɔ̄ɔ̍ŋ yɛ̍ yɛ̍  .
46012013	Na̍a̍ wānāā lāāla᷄ŋnda̍ kpo̍u̍ ŋ̄ fūla̍ o̍ ku̍ndālā yɛ̍ yɛ̍la̍ŋ chōo̍ . Chu̍ūwa̍ chō , wānāa̍ cho̍ a̍ Chu̍ū le̍ wa̍ chō . Ā pūm ā chō chīa̍a̍ wāŋnda̍ o̍ bā bɛ̄ŋgu̍ . Ā pūm yɛ̍ ā cho̍ la̍chɛ̍ le̍ . Kɛ̍ ndu̍yɛ̍ , na̍a̍ kpo̍u̍ tē ō wa̍ māā īsɔ̄ɔ̍ pɛ̍ , mɛ̄ɛ̍ pūlɔ̄ɔ̄ pīlɔ̍ɔ̍ kpe̍ na̍a̍ ŋ̄ sɔ̄la̍ a̍ Nyi̍na̍ Kāsi̍ Mɛ̄lɛ̄ka̍a̍ ni̍ . Le̍ he̍ī ŋ̄ chō māchūāā dīāllūŋ pīlɔ̍ŋ kpe̍ . Na̍a̍ kpo̍u̍ Nyi̍nā Kāsī pīlɔ̍ɔ̍ kpe̍ Mɛ̄lɛ̄ka̍ tōsa̍ mbo̍ tūāl na̍a̍ kɔ̄ɔ̄lī ni̍  .
46012014	Wāna̍ chi̍o̍o̍ ō nɔ̍ nyɛ̍ pīlɛ̍ o̍ dīāllūŋ ndɔ̄ŋ ni᷄ŋ te̍ . Dīāllūŋ ndɔ᷄ŋ ŋ̄ nɔ̄ nyɛ̄m yɛ̍ yɔ̍ŋ ta̍u̍  .
46012015	Tē pēlēi̍ ī dīmi̍ yɛ̄ āā , “ Ya̍ I̍ cho̍ ba̍ le̍ . Le̍la̍ŋ , I̍ cho̍ o̍ dīāllo̍ŋ chōo̍ le̍ . ” Dīmī kōŋ ō ku̍u̍nā ndi̍ wāa̍ o̍ dīāllo̍ŋ te̍  .
46012016	Ndu̍yɛ̍ , tē nīle̍ŋ lē dīmi̍ yɛ̄ āā , “ Ya̍ I̍ cho̍ le̍hɔ̍l te̍ . Le̍la̍ŋ , I̍ cho̍ o̍ dīāllo̍ŋ chōo̍ le̍ . ” Dīmī kōŋ ku̍u̍nā le̍ŋ wāa̍ o̍ dīāllo̍ŋ te̍  .
46012017	Kāni̍ fo̍ndōle̍ , tē ndu̍ o̍o̍ wa̍ pɛ̍ mī dīāllo̍ŋ kpo̍u̍ mu̍ŋ wa̍ hɔ̄lte̍ŋ kpo̍so̍ŋ , vɛ̄ɛ̍nɛ̍ wāŋndo̍ ndu̍ o̍o̍ lo̍o̍kū yɛ̍ tūēīyɔ̄ɔ̄ ? Ndu̍yɛ̍ , tē ndu̍ o̍o̍ wa̍ pɛ̍ mī dīāllo̍ŋ kpo̍u̍ mu̍ŋ wa̍ nīle̍ŋ kpo̍so̍ŋ , vɛ̄ɛ̍nɛ̍ wāŋndo̍ ndu̍ o̍o̍ lo̍o̍kū yɛ̍ nyɔ̄ɔ̍ chūŋ tūēīyɔ̄ɔ̄ ?
46012018	Kɛ̍ ndu̍yɛ̍ , mi̍ ī bɛ̄ndā mi̍ Mɛ̄lɛ̄ka̍ tōōsīāā dīāllo̍ŋ a̍ nyɔ̄ɔ̍ŋ yɛ̍ yɛ̍ le̍nde̍ mɛ̄ɛ̍ ndu̍ pi̍la̍ hɛ̍na̍ŋ yɛ̍  .
46012019	Tē dīāllo̍ŋ mu̍ŋ wa̍ nyɔ̄ɔ̍ ō pīlɛ̍ pɛ̍ kpe̍ , nyɛ̄ pīlɛ̍ kōŋ ndu̍ o̍o̍ si̍mnūŋ ŋ̍di̍a̍l te̍  .
46012020	Kɛ̍ mi̍ ī bɛ̄ndā nyɔ̄ɔ̍ŋ yɛ̍ yɛ̍ mu̍ŋ si̍mnūŋ di̍āllo̍ŋ ni̍ , kɛ̍ ndu̍yɛ̍ , dīāllūŋ pīlɔ̍ŋ  .
46012021	Le̍la̍ŋ , hɔ̄lte̍ŋ lē nɔ̍lā mī lē dīmu̍l bāa̍ āā , “ I̍ he̍u̍ ba̍ a̍ nūm te̍ , ” le̍ . Kɛ̄lɛ̄ŋgāā , bōlle̍ŋ lē nɔ̍lā mī lē dīmūl pe̍lo᷄ŋ āā , “ I̍ he̍u̍ ba̍ a̍ nūm te̍ , ” le̍  .
46012022	Ī yɔ̍nūŋ le̍nde̍ le̍ . Nyɛ̄m na̍a̍ ŋ̄ yīyāŋ o̍ dīāllo̍ŋ māā ŋ̄ kīndu̍ le̍ wo̍ŋ , nyɛ̄m mu᷅ŋ ŋ̄ nɔ̄ kpe̍ku̍ kpe̍e̍kpe̍i̍ le̍ tōsāa̍ o̍ dīāllo̍ŋ ni᷄ŋ  .
46012023	Nyɛ̄m na̍a̍ ŋ̄ chu̍e̍ bɛ̍ɛ̍ māā ŋ̄ chō bɛ̍ɛ̍ nyɛ᷅m kpe̍e̍kpe̍i̍ le̍ wo̍ŋ , mu̍ŋ bɛ̍ɛ̍ na̍a̍ ŋ̄ hīāū le̍bɛ̍ɛ̍ kē . Ndu̍yɛ̍ , nyɛ̄m na̍a̍ ŋ̄ yīyāŋ māā ŋ̄ ni᷄ŋ bɛ̍ɛ̍ le̍ wo̍ŋ , mu̍ŋ kpɔ̍ na̍a̍ ŋ̄ kūmbū nyɛ̍ kɛ̄ndɛ̍ī ni̍  .
46012024	Nyɛ᷄m bɛ̍ndā mī wāŋnda̍ chē wo̍ŋ , mī ŋ̄ mɛ̄i̍ mu̍ŋ , ŋ̄ ku̍mbū mu̍ŋ te̍ . Mɛ̄lɛ̄ka̍ tōōsi̍a̍a̍ dīāllūŋ wāna̍ chi̍o̍o̍ tōōsīāā pūm , nyɛ᷄m cho̍ o̍ mu̍ŋ ŋ̄ chu̍e̍ mu̍ŋ bɛ̍ɛ̍ māā ŋ̄ chō nyɛ̄m kpe̍e̍kpe̍i̍ le̍ wo̍ŋ , mu̍ŋ bɛ̍ɛ̍ na̍a̍ ŋ̄ hīāū le̍bɛ̍ɛ̍ kē  .
46012025	Le̍la̍ŋ , nyɛ̄m yɛ̍ yɔ̍ŋ ki̍nɛ̍i̍ o̍ dīāllo̍ŋ ni᷄ŋ ŋ̄ pi̍ɔ̍ūvi̍āŋ ve᷅llāa̍ vēllē le̍ . Nyɛ̄m yɛ̍ yi̍ɔ̍ɔ̍ŋ kpo̍u̍ o̍ dīāllo̍ŋ ni᷄ŋ , māāndi̍āŋndo̍ ŋ̍ ma̍āndi̍āŋ kpe̍ŋ kpe̍ŋ vēllāa̍ vēllē ni̍  .
46012026	Ndu̍yɛ̍ , nyɛ̄m mu᷅ŋ ki̍nɛ̍i̍ ō pīlɛ̍ bɛ̍ɛ̍ ō yɔ̄nu̍ŋ nyɛ̍ pɛ̍ , mu᷅ŋ bɛ̍ɛ̍ kpo̍u̍ ŋ̄ bīī mɔ̍nɛ̍i̍ . Tē ō pīlɛ̍ sɔ̄la̍ bɛ̄ɛ̄le̍ŋ pɛ̍ , mu᷅ŋ kpo̍u̍ ŋ̄ na᷄ŋ kɔ̄l vēllāa̍ vēllē  .
46012027	Le̍nde̍ ko̍ni̍ , mɛ̄ɛ̍ nya̍ chō kpo̍u̍ , nya̍ cho̍ dīāllu᷄ŋ Ki̍li̍tīo̍ŋ ni̍ . Nya̍ pi̍lɛ̍ŋ pi̍lɛ̍ŋnda̍ fa̍ū , nya̍ cho̍ nyɛ̄m yɛ̍ yi̍ɔ̍ɔ̍ŋ o̍ dīāllo̍ŋ mu᷅ŋ ni᷄ŋ ni̍  .
46012028	Mi̍ Mɛ̄lɛ̄ka̍ hɛ̄lī wāŋnda̍ o̍ ku̍ndā wānāā lāāla᷄ŋnda̍ tɛ̄ɛ̄ŋ , le̍ wāa̍ o̍ fo̍ndāŋnda̍ŋ yɛ̍ yɛ̍ . Ku̍ndā tāso̍o̍ ndu̍ cho̍ wānāā Chi̍i̍sū ve᷅m hɔ̄ltē ndɔ̄ wa̍ ni̍ . Ku̍ndāa̍ dīi̍ŋ ndɔ̄ɔ̍ , ndu̍ cho̍ wānāa̍ su̍a̍ā le̍ Mɛ̄lɛ̄ka̍ wa̍ ni̍ . Ŋgāa̍ ndɔ̄ɔ̍ , ndu̍ cho̍ wānāa̍ pɛ̍ɛ̍kū wa᷅ŋnda̍ sūɛ̍i̍ Mɛ̄lɛ̄kɛ̍i̍ ya̍ ni̍ . O̍ ko̍ŋ kɔ̍ɔ̍lī , mbo̍ hɛ̄lī wānāa̍ to̍sā wa̍lta̍ kɔ̄ndɔ̄fi̍lta̍ŋ nda̍ , a̍ wānāa̍ nɔ̍ kpāāyāa̍ le̍ wānāā lānāāwa̍ sīŋgīo̍o̍ wa̍ , a̍ wānāa̍ ma̍lā wa᷅ŋnda̍ wa̍ , a̍ wānāa̍ wa᷅ wa̍lta̍ yɛ̍ yɛ̍la̍ŋ lāchī wa̍ , a̍ wānāa̍ su̍a̍ā o̍ sɔ̄ɔ̍ŋ ma̍ŋgālāŋ chēle̍ŋndo̍ŋ ni᷄ŋ nda̍  .
46012029	Le̍la̍ŋ , ō cho̍ wa᷅ŋnda̍ fa̍ū le̍ a̍ wa᷅ wa̍nāā Chi̍i̍sū ve᷅m hɔ̄ltē ndɔ̄ le̍ , kɛ̄lɛ̄ŋgāā mā wa̍ wānāa̍ su̍a̍ā le̍ Mɛ̄lɛ̄ka̍ wa̍ , kɛ̄lɛ̄ŋgāā mā wa̍ wānāa̍ pɛ̍ɛ̍kū wa᷅ŋnda̍ sūɛ̍i̍ Mɛ̄lɛ̄kɛ̍i̍ ya̍ le̍ . Ndu̍yɛ̍ , ō cho̍ wa᷅ŋnda̍ fa̍ū le̍ a̍ to̍sā kɔ̄ndɔ̄fi̍lta̍ŋ te̍  .
46012030	Ō cho̍ wa᷅ŋnda̍ fa̍ū le̍ a̍ nɔ᷅ kpa̍a̍yāa̍ mā sīŋgi̍ wānāā lānāāwa̍ le̍ . Ō cho̍ wa᷅ŋnda̍ fa̍ū le̍ a̍ su̍a̍ā o̍ sɔ̄ɔ̍ŋ ma̍ŋgālāŋ chēle̍ŋndo̍ŋ ni᷄ŋ te̍ . Ndu̍yɛ̍ , ō cho̍ wa᷅ŋnda̍ fa̍ū le̍ a̍ nɔ̍lā mā tɛ̄ɛ̄si̍a̍l wāŋnda̍ sɔ̄ɔ̍ŋ ma̍ŋgālāŋ chēle̍ŋ wāŋnda̍ sūāā wo̍ŋ te̍  .
46012031	Kɛ̍ ndu̍yɛ̍ , lā lāndu̍ŋ kɔ̍l le̍ sɔ̄ɔ̍ŋ cho̍ sɔ̄ɔ̍ŋ le̍bo̍llo̍ŋ ndo̍ŋ . Ndu̍yɛ̍ , sūɛ̍i̍ le̍bo᷅lle̍ kpo̍u̍ ndi̍ ya̍ I̍ cho̍ he̍ī hūnɔ̄ɔ̄ nya̍ chɔ̄m ni̍  .
46013001	Ā yɔ᷄ŋ bɛ̍ɛ̍ mī I̍ nɔ̍la̍ mī di̍mi̍ sɔ̄ɔ̍ŋ ma̍ŋgāla᷄ŋ kpo̍u̍ o̍ chi̍e̍ēŋndo̍ chōo̍ , a̍ sɔ̄ɔ̍ŋ ki̍i̍la̍a̍ Mɛ̄lɛ̄ka̍a̍ chōo̍ cho̍o̍ a̍ di̍mī bɛ̍ɛ̍ wo̍ŋ , kɛ̍ tē I̍ ka̍a̍la̍ cha̍a̍ŋ nī wa᷅na̍ chi̍o̍o̍ le̍ mɛ̄ɛ̍ nyɛ̄ o̍ nyɛ̄ ya̍ I̍ wa᷅ di̍mīo̍o̍ , bɔ̄ɔ̄lūū fo̍ndō fu̍u̍ ko̍ni̍ o̍ wa᷅ ni̍  .
46013002	Ndu̍yɛ̍ , ā yɔ᷄ŋ bɛ̍ɛ̍ mī I̍ nɔ̍la̍ mī di̍mu̍l wāŋnda̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ , kɛ̄lɛ̄ŋgāā mī I̍ si̍na̍ nyɛ̄ o̍ nyɛ̄ fe̍e̍ cho̍ ō vīāŋna᷄ŋ , mī I̍ nɔ̍ dɛ̍nɛ̍ si̍nāa̍ kpo̍u̍ , ndu̍yɛ̍ , ō wa̍ bɛ̍ɛ̍ mī I̍ nɔ̍ lāāla᷄ŋndo̍ māā ā yɔ᷄ŋ bɛ̍ɛ̍ āā pēmbēi̍ ni̍ , mī nɔ̍la̍ mī di̍mu̍l ndi̍ a̍a̍ , Fa̍ŋa̍ŋ , o̍ ko̍ŋ kɔ̍ɔ̍lī , mī ī fāŋa̍ŋ , kɛ̍ , tē I̍ ka̍a̍la̍ chāa̍ŋ nī wa᷅na̍ chi̍o̍o̍ le̍ mɛ̄ɛ̍ I̍ cho̍ nyɛ᷅ o̍ nyɛ̄ kpo̍so̍ŋ te̍  .
46013003	Ndu̍yɛ̍ , ā yɔ᷄ŋ bɛ̍ɛ̍ nyɛ̄m nu᷄ŋ kpo̍u̍ mī I̍ chi̍i̍ wāŋnda̍ mu̍ŋ kē kɛ̄lɛ̄ŋgāā , mī chɛ̍l bɛ̍ɛ̍ mā lōm ya̍ chi̍li̍kɔ̍ , kɛ̍ tē I̍ ka̍a̍la̍ cha̍a̍ŋ nī wa᷅na̍ chi̍o̍o̍ le̍ , mu̍ŋ fa̍ū ŋ̄ ma̍lā ya̍ kpo̍so̍ŋ te̍  .
46013004	Kāni̍ fo̍ndōle̍ , tē ō wa̍ pɛ̍ mā ka̍a̍la̍ wāŋndo̍ , bīūwɔ᷄ŋndo̍ ŋ̄ bīūnūŋ ndu̍ ni̍ . Tē ō wa̍ pɛ̍ mā ka̍a̍la̍ wāŋndo̍ , kɛ̄ndɛ̄i̍ ŋ̄ tōsāl ndu̍ ni̍ . Wāna̍ ka̍a̍la̍ chāa̍ŋ ndɔ̄ wa᷅na̍ chi̍o̍o̍ pɛ̍ , ō lu̍e̍ī le̍hɔ̍l o̍ nyɛ̄ chāa̍ŋ ndɔ̄ nɔ̍ wo̍ le̍ . Wāna̍ ka̍a̍la̍ wo̍ , ō ve᷅ wa᷅na̍ yōŋgā le̍ , ō ve᷅ wa᷅na̍ da̍ŋga̍ le̍  .
46013005	Wāna̍ ka̍a̍lā cha̍a̍ŋ ndɔ̄ wa᷅na̍ chi̍o̍o̍ wo̍ , ō nɔ᷅ ma̍ndā wɔ̄ɔ̍ŋ te̍ , ndu̍yɛ̍ , ō ve᷅ le̍ dɛ̍nɛ̍ ndɔ̄ kɛ̍ndɔ̄ɔ̍ ko̍ni̍ le̍ o̍ la̍ndūŋ kɔ̍l te̍ . Wāna̍ ka̍a̍la̍ wo̍ , ō cho̍ wa᷅na̍ tu̍u̍lu̍ kɔ̄l chɔ̍ chɔ̍ le̍ , ndu̍yɛ̍ , ō cho̍ wa᷅na̍ ma̍nda̍ sūɛ̍i̍ nɛ̍i̍ya᷄ŋ o̍ kɔ̄l te̍  .
46013006	Wāna̍ ka̍a̍lā cha̍a̍ŋ ndɔ̄ wa᷅na̍ chi̍o̍o̍ wo̍ , ō ni᷅ŋ kɔ̍l le̍ mɛ̄ɛ̍ chāa̍ŋ ndɔ̄ be̍ndu᷄ŋ mbo̍ tōsā yɔ̄ŋ wɔ̄ɔ̍ŋndo̍ yɛ̍ le̍ . Ndu̍yɛ̍ , tē wāŋndo̍ tōsa̍ sūɛ̍i̍ cho̍ sa̍kpō le̍ tōsāa̍ ve̍ pɛ̍ , kɔ̄llo̍ o̍ na᷅ŋ ni̍  .
46013007	Wāna̍ ka̍a̍la̍ ho̍ō wo̍ , dɛ̍nɛ̍ o̍ dɛ̍nɛ̍ nda̍ tōsa̍l ndu̍ , bīūwɔ᷄ŋndo̍ o̍ bi̍u̍nu̍ŋ ni̍ . Ndu̍yɛ̍ , ō cho̍ wa᷅na̍ ki̍i̍sa̍ŋ a̍ chāa̍ŋ ndɔ̄ le̍ . O̍ īsɔ̄ɔ̍ o̍ īsɔ̄ɔ̍ ni̍ŋ tīīnda᷄ŋndo̍ o̍ nɔ᷅ ni̍ māā dɛ̍nɛ̍ kɛ̍ndɛ̄ chō fūlā lēni᷄ŋ . Ndu̍yɛ̍ , wānā bīūwɔ᷄ŋndo̍ o̍ cho̍ o̍ īsɔ̄ɔ̍ o̍ īsɔ̄ɔ̍ ni̍ŋ ni̍  .
46013008	Kāālāa̍ ndu̍ cho̍ nyɛ̍ mɛ̍ɛ̍lu̍ le̍ . Kɛ̍ , bōōndi̍i̍ cho̍ fūūlūū wānā di̍mūl lɛ̍ ni̍ŋ wa̍nā yo̍ōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ le̍ . Wānāa̍ su̍a̍ā o̍ sɔ̄ɔ̍ŋ ma̍ŋgālāŋ chēle̍ŋ ni᷄ŋ nda̍ , bōōndi̍i̍ cho̍ fūūlūū ā su̍ū lɛ̍ ni̍ŋ o̍ sɔ̄ɔ̍ŋ mu̍ŋ ni᷄ŋ te̍ . Chīēī dɛ̍nɛ̍ si̍nāa̍ bɛ̍ɛ̍ ō chō mɛ̄ɛ̄lū  .
46013009	Kāni̍ fo̍ndōle̍ , a̍ dɛ̍nɛ̍ si̍nāā kālāa̍ o̍kɔ̄ɔ̄ bɛ̍ɛ̍ , sɔ̄ɔ̍ŋ ŋ̄ ti᷄ŋ ko̍ni̍ na̍a̍ ŋ̄ sīnā wɔ̍ bōōnde̍i̍ he̍ī ni̍ . Ndu̍yɛ̍ , yōōŋgu̍ cha᷅ŋ o̍ Mɛ̄lɛ̄ka̍ lo̍ mī ŋ̄ dīmūl wa᷅ŋnda̍ ndu̍ wo̍ bɛ̍ɛ̍ , ŋ̄ chi̍ī wɔ̍ ndu̍ sɔ̄lā kpo̍u̍ le̍  .
46013010	Kɛ̍ , pāa̍le̍ Mɛ̄lɛ̄ka̍ sīōū ni̍ŋ na̍a̍ nyɛ̄ o̍ nyɛ̄ fe̍e̍ chɔ᷅m nde̍ŋ , o̍ pāa̍le̍ le̍ŋ chōo̍ sɔ̄ɔ̍ŋ na̍a̍ ŋ̄ chīi̍ yɔ̍ sɔ̍lā le̍ wo̍ŋ ŋ̄ chō mɛ̄ɛ̄lū ni̍  .
46013011	Bōōndi̍i̍ ya̍ I̍ wa̍ chūāāmbɔ̄ pɔ̄mbɔ̄ ve̍ māā chūāāmbɔ̄ ko̍ ya̍ i̍i̍ su̍a̍ā ni̍ . Bōōndi̍i̍ ke̍ŋ , o̍ nɛ̄i̍ īchūāāmbɔ̄ya̍a̍ chōo̍ ko̍ , ya̍ i̍i̍ cha᷅ nyɛ̄ o̍ nyɛ̄ ni̍ . Yīya᷄ŋnda̍ īchūāāmbɔ̄ya̍la̍ŋ ko̍ni̍ ya̍ i̍i̍ yi̍yāŋ ni̍ . Kɛ̍ , bōōndi̍i̍ ya̍ I̍ cho̍ ni᷅ŋ he̍ī wānā ba̍nā ve̍ , I̍ chi̍i̍ ni᷅ŋ a̍ sɔ̄ɔ̍ŋ ŋ̄chūāāmbɔ̄ya̍ŋ  .
46013012	Mɛ̄ɛ̍ wāŋndo̍ ō wā nu̍a̍nɔ᷄ŋndo̍ nu̍a̍ā o̍ tōfa᷅ŋndo̍ ni̍ŋ ō chi᷅ la̍pi̍ le̍ , mbo̍ wa̍ chɔ̄ŋnɔ᷄ŋndo̍ yi̍fīdīī yɛ̍ , le̍nde̍ na̍a̍ ŋ̄ chō wɔ̄ nyɛ̄ o̍ nyɛ̄ chɔ̄ɔ̍ te̍le̍ŋndo̍ ho̍ō ni̍ . Kɛ̍ , pāa̍le̍ cho̍ hūnɔ̄ɔ̄ fūūlūū mī nyɛ̄ o̍ nyɛ̄ ō hu᷄ŋ wa᷅ ō chɔ̄ɔ̄māā nyɛ̄ kɛ̄ndɛ̄ wa̍la̍ŋ nāa̍ na̍a̍ chūā . Sɔ̄ɔ̍ŋ ŋ̄ ti᷄ŋ ko̍ni̍ ya̍ I̍ si̍nā pɛ̍ŋgo̍o̍ ho̍ō ni̍ . Kɛ̍ , o̍ pāa̍le̍ le̍ŋ chōo̍ I̍ cho̍ hūnɔ̄ɔ̄ nyɛ̄ o̍ nyɛ̄ fe̍e̍ si̍nā kpo̍u̍ , mɛ̄ɛ̍ Mɛ̄lɛ̄ka̍ sīnā nu̍a̍ā kpo̍u̍ a̍ ya̍ o̍kɔ̄ɔ̄ yɛ̍  .
46013013	Sɔ̄ɔ̍ŋ sa̍lā yāa̍ wo̍ŋ mu᷅ŋ , mu̍ŋ cho̍ wā le̍ fɛ̍ɛ̍ŋ a̍ fɛ̍ɛ̍ŋ ni̍ . Mu̍ŋ cho̍ ni̍ , lāāla᷄ŋndo̍ , a̍ hɔ̄lte̍ŋ wāa̍ o̍ nɛ̄ī , a̍ kāālāa̍ . Ndu̍yɛ̍ , sɔ̄ɔ̍ŋ ŋga̍a̍ wo̍ŋ mu᷅ŋ , kāālāa̍ hi̍o̍ū kpo̍u̍  .
46014001	Le̍la̍ŋ , wāŋnda̍ kāālāa̍ ī wa̍ su̍ɛ̍i̍ tāse̍i̍ ī nya̍ lāndu̍ŋ kɔ̍l le̍ ndi̍ ve̍ . Ndu̍yɛ̍ , yēēmɛ̍i̍ ī wa̍ nya̍ kpe̍e̍kpe̍i̍ le̍ nyɛ̄m Nyi̍na̍ Kāsi̍ Mɛ̄lɛ̄ka̍a̍ ō kē wa̍nāā lāāla᷄ŋnda̍ wo̍ŋ , tāāma̍ yōōŋgu̍ Mɛ̄lɛ̄ka̍a̍ wāŋnda̍ dīmūllo̍  .
46014002	Wāna̍ su̍a̍ā o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ ndo̍ , ō cho̍ o̍ ŋ̄wāŋndā chīe̍e̍ lo̍ le̍ o̍ wa᷅ sūɛ̍i̍ le̍ . Nāa̍ Mɛ̄lɛ̄ka̍ chūā ko̍ni̍ o̍ wa᷅ su̍ɛ̍i̍ ni̍ , kāni̍ fo̍ndōle̍ , wānā o̍ wānā si̍nā nyɛ᷅ o̍ wa᷅ di̍mīo̍o̍ wo̍ pɛ̄ŋgu̍ le̍ . Sɔ̄ɔ̍ŋ cho̍ ŋ̄ vīāŋna᷄ŋ ndo̍ŋ mu̍ŋ o̍ wa᷅ di̍mīo̍o̍ ni̍ . Nyi̍na̍ Mɛ̄lɛ̄ka̍a̍ ndu̍ ke᷅ ndu̍ kpāāyāa̍ le̍ mu̍ŋ dīmīo̍o̍ ni̍  .
46014003	Kɛ̍ , wāna̍ di̍mūl ho̍ō wāŋnda̍ yōōŋgu̍ Mɛ̄lɛ̄ka̍a̍ wo̍ ndu̍ ndu̍ , nāa̍ wāŋnda̍ chūā o̍ wa᷅ sūɛ̍i̍ ni̍ . Ndu̍yɛ̍ , dīōmndā o̍ su̍a̍ā la̍ŋ lā lūēī ku̍ndā wānāā lāāla᷄ŋnda̍ kpāāyāa̍ le̍ hīōūwɔ̄ɔ̍ lāchī a̍ lāāla᷄ŋndo̍ . Lā tōsā mā sɔ̄la̍ kɔ̄ltā sīmūlāāla̍ŋ , ndu̍yɛ̍ vɛ̍lɛ̄ , mī lā dɛ̄ɛ̄ni̍a̍a̍ nda̍ kɔ̄lta̍ŋ  .
46014004	Wāna̍ su̍a̍ā ho̍ō o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ ndo̍ ndu̍ ndu̍ , ndu̍ pi̍la̍ ko̍ni̍ wa᷅ ma̍la᷄ŋndo̍ ni̍ . Kɛ̍ , wāna̍ di̍mūl ho̍ō wāŋnda̍ yōōŋgu̍ Mɛ̄lɛ̄ka̍a̍ wo̍ ndu̍ ndu̍ , ku̍ndā wānāā lāāla᷄ŋnda̍ fa̍ū o̍ ma̍lā mbō hīōū lāchī ni̍  .
46014005	I̍ yēēma̍ māā nya̍ kpo̍u̍ lā sōo̍ ko̍ o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ . Kɛ̍ ndu̍yɛ̍ , nyɛ̄ ya̍ I̍ hɛ̍na̍ŋ mī lā hīōū kɔ̄l lāndɔ᷄ŋ o̍ ndu̍ wo̍ , ndu̍ cho̍ wāŋnda̍ yōōŋgu̍ Mɛ̄lɛ̄ka̍a̍ dīmūllo̍ ni̍ . Wāna̍ di̍mūl ho̍ō wāŋnda̍ yōōŋgu̍ Mɛ̄lɛ̄ka̍a̍ wo̍ ndu̍ hi̍a̍ū ku̍ndā wānāā lāāla᷄ŋnda̍ mālā a̍ wāna̍ su̍a̍ā o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ ndo̍ , mɛ̄ɛ̍ ni᷅ŋ dɔ̍ɔ̍ mī wānā wa̍ o̍ nɔ̍lā mbō hīvi̍ dīōmndā lāŋ wāŋnda̍ o̍ lānī , mī ku̍ndā wānāā lāāla᷄ŋnda̍ ō sɔ̄la̍ mālāa̍ o̍ la̍ŋ ni̍ŋ ndo̍  .
46014006	Chāāŋāā nīa̍a̍ , tē ō wa̍ pɛ̍ mī hi᷅ŋ nāa̍ nya̍ chūā , mī I̍ sa̍a̍ sūɛ̍i̍ o̍ sūɛ̍i̍ ma̍ŋgālɛ̄ī chēle̍ŋ ni᷄ŋ , dīōmndā lāŋ lā nɔ̄lā pa̍ mī lā māla̍ nya̍ ? Lā ma̍lā nya̍ kpo̍so̍ŋ te̍ . Sɔ̄ɔ̍ŋ Mɛ̄lɛ̄ka̍ chɔ̄m ya̍ wo̍ŋ nya̍ dīmūllo̍ , a̍ sɔ̄ɔ̍ŋ dɛ̍nɛ̍ si̍na᷄ŋ nya̍ chɔ̄mndo̍ a̍ Mɛ̄lɛ̄ka̍ o̍kɔ̄ɔ̄ , a̍ nya̍ yōōŋgu̍ Mɛ̄lɛ̄ka̍a̍ chɔ̄mndo̍ , a̍ nya̍ sūɛ̍i̍ Mɛ̄lɛ̄kɛ̍i̍ pɛ̄ɛ̄kōo̍ , mu̍ŋ ma̍lā nya̍ ni̍  .
46014007	Ā yɔ᷄ŋ bɛ̍ɛ̍ āā nyɛ̄m chāāŋ yɔ̄ŋa᷄ŋ mɛ̄ɛ̍ sɛ̄ŋnde̍ŋ a̍ tōwāa̍ ŋ̄ chō nu̍a̍ā yɛ̍ , mɛ̄ɛ̍ mī wāŋndo̍ hɔ̄ŋ mu̍ŋ kɛ̄lɛ̄ŋgāā mbō lɔ̄ɔ̄ mu̍ŋ mɛ̄ɛ̍ chōnde̍i̍ ī chō yɛ̍ , mālāŋ wānā si̍nā cho̍ndi̍i̍ ka̍lɛ̄i̍  .
46014008	Ndu̍yɛ̍ , wāna̍ hu̍āŋ pu̍tɛ̍nɛ̍i̍ so̍vɛ̄i̍ya̍ wo̍ bɛ̍ɛ̍ tē ō cho̍ mbō hɔ̄ŋ ndu̍ mā sīna̍ māā hɔ̄ŋɔ̄ɔ̍ cho̍ le̍ mā bɛ̄ɛ̄ndi̍a̍ŋ le̍ chɔ̄ūwo̍ wo̍ le̍ , so̍vɛ̄i̍ya̍ ā bɛ̍ɛ̍ndīāŋ le̍ chɔ̄ūwo̍ le̍  .
46014009	Ndu̍ yɔ̄nūŋ māā īsɔ̄ɔ̍ ni̍ . Tē ō wa̍ pɛ̍ mī lā sōō o̍ sūɛ̍i̍ ma̍ŋgālɛ̄ī chēle̍ŋ ni᷄ŋ ī wānā si̍nā le̍ ve̍ , wānā bɛ̍ɛ̍ si̍nā nyɛ᷅ nya̍ wā dīmīo̍o̍ wo̍ pɛ̄ŋgu̍ le̍ . Mɛ̄ɛ̍ o̍ he̍ī ni᷄ŋ , dīōmndā nyāla̍ŋ ko̍ni̍ nya̍ wā la̍ŋ tɛ̄ɛ̄mbūūwo̍ ni̍  .
46014010	Mɛ̄ɛ̍ sɔ̄ɔ̍ŋ ma̍ŋgālāŋ wāŋnda̍ dīmī o̍ chi̍e̍ēŋndo̍ ni᷄ŋ ndo̍ŋ ŋ̄ chō nu̍a̍ā yɛ̍ bɛ̍ɛ̍ , mi̍ chē bɛ̍ɛ̍ mi̍ ŋ̄ wā ta̍u̍ ta̍u̍ , kɛ̍ ndu̍yɛ̍ , mɛ̄ɛ̍ ŋ̍ cho̍ kpo̍u̍ ī pīlɛ̍ bɛ̍ɛ̍ cho̍ mī ŋ̄wāŋ ā kɛ̄ɛ̍ ndi̍ tūēīyɔ̄ɔ̄ le̍  .
46014011	Kɛ̍ , tē wa̍ pɛ̍ mī wāŋndo̍ ō dīmi̍ sūɛ̍i̍ ma̍ŋgālɛ̄ī ya̍ si̍nā pɛ̍ŋgu̍ le̍ ve̍ , mɛ̄ɛ̍ wānā ko̍ŋ ō wā ma̍wa̍ā ya̍ o̍ hɔ̄l māā wānā che᷅le̍ŋ . Ya̍ bɛ̍ɛ̍ wānā che᷅le̍ŋ ndo̍ ko̍ni̍ ya̍ wa᷅ ndu̍ o̍ hɔ̄l ni̍  .
46014012	Le̍nde̍ ko̍ni̍ i̍ cho̍ a̍ nya̍ ni̍ . Mɛ̄ɛ̍ nya̍ nɔ̄ nu̍a̍ā yēēmɛ̍i̍ ta̍u̍ le̍ nyɛ̄m Nyi̍na̍ Kāsi̍ Mɛ̄lɛ̄ka̍a̍ ō kē wa̍nāā lāāla᷄ŋnda̍ wo̍ŋ sɔ̄lāa̍ yɛ̍ , lā kīndi̍ kpo᷅ke̍ , le̍ mī lā tōsa̍ wa̍llo̍ a̍ nyɔ̄ɔ̍ŋ ŋ̍ ma̍lā le̍ ku̍ndā wānāā lāāla᷄ŋnda̍ hīvīo̍o̍ lāchī wo̍ŋ , mbo̍ hīāū ŋ̄ tɔ᷄ŋ kpo̍u̍  .
46014013	Le̍ he̍ī , wāna̍ su̍a̍ā ho̍ō o̍ sūɛ̍i̍ ma̍ŋgālɛ̄ī chēle̍ŋ nde̍ ni᷄ŋ ndo̍ ō pīɛ̍i̍ ni̍ko̍ Mɛ̍lɛ̄ka̍ le̍ mbō nɔ̄la̍ dīōmndā lāŋ hīvīo̍o̍ wāŋnda̍ o̍ lānī  .
46014014	Kāni̍ fo̍ndōle̍ , tē ō wa̍ pɛ̍ mī I̍ wa̍ Mɛ̄lɛ̄ka̍ pīɛ̄īyo̍ o̍ sūɛ̍i̍ ma̍ŋgālɛ̄ī chēle̍ŋnde̍ ni᷄ŋ , bāā mi̍ nyi̍nā nūu̍ ō wa̍ pīɛ̄īle̍ŋ kpe̍e̍kpe̍i̍ , kɛ̍ ndu̍yɛ̍ , I̍ si̍nā nyɛ᷅ ya̍ I̍ wa᷅ di̍mīo̍o̍ wo̍ pɛ̄ŋgu̍ le̍  .
46014015	Le̍ he̍ī , nyɛ̄ ya̍ I̍ cho̍ tōsā wo̍ ndu̍ cho̍ ho̍ō ni̍ . Tē I̍ wa̍ Mɛ̄lɛ̄ka̍ pīɛ̄īyo̍ pɛ̍ , Nyi̍nā nūu̍ ō wā pi̍ɛ̍īle̍ŋ , kɛ̍ ndu̍yɛ̍ , mī pi̍ɛ̍i̍ vɛ̄lɛ̄ o̍ sūɛ̍i̍ ya̍ I̍ si̍nā pɛ̍ŋgu̍ ve̍ ni᷄ŋ . Chōnde̍i̍ bɛ̍ɛ̍ , tē I̍ wa̍ sōlīo̍o̍ pɛ̍ , nyi̍nā nūu̍ ō wā cho̍nde̍i̍ , kɛ̍ ndu̍yɛ̍ mī I̍ cho̍ndu̍ vɛ̄lɛ̄ o̍ sūɛ̍i̍ ya̍ I̍ si̍nā pɛ̍ŋgu̍ ve̍ ni᷄ŋ  .
46014016	Kāni̍ fo̍ndōle̍ , tē ō wa̍ yɛ̄ mā wa̍ Mɛ̄lɛ̄ka̍ līsāa̍ , kɛ̍ ndu̍yɛ̍ , nyi̍nā nūmndo̍ ko̍ni̍ wa᷅ ndu̍ līsāa̍ ni̍ , kɛ̍ a̍ li̍sā ndu̍ o̍ sūɛ̍i̍ ŋ̄ sīnā pɛ̍ŋgu̍ ve̍ ni᷄ŋ te̍ . Tē ī yɔ̄nu̍ŋ le̍nde̍ pɛ̍ , līsā ŋ̄ wā ko̍ŋ Mɛ̍lɛ̄ka̍ wo̍ , wānāa̍ wa᷅ nya̍ tɛ̄ɛ̄ŋ ā si̍nā nyɛ᷅ ŋ̄ chō dīmīo̍o̍ wo̍ pɛ̄ŋgu̍ le̍ wa̍ , nda̍ nda̍ di̍mī nu̍a̍ā āā , “ Ī yɔ̄nu̍ŋ le̍nde̍ fɔ̍ le̍ . ”
46014017	Ō wa̍ bɛ̍ɛ̍ mā wa̍ Mɛ̄lɛ̄ka̍ līsāa̍ o̍ pīɛ̄īle̍ŋ ni᷄ŋ nyɛ̄ kɛ̄ndɛ̄ kpe̍e̍kpe̍i̍ le̍nde̍ , wānā ko̍ŋ ndu̍ sɔ̍lā ma̍lā le̍ni᷄ŋ te̍  .
46014018	Ya̍ Pɔ̍ɔ̄ , I̍ me̍l Mɛ̄lɛ̄ka̍ ba̍li̍ka̍ . Kāni̍ fo̍ndōle̍ , I̍ su̍a̍ā o̍ sɔ̄ɔ̍ŋ ma̍ŋgālāŋ chēle̍ŋ ni᷄ŋ I̍ hi̍o̍ū nya̍ kpo̍u̍  .
46014019	Kɛ̍ ndu̍yɛ̍ o̍ ko̍ŋ ni̍ŋ fa̍ū , tē I̍ wa̍ o̍ bɔ̄ŋa᷅ŋ wānāā lāāla᷄ŋnda̍ ni᷄ŋ pɛ̍ , I̍ su̍a̍ā ma̍su̍a̍ā dīōmnda̍ŋ lā bīŋgī , kɛ̍ ndu̍yɛ̍ mī wāŋnda̍ ā sīna̍ nyɛ̄ ya̍ I̍ wa᷅ di̍mīo̍o̍ wo̍ pɛ̄ŋgu̍ , o̍ ko̍ŋ mī I̍ nɔ̍lā mī pɛ̍ɛ̍ku̍ nda̍ sūɛ̍i̍ Mɛ̄lɛ̄kɛ̍i̍ . Ko̍ŋ ya̍ hi̍o̍ū hɛ̄na᷄ŋ a̍ sūɛ̍i̍ ta̍u̍ o̍ sūɛ̍i̍ ma̍ŋgālɛ̄ī chēle̍ŋ nde̍ ni᷄ŋ  .
46014020	Chāāŋāā nīāā wa̍nāā lāāla᷄ŋnda̍ o̍ Chi̍i̍sū ni̍ŋ , lā nɔ᷅ yīya᷄ŋnda̍ŋ māā lāchūāāmbɔ̄ le̍ . Yīya᷄ŋnda̍ nya̍la̍ŋ lā wa̍ māā lāka̍a̍so̍ŋ . Kɛ̍ ndu̍yɛ̍ vɛ̍lɛ̄ , kɔ̄lta̍ŋ lā wa̍ nya̍ ni᷄ŋ wa̍la̍ŋ mɛ̄ɛ̍ kɔ̄ltā chūāāmbūa̍a̍ lā chō yɛ̍  .
46014021	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Ya̍ Ma̍sānɔ̄ɔ̍ Mɛ̍lɛ̄ka̍ , I̍ cho̍ tōsā mī wānāa̍ su̍a̍ā sɔ̍ɔ̍ŋ ma̍ŋgālāŋ chēle̍ŋ ndo̍ŋ nda̍ā sōō nāa̍ wānāā nīa̍a̍ chūā . Wānāā lēkāa̍wa̍ o̍ sōndō ya̍ I̍ du̍a̍ū ni̍ŋ di̍ōmnda̍ŋ ni̍ mā dīmu̍l nda̍ . Kɛ̍ o̍ ko̍ŋ ni̍ŋ kpo̍u̍ , ā ye᷅ŋ ni̍ŋ ya̍ lānī le̍ . ”
46014022	Le̍la̍ŋ mī di̍mu̍l nya̍ , sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋ ni᷄ŋ ŋ̄ cho̍ māchūāā le̍ wāa̍ māā tāāmāsi̍ le̍ wānāa̍ cho̍ wa̍nāā lāāla᷄ŋ o̍ Chi̍i̍sū ni̍ŋ te̍ wa̍ . Ō cho̍ le̍ wānāā lāāla᷄ŋnda̍ le̍ . Le̍nde̍ ko̍ni̍ , wāŋnda̍ yōōŋgu̍ Mɛ̄lɛ̄ka̍a̍ dīmūllo̍ ō chō māchūāā le̍ wāa̍ māā tāāmāsi̍ le̍ wānāā lāāla᷄ŋnda̍ o̍ Chi̍i̍sū ni̍ŋ . Ō cho̍ le̍ wānāa̍ cho̍ wa̍nāā lāāla᷄ŋ te̍ wa̍ le̍  .
46014023	Le̍la̍ŋ , tē ō wa̍ yɛ̄ mī ku̍ndā wānāā lāāla᷄ŋnda̍ kpo̍u̍ ā chūūŋgi̍āŋ , kɛ̍ mī nda̍ kpo̍u̍ a̍ sa̍a̍ sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋ ni᷄ŋ , ndu̍yɛ̍ , mī wāna̍ si̍nā a̍ ke̍ŋ o̍kɔ̄ɔ̄ le̍ wo̍ , kɛ̄lɛ̄ŋgāā wāna̍ cho̍ wa̍nā la̍a̍la᷄ŋ te̍ wo̍ mbō wa̍ o̍ bɔ̄ŋa᷅ŋ kōŋ ni᷄ŋ , nu̍a̍ā ko̍ni̍ o̍ di̍mī ni̍ āā , “ Sēēmāa̍ wāŋnda̍ ha̍ā chō ni̍ . ”
46014024	Kɛ̍ , tē nda̍ kpo̍u̍ a̍ wa̍ yōōŋgu̍ Mɛ̄lɛ̄ka̍a̍ dīmīo̍o̍ pɛ̍ , o̍ ko̍ŋ mī wāna̍ cho̍ wa̍nā la̍a̍la᷄ŋ tē wo̍ , kɛ̄lɛ̄ŋgāā wāna̍ si̍nā su̍ɛ̍i̍ wa̍ā le̍nde̍ le̍ wo̍ mbō wa̍ o̍ bɔ̄ŋa᷅ŋ kōŋ ni᷄ŋ pɛ̍ , ō chō yōōŋgū kōŋ tūēīyɔ̄ɔ̄ . O̍ ko̍ŋ , ō nɔ̄lā mbō sīna̍ yɔ̄ŋ ndɔ̄ wɔ̍ɔ̍ŋndo̍ pɛ̄ŋgu̍ . Ndu̍yɛ̍ nyɛ̄ o̍ tu̍ɛ̍ī ko̍ŋ ndo̍ tōsā mī kɔ̄l ndɔ̍ ndu̍ pi̍la̍a̍ kɔ̄ɔ̄sa̍ a̍ ndu̍  .
46014025	Ndu̍yɛ̍ , tē ī yɔ̄nu̍ŋ le̍nde̍ pɛ̍ , ō nɔ̄lā nyɛ̄ o̍ nyɛ̄ wɔ̄ɔ̍ŋ o̍ to̍sa̍ mbo̍ wā ō vīāŋāā o̍ kɔ̄l ndɔ̄ɔ̍ ni᷄ŋ , mbō chɔ̄ɔ̄mu̍u̍ ndu̍ pa̍ku̍ wa᷅ŋnda̍ o̍ hɔ̄l . O̍ ko̍ŋ kɔ̍ɔ̍lī , mbō tūndū bōlle̍ŋ mbō līsa̍ Mɛ̄lɛ̄ka̍ . Mɛ̄ɛ̍ o̍ he̍ī ni᷄ŋ wānā wa̍ā le̍nde̍ nɔ̍lā mbō dīmi̍ āā , “ Tōnya̍ kpe̍e̍kpe̍i̍ , Mɛ̄lɛ̄ka̍ chō nya̍ tɛ̄ɛ̄ŋ . ”
46014026	Chāāŋāā nīāā wa̍nāā lāāla᷄ŋnda̍ , nyɛ̄ ya̍ I̍ cho̍ dīmīo̍o̍ wo̍ ndu̍ cho̍ ni̍ māā tē lā chūūŋgi̍āŋ le̍ bɔ̄ŋa᷅ŋ Mɛ̄lɛ̄ka̍a̍ pɛ̍ , mɛ̄ɛ̍ nya̍ tōsā yɛ̍ cho̍ ho̍ō ni̍ . Tē wāŋndo̍ ō pīlɛ̍ yɔ̄ŋgu̍ chōnde̍i̍ ni̍ , ō pīlɔ̍ɔ̄ wa̍ le̍ wāŋnda̍ sūɛ̍i̍ Mɛ̄lɛ̄kɛ̍i̍ pɛ̄ɛ̄kōo̍ . Ndu̍yɛ̍ , wāna̍ Mɛ̄lɛ̄ka̍ chɔ᷄m īsɔ̄ɔ̍ pɛ̍ , ndu̍ di̍mu̍l wāŋnda̍ . Wāna̍ su̍a̍ā o̍ sūɛ̍i̍ ma̍ŋgālɛ̄ī chēle̍ŋ nde̍ ni᷄ŋ ndo̍ , ndu̍ so̍ō . Wāna̍ tu̍ɛ̍ī nyɛ᷅ o̍ di̍mi̍ o̍ sūɛ̍i̍ ma̍ŋgālɛ̄ī kēŋ ni᷄ŋ ndo̍ , ndu̍ hi̍vi̍ wāŋnda̍ o̍ lānī . Lā tōsa̍ he̍ī le̍ mī ku̍ndā wānāā lāāla᷄ŋnda̍ ō sɔ̄la̍ mālāa̍ , mbō hīōū lāchī  .
46014027	Tē ō wa̍ pɛ̍ mī ŋ̄wāŋ ā wa̍ nya̍ tɛ̄ɛ̄ŋ mā nɔ̄ kpāāyāa̍ le̍ sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ pɛ̍ , mɛ̄ɛ̍ ā sōo̍ a̍ pi̍lɛ̍ŋ pi̍lɛ̍ŋ . Kɛ̍ ā hi̍a̍ū ā ŋīɔ̍ɔ̍ŋ kɛ̄lɛ̄ŋgāā ā yāa̍ o̍ bɔ̄ŋa᷅ŋ o̍ bɔ̄ŋa᷅ŋ ni᷄ŋ te̍ . Ndu̍yɛ̍ , tē ā sōō pɛ̍ , mɛ̄ɛ̍ wāna̍ nɔ̍lā le̍ nyɛ̄ wāŋnda̍ sūāā o̍ sɔ̄ɔ̍ŋ ma̍ŋgālāŋ chēle̍ŋ ni᷄ŋ ndo̍ŋ hīvīo̍o̍ wāŋnda̍ o̍ lānī wo̍ , ndu̍ ndu̍ hi̍vi̍ nda̍ o̍ lānī  .
46014028	Kɛ̍ , tē wānā ve̍ o̍ ku̍ndā wānāā lāāla᷄ŋnda̍ tɛ̄ɛ̄ŋ o̍ nɔ̍ kpāāyāa̍ le̍ dīōmndā lāŋ hīvīo̍o̍ wāŋnda̍ o̍ lānī le̍ , mɛ̄ɛ̍ wānāa̍ nɔ̍ kpāāyāa̍ le̍ sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ nda̍ ā su̍a̍ā o̍ sɔ̄ɔ̍ŋ mu̍ŋ ni᷄ŋ te̍ . Ā wa̍ īsɔ̄ɔ̍ le̍ni̍ŋ pɛ̍ mɛ̄ɛ̍ ā sōo̍ o̍ kɔ̄l ni᷄ŋ nāa̍ nda̍ pi̍la̍ chūā a̍ Mɛ̄lɛ̄ka̍  .
46014029	Ndu̍yɛ̍ o̍ ko̍ŋ kɔ̍ɔ̍lī , tē wānāā ŋīɔ̍ɔ̍ŋ kɛ̄lɛ̄ŋgāā ā yāa̍ a̍ sɔ̍lā yōōŋgu̍ Mɛ̄lɛ̄ka̍a̍ le̍ wāŋnda̍ dīmūllo̍ ni̍ , ha̍ā nda̍ nda̍ wa̍ le̍ nūa̍a̍ o̍ dīōmndā lāŋ ni᷄ŋ , tē dīōmnda̍ chɛ̍ŋ o̍ Mɛ̄lɛ̄ka̍ lo̍ le̍kɛ̍ndɛ̍ī ni̍  .
46014030	Ndu̍yɛ̍ , tē ō wa̍ pɛ̍ mī Mɛ̄lɛ̄ka̍ chɔ̄ɔ̄mu̍u̍ īsɔ̄ɔ̍ nāa̍ wānā pi᷅lɛ̍ chūā nya̍ tɛ̄ɛ̄ŋ a̍ bōōndi̍i̍ wāŋndo̍ wā sūɛ̍i̍ ye̍ pɛ̍ , mɛ̄ɛ̍ wāna̍ tāse̍ wa᷅ ko̍ŋ su̍ɛ̍i̍ yo̍ ndu̍ me̍i̍ ni̍ko̍  .
46014031	Ō chō lētūu̍ le̍ mī nya̍ kpo̍u̍ mī lā wa̍ wāŋnda̍ yōōŋgu̍ Mɛ̄lɛ̄ka̍a̍ dīmūllo̍ . Kɛ̍ ndu̍yɛ̍ , ā pīlɛ̍ŋ pi̍lɛ̍ŋ nya̍ dīmī ni̍ . O̍ he̍ī ni᷄ŋ , wāŋnda̍ nɔ̄lā mā sɔ̄la̍ pɛ̄ɛ̄kōo̍ , ndu̍yɛ̍ , mā sɔ̄la̍ kɔ̄ltā nyɔ̄ɔ̄lāāla̍ŋ  .
46014032	Wānā o̍ wāna̍ di̍mūl wa᷅ŋnda̍ yōōŋgu̍ Mɛ̄lɛ̄ka̍a̍ ō chō kūēē mbō nɔ̄ kpāāyāa̍ dīōmndā o̍ nɔ̍ le̍ dīmīo̍o̍ la̍ŋ chōo̍  .
46014033	Kāni̍ fo̍ndōle̍ , Mɛ̄lɛ̄ka̍ hɛ̄na̍ŋ mī bɔ̄ŋa᷅ŋndā ndɔ̄la̍ŋ lā wa̍ la̍a̍sī la̍a̍sī le̍ . Ō hɛ̄nāŋ mī nyɛ̄ o̍ nyɛ̄ yɔ̄nu̍ŋ sa̍na̍a̍ a̍ kɔ̄l nyūlū . Mɛ̄ɛ̍ sɔ̄ɔ̍ŋ chō kɔ̄la̍ŋ o̍ ku̍ndālā wānāā lāāla᷄ŋnda̍ kpo̍u̍ tɛ̍ɛ̄ŋ yɛ̍ cho̍ ni̍ māā
46014034	tē nya̍ ku̍ndā wānāā lāāla᷄ŋnda̍ lā wa̍ o̍ bɔ̄ŋa᷅ŋ Mɛ̄lɛ̄ka̍a̍ ni᷄ŋ pɛ̍ , wāŋ lāāndūa̍a̍ nɔ̄ mā wa̍ ā mēīyāā . Ā nɔ̍ mā sōō le̍ . Kāni̍ fo̍ndōle̍ , sāwāla̍ Mɛ̄lɛ̄ka̍ ke̍ Mūu̍sē la̍ŋ lā dīmi̍ māā wāŋ lāāndūa̍a̍ nɔ̄ mā wa̍ wāŋ pīāāndūa̍a̍ o̍ bā bɛ̄ŋgu̍  .
46014035	Tē ō wa̍ mī wānā la̍nɔ̍ɔ̍ nɔ̄ nyūnā pɛ̍ , ō chu᷄m mā mīīŋgu̍ o̍ nda̍ lo̍ chīɛ̄īyo̍ . Tē ā mīīŋgu̍ pɛ̍ , ō kɔ̍ nyu̍nā pɔ̍nɔ̍ ndɔ̄ . Kāni̍ fo̍ndōle̍ , ō chō sūɛ̍i̍ lāsi̍ɔ̍mbu̍ le̍ mī wānā la̍nɔ̍ɔ̍ sōō o̍ bɔ̄ŋa᷅ŋ ku̍ndā wānāā lāāla᷄ŋnda̍ ni᷄ŋ  .
46014036	Nya̍ wāŋnda̍ Kɔ̍līŋ , bāā lā nɔ̄ mānūāā o̍ kɔ̄l māā nya̍ hi᷅ŋ a̍ sūɛ̍i̍ Mɛ̄lɛ̄kɛ̍i̍ ni̍ ? Ndu̍yɛ̍ , lā nɔ̄ mānūāā o̍ kɔ̄l māā nya̍ su̍e̍e̍ sɔ̍la̍ dīo̍m Mɛ̄lɛ̄ka̍a̍ ni̍ ?
46014037	Tē wānā o̍ wānā wa̍ nya̍ tɛ̄ɛ̄ŋ pɛ̍ mbō nɔ̄ o̍ kɔ̄l māā wāna̍ di̍mūl wa᷅ŋnda̍ yōōŋgu̍ Mɛ̄lɛ̄ka̍a̍ wo̍ o̍ cho̍ ni̍ , kɛ̄lɛ̄ŋgāā mī wānā yi̍ya̍ŋ pɛ̍ māā Nyi̍na̍ Kāsi̍ Mɛ̄lɛ̄ka̍a̍ ō ke̍ ndu̍ kpāāyāa̍ le̍ sɔ̄ɔ̍ŋ tōsāa̍ , mɛ̄ɛ̍ wānā ko̍ŋ ō sīna̍ ni̍ko̍ wa̍la̍ŋ māā dīōmndā ya̍ I̍ cho̍ la᷅ŋ pōōnyīa̍a̍ nāa̍ nya̍ chūā lāŋ , māā Māsānɔ̍ɔ̍ Mɛ̄lɛ̄ka̍ di̍mu̍l na̍a̍ wānāā lāāla᷄ŋnda̍ ni̍ māā ŋ̄ tōsa̍ le̍nde̍  .
46014038	Wānā o̍ wāna̍ sɛ̍ɛ̍ŋgi̍a̍a̍ yɛ̄ pɛ̍ māā ō cho̍ Ma̍sānɔ̄ɔ̍ le̍ di̍mu̍l na̍a̍ le̍nde̍ le̍ , mɛ̄ɛ̍ wānā ko̍ŋ nyɛ̄ o̍ nyɛ̄ o̍ di̍mu̍l nya̍ lā ya᷅ŋ ndu̍ lānī le̍  .
46014039	Le̍la̍ŋ chāāŋāā nīa̍a̍ , nyɛ̄ nya̍ lāndu̍ŋ kɔ̍l lo̍ ndu̍ cho̍ wāŋnda̍ yōōŋgu̍ Mɛ̄lɛ̄ka̍a̍ dīmūllo̍ ni̍ . Kɛ̍ ndu̍yɛ̍ , lā ku̍u̍nā vɛ̄lɛ̄ wāŋnda̍ le̍ sūɛ̍i̍ o̍ sɔ̄ɔ̍ŋ ma̍ŋgālāŋ chēle̍ŋ ndo̍ŋ ni᷄ŋ te̍  .
46014040	Kɛ̍ o̍ ko̍ŋ ni̍ŋ fa̍ū , lā tōsa̍ nyɛ᷅ o̍ nyɛ᷅ o̍ nɛ̄ī bɛ̍nda̍ wo̍ chōo̍ nyɛ̍ kɛ̄ndɛ̄ sa̍na̍a̍  .
46015001	Chāāŋāā nīāā wa̍nāā lāāla᷄ŋnda̍ o̍ Ki̍li̍tī ni̍ŋ , I̍ hɛ̍na̍ŋ nya̍ mī lā lōōnu̍ŋ Yo̍o̍ŋgū Kɛ̄ndɛ̍ Mɛ̄lɛ̄ka̍ ya̍ I̍ di̍mu̍l nya̍ wo̍ . Ndu̍ yɔ̍nūŋ ni̍ māā yōōŋgū nya̍ chɛ᷄l ho̍ō mi̍ lā sīmī lāāla᷄ŋ nyāa̍ lēchōo̍ wo̍  .
46015002	Yōōŋgū kɛ̄ndɔ̄ɔ̍ ho̍ō ndu̍ cho̍ nya̍ pīŋīo̍o̍ ni̍ , tē ō wa̍ pɛ̍ mī lā hīōū lāchī a̍ ndu̍ bīyɔ̄ɔ̍ nyɛ̄ kɛ̄ndɛ̄ kɛ̍ndɛ̍ī . Kɛ̍ , tē lā hīu̍ la̍chi̍ le̍ , mɛ̄ɛ̍ lāāla᷄ŋ nyāa̍ sīmnu᷄ŋ su̍ɛ̍i̍ fo̍ndō fu̍u̍  .
46015003	Yōōŋgū ya̍ I̍ sɔ̍la̍ wo̍ , ndu̍ ya̍ I̍ di̍mu̍l nya̍ ni̍ . Ndu̍yɛ̍ , ndu̍ cho̍ yōōŋgū lēbōllo̍ ni̍ . Yōōŋgū ko᷄ŋ cho̍ ni̍ māā Ki̍li̍tī sɔ̍la̍ pīɔ̍mndo̍ mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍ , le̍ hāli̍ kpe̍ŋ mī Mɛ̄lɛ̄ka̍ ma᷄l na̍a̍ le̍ yɔ̄ŋndā nāāla̍ wɔ̍ɔ̍ŋnda̍ŋ  .
46015004	Mɛ̄ɛ̍ nda̍ chɔ̍ ndu̍ , pālɛ̍i̍ hīōūwɔ̄ɔ̍ ī yāa̍ mi̍ Mɛ̄lɛ̄ka̍ mīŋgī ndu̍ yōōmū , mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍  .
46015005	O̍ ko̍ŋ kɔ̍ɔ̍lī , mbo̍ chɔ̄mnu᷄ŋ Pītɛ̍ . Mbo̍ chɔ̄mnu᷄ŋ vɛ̍lɛ̄ bu̍ɛ̍i̍yāā ŋ̄ wāŋ tɔ̍ a̍ wānāā ŋīɔ̍ɔ̍ŋnda̍  .
46015006	O̍ ko̍ŋ kɔ̍ɔ̍lī , mbo̍ chɔ̄mnu᷄ŋ wa̍nāā lāāla᷄ŋnda̍ ku̍ndā , nda̍ a̍a̍ hi̍o̍ū kɛ̄mɔ̄ɔ̍ lē ŋūɛ̍ɛ̍nu̍ . Wānāā kāŋ ā ti᷄ŋ ā vī ni᷅ŋ , kɛ̍ , ā ka̍ ka̍ a̍ cho̍ wɔ̄ bɛ̍ɛ̍ yo̍o̍mū mɛ̄ɛ̍ na̍a̍ ŋ̄ sūāā nu̍a̍ā yɛ̍  .
46015007	Mbo̍ chɔ̄mnu᷄ŋ vɛ̍lɛ̄ Chēmi̍si̍ . O̍ ko̍ŋ kɔ̍ɔ̍lī , mbo̍ chɔ̄mnu᷄ŋ wa̍nāā o̍ ve᷅m hɔ̄ltē ndɔ̄ wa̍ kpo̍u̍  .
46015008	O̍ mɛ̄ɛ̄lu̍la̍ŋ kpɔ̍ŋ mbo̍ chɔ̄mnu᷄ŋ ya̍ Pɔ̍ɔ̄ . Kɛ̍ ndu̍yɛ̍ , ya̍ ya̍ vīōlɔ᷄ŋ nūu̍ o̍ yu̍ŋgu̍ Mɛ̄lɛ̄ka̍a̍ chōo̍ ō wa̍ sūɛ̍i̍ kɔ̄ndɔ̄fi̍li̍  .
46015009	Ndu̍yɛ̍ , wānāā Chi̍i̍sū ve᷅m māā hɔ̄ltē ndɔ̄ wa̍ ki̍nɛ̍i̍ ya̍ hi̍o̍ū dɔ̄ɔ̄na᷄ŋ kpo̍u̍ . I̍ nɔ̍ bɛ̍ɛ̍ mī I̍ wa̍ ō vēēlāā āā , wāna̍ Chi̍i̍sū ve᷅m māā hɔ̄ltē ndɔ̄ kpo̍so̍ŋ te̍ . Kāni̍ fu̍u̍le̍ , o̍ tāse̍la̍ ndɔ̄ɔ̍ I̍ wa̍ wānāā lāāla᷄ŋa̍a̍ Mɛ̄lɛ̄ka̍a̍ nyɛ̄ pālāa̍ tūsīo̍o̍ chōo̍ ta̍u̍  .
46015010	Kɛ̍ ndu̍yɛ̍ , kɛ̄ndɛ̄i̍ Mɛ̄lɛ̄kɛ̍i̍ ndi̍ to̍sa̍ ni̍ mi̍ wa᷅ ni᷅ŋ hāū nu̍a̍ā . Ndu̍yɛ̍ , kɛ̄ndɛ̄i̍ Mɛ̄lɛ̄ka̍ tōsa̍l la̍ ke̍ŋ nde̍ ī tēmbu̍ le̍ . Mi̍ dɛ̍nɛ̍ kɛ̍ndɛ̄ fūlā lēni᷄ŋ . Kāni̍ fo̍ndōle̍ , mi̍ I̍ to̍sā wa̍llo̍ le̍ māsānɔ̄ɔ̍ mbo̍ hīāū wānāā o̍ ve᷅m māā hɔ̄ltē ndɔ̄ wa̍ ā tūa̍a̍ . Kɛ̍ ndu̍yɛ̍ , ō cho̍ kpa̍āya̍ ni̍ ya̍ pi̍la̍ le̍ to̍sa̍ wa̍li̍ ka̍lāa̍ le̍ . Kɛ̄ndɛ̄i̍ Mɛ̄lɛ̄kɛ̍i̍ ndi̍ lu̍e̍i̍ ya̍ kpāāyāa̍ le̍ ndu̍ tōsāa̍ ni̍  .
46015011	Le̍la̍ŋ , ō wa̍ ya̍ di̍mu̍l nya̍ yōōŋgu̍ Mɛ̄lɛ̄ka̍a̍ ni̍ , kɛ̄lɛ̄ŋgāā ō wa̍ wa̍nāā Chi̍i̍sū ve᷅m hɔ̄ltē ndɔ̄ wa̍ ā pīli̍a̍a̍ ni̍ , na̍a̍ fa̍ū yōōŋgū pīlɔ̍ɔ̄ ho̍ō ko̍ni̍ na̍a̍ ŋ̄ chō nya̍ dīmūllo̍ ni̍ . Ndu̍yɛ̍ , yōōŋgōo̍ ho̍ō ndu̍ nya̍ lāāla̍ŋ ni̍  .
46015012	Yōōŋgu̍ Mɛ̄lɛ̄ka̍ na̍a̍ ŋ̄ chō wāŋnda̍ dīmūllo̍ wo̍ ndu̍ cho̍ ni̍ māā , Ki̍li̍tī mi̍i̍ŋgu̍ yōōmū . Kɛ̍ vɛ̄ɛ̍nɛ̍ nya̍ pūmnda̍ lōōkū yɛ̍ dīmi̍ māā wānāa̍ wu᷅ wa̍ ā mi̍i̍ŋgū lɛ̍ yōōmū le̍ ?
46015013	Tē ō wa̍ yɛ̄ pɛ̍ le̍nde̍ māā wānāa̍ wu᷅ wa̍ ā mi̍i̍ŋgū lɛ̍ yōōmū le̍ , mɛ̄ɛ̍ Ki̍li̍tī pi̍la̍ bɛ̍ɛ̍ ō mīīŋgu̍ yo̍o̍mū le̍ wa᷅  .
46015014	Ndu̍yɛ̍ , tē ī wa̍ yɛ̄ dɔ̍ɔ̍ pɛ̍ māā Ki̍li̍tī mi̍i̍ŋgu̍ yo̍o̍mū le̍ , mɛ̄ɛ̍ yōōŋgu̍ Mɛ̄lɛ̄ka̍ na̍a̍ ŋ̄ chō wāŋnda̍ dīmūllo̍ wo̍ ni̍ , a̍ tīīnda᷄ŋ nya̍ nɔ̄ o̍ Ki̍li̍tī ni̍ŋ ndo̍ , mɛ̄ɛ̍ nyɛ̄ fo̍ndōo̍ fu̍u̍ o̍ wa᷅ ni̍ wa᷅  .
46015015	Ndu̍yɛ̍ vɛ̍lɛ̄ , tē ō wa̍ yɛ̄ le̍nde̍ pɛ̍ , mɛ̄ɛ̍ chōōla̍ŋ kpo̍so̍ŋ ko̍ni̍ na̍a̍ ŋ̄ dīmi̍ a̍ Mɛ̄lɛ̄ka̍ o̍kɔ̄ɔ̄ ni̍ wa᷅ , kāni̍ fo̍ndōlē , ŋ̄ dīmi̍ māā Mɛ̄lɛ̄ka̍ ō mīŋgi̍ Ki̍li̍ti̍ yōōmū . Ndu̍yɛ̍ , māā lāchōōwā . Tē ō wa̍ yɛ̄ pɛ̍ māā wānāa̍ wu᷅ wa̍ ā mi̍i̍ŋgū lɛ̍ yo̍o̍mū le̍ , mɛ̄ɛ̍ Ki̍li̍tī bɛ̍ɛ̍ Mɛ̄lɛ̄ka̍ mīŋgi̍ ndu̍ yōōmū le̍ wa᷅  .
46015016	Tē ā mi̍i̍ŋgū lɛ̍ yo̍o̍mū le̍ mɛ̄ɛ̍ Ki̍li̍tī bɛ̍ɛ̍ ō mīīŋgu̍ yo̍o̍mū le̍  .
46015017	Tē ī yɔ̄nu̍ŋ yɛ̍ pɛ̍ māā Ki̍li̍tī mi̍i̍ŋgu̍ yo̍o̍mū le̍ , mɛ̄ɛ̍ tīīnda᷄ŋ nya̍ nɔ̄ o̍ ndu̍ ni̍ŋ ndo̍ , mɛ̄ɛ̍ tɔ̄nɔ̄ bɛ̍ɛ̍ lā sɔ̍lā ni̍ŋ le̍ni̍ŋ te̍ wa᷅ , ndu̍yɛ̍ , yɔ̄ŋndā wɔ̄ɔ̍ŋndā nya̍ tōsa̍ la̍ŋ mɛ̄ɛ̍ Mɛ̄lɛ̄ka̍ me᷄l lɔ̍ nya̍ le̍ la̍ŋ te̍  .
46015018	Wānāa̍ nda̍ a̍a̍ la̍a̍la̍ŋ a̍ Ki̍li̍tī , kɛ̍ ndu̍yɛ̍ ma̍ wū ni᷅ŋ nda̍ bɛ̍ɛ̍ mɛ̄ɛ̍ ā chō ni᷅ŋ o̍ nyɛ̄ nɛ̄īyāa̍ ni᷅ŋ wa᷅  .
46015019	Ndu̍yɛ̍ , tē ō wa̍ pɛ̍ māā tīīnda᷄ŋ o̍ tīīnda᷄ŋ na̍a̍ ŋ̄ dɔ̄ū o̍ Ki̍li̍tī ni̍ŋ , māā le̍ chi̍e̍ēŋ na̍ŋ ko̍ni̍ , māā nyɛ̄ o̍ nyɛ̄ chēle̍ŋ ō cho̍ lɛ̍ lēkɔ̍ɔ̍lī le̍ , mɛ̄ɛ̍ na̍a̍ mɔ̍nɛ̍i̍ nɛ̄i̍ ī hīāū ni̍ŋ wa᷅ŋnda̍ bīyɔ̄ɔ̄ a̍ wānā o̍ wānā o̍ chi̍e̍ēŋndo̍ chōo̍  .
46015020	Kɛ̍ ndu̍yɛ̍ , ī chō tōnya̍ kpe̍e̍kpe̍i̍ māā mi̍ Mɛ̄lɛ̄ka̍ mīŋgi̍ Ki̍li̍ti̍ yōōmū . Ko̍ŋ kpe̍e̍kpe̍i̍ chɔ̍m ni̍ māā wānāa̍ vi᷅ ni᷅ŋ nda̍ bɛ̍ɛ̍ , māā Mɛ̄lɛ̄ka̍ chō nda̍ mīŋgī yōōmū  .
46015021	Wānā pi᷅lɛ̍ kpe̍ to̍sa̍ ni̍ mi̍ pīɔ̍mndo̍ ō hūŋ le̍ ŋ̄wāŋndā chīe̍e̍ kpo̍u̍ o̍ chi̍e̍ēŋndo̍ ni᷄ŋ . Le̍nde̍ ko̍ni̍ , wāŋndo̍ ō pīlɛ̍ kpe̍ to̍sa̍ vɛ̄lɛ̄ a̍ sa̍bū ni̍ , mi̍ Mɛ̄lɛ̄ka̍ wā hūnɔ̄ɔ̄ wānāa̍ vi᷅ wa̍ mīŋgī yōōmū  .
46015022	Pīɔ̍mndo̍ hīŋ le̍ ŋ̄wāŋndā chīe̍e̍ kpo̍u̍ , kāni̍ fu̍u̍le̍ , le̍ mɛ̄ɛ̍ nda̍ wa̍ dīōm pīlɛ̍ nda̍ A̍dām wa̍ā yɛ̍ . Le̍nde̍ ko̍ni̍ Mɛ̄lɛ̄ka̍ chō hūnɔ̄ɔ̄ wāŋnda̍ kpo̍u̍ mi̍ŋgī yōōmū le̍ mɛ̄ɛ̍ nda̍ chō dīōm pīlɛ̍ nda̍ Ki̍li̍tī wa̍ā yɛ̍ ni̍  .
46015023	Kɛ̍ ndu̍yɛ̍ , mu᷅ŋ kpo̍u̍ a̍ mīīŋgōo̍ yōōmū o̍kɔ̄ɔ̄ ŋ̄ nɔ̄ le̍ yɔ̄nɔ᷄ŋndo̍ ō nɛ̄ī kpɛ̍ kpɛ̍ mɛ̄ɛ̍ ŋ̄ nɔ̍ le̍ yɔ̄nɔ᷄ŋndo̍ yɛ̍ . Ki̍li̍tī fɛ̍ɛ̍ŋ mi̍i̍ŋgu̍ yōōmū . O̍ ko̍ŋ kɔ̍ɔ̍lī , lɔ̍ɔ̍ o̍ cho̍ vɛ̄lɛ̄ hūnɔ̄ɔ̄ wo̍ , bōōndi̍i̍ ke̍ŋ wānāa̍ la̍a̍la̍ŋ a̍ ndu̍ wa̍ , nda̍ bɛ̍ɛ̍ le̍nde̍ Mɛ̄lɛ̄ka̍ mīŋgī ni̍ŋ nda̍ yōōmū ni̍  .
46015024	Tē ko̍ŋ hi̍o̍ū ni᷅ŋ pɛ̍ , chi̍e̍ēŋndo̍ ndu̍ chu̍ū . O̍ ko̍ŋ kɔ̍ɔ̍lī , Nyi̍nāa̍ kpo̍u̍ a̍ nɔ̍ kpāāyāla̍ŋ a̍ māsāle̍ŋ nda̍ , Ki̍li̍tī cho̍ nda̍ pīɔ̄lɔ̄ɔ̄ o̍ lē māsā , mbō pūu̍ nda̍ kpāāyāla̍ la̍ŋ o̍ bā . O̍ ko̍ŋ kɔ̍ɔ̍lī , tē ke̍ŋ ī hi̍o̍ū pɛ̍ , Ki̍li̍tī mu̍li̍ŋ ō chu̍a̍ māsāle̍ ndɔ̄le̍ŋ ō ke̍ Mɛ̄lɛ̄ka̍ Fi̍nyā ndɔ̍  .
46015025	Kɛ̍ ndu̍yɛ̍ , ō chō lō o̍ māsāle̍ŋ chōo̍ ha̍a̍a̍ mī Mɛ̄lɛ̄ka̍ tōsa̍ mī ndu̍ Chi̍i̍sū mbō kūūmbu̍ŋ ya̍a̍mɔ̍ɔ̍wa̍a̍ ndūa̍a̍ kpo̍u̍ cho̍o̍ kpu̍lu̍ bɛ̍ndū  .
46015026	Ya̍a̍mɔ̍ɔ̍nɔ̍ Mɛ̄lɛ̄ka̍ mɛ̄ɛ̄lū ni̍ŋ tɛ̍ɛ̍mbūū kpɔ̍ŋ ndo̍ , ndu̍ cho̍ pīɔ̍mndo̍ ni̍  .
46015027	Kāni̍ fo̍ndōle̍ , dīo̍m Mɛ̄lɛ̄ka̍a̍ dīmi̍ āā , “ Mɛ̄lɛ̄ka̍ tōsa̍ mi̍ nyɛ̄ o̍ nyɛ̄ wā ndu̍ o̍ bā bɛ̄ŋgu̍ . ” Kɛ̍ ndu̍yɛ̍ , dīōmnda̍ so̍o̍nu᷄ŋ la᷅ŋ māā nyɛ̄ o̍ nyɛ̄ chō wā Ki̍li̍tī o̍ bā bɛ̄ŋgu̍ la̍ŋ , Mɛ̄lɛ̄ka̍ ndu̍ ndu̍ cho̍ le̍cho̍o̍ le̍ . Kāni̍ fo̍ndōle̍ , ndu̍ cho̍ tōsāa̍ ni̍ mī nyɛ̄ o̍ nyɛ̄ wā Ki̍li̍ti̍ o̍ bā bɛ̄ŋgu̍ ni̍  .
46015028	Ndu̍yɛ̍ , tē Mɛ̄lɛ̄ka̍ tōsa̍ pɛ̍ mī nyɛ̄ o̍ nyɛ̄ wa̍ ndu̍ o̍ bā bɛ̄ŋgu̍ , ndu̍ Ki̍li̍tī pi̍la̍ o̍ cho̍ po̍ Mɛ̄lɛ̄ka̍a̍ wo̍ ō mu̍li̍ŋ ni̍ko̍ vɛ̍lɛ̄ , ō yɔ̍ŋgu̍ŋ Mɛ̄lɛ̄ka̍ o̍ bā bɛ̄ŋgu̍ o̍ to̍sa̍ mi̍ nyɛ̄ o̍ nyɛ̄ wā ndu̍ o̍ bā bɛ̄ŋgu̍ wo̍ . Bōōndi̍i̍ ke̍ŋ ndu̍ Mɛ̍lɛ̄ka̍ ō wa̍ ni᷅ŋ māsā nyɛ̄ o̍ nyɛ̄ fe̍e̍ cho̍o̍  .
46015029	I̍ nyu̍nā wɔ̍ nya̍ , ŋ̄ chā tē wāŋndo̍ ō sɔ̄la̍ yīŋɔ̄ɔ̍ le̍ mbō vī pɛ̍ , ā yi᷅ŋ wāna̍ cho̍ yōōmū wo̍ sɔ̍ŋgɔ̍ ndɔ̄ɔ̍ . Tɔ̄nɔ̍ yɛ̄ɛ̍nɛ̍ wa᷅ yɛ̍ ni᷅ŋ o̍ yīŋɔ̄ɔ̄ kōŋ ni᷄ŋ ? Kāni̍ fo̍ndōle̍ , lā dīmi̍ māā wānāa̍ wu᷅ wa̍ ā mi̍i̍ŋgū yo̍o̍mū le̍ . Ɔ̍ɔ̄ le̍ sa̍bū nda̍ nɔ̄ ni᷅ŋ wāŋndo̍ yīŋɔ̄ɔ̍ sɔ̍ŋgɔ̍ wāna̍ vi᷅ ni᷅ŋ ndo̍ wo̍ ?
46015030	Tē wānāa̍ wu᷅ wa̍ ā mi̍i̍ŋgū lɛ̍ yōōmū le̍ pɛ̍ , mɛ̄ɛ̍ ɔ̍ɔ̄ le̍ sa̍bū na̍a̍ ŋ̄ chɛ̄l ni᷅ŋ mi̍ yōōmūlā nāāla̍ŋ lā wa̍ o̍ kpūndɔ̍ɔ̍ ni᷄ŋ te̍le̍ŋ o̍ te̍le̍ŋ le̍ wa̍llo̍ ho̍ō wo̍ ?
46015031	Mī di̍mu̍l nya̍ chāāŋāā nīa̍a̍ , lēpāla̍ o̍ lēpāla̍ pīɔ̍mndo̍ chō na̍a̍ bīndū bīndūūwo̍ le̍ sa̍bū pīlɔ̍ɔ̍ ho̍ō . Ndu̍yɛ̍ , I̍ cho̍ a̍ kɔ̄l kɛ̄ndɛ̄ a̍ nya̍ le̍ chō na̍a̍ ŋ̄ chō o̍ dīōm pīlɔ̍ɔ̍ ni᷄ŋ a̍ Māsānɔ̍ nāa̍ Chi̍i̍sū Ki̍li̍tī na̍a̍ nya̍ā wo̍ . Le̍ sa̍bū kōŋ ya̍ I̍ cho̍ nya̍ dīōmnda̍ŋ nda᷅ŋ dīmūllo̍ ni̍  .
46015032	Tē wānāa̍ wu᷅ wa̍ ā mi̍i̍ŋgū lɛ̍ yōōmū le̍ pɛ̍ , mɛ̄ɛ̍ ɔ̍ɔ̄ tɔ̄nɔ̍ ya̍ I̍ sɔ̍lā le̍ sīsi̍la̍ŋ mī I̍ sɔ̍ŋga̍ a̍ vīsīāā yōndūa̍a̍ mɛ̄ɛ̍ wāŋnda̍ ā pūm Ɛ̍fi̍sīā a̍ cho̍ nu̍a̍ā yɛ̍ ? Kāni̍ fo̍ndōle̍ , tē wānāa̍ wu᷅ wa̍ ā mi̍i̍ŋgū lɛ̍ yōōmū le̍ pɛ̍ , mɛ̄ɛ̍ na̍a̍ ŋ̍ to̍sā mɛ̄ɛ̍ wānāā pūm ā dīmi̍ yɛ̍ āā , “ Ŋ̄ dīōnu᷅ŋ di̍o̍la̍ nāā , mī ŋ̄ kōlnu᷅ŋ kōlɔ̄ɔ̄ nāā , kāni̍ fo̍ndōle̍ , tē ŋ̄ vī yɛ̄ sīɔ̄dīi̍ ? ”
46015033	Le̍la̍ŋ , lā chɛ᷅l pe̍sīŋ mī wānā o̍ wānā fa̍ŋa̍ nya̍ o̍ nɛ̄i̍ tōnya̍a̍ chōo̍ le̍ . Mɛ̄ɛ̍ nda̍ dīmī tālo̍o̍ yɛ̍ āā , “ Tē yōū di᷅ ma̍ālo̍ŋ te̍ wo̍ ō kēla̍ yōūwāa̍ di̍ā ma̍ālo̍ŋ nda̍ kɔ̄ɔ̄lī pɛ̍ , ndu̍ bɛ̍ɛ̍ ō chō mu̍ŋ di̍o̍ . ”
46015034	Lā ma᷄l di̍ɔ̍mūŋ nya̍ sāa̍ mu᷅ŋ ndo̍ŋ . Lā ma᷄l yɔ᷅ŋndā wɔ̄ɔ̍ŋnda̍ŋ . Nya̍ pūmnda̍ tɛ̍ɛ̄ŋ cho̍ nya̍ ō bɛ̄ndāā nya̍ Mɛ̄lɛ̄ka̍ wa̍ā le̍ . Dīōmndā ya̍ I̍ cho̍ la᷅ŋ sūɛ̍i̍ nāa̍ nya̍ chūā la̍ŋ lā nɔ̄ mī lā bīī nya̍ lāsi̍ɔ̍mbu̍  .
46015035	Mī wānā pu̍m nyūna̍ dɔ̍ɔ̍ āā , “ Vɛ̄ɛ̍nɛ̍ wānāa̍ vi᷅ wa̍ ā mīīŋgū yɛ̍ yōōmū ? Dīāllūŋ māā vɛ̄ɛ̄ nda̍ nɔ̄ yɛ̍ ni̍ŋ ? ”
46015036	Wāna̍ nyu̍na̍ nyūnā wāā le̍nde̍ pɛ̍ mɛ̄ɛ̍ nyūnā īdīɔ̄mndo̍ wa᷅ ko̍ŋ ni̍ . Tāāmāsi̍o̍o̍ ko̍ cho̍ a̍ ku̍lu̍ tɔ̄lɔ̄ɔ̍ o̍kɔ̄ɔ̄ ni̍ . Tē wānā tɔ᷅l ku̍lu̍ tɔ̄lɔ̄ɔ̍ pɛ̍ , lɔ̍ɔ̍ pa̍ mbō vīl mɛ̄ɛ̍ mbō vī fɛ̍ɛ̍ŋ  .
46015037	Tɔ̄lɔ̄ɔ̄la̍ nɔ̍ ku̍lu̍la̍ŋ nda̍ŋ ki̍nɛ̍i̍ tē wānā wa̍ la̍ŋ tɔ̄lɔ̄ɔ̍ pɛ̍ , ō cho̍ tɔ̍lɔ̄ɔ̍ pi̍la̍ fɛ̍ɛ̍ŋ te̍ wānā tu̍āl te̍ . Ku̍lu̍la̍ŋ fɛ̍ɛ̍ŋ wānā tu̍āl  .
46015038	Ndu̍yɛ̍ , mɛ̄ɛ̍ Mɛ̄lɛ̄ka̍ hɛ̄nāŋ yɛ̍ le̍nde̍ o̍ to̍sā ni̍ mī ku̍lu̍ o̍ ku̍lu̍ o̍ yɔ̍ŋgu̍ tɔ̄lɔ̄ɔ̍ o̍ ndɔ̍ yɛ̍ . Mbo̍ tōsā mī ku̍lu̍ o̍ ku̍lu̍ yɔ̍ŋgū tɔ̄lɔ̄ɔ̍ o̍ ndɔ̍ yɛ̍  .
46015039	Nyɛ̄ o̍ nyɛ̍ cho̍ nyɛ̄ yōōmāā dīāllūŋ nda᷄ŋ ŋ̄ cho̍ nyɛ᷅ pīlɛ̍ le̍ . Dīāllūŋ wāŋndā chīe̍e̍ya̍ mu̍ŋ cho̍ yɛ̍ . Vīsīa̍a̍ nda̍ dīāllo̍ŋ ŋ̍ nda̍ŋ ŋ̄ chō yɛ̍ . Yōūwa̍ ŋ̍ nda̍ŋ chō yɛ̍ . Sūūwa̍ ŋ̍ nda̍ŋ chō yɛ̍  .
46015040	Nyɛ᷄m cho̍ o̍ ha̍la̍a̍ ni᷄ŋ ndo̍ŋ ŋ̄ nɔ̄ dīāllo̍ŋ ŋ̍ nda̍ , mi̍ nyɛ᷄m cho̍ o̍ chi̍e̍ēŋndo̍ chōo̍ wo̍ŋ mu̍ŋ nɔ᷅ dīāllo̍ŋ ŋ̍ nda̍ . Nyɛ᷄m cho̍ o̍ ha̍lāa̍ ni᷄ŋ ndo̍ŋ , ŋ̄ nɔ̄ dīōndɔ̄ɔ̍ o̍ nda̍ , mi̍ nyɛ᷄m cho̍ o̍ chi̍e̍ēŋndo̍ chōo̍ wo̍ŋ , ŋ̄ nɔ̄ dīōndɔ̄ɔ̍ o̍ nda̍ yɛ̍  .
46015041	Pāa̍le̍ŋ lē nɔ̄ dīōndɔ̄ɔ̍ o̍ ndɔ̍ . Pāŋge̍i̍ nɔ̄ dīōndɔ̄ɔ̄ ndɔ̍ yɛ̍ , lōo̍ŋ nɔ̄ dīōndɔ̄ɔ̍ o̍ ndɔ̍ yɛ̍ . Ndu̍yɛ̍ īlōō o̍ īlōō ī nɔ̄ dīōndɔ̄ɔ̍ o̍ ndɔ̍ yɛ̍  .
46015042	Mɛ̄ɛ̍ le̍nde̍ i̍ yɔ̍nūŋ ni̍ŋ ni̍ , tē wānāa̍ vi᷅ wa̍ ā hu᷄ŋ mi̍i̍ŋgū yo̍o̍mū pɛ̍ . Dīāllūŋ na̍a̍ ŋ̄ nɔ̄ pɛ̄ŋgo̍o̍ ho̍ō wo̍ŋ , tē ŋ̄ vī pɛ̍ mā chɔ̍ mu̍ŋ , ŋ̄ sɛ̄ . Kɛ̍ , tē ŋ̄ hu᷄ŋ mi̍i̍ŋgū yōōmū pɛ̍ , dīāllūŋ na̍a̍ ŋ̄ nɔ̄ ni̍ŋ ndo̍ŋ mu̍ŋ vi᷅ lɛ̍ le̍  .
46015043	Bōōndi̍i̍ wāŋndo̍ wū mā chɔ̍ ndu̍ ve̍ , dīāllūŋ ndɔ᷄ŋ ŋ̄ wɔ̄ɔ̍ŋ ŋ̍ wa᷅ ni̍ , ndu̍yɛ̍ , ŋ̄ nɔ᷅ kpa̍āya̍ le̍ . Kɛ̍ ndu̍yɛ̍ , tē ō mīīŋgu̍ yōōmū pɛ̍ , dīāllūŋ kɛ̄ndɛ̄ kɛ̍ndɔ᷄ŋ , ŋ̍ nɔ᷅ kpa̍a̍yāa̍ wo̍ŋ mu̍ŋ o̍ nɔ᷅ ni̍  .
46015044	Bōōndi̍i̍ nda̍ chɔ̄ na̍a̍ ve̍ , dīāllūŋ ŋ̄wāna̍ chi̍e̍e̍ya̍ŋ dīāllūŋ nāa̍ŋ ŋ̄ wā ni̍ . Kɛ̍ tē ŋ̄ hu᷄ŋ mi̍i̍ŋgū yōōmū pɛ̍ , dīāllūŋ Nyi̍na̍ Kāsi̍ Mɛ̄lɛ̄ka̍a̍ yɔ̄ŋgū wo̍ŋ , mu̍ŋ na̍a̍ ŋ̄ nɔ̄ ni᷅ŋ ni̍ . Ha̍a̍a̍ mi̍ ŋ̄ nɔ̄ dīāllūŋ ŋ̄wāna̍ chi̍e̍e̍ya̍ŋ , ŋ̄ nɔ̄ mī ŋ̄ nɔ̄ vɛ̄lɛ̄ dīāllūŋ Nyi̍na̍ Kāsi̍ Mɛ̄lɛ̄ka̍a̍ yɔ̄ŋgū wo̍ŋ  .
46015045	Kāni̍ fo̍ndōle̍ , yāu̍ Mɛ̄lɛ̄ka̍a̍ dīmi̍ āā , “ Mi̍ wānā pɔ̍nɔ̍ tāso̍o̍ , A̍dām , mbo̍ sīmnu᷄ŋ wa᷅na̍ chi̍e̍e̍ yo̍o̍māa̍ . ” Kɛ̍ , A̍dām mɛ̍ɛ̍lu̍ ni᷅ŋ ho̍ō hūnɔ̄ɔ̄ wo̍ , ndu̍ si̍mnu᷄ŋ Nyi̍nā Kāsi̍ yɔ̍ŋgū yo̍o̍mōo̍ wo̍ ni̍  .
46015046	Ō cho̍ di̍a̍llūŋ Nyi̍na̍ Kāsi̍ Mɛ̄lɛ̄ka̍a̍ yɔ̄ŋgū wo̍ŋ fɛ̍lɛ̍ŋ te̍ wāna̍ chi̍o̍o̍ sɔ̄lā le̍ . Dīāllūŋ ŋ̄wāna̍ chi̍e̍e̍ya̍ŋ fɛ̍lɛ̍ŋ o̍ sɔ̍lā , o̍ ko̍ŋ kɔ̍ɔ̍lī , mbō hu᷄ŋ sɔ̍lā ni᷅ŋ dīāllūŋ Nyi̍na̍ Mɛ̄lɛ̄ka̍a̍ yɔ̄ŋgū wo̍ŋ  .
46015047	A̍dām tāso̍o̍ ndu̍ a̍ pūūlōo̍ lɛ̄ŋ Mɛ̄lɛ̄ka̍ tōōsi̍a̍a̍ ndu̍ ni̍ . Kɛ̍ , A̍dām mɛ̍ɛ̍lu̍ hūnɔ̄ɔ̄ wo̍ ndu̍ ndu̍ , o̍ fo̍nda᷄ŋ Mɛ̄lɛ̄ka̍a̍ o̍ chɛ̍ŋ ni̍  .
46015048	Mɛ̄ɛ̍ wāna̍ Mɛ̄lɛ̄ka̍ tōōsi̍a̍a̍ a̍ pūūlōo̍ wo̍ ō wa̍ yɛ̍ , le̍nde̍ na̍a̍ ŋ̄ chō chi̍e̍ēŋ na̍ŋ ni̍ . Kɛ̍ ndu̍yɛ̍ , mɛ̄ɛ̍ wāna̍ chɛ̍ŋ ɛ̄chɛ̍nɛ̄ wo̍ chō yɛ̍ , le̍nde̍ na̍a̍ ŋ̄ chō lākɔ̄ wā ɛ̄chɛ̍nɛ̄ ni̍  .
46015049	Mɛ̄ɛ̍ na̍a̍ ŋ̄ chu̍a̍ dīāllu᷄ŋ wāna̍ Mɛ̄lɛ̄ka̍ tōōsi̍a̍a̍ a̍ pūūlōo̍ wo̍ŋ yɛ̍ , le̍nde̍ ko̍ni̍ na̍a̍ ŋ̄ chō dīāllu᷄ŋ wāna̍ chɛ̍ŋ Ɛ̄chɛ̍nɛ̄ wo̍ŋ chūā ni̍  .
46015050	Chāāŋāā nīa̍a̍ , nyɛ̄ ya̍ I̍ hɛ̍na̍ŋ mī di̍mu̍l nya̍ wo̍ ndu̍ cho̍ ni̍ māā dīāllūŋ yɔ̄ŋa᷄ŋ mu᷅ŋ ŋ̄ lu̍e̍ī o̍ māsāle̍ Mɛ̄lɛ̄ka̍le̍ŋ ni᷄ŋ te̍ . Ndu̍yɛ̍ , nyɛ̄ o̍ nyɛ̍ nɔ̍ mbō vī , mbō tāmbu̍ , ō nɔ̍lā mbō sīmnu᷄ŋ nyɛ̍ wa᷅ yo̍o̍mū le̍ fɛ̍ɛ̍ŋ a̍ fɛ̍ɛ̍ŋ te̍  .
46015051	Lā ya᷄ŋ ni᷅la̍ŋ I̍ chɔ᷅m nya̍ sūɛ̍i̍ pu̍m i̍ cho̍ ī vīāŋna᷄ŋ nde̍ . Na̍a̍ pūmnda̍ ŋ̄ lō ni̍ŋ yo̍o̍mū mī chi̍e̍ēŋndo̍ fūūlu̍u̍ o̍ mɛ̄ɛ̄lu̍la̍ŋ . A̍ bōōndi̍i̍ ke̍ŋ , bu̍lu̍ nɔ̍ le̍ sūɛ̍i̍ o̍ mɛ̄ɛ̄lu̍la̍ŋ ndo̍ chō īsɔ̄ɔ̍ . Tē bu̍lo̍o̍ sōō pɛ̍ , wānāa̍ cho̍ wā yōōmū wa̍ ni̍ a̍ wānāa̍ vi᷅ ni᷅ŋ nda̍ , na̍a̍ kpo̍u̍ ŋ̄ chō māŋgāla᷄ŋ . O̍ lēpīlɛ̍ ni᷄ŋ kpe̍ i̍ yɔ̍nūŋ ni̍ŋ ni̍ , mɛ̄ɛ̍ wāŋndo̍ bīāŋ nu̍a̍ā yɛ̍ . Tē bu̍lu̍ ko̍ŋ sōō pɛ̍ , wānāa̍ vi᷅ wa̍ ā mīīŋgu̍ yōōmū , ā vi᷅ lɛ̍ le̍ . Ndu̍yɛ̍ , mī na̍a̍ ŋ̍ wa᷅ ni̍ŋ yo̍o̍mū bōōndi̍i̍ ke̍ŋ nda̍ , ŋ̄ māŋga̍la̍ŋ . Lā ya᷄ŋ ni᷅la̍ŋ I̍ chɔ᷅m nya̍ sūɛ̍i̍ pu̍m i̍ cho̍ ī vīāŋna᷄ŋ nde̍ . Na̍a̍ pūmnda̍ ŋ̄ lō ni̍ŋ yo̍o̍mū mī chi̍e̍ēŋndo̍ fūūlu̍u̍ o̍ mɛ̄ɛ̄lu̍la̍ŋ . A̍ bōōndi̍i̍ ke̍ŋ , bu̍lu̍ nɔ̍ le̍ sūɛ̍i̍ o̍ mɛ̄ɛ̄lu̍la̍ŋ ndo̍ chō īsɔ̄ɔ̍ . Tē bu̍lo̍o̍ sōō pɛ̍ , wānāa̍ cho̍ wā yōōmū wa̍ ni̍ a̍ wānāa̍ vi᷅ ni᷅ŋ nda̍ , na̍a̍ kpo̍u̍ ŋ̄ chō māŋgāla᷄ŋ . O̍ lēpīlɛ̍ ni᷄ŋ kpe̍ i̍ yɔ̍nūŋ ni̍ŋ ni̍ , mɛ̄ɛ̍ wāŋndo̍ bīāŋ nu̍a̍ā yɛ̍ . Tē bu̍lu̍ ko̍ŋ sōō pɛ̍ , wānāa̍ vi᷅ wa̍ ā mīīŋgu̍ yōōmū , ā vi᷅ lɛ̍ le̍ . Ndu̍yɛ̍ , mī na̍a̍ ŋ̍ wa᷅ ni̍ŋ yo̍o̍mū bōōndi̍i̍ ke̍ŋ nda̍ , ŋ̄ māŋga̍la̍ŋ .
46015052	
46015053	Kāni̍ fo̍ndōle̍ , mɛ̄ɛ̍ mī dīāllu᷄ŋ nɔ̍ mu᷅ŋ mī ŋ̄ vī , mī ŋ̄ sɛ̄ wo̍ŋ ŋ̄ māŋgāla᷄ŋ mī ŋ̄ sīmnu᷄ŋ di̍a̍llu᷄ŋ vi᷅ lɛ̍ mī ŋ̄ sɛ̄ le̍ wo̍ŋ  .
46015054	Le̍ he̍ī , tē dīāllu᷄ŋ wu᷅ mī ŋ̄ sɛ̄ wo̍ŋ ŋ̄ sīmnu᷄ŋ di̍a̍llu᷄ŋ vi᷅ mī ŋ̄ sɛ̄ le̍ wo̍ŋ pɛ̍ , mɛ̄ɛ̍ nyɛ̄ Yāu̍ Mɛ̄lɛ̄ka̍a̍ dīmi̍ wo̍ ō yɔ̄nu̍ŋ . Mbo̍ dīmī āā , “ Ā yēm pīɔ̍mndo̍ ma̍ tɛ̄ɛ̄mbūū ndu̍ . ”
46015055	 “  Pīɔ̍mndo̍ , ā yēm nu̍m . A̍ nɔ̍lā lɛ̍ na̍a̍ nyɛ̄ o̍ nyɛ̄ yɔ̄ŋ te̍ . ”
46015056	Yɔ̄ŋ wɔ̄ɔ̍ŋndo̍ ndu̍ ke̍ pīɔ̍mndo̍ kpāāya̍ o̍ yɔ᷅ŋ wa̍nā nyɛ̍ wo̍ ni̍ . Ndu̍yɛ̍ , sāwāla̍ Mɛ̄lɛ̄ka̍la̍ŋ la̍ŋ la̍ ke̍ yɔ̄ŋ wɔ̄ɔ̍ŋndo̍ kpāāyāa̍ ni̍  .
46015057	Kɛ̍ ndu̍yɛ̍ , Mɛ̄lɛ̄ka̍ o̍ to̍sa̍ mi̍ ŋ̄ sɔ̄lā kpāāyāa̍ pīɔ̍mndo̍ chōo̍ wo̍ , lā ŋ̄ mēlnu᷅ŋ ndu̍ ba̍li̍ka̍ . He̍ī yɔ̄nu̍ŋ sa̍na̍a̍ o̍ sa̍bu̍ Ma̍sānɔ̄ nāa̍ Chi̍i̍sū Ki̍li̍tīo̍o̍ ni᷄ŋ  .
46015058	Le̍la̍ŋ chāāŋāā nīāā wa̍nāā lāāla᷄ŋnda̍ , lā hīo̍u̍ la̍chi̍ a̍ wāa̍ o̍ lāāla᷄ŋndo̍ chōo̍ nyɛ̍ kɛ̄ndɛ̄ yi̍ . Ndu̍yɛ̍ , lā hīo̍u̍ lāchī a̍ dīāllūŋ kāla᷄ŋ nɔ̄ɔ̍ o̍ lāāla᷄ŋ nyāa̍ ni᷄ŋ . Lā hīo̍u̍ la̍chi̍ lɔ̍ɔ̍ lɔ̍ɔ̍ a̍ wa̍llo̍ tōsāa̍ ō kālā ka̍lā , le̍ Māsānɔ̄ɔ̍ Mɛ̄lɛ̄ka̍ . Nya̍ pi̍la̍ sīnā māā , nyɛ̄ o̍ nyɛ̄ wānā cho̍ tōsā o̍ wa̍li̍ Māsānɔ̄ɔ̍ Mɛ̄lɛ̄ka̍a̍ ni᷄ŋ , dɛ̍nɛ̍ kɛ̍ndɔ̄ɔ̍ fu̍lā le̍ni̍ŋ lɔ̍ɔ̍ lɔ̍ɔ̍ ni̍  .
46016001	O̍ ko̍ŋ kɔ̍ɔ̍lī , he̍ī ya̍ nɔ̍ ni̍ mī di̍mu̍l nya̍ a̍ nyūnā nya̍ nyūna̍ a̍ chūūŋgīāā na̍a̍ ŋ̄ nɔ̄ le̍ yɔ̄ŋgōo̍ le̍ chāāŋāā nāā wa̍nāā lāāla᷄ŋnda̍ Chūlu̍sɛ̄lɛ̄m mālāa̍ o̍kɔ̄ɔ̄ wo̍ ni̍ . Nyɛ̄ ya̍ I̍ di̍mu̍l ku̍ndā wānāā lāāla᷄ŋnda̍ Kāle̍e̍sīā wo̍ , ndu̍ ko̍ni̍ ya̍ cho̍ nya̍ Kɔ̄li̍ŋtīāŋnda̍ dīmūl māā lā tōsa̍ ni̍  .
46016002	I̍ hɛ̍na̍ŋ nya̍ o̍ pāa̍le̍ o̍ pāa̍le̍ kpu̍yā chōo̍ mī wānā o̍ wānā kɛ̍si̍ nyɛ̄ sɔ̄lāa̍ pɔ̄mbɔ̄ . Mɛ̄ɛ̍ kpɛ̍ wāŋndo̍ sɔ̄lā nyɛ̍ sɔ̄lāa̍ yɛ̍ le̍nde̍ kpɛ̍ o̍ nɔ̍ ni̍ mbō wa̍ kɛ̄sīo̍o̍ . Wānā o̍ wānā hi̍o̍u̍ la̍chi̍ a̍ nyɛ̄ sɔ̄lāa̍ o̍ ndɔ̍ɔ̍ chūūŋgīa̍a̍ le̍nde̍ . Ko̍ŋ to̍sā ni̍ tē I̍ hi᷅ŋ pɛ̍ , ŋ̄ tu᷅l lɛ̍ chūūŋgīāā chēle̍ŋ te̍  .
46016003	Tē I̍ hi᷅ŋ pɛ̍ , yāu̍wo̍ ko̍ni̍ ya̍ I̍ po̍o̍nyīāā ni᷅ŋ ni̍ mī ŋ̄ ke̍ wānāā nya̍ chō hɛ̄lī wa̍ , a̍ nyɛ̄ sɔ̄lāā kōŋ lātūlu̍ mā kūɛ̄ a̍ ndu̍ Chūlu̍sɛ̄lɛ̄m  .
46016004	Kɛ̍ ndu̍yɛ̍ , tē ō wa̍ pɛ̍ māā ō bɛ̄ndā mī ya̍ pi̍la̍ ku̍ɛ̄ , mɛ̄ɛ̍ wānāā nya̍ chō ka̍ŋ hɛ̍lī wa̍ ā līīla̍ ya̍ ŋ̄ kūɛ̄  .
46016005	I̍ cho̍ hūnɔ̄ɔ̄ mī I̍ hu̍ŋ yi᷅l nya̍ . Kɛ̍ , I̍ cho̍ fɛ̍lɛ̍ŋ ke̍ī o̍ būŋgɛ̄ī Māsīdo̍o̍nīāā ve̍ ni᷄ŋ . Tē I̍ chɛ̍ŋ lo̍ŋ pɛ̍ , I̍ hi᷅ŋ nya̍ yīlɔ̄ɔ̄  .
46016006	Tē I̍ hi᷅ŋ pɛ̍ , ŋ̄ kɛ̍ɛ̄ ni̍ŋ vi̍o̍u̍wɔ̄ɔ̄ kpɛ̍ɛ̍ na̍a̍ nya̍ā le̍ . Kɛ̄lɛ̄ŋgāā dɔ̍ɔ̍ , ŋ̄ lō ni̍ŋ la̍tu̍lu̍ mī wɔ̄ɔ̄le̍ŋ lē chūū . O̍ ko̍ŋ kɔ̍ɔ̍lī , tē te̍le̍ŋ nī ku̍a̍a̍ fūūlu̍u̍ pɛ̍ , lā māla̍ ya̍ a̍ nyɛ̄ pɔ̄mbɔ̄ , I̍ hi̍o̍ū nāa̍ kɔ̄la̍ŋ lā bīīlū ya̍ ni̍ŋ nda̍  .
46016007	Hūnɔ̄ɔ̄ ya̍ I̍ cho̍ wo̍ , ō cho̍ hu̍nɔ̄ɔ̄ wāā le̍ nya̍ yīlɔ̄ɔ̄ cho̍kōbi̍ nu̍a̍ā mī hi̍o̍ū le̍ . I̍ nɔ̍ o̍ kɔ̄l mī ŋ̄ vīōū ti᷄ŋ na̍a̍ nya̍ā kpɛ̍ɛ̍ , tē Māsānɔ̄ɔ̍ Mɛ̄lɛ̄ka̍ chɛ᷄l pɛ̍  .
46016008	Kɛ̍ , I̍ cho̍ wɔ̄ wā Ɛ̍fi̍sīā chi̍e̍e̍ na̍nu᷄ŋ mbō lo̍ o̍ ko̍ŋ mī bɔ̄ŋa᷅ŋ Pɛ̍ŋti̍kɔ̍ɔ̍sīo̍o̍ ō fūūlu̍u̍  .
46016009	Kāni̍ fu̍u̍le̍ , le̍ wa̍li̍ kɛ̍ndɛ̄ kɛ̍ndɔ̄ɔ̍ ho̍ō tōsāa̍ , mi̍ chē bɛ̍ɛ̍ mi̍ wānāa̍ si̍mu̍l na̍a̍ wa̍ ā wā ta̍u̍ ni̍  .
46016010	Tē Ti̍mo̍tī ko̍ma̍l nya̍ pɛ̍ , lā bīi̍ ndu̍ ō kɛ̄ndɛ̄ mbō sīna̍ māā ō nɔ̍ mbō wa̍ a̍ kīīsa᷄ŋ nya̍ tɛ̄ɛ̄ŋ te̍ . Kāni̍ fu̍u̍le̍ , wa̍li̍ ya̍ I̍ cho̍ ho̍ō tōsāa̍ le̍ Māsānɔ̄ɔ̍ Mɛ̄lɛ̄ka̍ wo̍ , wa̍li̍ ko̍ŋ ko̍ni̍ o̍ cho̍ tōsāa̍ ni̍  .
46016011	Lā chɛ᷅l mī wānā o̍ wānā o̍ nu̍a̍ ndu̍ o̍ nɛ̄i̍ īchūāāmbɔ̄ya̍ ni᷄ŋ te̍ . Ndu̍yɛ̍ , lā māla̍ ndu̍ mbō hīōū nāa̍ o̍ cho̍ la̍ŋ nda̍ a̍ kɔ̄l nyūlū le̍ mbō kōma̍l la̍ . Kāni̍ fo̍ndōle̍ , I̍ cho̍ lēhɔ̄l o̍ nɛ̄ī le̍ mbō mīīŋgu̍ ya̍ o̍ ībūŋ nda̍ chāāŋāā nāā wa̍nāā lāāla᷄ŋnda̍ ā pīli̍a̍ā  .
46016012	Kɛ̍ chāa̍ŋ nāa̍ A̍pɔ̍lɔ̄ɔ̄ ndu̍ ndu̍ , mi̍ ki̍ndī mɛ̄ɛ̍ o̍ mɛ̄ɛ̍ le̍ mbō hīŋ mbō hu᷄ŋ yi᷅l nya̍ nda̍ chāāŋāā nāa̍ ā pīli̍a̍ā . Kɛ̍ ō dīmi̍ māā ō bɛ̄nda̍ mbō hīŋ nya̍ yīlɔ̄ɔ̄ pɛ̄ŋgo̍o̍ ho̍ō le̍ . Bōōndi̍i̍ o̍ cho̍ fo̍ndāŋndo̍ sɔ̄lā ve̍ , ō hīŋ  .
46016013	Lā wa᷅ ā pūɛ̄ya᷄ŋ te̍ . Lā hīo̍u̍ la̍chi̍ a̍ wāa̍ o̍ lāāla᷄ŋndo̍ cho̍o̍ nyɛ̍ kɛ̄ndɛ̍ī . Ndu̍yɛ̍ , kɔ̄ltā nyāla̍ŋ lā wa̍ la̍ si̍mūlāā nyɛ̄ kɛ̄ndɛ̄ yi̍ . Ndu̍yɛ̍ , lā wa̍ a̍ dīāllūŋ kālā o̍ lāāla᷄ŋ nyāa̍ ni᷄ŋ  .
46016014	Wa̍li̍ o̍ wa̍li̍ nya̍ chō tōsā , lā tōsa̍ ndu̍ a̍ kāālāa̍ o̍ kɔ̄l  .
46016015	O̍ ko̍ŋ kɔ̍ɔ̍lī , chāāŋāā nīa̍a̍ , nya̍ pi̍la̍ lā sīnā māā Sɛ̄tīfa̍nāā ni̍ nda̍ yu̍ŋgu̍ ndɔ̄ɔ̍ , māā nda̍ fɛ̍lɛ̍ŋ si̍mnu̍ŋ wa̍nāā lāāla᷄ŋnda̍ o̍ lɛ̄ŋndē Āke̍yāle̍ŋ ni᷄ŋ . Ndu̍yɛ̍ , ndu̍ ni̍ nda̍ yu̍ŋgu̍ ndɔ̄ɔ̍ , ma̍ yɔ̄ŋgu᷄ŋ le̍ wa̍llo̍ tōsāa̍ kpe̍e̍kpe̍i̍ le̍ wānāa̍ Mɛ̄lɛ̄ka̍a̍  .
46016016	Lā yāndi̍i̍ , lā tūe̍i̍ wānāā wāā nu̍a̍ā dīōm a̍ wānā o̍ wāna̍ nda̍ chō wa̍llo̍ nda̍ nda̍ā  .
46016017	Nya̍ cho̍ ya̍ īkɛ̄i̍ le̍ . Kɛ̍ I̍ na̍ŋ kɔ̄l ta̍u̍ mi̍ Sɛ̄tīfa̍nāā nda̍ Fɔ̄tūna̍tɔ̍ɔ̍sī a̍ Āka̍i̍kɔ̄ɔ̄ , ma̍ hūŋ ya̍ īkɛ̄i̍ . Kāni̍ fu̍u̍le̍ , mālā nya̍ a̍a̍ ma̍lā ya̍ ni̍ŋ ndo̍ , mālā kōŋ ko̍ni̍ nda̍ chō ya̍ ho̍ō ni̍  .
46016018	Mɛ̄ɛ̍ nda̍ tōsa̍ nya̍ fa̍ū mi̍ lā nāŋ lākɔ̄l lɛ̍ , le̍nde̍ ko̍ni̍ nda̍ tōsa̍ mi̍ I̍ na᷅ŋ kɔ̄l ni̍ . Lā lōōnu̍ŋ le̍ wānāā wāā nu̍a̍ā bɛ̄ɛ̄le̍ŋ kīo̍o̍  .
46016019	Ku̍ndālā wānāā lāāla᷄ŋnda̍ E̍e̍sīā na̍nu᷄ŋ a̍ yi̍l nya̍ lāpi̍ . Āku̍i̍lā nda̍ Pīsi̍i̍lā a̍ ku̍ndā wānāā lāāla᷄ŋnda̍ a̍ bi̍ī bɔ᷅ŋa᷅ŋndo̍ o̍ nda̍ lo̍ chi̍ɛ̍ī ni̍ŋ nda̍ , nda̍ bɛ̍ɛ̍ ā yi᷄l nya̍ ta̍u̍ o̍ dīōla̍ Māsānɔ̄ɔ̍ Mɛ̄lɛ̄ka̍la̍ŋ ni᷄ŋ  .
46016020	Chāāŋāā nāā wa̍nāā lāāla᷄ŋnda̍ kpo̍u̍ ā yi᷄l nya̍ lāpi̍ . Lā wa̍ yi᷅la᷅ŋndo̍ o̍ kāālāa̍ ni᷄ŋ māā wānāā lāāla᷄ŋ o̍ Chi̍i̍sū ni̍ŋ  .
46016021	Ya̍ Pɔ̍ɔ̄ pi̍la̍ cho̍ ni᷅ŋ yīlɔ̄ɔ̍ ho̍ō pōōnyīa̍a̍ ni̍ . I̍ yi̍l nya̍ lāpi̍  .
46016022	O̍ ko̍ŋ kɔ̍ɔ̍lī , wānā o̍ wāna̍ wa̍ pɛ̍ mbō kāāla̍ Ma̍sānɔ̄ɔ̍ Mɛ̄lɛ̄ka̍ le̍ , wānā ko̍ŋ Mɛ̄lɛ̄ka̍ hāndu̍ ndu̍ nyɛ̄ pālāa̍ chōo̍ fɔ̍ . Māsānɔ̄ɔ̍ Chi̍i̍sū o̍ hu̍ŋ ni̍ko̍ fɔ̍  .
46016023	Mbɔ̄ Ma̍sānɔ̄ɔ̍ Chi̍i̍sū ō yīya̍ŋ nya̍ chōo̍ fɔ̍  .
46016024	Nya̍ cho̍ ha̍ā o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī wa̍ ki̍nɛ̍i̍ , I̍ yi̍l nya̍ yīlɔ̄ɔ̄ kāālāa̍ lāpi̍  .
47001001	Ya̍ Pɔ̍ɔ̄ , ya̍ cho̍ ho̍ō wāna̍ Chi̍i̍sū Ki̍li̍tī ve᷅m māā hɔ̄ltē ndɔ̄ o̍ hɛ̄na᷄ŋ Mɛ̄lɛ̄ka̍a̍ ni᷄ŋ ndo̍ , ya̍ cho̍ yāu̍wo̍ ho̍ō pōōnyīa̍a̍ ni̍ , na̍a̍ chāa̍ŋ nāā wa̍nā la̍a̍la᷄ŋndo̍ Ti̍mo̍tī . Ŋ̄ chō yāu̍wo̍ ho̍ō pōōnyīa̍a̍ nāa̍ nya̍ ku̍ndā wānāā lāāla᷄ŋa̍a̍ Mɛ̄lɛ̄ka̍a̍ chūā Kɔ̍līŋ chi̍e̍e̍ a̍ wānāa̍ Mɛ̄lɛ̄ka̍a̍ kpo̍u̍ a̍ cho̍ bā o̍ bā fe̍e̍ o̍ lɛ̄ŋndē Āke̍yāle̍ŋ ni᷄ŋ nda̍  .
47001002	I̍ cho̍ pīɛ̄īle̍ŋ māā Mɛ̄lɛ̄ka̍ Fi̍nyā nāa̍ a̍ Ma̍sānɔ̄ɔ̍ Chi̍i̍sū Ki̍li̍tī māā ā yīya̍ŋ nya̍ chōo̍ , ndu̍yɛ̍ , mā ke̍ nya̍ kɔ̄l nyūlōo̍ fɔ̍  .
47001003	Lā ŋ̄ mēlnu᷅ŋ Mɛ̄lɛ̄ka̍ ba̍li̍ka̍ , o̍ cho̍ fi̍nyāa̍ le̍ Māsānɔ̍ nāa̍ Chi̍i̍sū Ki̍li̍tī wo̍ . Ndu̍ cho̍ fi̍nyā nāa̍ o̍ tu̍i̍i̍nūŋ na̍a̍ īnyīɛ̍ɛ̍ wo̍ ni̍ . O̍ ko̍ŋ kɔ̍ɔ̍lī , ndu̍ cho̍ Mɛ̄lɛ̄ka̍ o̍ nyɔ̍ɔ̍lū na̍a̍ kɔ̄lta̍ŋ ni᷄ŋ ndo̍ ni̍  .
47001004	Ndu̍ nyɔ̍ɔ̍lū na̍a̍ kɔ̄lta̍ŋ ni᷄ŋ o̍ dɛ̍nɛ̍ o̍ dɛ̍nɛ̍ pa̍lāā ni᷄ŋ ni̍ . Ō tōsa̍ he̍ī le̍ hāli̍ kpe̍ŋ na̍a̍ bɛ̍ɛ̍ mī ŋ̄ nɔ̄la̍ mī ŋ̄ nyɔ̄ɔ̄lu̍ wāŋnda̍ kɔ̄lta̍ŋ ni᷄ŋ o̍ dɛ̍nɛ̍ o̍ dɛ̍nɛ̍ pa̍lāā ni᷄ŋ . Dīōmndā Mɛ̄lɛ̄ka̍ nyɔ̄ɔ̄lu̍ na̍a̍ kɔ̄lta̍ŋ ni᷄ŋ a̍ la̍ŋ nda̍ŋ na̍a̍ bɛ̍ɛ̍ mī ŋ̄ nyɔ̄ɔ̄lu̍ nda̍ kɔ̄lta̍ŋ ni᷄ŋ a̍ la̍ŋ  .
47001005	Mɛ̄ɛ̍ sɔ̄ɔ̍ŋ nyɛ̄ pāla᷄ŋ ŋ̄ kēēku̍ Ki̍li̍ti̍ chōo̍ ta̍u̍ ta̍u̍ yɛ̍ , le̍nde̍ na̍a̍ bɛ̍ɛ̍ sɔ̄ɔ̍ŋ nyɛ̄ pāla᷄ŋ ŋ̄ kēēkū na̍a̍ chōo̍ ta̍u̍ ta̍u̍ ni̍ . Ndu̍yɛ̍ , le̍nde̍ ko̍ni̍ , mɛ̄ɛ̍ na̍a̍ ŋ̄ chō o̍ dīōm pīlɔ̍ɔ̍ ni᷄ŋ a̍ Ki̍li̍tī yɛ̍ , Mɛ̄lɛ̄ka̍ chō na̍a̍ nyɔ̄ɔ̄lōo̍ kīo̍o̍ ta̍u̍ ta̍u̍ o̍ kɔ̄lta̍ŋ ni᷄ŋ  .
47001006	Ndu̍yɛ̍ , nyɛ̄ o̍ nyɛ̄ pālāa̍ cho̍ na̍a̍ kēēkōo̍ chōo̍ te̍le̍ŋ o̍ te̍le̍ŋ , ō chō māchūāā le̍ hāli̍ kpe̍ŋ mī lā sɔ̄la̍ kɔ̄ltā nyɔ̄ɔ̄lāāla̍ŋ , ndu̍yɛ̍ , o̍ ko̍ŋ kɔ̍ɔ̍lī , mī lā sɔ̄la̍ pīōŋɔ̄ɔ̍ . Tē ŋ̄ sɔ̄la̍ kɔ̄ltā nyɔ̄ɔ̄lāāla̍ŋ pɛ̍ , na̍a̍ bɛ̍ɛ̍ ŋ̄ lo̍ o̍ ko̍ŋ ŋ̄ tōsa̍ lā sɔ̄la̍ kɔ̄ltā nyɔ̄ɔ̄lāāla̍ŋ . Ndu̍yɛ̍ , o̍ ko̍ŋ , nya̍ bɛ̍ɛ̍ mī lā sɔ̄la̍ kpāāyāa̍ le̍ mī lā bi̍u̍ŋ nyɛ̍ pālāā pīlɛ̍ kōŋ o̍ ke̍e̍ku̍ na̍a̍ chōo̍ wo̍  .
47001007	Le̍la̍ŋ , tīīnda᷄ŋ na̍a̍ ŋ̄ nɔ̄ o̍ nya̍ ni̍ŋ ndo̍ , ō cho̍ ti̍i̍nda᷄ŋ fa̍ŋa̍ŋ te̍ . Ndu̍yɛ̍ , ŋ̄ sīnā ndi̍ wa̍la̍ŋ māā ha̍a̍a̍ mi̍ nyɛ̄ pālāa̍ ō kēēkū nya̍ chōo̍ mɛ̄ɛ̍ o̍ ke̍e̍ku̍ na̍a̍ chōo̍ yɛ̍ , le̍nde̍ ko̍ni̍ , Mɛ̄lɛ̄ka̍ chō nya̍ kɔ̄lta̍ŋ nyɔ̄ɔ̄lū ni᷄ŋ ni̍ mɛ̄ɛ̍ o̍ nyɔ̄ɔ̄lu̍ na̍a̍ kɔ̄lta̍ŋ ni᷄ŋ yɛ̍  .
47001008	O̍ ko̍ŋ kɔ̍ɔ̍lī , chāāŋāā nāa̍ , ŋ̄ hɛ̄na̍ŋ mī lā sīna̍ a̍ dɛ̍nɛ̍ pa̍lāā na̍a̍ ŋ̄ sɔ̄la̍ o̍ būŋgɛ̄ī E̍e̍sīā ve̍ ni᷄ŋ ndo̍ o̍kɔ̄ɔ̄ . Nyɛ̄ kīndīlāa̍ wa̍ na̍a̍ chōo̍ wo̍ ō wa̍ bɔ̄ɔ̍ . Mɛ̄ɛ̍ nda̍ hāndu̍ na̍a̍ nyɛ̄ kīndīlāa̍ chōo̍ te̍i̍ , mi̍ ŋ̄ fāŋā kɔ̄lta̍ŋ ba̍ū o̍ yōōmūlā nāāla̍ ka̍lāla̍ŋ  .
47001009	Mi̍ ŋ̄ sīna᷄ŋ wānā a̍a̍ cha᷅ ko̍ kpe̍e̍kpe̍i̍ āā pīɔ̍mndo̍ ndu̍ o̍o̍ hi᷅ŋ ni᷅ŋ le̍ na̍a̍ ni̍ . Kɛ̍ ndu̍yɛ̍ , nyɛ̄ pālāa̍ ho̍ō ō kēēku̍ mākēēkāā na̍a̍ chōo̍ le̍ mī ŋ̄ sīna̍ ndi̍ pɛ̄ŋgu̍ māā Mɛ̄lɛ̄ka̍ , o̍ mi̍ŋgī ho̍ō wānāa̍ wu᷅ wa̍ yōōmū wo̍ māā ndu̍ na̍a̍ ŋ̄ nɔ̄ ni̍ mī ŋ̄ tīīnda̍ŋ , māā ō cho̍ na̍a̍ pi̍la̍ le̍ na̍a̍ ŋ̄ tīīndāŋ te̍  .
47001010	Ndu̍ Mɛ̍lɛ̄ka̍ mbo̍ lō o̍ ko̍ŋ mbo̍ chīīndīāā yōōmūlā nāāla̍ŋ , ŋ̄ vi̍ o̍ kpūndɛ̍ kōŋ ni᷄ŋ te̍ . Ndu̍yɛ̍ , o̍ sīɔ̄dīi̍ lāchīo̍o̍ ni᷄ŋ bɛ̍ɛ̍ ō nɔ̄lā mbō chīīndi̍a̍a̍ yōōmūlā nāāla̍ŋ . Ŋ̄ nɔ̄ tīīnda᷄ŋndo̍ o̍ ndu̍ ni̍ŋ māā o̍ lāchīo̍o̍ ni᷄ŋ bɛ̍ɛ̍ ō chīīndīāā ni̍ŋ vɛ̍lɛ̄ yōōmūlā nāāla̍ŋ  .
47001011	Nya̍ bɛ̍ɛ̍ lā nɔ̄ mī lā wa̍ mālāa̍ a̍ Mɛ̄lɛ̄ka̍ pīɛ̄īyo̍ le̍ na̍a̍ . Kāni̍ fo̍ndōle̍ , tē wāŋnda̍ ā wa̍ fāŋgā mā wa̍ pīɛ̄īle̍ŋ le̍ na̍a̍ pɛ̍ , tē Mɛ̄lɛ̄ka̍ mūli̍ pīɛ̄īlē ndāle̍ŋ , ndu̍yɛ̍ , mbō māla̍ na̍a̍ o̍ wa̍li̍ na̍a̍ ŋ̄ chō tōsāa̍ wo̍ ni᷄ŋ pɛ̍ , le̍nde̍ ko̍ni̍ wānāa̍ me᷅l ndu̍ Mɛ̍lɛ̄ka̍ ba̍li̍ka̍ wa̍ ā wā fa̍ŋgā ni̍  .
47001012	Nyɛ̄ na̍a̍ ŋ̄ nɔ̄lā mī ŋ̄ kēlū yōŋgā a̍ ndu̍ o̍kɔ̄ɔ̄ wo̍ cho̍ ho̍ō ni̍ māā kɔ̄ltā nāāla̍ŋ lā chō nyɛ̄ kɛ̄ndɛ̄ wa̍la̍ŋ o̍ nyɛ̄ o̍ nyɛ̄ ni᷄ŋ na̍a̍ ŋ̄ chō tōsāa̍ chi̍e̍ēŋ na̍ŋ , tāāma̍ a̍ mɛ̄ɛ̍ na̍a̍ ŋ̄ bīī nya̍ yɛ̍ . Nyɛ̄ o̍ nyɛ̄ na̍a̍ ŋ̄ tōsa̍ ō chō kpe̍nde̍ke̍le̍ , ndu̍yɛ̍ , mbo̍ wā o̍ nɛ̄ī sa̍na̍a̍ mɛ̄ɛ̍ Mɛ̄lɛ̄ka̍ hɛ̄na̍ŋ yɛ̍ . Ndu̍yɛ̍ , ō cho̍ o̍ kɔ̄l kālu̍ īwāna̍ chi̍e̍e̍ya̍ ni᷄ŋ te̍ na̍a̍ ŋ̄ nɔ̄la̍ he̍ī tōsā le̍ . Le̍ mɛ̄ɛ̍ Mɛ̄lɛ̄ka̍ tōsa̍l na̍a̍ kɛ̄ndɛ̄i̍ ndūɛ̍i̍ mbo̍ kē na̍a̍ kpāāya̍ ndɔ̄ɔ̍ yɛ̍ na̍a̍ ŋ̄ nɔ̄la̍ ni̍ mi̍ ŋ̄ tōsā he̍ī  .
47001013	Nyɛ̄ ō nyɛ̄ na̍a̍ ŋ̄ dīmi̍ o̍ yāu̍la̍ na̍a̍ ŋ̄ pōōnyi̍a̍l nya̍ la̍ŋ ni᷄ŋ , nya̍ pi̍la̍ lā nɔ̄lā mī lā tōfa̍ lēni᷄ŋ mī lā sīna̍ mu̍ŋ pɛ̄ŋgu̍ . Ndu̍yɛ̍ , mi̍ chē bɛ̍ɛ̍ pɛ̄ŋgo̍o̍ ho̍ō lā chi̍ī yɔ̍ nyɛ̄ na̍a̍ ŋ̄ chō nya̍ dīmūllo̍ wo̍ pɛ̄ŋgu̍ si̍nā wa̍la̍ŋ te̍ ni̍ , kɛ̍ ŋ̄ nɔ̄ tīīnda᷄ŋndo̍ māā lā chō hūnɔ̄ɔ̄ sīnā . O̍ ko̍ŋ , mī lā sīna̍ wa̍la̍ŋ māā ŋ̄ chō wānāā nya̍ nɔ̄lā mī lā pɛ̄ɛ̄lu̍ŋ , mɛ̄ɛ̍ na̍a̍ bɛ̍ɛ̍ ŋ̍ pɛ̍ɛ̍lūŋ ni̍ŋ a̍ nya̍ o̍ pāa̍le̍ Ma̍sānɔ̄ɔ̍ Chi̍i̍sū mi̍i̍ŋgū ni̍ŋ nde̍ŋ chōo̍ yɛ̍ . Nyɛ̄ ō nyɛ̄ na̍a̍ ŋ̄ dīmi̍ o̍ yāu̍la̍ na̍a̍ ŋ̄ pōōnyi̍a̍l nya̍ la̍ŋ ni᷄ŋ , nya̍ pi̍la̍ lā nɔ̄lā mī lā tōfa̍ lēni᷄ŋ mī lā sīna̍ mu̍ŋ pɛ̄ŋgu̍ . Ndu̍yɛ̍ , mi̍ chē bɛ̍ɛ̍ pɛ̄ŋgo̍o̍ ho̍ō lā chi̍ī yɔ̍ nyɛ̄ na̍a̍ ŋ̄ chō nya̍ dīmūllo̍ wo̍ pɛ̄ŋgu̍ si̍nā wa̍la̍ŋ te̍ ni̍ , kɛ̍ ŋ̄ nɔ̄ tīīnda᷄ŋndo̍ māā lā chō hūnɔ̄ɔ̄ sīnā . O̍ ko̍ŋ , mī lā sīna̍ wa̍la̍ŋ māā ŋ̄ chō wānāā nya̍ nɔ̄lā mī lā pɛ̄ɛ̄lu̍ŋ , mɛ̄ɛ̍ na̍a̍ bɛ̍ɛ̍ ŋ̍ pɛ̍ɛ̍lūŋ ni̍ŋ a̍ nya̍ o̍ pāa̍le̍ Ma̍sānɔ̄ɔ̍ Chi̍i̍sū mi̍i̍ŋgū ni̍ŋ nde̍ŋ chōo̍ yɛ̍ .
47001014	
47001015	Ya̍ i̍i̍ nɔ̍ o̍ kɔ̄l kpe̍e̍kpe̍i̍ māā lā chō he̍ī pɛ̄ŋgu̍ si̍nā . Le̍ sa̍bū kōŋ ya̍ i̍i̍ kɛ̍ɛ̍si̍a̍a̍ o̍ tāse̍la̍ ndɔ̄ɔ̍ le̍ kɔ̄la̍ŋ nya̍ yīlɔ̄ɔ̍ ni̍ . Ya̍ i̍i̍ hɛ̍na̍ŋ mī i̍i̍ hi᷅ŋ nya̍ yīlɔ̄ɔ̄ lē dīi̍ŋ le̍ mī nya̍ a̍a̍ sɔ̍la̍ tɔ̄nɔ̄ le̍ di̍i̍ŋndo̍  .
47001016	Tē ya̍ i̍i̍ wa̍ kɔ̄la̍ŋ o̍ būŋgɛ̄ī Māsīdo̍o̍nīāāve̍ ni᷄ŋ pɛ̍ , i̍i̍ ke̍i̍ nya̍ yīlɔ̄ɔ̄ , i̍i̍ chɛ̍ŋ vɛ̍lɛ̄ lo̍ŋ pɛ̍ , i̍i̍ ke̍i̍ vɛ̄lɛ̄ nāa̍ nya̍ chūā . Mɛ̄ɛ̍ tē ya̍ i̍i̍ wa̍ ni᷅ŋ kɔ̄la̍ŋ lɛ̄ŋndē Chūdi̍a̍āle̍ŋ pɛ̍ , nya̍ a̍a̍ ke̍ ya̍ mālāa̍ le̍ kɔ̄lā nīla̍ŋ  .
47001017	Kɛ̍ ndu̍yɛ̍ , lā yi̍ya᷄ŋ māā le̍ mɛ̄ɛ̍ ya̍ I̍ hi̍ŋ mɛ̄ɛ̍ ya̍ I̍ kɛ̍ɛ̍si̍a̍a̍ yɛ̍ le̍ yɛ̍ , māā wāna̍ sɔ̄ɔ̍ŋ le̍ di̍i̍ŋ dīi̍ŋ te̍ ya̍ I̍ cho̍ le̍ . Mī lā dīmi̍ dɔ̍ɔ̍ māā sɔ̄ɔ̍ŋ ya̍ I̍ kɛ̍ɛ̍sīāā le̍ tōsāa̍ wo̍ŋ māā ya̍ pi̍la̍ le̍ dɛ̍nɛ̍ nī kɛ̍ndɔ̄ɔ̍ ko̍ni̍ ya̍ I̍ kɛ̍ɛ̍sīāā mu̍ŋ ni̍ . Ndu̍yɛ̍ , mī lā yīya̍ŋ dɔ̍ɔ̍ a̍ ya̍ o̍kɔ̄ɔ̄ māā mī I̍ chɛ̍l lē sūɛ̍i̍ tōsāa̍ , kɛ̍ māā tē kɔ̄l nūu̍ mūli̍ŋ pɛ̍ , I̍ to̍sā lɛ̍ sūɛ̍i̍ ke̍ŋ te̍  .
47001018	I̍ cho̍ wa̍nā wa̍ā le̍nde̍ kpo̍so̍ŋ te̍ . Le̍ Mɛ̄lɛ̄ka̍ , ō dīōm ndɔ̄ɔ̍ ō fe̍ēŋ le̍cho̍o̍ le̍ wo̍ , ya̍ cho̍ nya̍ he̍ī dīmūllo̍ ni̍ . I̍ chɛ̍l lɔ̍ su̍ɛ̍i̍ māā I̍ cho̍ he̍ī tōsā , kɛ̍ , o̍ ko̍ŋ kɔ̍ɔ̍lī mī kɔ̄l nūu̍ mūli̍ŋ mī I̍ kɛ̍ɛ̍ ndi̍ tōsā le̍  .
47001019	Kāni̍ fu̍u̍le̍ , Po̍ Mɛ̄lɛ̄ka̍a̍ , Chi̍i̍sū Ki̍li̍tī , ō ya̍ Pɔ̍ɔ̄ , a̍ Sīlva̍nɔ̄ɔ̄ , a̍ Ti̍mo̍tī ŋ̍ di̍mu̍l nya̍ a̍ ndu̍ o̍kɔ̄ɔ̄ wo̍ , ō cho̍ wa᷅na̍ di̍mī le̍ īsɔ̄ɔ̍ to̍sā kɛ̍ o̍ ko̍ŋ kɔ̍ɔ̍lī , mī kɔ̄l ndɔ̄ɔ̍ mūli̍ŋ ō to̍sā lɛ̍ ndi̍ le̍ le̍ . Nyɛ̄ o̍ nyɛ̄ o̍ di̍mi̍ pɛ̍ le̍ tōsāa̍ , ndu̍ ki̍nɛ̍i̍ ko̍ o̍ to̍sā ni̍  .
47001020	Nyɛ̄ o̍ nyɛ̄ Mɛ̄lɛ̄ka̍ chu̍a̍ būŋgɛ̄i̍ le̍ tōsāa̍ , a̍ Chi̍i̍sū sa̍na̍a̍ sɔ̄ɔ̍ŋ mu̍ŋ ŋ̄ tōsa̍ŋ kpo̍u̍ ni̍ . O̍ sa̍bū ndɔ̄ɔ̍ ni᷄ŋ na̍a̍ ŋ̄ nɔ̄lā ni̍ mī ŋ̄ dīmi̍ āā , “ Le̍nde̍ i̍ cho̍ ni̍ . ” O̍ ko̍ŋ , mī Mɛ̄lɛ̄ka̍ sɔ̄la̍ sāŋgālāa̍  .
47001021	Mɛ̄lɛ̄ka̍ pi̍la̍ ndu̍ to̍sa̍ ni̍ , na̍a̍ ni̍ a̍ nya̍ , mi̍ ŋ̄ wā o̍ lāāla᷄ŋ na̍a̍ ŋ̄ nɔ̄ o̍ Ki̍li̍tī ni̍ŋ ndo̍ chōo̍ nyɛ̍ kɛ̄ndɛ̄ yi̍ . Ndu̍ Mɛ̍lɛ̄ka̍ pi̍la̍ ndu̍ hɛ̍li̍ na̍a̍ le̍ wa̍li̍ na̍a̍ ŋ̄ nɔ̄ ho̍ō le̍ tōsāa̍ wo̍ ni̍  .
47001022	Ndu̍yɛ̍ , mbo̍ hāndū na̍a̍ tāāmāsi̍ ndɔ̄ɔ̍ le̍ chɔ̄mndo̍ māā ndu̍ nɔ̍ na̍a̍ ni̍ . Ndu̍yɛ̍ , ndu̍ Mɛ̍lɛ̄ka̍ ō vēm nyi̍nā ndɔ̄ɔ̍ le̍ mbō wa̍ na̍a̍ kɔ̄ɔ̄lī le̍ wāa̍ tāāmāsi̍o̍o̍ le̍ nyɛ̄ o̍ nyɛ̄ o̍ kɛ̍si̍ le̍ na̍a̍  .
47001023	I̍ me̍na̍ŋ o̍ Mɛ̄lɛ̄ka̍ po̍ māā le̍ sa̍bū ya̍ I̍ ku̍e̍ lɛ̍ nya̍ yīlɔ̄ɔ̄ Kɔ̍līŋ te̍ wo̍ cho̍ ni̍ māā ya̍ i̍i̍ hɛ̍na̍ŋ mī I̍ tɛ̍ɛ̍mbu̍u̍ nya̍ lākɔ̄l te̍  .
47001024	Ndu̍yɛ̍ , ō cho̍ ma̍chu̍a̍ā mī ŋ̄ wa̍ nya̍ dīmūl a̍ ka̍ka̍ a̍ mɛ̄ɛ̍ lāāla᷄ŋ nyāa̍ nɔ̄ le̍ wāa̍ yɛ̍ le̍ . Kāni̍ fu̍u̍le̍ , lā chō ni᷅ŋ wānāā dīāllūŋ kālā o̍ lāāla᷄ŋ nyāa̍ ni᷄ŋ . Ŋ̄ chō māchūāā wa̍llo̍ a̍ nya̍ la̍tu̍lu̍ le̍ mī lā wa̍ a̍ kɔ̄l kɛ̄ndɛ̄  .
47002001	Le̍la̍ŋ , I̍ kɛ̍ɛ̍si̍a̍a̍ māā I̍ hi᷅ŋ ndɛ̍ nya̍ yīlɔ̄ɔ̍ to̍sā mī lā tāmbu̍ lākɔ̄l te̍  .
47002002	Kāni̍ fo̍ndōle̍ , tē I̍ to̍sa̍ pɛ̍ mī lā tāmbu̍ lākɔ̄l , mɛ̄ɛ̍ I̍ nɔ᷅ lɛ̍ wāna̍ nɛ̍ŋī ya̍ kɔ̄l te̍ . Kāni̍ fo̍ndōle̍ , nya̍ nɔ̍ le̍ ya̍ kɔ̄l nɛ̄ŋī wa̍ lā wā a̍ kɔ̄ltā tāmbɛ̍i̍ la̍ŋ  .
47002003	Le̍ sa̍bū ya̍ I̍ po̍o̍nyi̍a̍a̍ yāu̍ ko̍ŋ nāa̍ nya̍ chūā le̍nde̍ wo̍ cho̍ ni̍ māā ya̍ i̍i̍ hɛ̍na̍ŋ mī i̍i̍ hu̍ŋ sɔ̍lā kɔ̄l tāmbɛ̍i̍ a̍ nya̍ wānāa̍ nɔ̍ mī lā nɛ̄ŋi̍ ya̍ kɔ̄l la̍ le̍ . Ndu̍yɛ̍ , I̍ si̍nā māā tē I̍ wa̍ a̍ kɔ̄l kɛ̄ndɛ̄ pɛ̍ , nya̍ bɛ̍ɛ̍ lā wa̍ a̍ kɔ̄ltā kɛ̄ndɛ̄  .
47002004	Yāu̍ ya̍ I̍ po̍o̍nyi̍a̍a̍ ko̍ŋ ndo̍ , ō wa̍ sūɛ̍i̍ kɔ̄l tāmbɛ̍i̍ bɛ̄ndū ya̍ chōo̍ le̍ ndu̍ pōōnyīa̍a̍ . Cha᷄ŋ māmɛ̍mɔ̍ɔ̍ kpe̍e̍kpe̍i̍ mi̍ cha᷅ŋ ndu̍ . Kɛ̍ ndu̍yɛ̍ , ō cho̍ ma̍chu̍a̍ā le̍ nya̍ kɔ̄l tɛ̄ɛ̄mbūū le̍ ya̍ po̍o̍nyi̍a̍a̍ ndu̍ le̍ . I̍ po̍o̍nyi̍a̍a̍ māpōōnyīāā ndu̍ le̍ mī lā sīna̍ pɛ̄ŋgu̍ māā I̍ nɔ̍ kāālāa̍ le̍ nya̍ ta̍u̍ ta̍u̍  .
47002005	Wāna̍ hi᷅ŋ a̍ kɔ̄l tāmbɛ̍i̍yo̍ ho̍ō wo̍ , sē ō cho̍ ya̍ le̍ o̍ tɛ̍ɛ̍mbu̍u̍ kɔ̄l te̍ . Nya̍ kpe̍e̍kpe̍i̍ o̍ tɛ̍ɛ̍mbu̍u̍ kɔ̄l ni̍ . Mbō ve̍ bɛ̍ɛ̍ nya̍ kpo̍u̍ le̍ , kɛ̍ ō wa̍ bɛ̍ɛ̍ nya̍ pūm nda̍ . Kɛ̍ ndu̍yɛ̍ , wānā ko̍ŋ I̍ hɛ̍na̍ŋ mī I̍ hi̍u̍ sūɛ̍i̍ ka̍lɛ̄i̍ ndu̍ kīndīlā chōo̍ le̍  .
47002006	Sīlā nya̍ wānāā lāāla᷄ŋnda̍ ā ka̍ ka̍ ke̍ ndu̍ wo̍ ō chō tūu̍le̍ŋ  .
47002007	Mɛ̄ɛ̍ ō bɛ̄ndā ni̍ko̍ mī lā ma᷄l ndu̍ le̍ yɔ̄ŋ ndɔ̄ wɔ̍ɔ̍ŋndo̍ , ndu̍yɛ̍ , mī lā lo̍ o̍ ko̍ŋ mī lā dɛ̄ɛ̄ni̍a̍a̍ ndu̍ kɔ̄llo̍ ni᷄ŋ . Sa̍bū nya̍ tōsā ko̍ŋ ndo̍ cho̍ ni̍ , māā yɔ̄ŋi̍ o̍ hi̍o̍u̍ la̍chi̍ a̍ kɔ̄l tāmbɛ̍i̍yo̍ te̍i̍ mbō lo̍ o̍ ko̍ŋ mbō tɛ̄ɛ̄mbu̍u̍ kɔ̄l ndɔ̄ɔ̍  .
47002008	Le̍la̍ŋ , lā yāndi̍i̍ , lā tōsa̍ mbō sīna̍ māā lā kāāla̍ ndu̍ lēkɛ̍ndɛ̍ī  .
47002009	Tɔ̄ɔ̄nda᷄ŋndo̍ ya̍ i̍i̍ hɛ̍na̍ŋ mī tɔ̍ɔ̍nda̍ŋ nya̍ ni̍ , le̍ sīnāa̍ māā tē lā chō ā chɛ̄lāā te̍le̍ŋ o̍ te̍le̍ŋ le̍ nyɛ̄ ya̍ I̍ di̍mūl nya̍ wo̍ tōsāa̍ pɛ̍ . Le̍la̍ŋ ya̍ i̍ po̍o̍nyi̍a̍a̍ yāu̍ ko̍ŋ nāa̍ nya̍ chūā ni̍  .
47002010	Ndu̍yɛ̍ , wānā o̍ wāna̍ nya̍ ma᷄l le̍ yɔ̄ŋ ndɔ̄ wɔ̍ɔ̍ŋndo̍ pɛ̍ , mɛ̄ɛ̍ ya̍ bɛ̍ɛ̍ mālɔ̄ɔ̍ ya̍ I̍ ma᷅l wa̍nā ko̍ŋ ni̍ . Ki̍li̍tī cho̍ lēse̍ī māā tē I̍ ma̍l wāŋndo̍ le̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ o̍ to̍sa̍l la̍ pɛ̍ , mɛ̄ɛ̍ I̍ ma̍l ndu̍ le̍ nya̍ , tē wānā yɔ̍ŋ dɔ̍ɔ̍ ya̍ īsɔ̄ɔ̍ pɛ̍ mī I̍ nɔ̍ le̍ ndu̍ mālɔ̄ɔ̄ le̍ ndi̍  .
47002011	Le̍ yɔ̄ŋi̍ Sēta̍nā , māsa̍ nyi̍nāā wɔ̄ɔ̍ŋnda̍ , ō tīu̍ na̍a̍ bā a̍ kāŋgālā ndɔ̄ɔ̍ , le̍la̍ŋ ya̍ I̍ cho̍ he̍ī tōsāa̍ ni̍ . Kāni̍ fo̍ndōle̍ , ŋ̄ sīnā nɛ̍īla̍ ndɔ̄la̍ lākāŋgālāla̍ŋ wa̍la̍ŋ  .
47002012	O̍ ko̍ŋ kɔ̍ɔ̍lī , mɛ̄ɛ̍ ya̍ I̍ fu̍u̍lu̍u̍ To̍wāā chi̍e̍e̍ le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ a̍ Ki̍li̍tī o̍kɔ̄ɔ̄ , mi̍ I̍ sa̍a̍lu᷄ŋ māā Māsānɔ̄ɔ̍ Mɛ̄lɛ̄ka̍ kūmbi̍ nɛ̄īyo̍ kpe̍e̍kpe̍i̍ , le̍ mī I̍ to̍sa̍ wa̍li̍ ndɔ̄ɔ̍ lo̍ŋ  .
47002013	Kɛ̍ , I̍ wa̍ būūla᷄ŋndo̍ , kāni̍ fo̍ndōle̍ , I̍ ko̍ma̍l cha̍a̍ŋ nūu̍ Ta̍i̍tɔ̄ɔ̄ lo̍ŋ te̍ . Le̍ he̍ī , mi̍ I̍ cho̍ŋgu᷄ŋ wa᷅ŋnda̍ lo̍ŋ mi̍ I̍ hi̍a̍ū Māsīdo̍o̍nīāā  .
47002014	I̍ me̍l Mɛ̄lɛ̄ka̍ ba̍li̍ka̍ , kāni̍ fu̍u̍le̍ , ha̍a̍a̍ mi̍ ŋ̄ wā o̍ dīōm pīlɔ̍ɔ̍ ni᷄ŋ na̍a̍ Ki̍li̍tī wa̍ā , tē ō wa̍ kɔ̄ŋga᷄ŋ lēku̍u̍ba̍a̍ pɛ̍ , kīo̍o̍ Mɛ̄lɛ̄ka̍ kē na̍a̍ fo̍ndāa̍ te̍le̍ŋ o̍ te̍le̍ŋ le̍ kɔ̄ŋga᷄ŋndo̍ na̍a̍ Ki̍li̍tī wa̍ā ni̍ . Ndu̍yɛ̍ , o̍ na̍a̍ ni᷄ŋ sa̍na̍a̍ Mɛ̄lɛ̄ka̍ tōsā ni̍ mī yōōŋgōo̍ a̍ Ki̍li̍tī o̍kɔ̄ɔ̄ o̍ ti̍u̍ bā o̍ bā fe̍e̍ mɛ̄ɛ̍ si̍ɛ̍ndīi̍ma̍ chūŋ kɛ̄ndīa̍ŋ mā tīū nu̍a̍ā bā o̍ bā fe̍e̍ yɛ̍  .
47002015	Si̍ɛ̍ndīi̍ma̍ chūŋ kɛ̄ndīa̍ŋ ma᷅ŋ , ndu̍ yɔ̍nūŋ ni̍ māā wa̍li̍ na̍a̍ ŋ̄ chō ho̍ō tōsāa̍ le̍ Mɛ̄lɛ̄ka̍ wo̍ , chūŋ kōŋ ō kōma̍l wānā o̍ wānā , wānāa̍ cho̍ pīōŋɔ̄ɔ̍ sɔ̄lāa̍ wa̍ ni̍ a̍ wānāa̍ cho̍ kɔ̄la̍ŋ o̍ fo̍ndāŋ nyɛ̄ pālāa̍ wa̍  .
47002016	Ndu̍yɛ̍ , wānāa̍ cho̍ ma̍ wā kɔ̄la̍ŋ o̍ fo̍ndāŋ nyɛ̄ pālāa̍ wa̍ , le̍ nda̍ nda̍ chūŋ ko̍ŋ ō chō nyɛ̍ chu̍u̍ wānā pi̍ɔ̍mndo̍ . Kɛ̍ ndu̍yɛ̍ , le̍ wānāa̍ cho̍ pīōŋɔ̄ɔ̍ sɔ̄lāa̍ wa̍ nda̍ nda̍ , ō chō nyɛ̍ chu̍u̍ wānā yo̍o̍mōo̍ . Le̍la̍ŋ , ō cho̍ wa᷅ŋnda̍ fa̍ū le̍ a̍ cho̍ ā bɛ̄ndāā le̍ wa̍llo̍ ho̍ō tōsāa̍ le̍  .
47002017	Wānāā fāŋgā fa̍ŋgā , ā sīīŋgu̍u̍ sūɛ̍i̍ Mɛ̄lɛ̄kɛ̍i̍ dīmīo̍o̍ nɛ̄ī nda̍ nūūvīāā nyɛ̄ sɔ̄lāā . Kɛ̄ , na̍a̍ na̍a̍ ŋ̄ cho̍ māā wānāā wāā le̍nde̍ le̍ . Na̍a̍ na̍a̍ o̍ nɛ̄ī sa̍kpōo̍ chōo̍ na̍a̍ ŋ̄ dīmūl wa᷅ŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ ni̍ . Mɛ̄lɛ̄ka̍ ve᷅m na̍a̍ le̍ wa̍llo̍ ho̍ō tōsāa̍ ni̍ . Mɛ̄lɛ̄ka̍ sīnā māā na̍a̍ na̍a̍ ŋ̄ chō māchūāā yōōŋgu̍ Mɛ̄lɛ̄ka̍a̍ ho̍ō dīmīo̍o̍ māā bu̍ɛ̍i̍yāa̍ Ki̍li̍tī  .
47003001	Bāā dīōmnda̍ŋ nda᷅ŋ lā chɔ᷄m māchɔ̄māā māā yōŋgāa̍ na̍a̍ ŋ̄ chō vɛ̄lɛ̄ kīōlɔ̄ɔ̍ a̍ na̍a̍ pi̍la̍ o̍kɔ̄ɔ̄ ni̍ ? Sāko̍ , ō cho̍ yo̍ŋgā le̍ na̍a̍ ŋ̄ chō kīōlɔ̄ɔ̄ le̍ . Ndu̍yɛ̍ , na̍a̍ ŋ̄ cho̍ māā wānāā pūm tē , māā ŋ̄ wa̍ hūnɔ̄ɔ̍ nāa̍ nya̍ chūā pɛ̍ , mɛ̄ɛ̍ mī ŋ̄ chɛ᷄ŋ a̍ yāu̍la̍ŋ ku̍ndā wānāā lāāla᷄ŋnda̍ o̍ bā le̍ na̍a̍ chɔ̄mndo̍ nāa̍ nya̍ chūā le̍ . Ndu̍yɛ̍ , nya̍ bɛ̍ɛ̍ ŋ̄ yēēma̍ la̍ya̍u̍ nya̍ o̍ bā le̍ wāŋnda̍ chɔ̄mndo̍ a̍ na̍a̍ o̍kɔ̄ɔ̄ le̍  .
47003002	Tē ō wa̍ māā yɔ̄ŋɔ̄ɔ̄ pɛ̍ , nya̍ cho̍ yāu̍ na̍a̍ ni̍ , o̍ chɔ᷅m wa᷅ŋnda̍ a̍ na̍a̍ o̍kɔ̄ɔ̄ wo̍ . Mɛ̄ɛ̍ wāŋndo̍ pōōnyīāā nu̍a̍ā yāu̍wo̍ yɛ̍ , le̍nde̍ nya̍ chō ā pōōnyīāā ō kɔ̄ltā nāāla̍ŋ ni᷄ŋ ni̍ . Ndu̍yɛ̍ , yāu̍wo̍ ho̍ō ndu̍ ndu̍ cho̍ ō kūmbīāā le̍ mī wānā o̍ wānā to̍fa̍ lēni᷄ŋ , mbō sīna̍ nyɛ̍ cho̍ lēni᷄ŋ ndo̍  .
47003003	Ndu̍yɛ̍ , ī chō kpe̍nde̍ke̍le̍ māā yāu̍ nāa̍ ho̍ō ndu̍ ndu̍ Ki̍li̍ti̍ po̍o̍nyi̍a̍a̍ ndu̍ ni̍ mbo̍ vīām na̍a̍ a̍ ndu̍ . Ndu̍yɛ̍ , ndu̍ ndu̍ ā pōōnyi̍a̍a̍ ndu̍ a̍ mɛ̄ŋmā tīŋī mɛ̄ɛ̍ nda̍ pōōnyīāā yāu̍la̍ yɔ̍ŋāāla̍ŋ yɛ̍ le̍ . Yāu̍wo̍ ho̍ō ndu̍ ndu̍ , Mɛ̄lɛ̄ka̍ cho̍ yōōmū wo̍ a̍ Nyi̍nā ndɔ̄ɔ̍ sa̍na̍a̍ Mɛ̄lɛ̄ka̍ pōōnyi̍a̍a̍ ndu̍ ni̍ . Ndu̍yɛ̍ , o̍ kɔ̄ltā wāŋndā chīe̍e̍ya̍ ni᷄ŋ o̍ po̍o̍nyīāā ndu̍ ni̍ , ō cho̍ o̍ pōūtā yɛ̍ndɛ̍ cho̍o̍ le̍  .
47003004	Le̍ tīīnda᷄ŋ Ki̍li̍tī to̍sa̍ mi̍ ŋ̄ tīīnda᷄ŋ Mɛ̍lɛ̄ka̍ wo̍ na̍a̍ ŋ̄ dīmi̍ dīōmnda̍ŋ nda᷅ŋ ni̍  .
47003005	Nyɛ̄ o̍ nyɛ̄ cho̍ a̍ na̍a̍ pi̍la̍ o̍kɔ̄ɔ̄ mī ŋ̄ kēlū yōŋgā a̍ ndu̍ māā ō nɔ̄lā mbō ke̍ na̍a̍ kpāāyāa̍ le̍ mī ŋ̄ nɔ̄la̍ wa̍llo̍ ho̍ō tōsā le̍ . Kpāāya̍ na̍a̍ ŋ̄ sɔ̄lā le̍ wa̍llo̍ ho̍ō tōsāa̍ wo̍ , Mɛ̄lɛ̄ka̍ pi̍la̍ ndu̍ yɔ̍ŋgū kpa̍a̍yā ko̍ŋ ni̍  .
47003006	Kpe̍ma̍ sɛ̍nɛ̄ī Mɛ̄lɛ̄ka̍ tōōsi̍a̍a̍ ho̍ō ndu̍ pi̍la̍ tɛ̄ɛ̄ŋ a̍ ŋ̄wāŋndā chīe̍e̍ wo̍ , ndu̍ Mɛ̍lɛ̄ka̍ pi̍la̍ ndu̍ ke᷅ na̍a̍ kpāāyāa̍ ni̍ le̍ mī ŋ̄ nɔ̄la̍ wa̍llo̍ tōsāa̍ o̍ kpe̍ma̍ sɛ̍nɛ̄ī kōŋ bɛ̄ŋgu̍ . Kpe̍ma̍a̍ ho̍ō ndu̍ ndu̍ cho̍ su̍ɛ̍i̍ wa̍ā o̍ sāwāla̍ po̍o̍nyīāā bɛ̄ŋgu̍ le̍ . Kpe̍ma̍ cho̍ a̍ nyɛ̄ Nyi̍na̍ Mɛ̄lɛ̄ka̍a̍ dīmī wo̍ tōsāa̍ o̍kɔ̄ɔ̄ o̍ cho̍ ni̍ . Kāni̍ fo̍ndōle̍ , sāwāla̍ŋ la̍ hi᷅ŋ a̍ pīɔ̍mndo̍ ni̍ . Kɛ̍ ndu̍yɛ̍ , Nyi̍na̍ Mɛ̄lɛ̄ka̍a̍ ndu̍ ke᷅ wa᷅ŋnda̍ yōōmōo̍ ni̍  .
47003007	Sāwāla̍ Mɛ̄lɛ̄ka̍ ke̍ sīndɛ̄ Mūu̍sē le̍ na̍a̍ la̍ŋ , o̍ pōūtā yɛ̍ndɛ̍la̍ pu̍m chōo̍ Mɛ̄lɛ̄ka̍ pōōnyi̍a̍a̍ la̍ŋ sīndɛ̄ ni̍ . Mɛ̄ɛ̍ o̍ po̍o̍nyi̍a̍a̍ la̍ŋ mbo̍ wā Mūu̍sē la̍ŋ yɔ̄ŋgōo̍ , mi̍ nāŋɔ̄ɔ̍ Mɛ̄lɛ̄ka̍a̍ tāŋ o̍ hɔ̄lāa̍ Mūu̍sē wa̍ . Mi̍ hɔ̄lla̍ yɔ̄nu᷄ŋ ndu̍ ŋɛ̍lɛ̄ŋgi̍ ŋɛ̍lɛ̄ŋgi̍ bɛ̍ndū . Ndu̍yɛ̍ , mi̍ chē bɛ̍ɛ̍ mi̍ nāŋɔ̄ɔ̍ Mɛ̄lɛ̄ka̍ kōŋ ndu̍ o̍o̍ wa᷅ ni᷅ŋ fāŋa᷄ŋndo̍ lēchōo̍ Mūu̍sē o̍ hɔ̄l ni̍ , kɛ̍ wāŋnda̍ I̍sɔ̄lūɛ̄ī nda̍ a̍a̍ nɔ̍lā mā nu̍a̍ Mūu̍sē hɔ̄lla̍ le̍ , a̍ īŋɛ̄lɛ̄ŋgi̍ ŋɛ̍lɛ̄ŋgi̍e̍i̍ . Nāa̍ nāŋɔ̄ɔ̍ Mɛ̄lɛ̄ka̍a̍ tōl lɔ̄ o̍ sāwāla̍ hi᷅ŋ a̍ pīɔ̍mndo̍ la̍ŋ yɔ̄ŋgōo̍ ni᷄ŋ  ,
47003008	wa̍li̍ nyi̍na̍ Mɛ̄lɛ̄ka̍a̍ hīŋ tōsāa̍ wo̍ yɛ̄ ? Ndu̍ bɛ̍ɛ̍ nāŋɔ̄ɔ̍ Mɛ̄lɛ̄ka̍a̍ hīāū wa᷅ chōo̍ po̍lo̍ŋ  .
47003009	Tē nāŋɔ̄ɔ̍ Mɛ̄lɛ̄ka̍a̍ tōl le̍ sūɛ̍i̍ hi᷅ŋ a̍ nyɛ̄ pālāa̍ le̍ wāna̍ chi̍o̍o̍ ve̍ pɛ̍ , ɔ̍ɔ̄ ni᷅ŋ sūɛ̍i̍ si̍i̍ŋgu̍u̍ ŋ̄wāŋndā chīe̍e̍ a̍ kɛ̍ndɛ̄ Mɛ̄lɛ̄ka̍ o̍ hɔ̄l le̍ ? Ndi̍ bɛ̍ɛ̍ nāŋɔ̄ɔ̍ Mɛ̄lɛ̄ka̍a̍ ō hīāū wa᷅ chōo̍ po̍lo̍ŋ  .
47003010	Sūɛ̍i̍ na̍a̍ ŋ̄ chu̍a̍ pāāndū māā ī na᷄ŋ ta̍u̍ ve̍ , pɛ̄ŋgo̍o̍ ho̍ō ni᷅ŋ ŋ̄ chu̍e̍ lɛ̍ ndi̍ māā ī chō sūɛ̍i̍ na̍ŋ kpo̍so̍ŋ te̍ . Kāni̍ fu̍u̍le̍ , le̍ mɛ̄ɛ̍ sūɛ̍i̍ na̍ŋ mi̍ ī hīāū ke̍ŋ po̍lo̍ŋ nde̍ ī hīŋ yɛ̍  .
47003011	Ndu̍yɛ̍ , tē ō wa̍ pɛ̍ mī sūɛ̍i̍ nɔ̍ le̍ wāa̍ le̍ te̍le̍ŋ bīŋi̍i̍ na̍a̍ ve̍ mī ŋ̄ chu̍a̍ ndi̍ pɛ̍ māā sūɛ̍i̍ na̍ŋ , ɔ̍ɔ̄ ni᷅ŋ sūɛ̍i̍ cho̍ le̍ fɛ̍ɛ̍ŋ a̍ fɛ̍ɛ̍ŋ nde̍ ? Ndi̍ hi̍a̍ū bɛ̍ɛ̍ na̍ŋɔ̄ɔ̄ po̍lo̍ŋ po̍lo̍ŋ  .
47003012	Tīīnda᷄ŋ na̍a̍ ŋ̄ nɔ̄ ho̍ō wo̍ ō tōsa̍ īsīōōŋ o̍ īsīōōŋ ī cho̍ na̍a̍ le̍  .
47003013	Na̍a̍ na̍a̍ ŋ̄ cho̍ māā Mūu̍sē le̍ . Kāni̍ fo̍ndōle̍ , ndu̍ ndu̍ mɛ̄ɛ̍ mī ndu̍ o̍o̍ la̍ndu̍ŋ ko̍lāa̍ o̍ hɔ̄l , yɔ̄ŋi̍ wāŋnda̍ I̍sɔ̄lūɛ̄ī nda̍ a̍a̍ chɔ̍ na̍ŋɔ̄ɔ̍ Mɛ̄lɛ̄ka̍a̍ o̍ chūwɔ̄ɔ̍ ndu̍ o̍ hɔ̄l  .
47003014	Kɛ̍ ndu̍yɛ̍ , ō fāŋa̍ŋ o̍ Mūu̍sē kɔ̍ɔ̍lī , wāŋnda̍ ha̍ā bɛ̍ɛ̍ kɔ̄ltā ndāla̍ŋ lā chō lā kīndāā . Pāa̍le̍ hāūle᷅ŋ bɛ̍ɛ̍ , kɔ̄ltā ndāla̍ŋ lā chō lā kīndāā , mɛ̄ɛ̍ nda̍ lāndū nu̍a̍ā kōlāa̍ wāŋndo̍ o̍ hɔ̄l lɛ̍ . Le̍ he̍ī , ā tōfa̍ bɛ̍ɛ̍ o̍ Yāu̍ Kpe̍ma̍ Pa̍a̍ndōo̍ ni᷄ŋ ā si̍nā nyɛ᷅ o̍ di̍mī wo̍ pɛ̄ŋgu̍ le̍ . Ndu̍yɛ̍ , mɛ̄ɛ̍ mī wāŋndo̍ wa̍ o̍ dīōm pīlɛ̍ ni᷄ŋ nda̍ Ki̍li̍tī , mālāŋ kōlāa̍ ho̍ō fāŋāŋ  .
47003015	Pāa̍le̍ hāūle᷅ŋ bɛ̍ɛ̍ , pɛ̄ŋgu̍ o̍ pɛ̄ŋgu̍ nda̍ tōfa̍ o̍ yāu̍la̍ Mūu̍sēla̍ŋ nda᷅ŋ ni᷄ŋ ā si̍nā nyɛ᷅ la̍ di̍mi̍ wo̍ pɛ̄ŋgu̍ le̍ , kāni̍ fu̍u̍le̍ , kōlāa̍ ho̍ō chō wɔ̄ ō lāndāā nda̍ o̍ lākɔ̄l  .
47003016	Kɛ̍ ndu̍yɛ̍ , pɛ̄ŋgu̍ o̍ pɛ̄ŋgu̍ wāŋndo̍ ō mūli̍ŋ o̍ Māsānɔ̄ɔ̍ Mɛ̄lɛ̄ka̍ lo̍ pɛ̍ , kōlāa̍ ho̍ō fāŋa̍ŋ  .
47003017	Ndu̍yɛ̍ , Māsānɔ̄ɔ̍ Mɛ̄lɛ̄ka̍ na̍a̍ ŋ̄ chō ho̍ō dīmīo̍o̍ a̍ ndu̍ o̍kɔ̄ɔ̄ na̍ŋ ndo̍ , ndu̍ cho̍ Nyi̍na̍ Mɛ̄lɛ̄ka̍a̍ ni̍ . Bā o̍ bā Māsānɔ̄ɔ̍ Mɛ̄lɛ̄ka̍ Nyi̍nā ndɔ̄ɔ̍ wa̍ pɛ̍ , ā bāŋa᷄ŋnda̍ wāŋnda̍ lo̍ŋ a̍ wa᷅ ni̍  .
47003018	Kɛ̍ , na̍a̍ kpo̍u̍ kōlā cho̍ o̍ la̍ndāā na̍a̍ na̍a̍ o̍ hɔ̄l te̍ . Le̍ he̍ī , hɔ̄lāā nāa̍ nda̍ chɔ᷅m na̍ŋɔ̄ɔ̍ Māsānɔ̄ɔ̍ Mɛ̄lɛ̄ka̍a̍ ni̍ . Ŋ̄ chō hīōūwɔ̄ɔ̍ lāchī a̍ sīmnɔ᷄ŋndo̍ māā ndu̍ . Te̍le̍ŋ o̍ te̍le̍ŋ ŋ̄ chō hīōūwɔ̄ɔ̍ lāchī a̍ nāŋɔ̄ɔ̄ sɛ̄nɛ̄ī . Ndu̍yɛ̍ , Māsānɔ̄ɔ̍ Mɛ̄lɛ̄ka̍ pi̍la̍ ndu̍ cho̍ wa̍llo̍ ho̍ō ni̍ , ndu̍ yɔ̍nūŋ ni̍ māā Nyi̍na̍ Mɛ̄lɛ̄ka̍a̍  .
47004001	Mɛ̄lɛ̄ka̍ mūli̍ māmūlīāā kɔ̄llo̍ o̍ na̍a̍ lo̍ , le̍ he̍ī o̍ chu̍a̍ wa̍llo̍ ho̍ō chɔ̍ ni̍ mbo̍ kē na̍a̍ le̍ tōsāa̍ . Le̍la̍ŋ , ŋ̄ vi᷅ ŋ̍di̍a̍l kpo̍so̍ŋ te̍  .
47004002	Ndu̍yɛ̍ , sɔ̄ɔ̍ŋ lāsi̍ɔ̍mbu̍ŋ wāŋnda̍ tōsā o̍ vīōŋnɔ᷄ŋndo̍ ni᷄ŋ ndo̍ŋ , na̍a̍ na̍a̍ bālā nāāla̍ cho̍ o̍ mu̍ŋ ni̍ŋ te̍ . Na̍a̍ na̍a̍ ŋ̄ chɛ᷅l mī ŋ̄ hūi̍ wānā o̍ wānā le̍ . Ndu̍yɛ̍ , ŋ̄ chɛ᷅l mī ŋ̄ māŋga̍la̍ sūɛ̍i̍ Mɛ̄lɛ̄kɛ̍i̍ o̍ nɛ̄ī o̍ nɛ̄ī che᷅le̍ŋ ni᷄ŋ te̍ . Mɛ̄lɛ̄ka̍ pi̍la̍ sīnā māā tōnya̍a̍ na̍a̍ ŋ̄ chō wāŋnda̍ dīmūllo̍ kpe̍nde̍ke̍le̍ ni̍ . Le̍ he̍ī , ŋ̄ nɔ̄ o̍ kɔ̄l māā wānā o̍ wānā nɔ̍lā mbō tɛ̄nda̍ se̍īlē kɛ̄ndɛ̄ a̍ na̍a̍ o̍kɔ̄ɔ̄  .
47004003	Le̍la̍ŋ , Yōōŋgū Kɛ̄ndɛ̍ Mɛ̄lɛ̄ka̍ na̍a̍ ŋ̄ chō ho̍ō dīmīo̍o̍ wo̍ chō kpe̍nde̍ke̍le̍ . Kɛ̍ , tē ō wa̍ yɛ̄ sūɛ̍i̍ cho̍ ī kūmbāā wānā o̍ hɔ̄l pɛ̍ , mɛ̄ɛ̍ dɔ̍ɔ̍ mbō wa̍ wānāa̍ cho̍ kɔ̄la̍ŋ o̍ fo̍ndāŋ nyɛ̄ pālāa̍ wa̍ su̍e̍e̍ o̍ hɔ̄l  .
47004004	Wāŋnda̍ ha̍ā , nda̍ yɔ̍nūŋ ni̍ māā wānāa̍ nɔ̍ la̍a̍la᷄ŋ a̍ yōōŋgū kɛ̄ndɔ̄ɔ̍ ho̍ō le̍ wa̍ . Sēta̍nā o̍ cho̍ mɛ̄lɛ̄ka̍ le̍ chi̍e̍ēŋ yɔ̄ŋ wɔ̄ɔ̍ŋndo̍ ho̍ō wo̍ ō tōsa̍ ā si̍nā su̍ɛ̍i̍ Mɛ̄lɛ̄kɛ̍i̍ pɛ̄ŋgu̍ le̍ . Ndu̍yɛ̍ , ō tōsa̍ mātōsāā he̍ī yɔ̄ŋi̍ nda̍ chɔ̍ nyɛ᷅ wa̍wo̍ŋ cho̍ nda̍ dīōndɔ̄ɔ̍ chōo̍ wo̍ . Ndu̍ yɔ̍nūŋ ni̍ māā Ki̍li̍tī o̍ cho̍ Mɛ̄lɛ̄ka̍ vēla᷅ŋ ndɔ̄ kpe̍e̍kpe̍i̍yo̍ wo̍ yōōŋgū kɛ̄ndɔ̄ɔ̍ a̍ nāŋɔ̄ɔ̄ ndɔ̄ɔ̍ o̍kɔ̄ɔ̄  .
47004005	O̍ yōōŋgū kɛ̄ndɔ̄ɔ̍ ho̍ō dīmīo̍o̍ ni᷄ŋ , ŋ̄ chɔ᷄m na̍a̍ pi̍la̍ le̍ . Chi̍i̍sū Ki̍li̍tī ndu̍ na̍a̍ ŋ̄ chō wāŋnda̍ chɔ̄mndo̍ ni̍ māā ndu̍ cho̍ Māsānɔ̄ɔ̍ Mɛ̄lɛ̄ka̍ ni̍ . Nyɛ̄ na̍a̍ ŋ̄ nɔ̄ mī ŋ̄ dīmi̍ a̍ na̍a̍ pi̍la̍ o̍kɔ̄ɔ̄ wo̍ ndu̍ ko̍ cho̍ ni̍ māā bu̍ɛ̍īyāā nyāa̍ na̍a̍ ŋ̄ chō ni̍ , kāni̍ fu̍u̍le̍ le̍ sa̍bu̍ Chi̍i̍sōo̍  .
47004006	Mɛ̄lɛ̄ka̍ o̍ di̍mi̍ ho̍ō āā , “ Nyɛ̄ wa̍wo̍ŋndo̍ ō dīōndu̍ nāa̍ nyūmnda̍ŋ mā chō wa̍ ” wo̍ , ndu̍ to̍sa̍ ni̍ mi̍ nyɛ̄ wa̍wo̍ŋndo̍ ho̍ō hūŋ o̍ kɔ̄ltā nāāla̍ŋ ni᷄ŋ . Ndu̍yɛ̍ , he̍ī yɔ̄nu̍ŋ le̍ mī nyɛ̄ wa̍wo̍ŋndo̍ ho̍ō tōsa̍ mī ŋ̄ sīna̍ nāŋɔ̄ɔ̍ Mɛ̄lɛ̄ka̍a̍ o̍ cho̍ dīōndɔ̄ɔ̍ Ki̍li̍tī o̍ hɔ̄l lo̍  .
47004007	Kɛ̍ ndu̍yɛ̍ , na̍a̍ sūllo̍ ho̍ō chō o̍ bā wa̍ , ŋ̄ chō māchūāā mɛ̄ɛ̍ kpɛ̍ɛ̍nɛ̍ŋ pūūlo᷄ŋ chō yɛ̍ , ŋ̄ cho̍ nyɛ᷅ o̍ nyɛ̄ le̍ . Le̍ sa̍bū i̍ cho̍ le̍nde̍ wo̍ cho̍ ni̍ , māā le̍ chɔ̄mndo̍ wa̍la̍ŋ māā kpāāyā bɛ̍ndu̍ cho̍ o̍ yōōŋgū kɛ̄ndɔ̄ɔ̍ ho̍ō ni᷄ŋ ndo̍ , māā Mɛ̄lɛ̄ka̍ nɔ̍ ndu̍ ni̍ , māā ō cho̍ na̍a̍ le̍  .
47004008	Le̍ lɔ̍ɔ̍ lɔ̍ɔ̍ , ā chō na̍a̍ nyɛ̄ kīndīlāa̍ hāndɔ̄ɔ̍ chōo̍ mā tōsā mī sɔ̄ɔ̍ŋ pālā na̍a̍ , kɛ̍ ndu̍yɛ̍ , mu᷅ŋ kpo̍u̍ ŋ̄ nɔ̍lā mī ŋ̄ bɛ̄ɛ̄vi̍a̍a̍ na̍a̍ le̍ . Mī sɔ̄ɔ̍ŋ ŋ̄ yɔ̄nu̍ŋ na̍a̍ ŋ̄ si̍nā sa̍bū ko̍ŋ pɛ̄ŋgu̍ le̍ , kɛ̍ ndu̍yɛ̍ , ŋ̄ te̍mbū kɔ̍l te̍  .
47004009	Le̍ lɔ̍ɔ̍ lɔ̍ɔ̍ , ā chō na̍a̍ nyɛ̄ pālāa̍ tūsīo̍o̍ chōo̍ , kɛ̍ Mɛ̄lɛ̄ka̍ ndu̍ ndu̍ me᷅l na̍a̍ kpo̍so̍ŋ te̍ . Te̍le̍ŋnda̍ŋ lā pūm mā chūū na̍a̍ , kɛ̍ ā nɔ̍lā na̍a̍ tɛ̄ɛ̄mbūū le̍  .
47004010	Mɛ̄ɛ̍ Chi̍i̍sū sɔ̍la̍ pīɔ̍mndo̍ yɛ̍ , le̍nde̍ ko̍ni̍ dīāllūŋ nāa̍ŋ mu᷅ŋ ŋ̄ chō o̍ pīɔ̍mndo̍ hɔ̄lndɔ̄ te̍le̍ŋ o̍ te̍le̍ŋ ni̍ . Ndu̍yɛ̍ , he̍ī yɔ̄nu̍ŋ le̍ mī wāŋnda̍ nɔ̄la̍ mā chē yōōmu̍ Chi̍i̍sōo̍ o̍ na̍a̍ ni᷄ŋ  .
47004011	A̍ bōōndi̍i̍ na̍a̍ ŋ̄ chō yōōmū ve̍ ki̍nɛ̍i̍ , o̍ pīɔ̍mndo̍ hɔ̄lndɔ̄ yōōmūlā nāāla̍ŋ lā chō lɔ̍ɔ̍ lɔ̍ɔ̍ le̍ Chi̍i̍sū ni̍ , le̍ hāli̍ kpe̍ŋ mī wāŋnda̍ sāālu̍ŋ yo̍ōmu̍ Chi̍i̍sōo̍ o̍ dīāllūŋ nāa̍ŋ ŋ̍ nɔ̍ mu᷅ŋ mī ŋ̄ vī wo̍ŋ ni᷄ŋ  .
47004012	Le̍ lɔ̍ɔ̍ lɔ̍ɔ̍ , yōōmūlā nāāla̍ŋ lā chō pīɔ̍m kɔ̍ŋgɔ̍ , kɛ̍ ndu̍yɛ̍ o̍ he̍ī ni᷄ŋ , mi̍ nya̍ wā yōōmū kpe̍e̍kpe̍i̍yo̍ sɔ̄lāa̍  .
47004013	Mi̍ wānā pi᷅lɛ̍ dīmī dīōmnda̍ cho̍ la᷅ŋ o̍ Yāu̍ Mɛ̄lɛ̄ka̍a̍ ni᷄ŋ nda̍ŋ āā , “ Le̍ mɛ̄ɛ̍ ya̍ I̍ la̍a̍la̍ŋ a̍ nyɛ̄ Mɛ̄lɛ̄ka̍ dīmi̍ wo̍ yɛ̍ , le̍la̍ŋ ya̍ I̍ di̍mi̍ a̍ ndu̍ o̍kɔ̄ɔ̄ ni̍ . ” Ha̍a̍a̍ mi̍ ŋ̄ nɔ̄ lāāla᷄ŋndo̍ mɛ̄ɛ̍ wāŋndo̍ ho̍ō lāāla̍ŋ yɛ̍ , ndu̍yɛ̍ , mi̍ ŋ̄ wā nyɛ̄ na̍a̍ ŋ̄ lāāla̍ŋ ndo̍ dīmīo̍o̍  ,
47004014	ŋ̄ sīnā māā Mɛ̄lɛ̄ka̍ o̍ mi̍ŋgi̍ Māsānɔ̄ɔ̍ Chi̍i̍su̍ yōōmū wo̍ , māā na̍a̍ bɛ̍ɛ̍ ō chō na̍a̍ mīŋgī yōōmū mɛ̄ɛ̍ o̍ mi̍ŋgi̍ Chi̍i̍su̍ yōōmū yɛ̍ . O̍ ko̍ŋ kɔ̍ɔ̍lī , tē ō mīŋgi̍ na̍a̍ yōōmū pɛ̍ , na̍a̍ ni̍ , nya̍ ni̍ , ō kūɛ̄ a̍ na̍a̍ nāa̍ Chi̍i̍sū chu̍a̍  .
47004015	Le̍ dɛ̍nɛ̍ nya̍ kɛ̄ndɔ̄ɔ̍ sɔ̄ɔ̍ŋ mu᷅ŋ kpo̍u̍ ŋ̍ cho̍ yɔ̄nɔ᷄ŋndo̍ ni̍ . Ndu̍yɛ̍ , mɛ̄ɛ̍ kpɛ̍ wāŋnda̍ ta̍u̍ a̍ hi̍a̍ū la̍chi̍ a̍ kɛ̄ndɛ̄i̍ Mɛ̄lɛ̄kɛ̍i̍ sɔ̄lāa̍ , mā sɔ̄lā pi̍ŋīo̍o̍ yɛ̍ , le̍nde̍ ko̍ni̍ , ba̍li̍ka̍a̍ hīāū la̍chi̍ a̍ yɔ̄ŋgɔ᷄ŋndo̍ nāa̍ Mɛ̄lɛ̄ka̍ chūā ni̍ . O̍ he̍ī ni᷄ŋ , mī Mɛ̄lɛ̄ka̍ sɔ̄la̍ sāŋgālāa̍  .
47004016	Le̍ sa̍bū kōŋ dīāllūŋ vi᷅ na̍a̍ le̍ . Mi̍ chē bɛ̍ɛ̍ mi̍ kɛ̍ndi̍a̍a̍ nāa̍ ŋ̄dīāllo̍ ō wā fāŋa᷄ŋndo̍ lēchōo̍ te̍le̍ŋ o̍ te̍le̍ŋ ni̍ , kɛ̍ ndu̍yɛ̍ nyi̍nāā nāa̍ nda̍ nda̍ , lēpāla̍ o̍ lēpāla̍ , ā chō dīāllūŋ kālāŋ sɛ̄nɛ̄īyo̍ŋ sɔ̄lāa̍  .
47004017	Ndu̍yɛ̍ , nyɛ̄ nɛ̄īyāa̍ cho̍ ho̍ō na̍a̍ chōo̍ wo̍ , le̍ te̍le̍ŋ bi̍ŋgī ko̍ni̍ o̍ cho̍ ni̍ . Ndu̍yɛ̍ , nyɛ̄ nɛ̄īyāa̍ ho̍ō chō na̍a̍ nyɛ̄ kɛ̄ndɛ̄ bɛ̄ndū chūū . Tē ō wa̍ nyɛ̄ tūwāā pɛ̍ , nyɛ̄ kɛ̄ndɛ̄ Mɛ̄lɛ̄ka̍ tōsāl na̍a̍ ni̍ŋ ndo̍ , ndu̍ hi̍o̍ū po̍lo̍ŋ po̍lo̍ŋ , a̍ nyɛ̄ nɛ̄īyāa̍ cho̍ ho̍ō na̍a̍ chōo̍ wo̍ . Nyɛ̄ kɛ̄ndɛ̄ kōŋ ndu̍ ndu̍ , le̍ fɛ̍ɛ̍ŋ a̍ fɛ̍ɛ̍ŋ o̍ cho̍ ni̍  .
47004018	Le̍la̍ŋ , nyɛ̄m na̍a̍ ŋ̄ chō mu᷅ŋ chɔ̄ɔ̍ wo̍ŋ , ō cho̍ mu̍ŋ te̍ na̍a̍ ŋ̄ chō lēhɔ̄l te̍ . Nyɛ̄m na̍a̍ ŋ̄ cho̍ chɔ᷅ le̍ wo̍ŋ , mu̍ŋ na̍a̍ ŋ̄ chō lēhɔ̄l ni̍ . Kāni̍ fo̍ndōle̍ , nyɛ̄m na̍a̍ ŋ̄ chō mu᷅ŋ chɔ̄ɔ̍ wo̍ŋ , mu̍ŋ mu̍ŋ le̍ te̍le̍ŋ bi̍ŋgī ko̍ni̍ ŋ̍ cho̍ ni̍ . Kɛ̍ , nyɛ̄m na̍a̍ ŋ̄ cho̍ chɔ᷅ le̍ wo̍ŋ , mu̍ŋ mu̍ŋ le̍ fɛ̍ɛ̍ŋ a̍ fɛ̍ɛ̍ŋ ŋ̍ cho̍ ni̍  .
47005001	Ŋ̄ sīnā māā Tɛ̍ndīi̍ na̍a̍ ŋ̄ chō ho̍ō lēni᷄ŋ ndo̍ , ndu̍ yɔ̍nūŋ māā dīāllūŋ na̍a̍ ŋ̄ nɔ̄ mu᷅ŋ ndo̍ŋ ni̍ , tē ō tāmbu̍ pɛ̍ , Mɛ̄lɛ̄ka̍ nɔ̄ chīɛ̄īyo̍ le̍ na̍a̍ o̍ fo̍ndāŋ ndɔ̄ɔ̍ ō ndu̍ pi̍la̍ to̍o̍si̍a̍a̍ wo̍ . Ndu̍yɛ̍ , ndu̍ ndu̍ le̍ fɛ̍ɛ̍ŋ a̍ fɛ̍ɛ̍ŋ ō te̍mbū le̍  .
47005002	Bōōnde̍i̍ he̍ī ā sāŋgāā na̍a̍ ŋ̄ chō ni᷅ŋ a̍ dīāllūŋ na̍a̍ ŋ̄ nɔ̄ mu᷅ŋ chi̍e̍ēŋ na̍ŋ ndo̍ŋ ni̍ . Yēēmɛ̍i̍ chō ni᷅ŋ na̍a̍ ta̍u̍ ta̍u̍ māā ŋ̄ sɔ̄la̍ ni᷅ŋ bɛ̍ɛ̍ ko̍ di̍a̍llūŋ Mɛ̄lɛ̄ka̍ nɔ̄ mu̍ŋ le̍ na̍a̍ ɛ̄chɛ̍nɛ̄ wo̍ŋ , mī ŋ̄ wōūnu̍ŋ mu̍ŋ  .
47005003	Mu̍ŋ mu̍ŋ tē ŋ̄ wōūnu̍ŋ mu̍ŋ pɛ̍ , fɛ̍li̍ ve᷅ lɛ̍ na̍a̍ le̍  .
47005004	Ŋ̄ chō ni᷅ŋ ā sāŋgāā yɔ᷅kɔ̍ɔ̄ a̍ wōlɔ̄ɔ̄ lūsu̍lɛ̍i̍ dīāllo̍ŋ mu᷅ŋ chi̍e̍ēŋ na̍ŋ . Kɛ̍ ndu̍yɛ̍ , ō cho̍ ma̍chu̍a̍ā mī ŋ̄ yēēma̍ māyēēmāā le̍ dīāllūŋ mu᷅ŋ fāŋā le̍ . Nyɛ̄ na̍a̍ ŋ̄ yēēma̍ wo̍ ndu̍ cho̍ ni̍ māā Mɛ̄lɛ̄ka̍ ō chu̍a̍ ko̍ di̍a̍llūŋ o̍ to̍o̍si̍a̍a̍ le̍ na̍a̍ hūnɔ̄ɔ̄ ki̍o̍o̍ fɛ̍ɛ̍ŋ ɛ̄chɛ̍nɛ̄ wo̍ŋ , mbō wōu̍ na̍a̍ mu̍ŋ o̍ dīāllūŋ na̍a̍ ŋ̄ nɔ̄ mu᷅ŋ chi̍e̍ēŋ na̍ŋ ndo̍ŋ chōo̍ . Ŋ̄ hɛ̄na̍ŋ mbō wōu̍ na̍a̍ mu̍ŋ le̍ mī dīāllūŋ na̍a̍ ŋ̄ nɔ̄ mu᷅ŋ chi̍e̍ēŋ na̍ŋ ndo̍ŋ , ŋ̍ nɔ̍ mu᷅ŋ mī ŋ̄ vī wo̍ŋ , mī yōōmu̍ nɔ̍ la̍mɛ̍ɛ̍lu̍ le̍ wo̍ ō māŋga̍la̍ mu̍ŋ  .
47005005	Mɛ̄lɛ̄ka̍ pi̍la̍ ndu̍ bɛ̍ɛ̍ndi̍a̍a̍ na̍a̍ le̍ mbō hu᷄ŋ ma̍ŋgālā na̍a̍ o̍ nɛ̄īyo̍ ho̍ō ni᷄ŋ ni̍ . Ndu̍yɛ̍ , ō vēm Nyi̍nā ndɔ̄ɔ̍ le̍ mbō wa̍ na̍a̍ kɔ̄ɔ̄lī le̍ wāa̍ tāāmāsi̍o̍o̍ le̍ nyɛ̄ o̍ nyɛ̄ o̍ kɛ̍si̍ le̍ na̍a̍  .
47005006	Le̍la̍ŋ , te̍le̍ŋ o̍ te̍le̍ŋ kɔ̄ltā nāāla̍ŋ lā chō lā sīmūlāā yi̍ . Na̍a̍ ŋ̄ sīnā māā tē ŋ̄ nɔ̄ wɔ̄ dīāllo̍ŋ mu᷅ŋ chi̍e̍ēŋ na̍ŋ pɛ̍ , mɛ̄ɛ̍ ŋ̄ chō wɔ̄ ā pīɔ̄ūwa᷅ŋ tɛ̍ɛ̄ŋ a̍ ɛ̄chɛ̍nɛ̄  .
47005007	Le̍la̍ŋ , yōōmū su̍u̍ na̍a̍ wānāā lāāla᷄ŋnda̍ ŋ̄ chō ho̍ō ni᷄ŋ ndo̍ , ō cho̍ su̍ɛ̍i̍ sɔ̍lāā nyɛ̄m wānā cha᷅ a̍ lēhɔ̄l te̍ . Ō chō māchūāā sūɛ̍i̍ wānā nɔ̍ mā dɔ̄ū tīīnda᷄ŋndo̍ o̍ Mɛ̄lɛ̄ka̍ ni᷄ŋ le̍ nyɛ̄m wānā cho̍ chɔ᷅ le̍ wo̍ŋ  .
47005008	Kɔ̄ltā nāāla̍ŋ lā chō lā sīmūlāā yi̍ . Nyɛ̄ na̍a̍ ŋ̄ yēēma̍ wo̍ cho̍ ni̍ māā dīāllūŋ na̍a̍ ŋ̄ nɔ̄ mu᷅ŋ chi̍e̍ēŋ na̍ŋ ndo̍ŋ māā mu̍ŋ fa̍ŋa̍ŋ ni᷅ŋ ko̍ mī ŋ̄ kūɛ̄nu᷄ŋ nāa̍ Māsānɔ̄ɔ̍ Mɛ̄lɛ̄ka̍ chūā  .
47005009	Kɛ̍ ndu̍yɛ̍ , ō wa̍ bɛ̍ɛ̍ mī ŋ̄ wa̍ chi̍e̍ēŋ na̍nu᷄ŋ , kɛ̄lɛ̄ŋgāā mī ŋ̄ fāŋa̍ŋ chi̍e̍ēŋ na̍nu᷄ŋ , nyɛ̄ na̍a̍ ŋ̄ yēēma̍ mbo̍ hīāū nyɛ̄ o̍ nyɛ̄ fe̍e̍ wo̍ , ndu̍ cho̍ ni̍ māā ŋ̄ tōsa̍ nyɛ᷅ Mɛ̄lɛ̄ka̍ ō nāŋ kɔ̍l lo̍  .
47005010	Kāni̍ fu̍u̍le̍ , na̍a̍ kpo̍u̍ ŋ̄ chō lākɔ̄ lāsīsi̍ Ki̍li̍tī o̍ hɔ̄l mbō kɔ̄ɔ̄sa̍ a̍ na̍a̍ . Bōōndi̍i̍ ke̍ŋ Mɛ̄lɛ̄ka̍ chō wānā o̍ wānā nyɛ᷅ o̍ nɔ̍ le̍ sɔ̄lāa̍ wo̍ ke̍ ni̍ . Ndu̍yɛ̍ , mɛ̄ɛ̍ kūɛ̍i̍la̍ nu̍mnda̍ŋ o̍ chi̍e̍ēŋndo̍ chōo̍ la̍ wa᷅ yɛ̍ , le̍nde̍ ŋ̄ sɔ̄lā ni̍ . Tē ō kɛ̄ndɔ̄ɔ̍ ŋ̄ tōsa̍ ni̍ , ō ke̍ nu̍m ō kɛ̄ndɔ̄ɔ̍ . Tē ō wɔ̄ɔ̍ŋndo̍ ŋ̄ tōsa̍ ni̍ , a̍ sɔ̍la̍ ō wɔ̄ɔ̍ŋndo̍  .
47005011	Le̍la̍ŋ , mɛ̄ɛ̍ na̍a̍ ŋ̄ nɔ̄ sīōōŋīi̍ Māsānɔ̄ɔ̍ Mɛ̄lɛ̄kɛ̍i̍ yɛ̍ , le̍la̍ŋ na̍a̍ ŋ̄ chō kīndīo̍o̍ o̍ nɛ̄i̍ o̍ nɛ̄ī ni̍ŋ ni̍ , le̍ mī ŋ̄ tōsa̍ mī wāŋnda̍ mūli̍ŋ o̍ Mɛ̄lɛ̄ka̍ lo̍ . Ndu̍yɛ̍ , nyɛ̄ o̍ nyɛ̄ fe̍e̍ cho̍ o̍ kɔ̄ltā nāāla̍ŋ ni᷄ŋ Mɛ̄lɛ̄ka̍ sīnā . Ndu̍yɛ̍ , I̍ la̍a̍la̍ŋ māā nya̍ bɛ̍ɛ̍ lā sīnā o̍ kɔ̄ltā nyāla̍ŋ ni᷄ŋ wānāā su̍u̍ na̍a̍ ŋ̍ chō wa̍  .
47005012	Kɛ̍ ndu̍yɛ̍ , dīōmndā ya̍ I̍ cho̍ la᷅ŋ dīmīo̍o̍ la̍ŋ , ō cho̍ yo̍ŋgā le̍ na̍a̍ ŋ̄ chō vɛ̄lɛ̄ kīōlɔ̄ɔ̍ a̍ na̍a̍ pi̍la̍ o̍kɔ̄ɔ̄ le̍ . Nyɛ̄ na̍a̍ ŋ̄ hɛ̄na̍ŋ ndo̍ ndu̍ cho̍ ni̍ māā mī lā nɔ̄ nyɛ̄ kpe̍e̍kpe̍i̍ nya̍ nɔ̄lā mī lā kēlū yōŋgā a̍ na̍a̍ o̍kɔ̄ɔ̄ wo̍ . Ko̍ŋ to̍sā ni̍ mī lā nɔ̄ dīōm nya̍ mūlūl wa᷅ŋnda̍ ha̍ā wo̍ , nda̍ yɔ̍nūŋ ni̍ māā wānāa̍ nu̍ā wāŋndo̍ o̍ hɔ̄lla̍ , ā bu̍u̍lāŋ a̍ mɛ̄ɛ̍ kɔ̄l ndɔ̄ɔ̍ ō chō yɛ̍ le̍ , kɛ̍ mā chīi̍ bɛ̍ɛ̍ yo̍ŋgāa̍ kīōlɔ̄ɔ̄ a̍ ndu̍ o̍kɔ̄ɔ̄ māā ō chō wānā kɛ̍ndɛ̄ wa̍  .
47005013	Wāŋnda̍ ā pūm ā chu̍a̍ na̍a̍ māā sēēmāa̍ na̍a̍ ŋ̄ sēēma̍ ni̍ . Tē ō wa̍ yɛ̄ sēēmāa̍ lēkɛ̍ndɛ̍ī pɛ̍ , mɛ̄ɛ̍ le̍ Mɛ̄lɛ̄ka̍ na̍a̍ ŋ̄ sēēma̍ ni̍ . Kɛ̍ , tē ō wa̍ yɛ̄ pɛ̍ māā ŋ̄ sēēma̍ le̍ , mɛ̄ɛ̍ le̍ nya̍ na̍a̍ ŋ̄ chō le̍nde̍ ni̍  .
47005014	Kāni̍ fu̍u̍le̍ , kāālā Ki̍li̍tī ka̍a̍la̍ na̍a̍ wo̍ ndu̍ cho̍ wa̍llo̍ a̍ na̍a̍ ni̍ . Ndu̍yɛ̍ , he̍ī yɔ̄nu̍ŋ , kāni̍ fu̍u̍le̍ , ŋ̄ bīī ndi̍ tōnya̍ māā wānā pi᷅lɛ̍ sɔ̍la̍ pīɔ̍mndo̍ le̍ ŋ̄wāŋndā chīe̍e̍ kpo̍u̍ ni̍ . Le̍la̍ŋ , tē ō wa̍ māā yɔ̄ŋɔ̄ɔ̄ pɛ̍ , mɛ̄ɛ̍ pīɔ̍m o̍ sɔ̍la̍ ko̍ŋ ndo̍ mɛ̄ɛ̍ wāŋnda̍ kpo̍u̍ a̍ vi᷅ wu̍ ko̍ŋ ni̍  .
47005015	Ō sɔ̄la̍ pīɔ̍mndo̍ le̍ ŋ̄wāŋndā chīe̍e̍ kpo̍u̍ le̍ mī wānāa̍ cho̍ yōōmū wa̍ ā ma᷄l fāfa̍la̍ tɔ̄nɔ̍ nda̍ pi̍la̍a̍ . O̍ ko̍ŋ kɔ̍ɔ̍lī , Ki̍li̍tī o̍ vi᷅ le̍ nda̍ mbo̍ mīīŋgū yōōmū le̍ nda̍ wo̍ , mā fāfa̍la̍ le̍ tɔ̄nɔ̍ ndɔ̄ɔ̍  .
47005016	Le̍la̍ŋ , chɔ̍ŋ ni᷅ŋ a̍ bōōnde̍i̍ he̍ī mbō kūɛ̄ a̍ lāchī kɛ᷅ , ŋ̄ nu̍ē lɛ̍ wāŋndo̍ o̍ nɛ̄i̍ īwāna̍ chi̍e̍e̍ya̍ chōo̍ le̍ . O̍ tāse̍la̍ ndɔ̄ɔ̍ , o̍ nɛ̄i̍ īwāna̍ chi̍e̍e̍ya̍a̍ chōo̍ ko̍ na̍a̍ ŋ̄ wa̍ Ki̍li̍ti̍ nūa̍a̍ ni̍ . Kɛ̍ ndu̍yɛ̍ , ō cho̍ lɛ̍ o̍ nɛ̄ī ko̍ŋ chōo̍ le̍ na̍a̍ ŋ̄ nūā lɛ̍ ndu̍ le̍  .
47005017	Le̍la̍ŋ , wānā o̍ wāna̍ wa̍ pɛ̍ di̍ōm pīlɛ̍ nda̍ Ki̍li̍tī , wānā ko̍ŋ ō sīmnu᷄ŋ wa̍nā sɛ̍nɛ̄ī . Mī wāna̍ chi̍e̍e̍yɛ̍ī ndūɛ̄ī pa̍a̍ndūe̍i̍ ndi̍ fa̍ŋa̍ŋ mbo̍ sɔ̄lā wāna̍ chi̍e̍e̍yɛ̍ī sɛ̄nɛ̄īye̍  .
47005018	Mɛ̄lɛ̄ka̍ pi̍la̍ ndu̍ to̍sa̍ sūɛ̍i̍ he̍ī ni̍ . Ō tōsa̍ mi̍ ŋ̄ mīīŋgū dīōm pīlɛ̍ na̍a̍ nda̍ā . Ndu̍yɛ̍ , o̍ sa̍bu̍ Ki̍li̍tīo̍o̍ ni᷄ŋ o̍ to̍sa̍ he̍ī ni̍ . O̍ ko̍ŋ kɔ̍ɔ̍lī , mbo̍ kē na̍a̍ wa̍llo̍ le̍ tōsāa̍ , ndu̍ yɔ̍nūŋ ni̍ māā na̍a̍ bɛ̍ɛ̍ mī ŋ̄ tōsa̍ mī wāŋnda̍ ā pīli̍a̍ā ā mīīŋgu̍ dīōm pīlɛ̍ a̍ ndu̍  .
47005019	Ko̍ŋ cho̍ ni̍ , yōōŋgū na̍a̍ ŋ̄ dīmu̍l wāŋnda̍ wo̍ , ndu̍ cho̍ ni̍ māā Mɛ̄lɛ̄ka̍ chō tōsā o̍ sa̍bu̍ Ki̍li̍tīo̍o̍ ni᷄ŋ sa̍na̍a̍ mā mīīŋgu̍ dīōm pīlɛ̍ nda̍ ŋ̄wāŋndā chīe̍e̍ kpo̍u̍ . Yɔ̄ŋndā wɔ̄ɔ̍ŋndā nda̍ tōsa̍ la̍ŋ , Mɛ̄lɛ̄ka̍ ō chɔ᷄m nda̍ la̍ŋ chōo̍ le̍ . Ndu̍yɛ̍ , mbo̍ vīām na̍a̍ a̍ yōōŋgōo̍ ho̍ō le̍ mī ŋ̄ dīmu̍l wāŋnda̍ mɛ̄ɛ̍ ndu̍ Mɛ̄lɛ̄ka̍ ō tōsā mā mīīŋgu̍ dīōm pīlɛ̍ nda̍ ŋ̄wāŋndā chīe̍e̍ yɛ̍  .
47005020	Le̍la̍ŋ , wānāā Ki̍li̍tī ve᷅m sɔ̍ŋgɔ̍ ndɔ̄ɔ̍ wa̍ na̍a̍ ŋ̄ chō ni̍ . Tē ō wa̍ māā yɔ̄ŋɔ̄ɔ̄ pɛ̍ , Mɛ̄lɛ̄ka̍ pi̍la̍ cho̍ māchūāā nya̍ dɛ̄ɛ̄nīa̍a̍ o̍ sa̍bū nāa̍ ni᷄ŋ . Le̍la̍ŋ , ŋ̄ chō nya̍ nyɔ̄ɔ̄lōo̍ sɔ̍ŋgɔ̍ Ki̍li̍tīo̍o̍ māā lā chɛ᷄l mī Mɛ̄lɛ̄ka̍ tōsa̍ mī lā mīīŋgu̍ dīōm pīlɛ̍ nya̍ nda̍ā  .
47005021	Ki̍li̍tī to̍sa̍ yɔ᷅ŋ o̍ yɔ̄ŋ wɔ̄ɔ̍ŋ te̍ . Kɛ̍ ndu̍yɛ̍ , mi̍ Mɛ̄lɛ̄ka̍ hāndū ndu̍ yɔ̄ŋndā nāāla̍ wɔ̍ɔ̍ŋnda̍ŋ chōo̍ le̍ dɛ̍nɛ̍ nāā kɛ̍ndɔ̄ɔ̍ . He̍ī yɔ̄nu̍ŋ le̍ mī Mɛ̄lɛ̄ka̍ tōsa̍ mī ŋ̄ sīmnu᷄ŋ wa̍nāā sa̍kpō ndu̍ pi̍la̍ o̍ hɔ̄l sa̍na̍a̍ o̍ sa̍bu̍ Ki̍li̍tīo̍o̍ ni᷄ŋ  .
47006001	Le̍la̍ŋ , ha̍a̍a̍ mi̍ ŋ̄ wā wa̍llo̍ lātūlu̍ na̍a̍ Mɛ̄lɛ̄ka̍ wa̍ā , ŋ̄ chō nya̍ nyɔ̄ɔ̄lōo̍ a̍ yāndi̍i̍ , kɛ̄ndɛ̄i̍ Mɛ̄lɛ̄ka̍ tōsa̍l nya̍ ve̍ lā to̍sā mī ī tāmbu̍ŋ fu̍u̍ le̍  .
47006002	Kāni̍ fo̍ndōle̍ , Mɛ̄lɛ̄ka̍ dīmi̍ āā ,  “ Mɛ̄ɛ̍ bōōndi̍i̍ ya̍ i̍i̍ nɔ̍ le̍ nya̍ dɛ̍nɛ̍ kɛ̍ndɔ̄ɔ̍ tōsāllo̍ ve̍ ī fūūlu̍u̍ , mi̍ lā pīɛ̄ī ya̍ , ndu̍yɛ̍ mi̍ I̍ mu̍lī nya̍ dīōm . Mɛ̄ɛ̍ pāa̍le̍ ya̍ i̍i̍ nɔ̍ le̍ nya̍ bāŋāa̍ le̍ŋ lē fūūlu̍u̍ , mi̍ I̍ ma̍lā nya̍ . ” Le̍la̍ŋ , mī di̍mu̍l nya̍ , bōōndi̍i̍ Mɛ̄lɛ̄ka̍ nɔ̄ le̍ nya̍ dɛ̍nɛ̍ kɛ̍ndɔ̄ɔ̍ tōsāllo̍ ve̍ cho̍ he̍ī ni̍ . Pāa̍le̍ o̍ nɔ̄ le̍ nya̍ pīŋīo̍o̍ le̍ŋ le̍ cho̍ le᷅ŋ ni̍  .
47006003	Nyɛ̄ o̍ nyɛ̍ nɔ̍lā mbō kūūna̍ wāŋndo̍ lāāla᷄ŋndo̍ , na̍a̍ na̍a̍ ŋ̄ to̍sā ndu̍ le̍ . Kāni̍ fu̍u̍le̍ , ŋ̄ yēēma̍ mī wānā che᷅ sɔ̄ŋndo̍ bɛ̍ɛ̍ o̍ wa̍li̍ na̍a̍ ŋ̄ chō ho̍ō wo̍ ni᷄ŋ te̍  .
47006004	O̍ cho̍ yēēmɛ̍i̍ nɛ̄i̍ yo̍ ndu̍ cho̍ ni̍ māā mī wāŋnda̍ sīna̍ o̍ nyɛ̄ o̍ nyɛ̄ ni᷄ŋ na̍a̍ ŋ̄ chō tōsāa̍ māā bu̍ɛ̍i̍yāa̍ Mɛ̄lɛ̄ka̍a̍ na̍a̍ ŋ̄ chō ni̍ . Le̍la̍ŋ , mī sɔ̄ɔ̍ŋ ŋ̄mɔ̍nɔ̍ŋ ŋ̄ yɔ̄nu̍ŋ na̍a̍ , mī dɛ̍nɛ̍ pa̍lāa̍ ō tōl na̍a̍ chōo̍ , ndu̍yɛ̍ mī nyɛ̄ kīndīlāa̍ ō wa̍ na̍a̍ chōo̍ , kɛ̍ ndu̍yɛ̍ mu᷅ŋ kpo̍u̍ mī ŋ̄ bīī kɔ̄llo̍ o̍ mu̍ŋ ni̍ŋ  .
47006005	Mā lɔ̄ɔ̄ na̍a̍ , ndu̍yɛ̍ mā dɔ̄ū na̍a̍ o̍ chīɛ̄īlā mānyūmnda̍ŋ ni᷄ŋ . Te̍le̍ŋnda̍ŋ lā pūm mī fāŋgāa̍ de᷄l na̍a̍ chōo̍ mā lɔ̄ɔ̄ na̍a̍ . O̍ ko̍ŋ kɔ̍ɔ̍lī , mī ŋ̄ yɔ̄kpa̍ ta̍u̍ ta̍u̍ o̍ wa̍llo̍ ho̍ō ni᷄ŋ . Te̍le̍ŋnda̍ŋ lā pūm lūa̍a̍ŋ bɛ̍ɛ̍ ŋ̄ lɔ᷅l o̍ wāla̍ cho̍o̍ le̍ a̍ wa̍llo̍ . Te̍le̍ŋnda̍ŋ lā pūm mī yīa̍a̍ŋ mā nɛ̄i̍ nāā nɛ̄īyo̍ pi̍la̍  .
47006006	Sɔ̄ɔ̍ŋ chɔ᷅m māā bu̍ɛ̍i̍yāa̍ Mɛ̄lɛ̄ka̍a̍ na̍a̍ ŋ̄ chō ni̍ wo̍ŋ , mu̍ŋ cho̍ mu᷅ŋ ni̍ , wāa̍ o̍ nīīlū dīāndāa̍ ni᷄ŋ , a̍ dɛ̍nɛ̍ sīnāa̍ nɔ̄ɔ̍ a̍ Mɛ̄lɛ̄ka̍ o̍kɔ̄ɔ̄ , a̍ wāŋnda̍ bīūwɔ᷄ŋndo̍ , a̍ kɛ̄ndɛ̄i̍ nɔ̄ɔ̍ , a̍ Nyi̍na̍ Kāsīo̍o̍ wāa̍ na̍a̍ kɔ̄ɔ̄lī , a̍ kāālā kpe̍e̍kpe̍i̍yo̍ nɔ̄ɔ̍  ,
47006007	a̍ wāŋnda̍ yōōŋgū tōnya̍a̍ ho̍ō dīmūllo̍ , a̍ kpāāya̍ Mɛ̄lɛ̄ka̍a̍ wāa̍ na̍a̍ chōo̍ . A̍ nyɛ̄m sa̍kpo᷄ŋ Mɛ̄lɛ̄ka̍ŋ na̍a̍ ŋ̄ sɔ̄ŋgā a̍ ya̍a̍mɔ̍ɔ̍ ni̍ , ndu̍yɛ̍ mu̍ŋ ko̍ ŋ̍ ma̍ndā na̍a̍ o̍ sɔ̍ŋgɔ̄ɔ̍ ni᷄ŋ a̍ ndu̍ ni̍  .
47006008	O̍ ko̍ŋ kɔ̍ɔ̍lī , te̍le̍ŋnda̍ŋ lā pūm mī wāŋnda̍ ke̍ na̍a̍ bɛ̄ɛ̄le̍ŋ . Lā pūm mā tɛ̄ɛ̄mbu̍u̍ na̍a̍ lābɛ̄ɛ̄ . Te̍le̍ŋnda̍ŋ lā pūm mā yīo̍u̍ na̍a̍ . Lā pūm mā chāndu̍ na̍a̍ . Na̍a̍ ŋ̍ di̍mūl wa᷅ŋnda̍ tōnya̍ cho̍ a̍ Yōōŋgū Kɛ̄ndɛ̍ Mɛ̄lɛ̄ka̍a̍ o̍kɔ̄ɔ̄ wo̍ ni̍ , kɛ̍ ndu̍yɛ̍ , mā chu̍a̍ na̍a̍ māā wānāā lāchōōwāa̍ na̍a̍ ŋ̄ chō ni̍  .
47006009	Mā chu̍a̍ na̍a̍ māā ŋ̄ cho̍ bɛ̍ɛ̍ wa̍nāā ŋ̄wāŋ ā nɔ̄ mā sīna̍ le̍ na̍a̍ ŋ̄ chō le̍ , kɛ̍ ndu̍yɛ̍ , wānāā fāŋgā fa̍ŋgā ā sīnā na̍a̍ . Le̍ pɛ̄ŋgu̍ o̍ pɛ̄ŋgu̍ pīɔ̍mndo̍ chō na̍a̍ ō lānda᷄ŋ cho̍o̍ , kɛ̍ ndu̍yɛ̍ , ŋ̄ chō wɔ̄ pa̍ yo̍o̍mū . Mā lūe̍i̍ na̍a̍ nyɛ̄ nɛ̄īyāa̍ , kɛ̍ ndu̍yɛ̍ , ā dīi̍ yɔ̍ na̍a̍ le̍  .
47006010	Mī sɔ̄ɔ̍ŋ kɔ̄l tāmbɛ̍i̍yo̍ŋ ŋ̄ kōma̍l na̍a̍ , kɛ̍ ndu̍yɛ̍ , le̍ te̍le̍ŋ o̍ te̍le̍ŋ ŋ̄ chō a̍ kɔ̄l kɛ̄ndɛ̄ . Ŋ̄ chō ā tāmbɛ̍i̍ , kɛ̍ ndu̍yɛ̍ , na̍a̍ ŋ̍ cho̍ tōsāa̍ ni̍ mī wāŋnda̍ ta̍u̍ a̍ si̍mnūŋ wa̍nāā su̍lāā kpe̍e̍kpe̍i̍ . Wānā che᷅ pɛ̍ āā ŋ̄ nɔ̍ nyɛ᷅ o̍ nyɛ̄ le̍ , kɛ̍ ndu̍yɛ̍ , o̍ sa̍na̍a̍ īsɔ̄ɔ̍ ni᷄ŋ nyɛ̄ o̍ nyɛ̄ fe̍e̍ ŋ̄ nɔ̄  .
47006011	Chāāŋāā nāā wa̍nāā lāāla᷄ŋnda̍ Kɔ̍līŋ , kpe̍nde̍ke̍le̍ na̍a̍ ŋ̄ chō sūɛ̍i̍ nāa̍ nya̍ chūā ni̍ . Kɔ̄ltā nāāla̍ŋ lā chō wa̍la̍ŋ a̍ nya̍  .
47006012	Ndu̍yɛ̍ , ō cho̍ na̍a̍ le̍ ŋ̍ cho̍ ŋɔ̍ɔ̍chi̍ŋ a̍ nya̍ le̍ . Nya̍ kɔ̄ltā nyāla̍ŋ lā chō ŋɔ̍ɔ̍chi̍ŋ a̍ na̍a̍ ni̍  .
47006013	I̍ cho̍ māchūāā nya̍ sūɛ̍i̍ he̍ī dīmūllo̍ nu̍a̍ā ŋ̄ chā āā chūāā nīa̍a̍ ŋ̄pūlu̍a̍a̍ nya̍ chō ni̍ . Lā chɔ᷄m na̍a̍ kɔ̄l dīāndāa̍ mɛ̄ɛ̍ na̍a̍ ŋ̄ chɔ᷄m nya̍ kɔ̄l dīāndāa̍ yɛ̍  .
47006014	Lā sɔ̍ɔ̍ŋgūū wānāa̍ cho̍ wa̍nāā lāāla᷄ŋ te̍ wa̍ chōo̍ le̍ wa̍llo̍ lātūlu̍ nya̍ nda̍ le̍ . Kāni̍ fu̍u̍le̍ , lā chē ni᷅ŋ tōnya̍a̍ nda̍ ka̍fāla̍ŋ mā bīīla᷅ŋ ? Lā bi̍īla᷅ŋ te̍ . Le̍nde̍ ko̍ni̍ , nyɛ̄ wa̍wo̍ŋndo̍ nda̍ nyūmnda̍ŋ ā mu̍ūli̍āŋ te̍  .
47006015	Ki̍li̍tī nda̍ māsa̍ nyi̍nāā wɔ̄ɔ̍ŋnda̍ chɛ̄la᷅ŋ o̍ chɛ̄la᷅ŋ cho̍ nda̍ tɛ̄ɛ̄ŋ te̍ . Le̍nde̍ ko̍ni̍ , wānā la̍a̍la᷄ŋndo̍ ō nɔ̍ ka̍ā pīlɛ̍ nda̍ wāna̍ cho̍ wa̍nā la̍a̍la᷄ŋ te̍ wo̍ le̍  .
47006016	Chɛ̄la᷅ŋ o̍ chɛ̄la᷅ŋ nɔ̍ mbō wa̍ chīɛ̍i̍ Mɛ̄lɛ̄ka̍a̍ tɛ̄ɛ̄ŋ , a̍ nyɛ̄m wāŋnda̍ sōōlūū wo̍ŋ te̍ . Na̍a̍ wānāā lāāla᷄ŋnda̍ , na̍a̍ ŋ̍ cho̍ chīɛ̄īyo̍ le̍ Mɛ̄lɛ̄ka̍ cho̍ yōōmū wo̍ ni̍ . Kāni̍ fo̍ndōle̍ , mi̍ Mɛ̄lɛ̄ka̍ di̍mi̍ āā ,  “ I̍ cho̍ nāa̍ cha̍lāa̍ bɛ̄ɛ̄ndīāā le̍ ya̍ pi̍la̍ wa̍nāā nīa̍a̍ tɛ̄ɛ̄ŋ , mī wa̍ nda̍ tɛ̄ɛ̄ŋ . I̍ cho̍ wā Mɛ̄lɛ̄ka̍ ndāmī nda̍ wa̍ wānāā nī . ”
47006017	Le̍ he̍ī mi̍ Māsānɔ̄ɔ̍ Mɛ̄lɛ̄ka̍ dīmī vɛ̄lɛ̄ āā ,  “ Lā fūla̍ nda̍ tɛ̄ɛ̄ŋ . Lā mu̍ūli̍āŋ a̍ nda̍ le̍ . Īsɔ̄ɔ̍ o̍ īsɔ̄ɔ̍ cho̍ sūɛ̍i̍ nɔ̍ɔ̍lɛ̍i̍ lā wo̍ū bā lēni᷄ŋ te̍ . Tē lā tōsa̍ le̍nde̍ pɛ̍ , I̍ chɛ̍l nya̍ , lā wa̍ wānāā nī  .
47006018	O̍ ko̍ŋ kɔ̍ɔ̍lī , mī I̍ wa̍ fi̍nyā nyā , mī nya̍ wa̍ pu̍a̍a̍ nī , a̍ chūāūwāā nīāā lāāndū . Ya̍ Māsānɔ̄ɔ̍ Mɛ̄lɛ̄ka̍ nɔ̍ kpāāyāa̍ kpo̍u̍ wo̍ di̍mi̍ le̍nde̍ ni̍ . ”
47007001	Chāāŋāā nīāā ka̍a̍lāa̍ , mɛ̄ɛ̍ Mɛ̄lɛ̄ka̍ ō chūe̍l na̍a̍ būŋga᷄ŋ mu᷅ŋ yɛ̍ , lā tōsa̍ ni̍ko̍ mī lā sɔ̄la̍ dīndīo̍o̍ Mɛ̄lɛ̄ka̍ o̍ hɔ̄l . Ko̍ŋ cho̍ ni̍ māā , nyɛ̄ o̍ nyɛ̍ to̍sā mī dīāllūŋ wāna̍ chi̍o̍o̍ a̍ nyi̍nā ndɔ̄ɔ̍ ŋ̄ sīmnu᷄ŋ nyɛ̍ nɔ̍ɔ̍lɛ̍i̍ Mɛ̍lɛ̄ka̍ o̍ hɔ̄l , lā ma᷄l mu̍ŋ wa̍ŋ wa̍ŋ . Ndu̍yɛ̍ , ha̍a̍a̍ mi̍ ŋ̄ nɔ̄ sīōōŋīi̍ Mɛ̄lɛ̄kɛ̍i̍ , lā ŋ̄ wānu᷅ŋ māā wānāa̍ cho̍ ā yɔ̄ŋga᷄ŋ kpo̍u̍ o̍ Mɛ̄lɛ̄ka̍ lo̍  .
47007002	Lā chɔ᷄m na̍a̍ kɔ̄l dīāndāa̍ . Kāni̍ fo̍ndōle̍ , nya̍ ki̍nɛ̍i̍ ŋ̄ tōsa̍l lɔ̍ wa̍nā pi᷅lɛ̍ bɛ̍ɛ̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ te̍ . Lē pīlɛ̍ bɛ̍ɛ̍ ŋ̄ tōsa̍ wɔ̍ o̍ nɛ̄ī o̍ nɛ̄ī ni̍ŋ , mī wānā o̍ wānā la̍a̍si̍a̍ŋ te̍ . Ndu̍yɛ̍ , ŋ̄ tōsa̍l lɔ̍ wa̍nā la̍ka̍fā o̍ īsɔ̄ɔ̍ o̍ īsɔ̄ɔ̍ ni̍ŋ te̍  .
47007003	Ō cho̍ mī I̍ wa̍ sūɛ̍i̍ he̍ī dīmī le̍ nya̍ tɔ̍ɔ̍ya̍ŋ bi̍yɔ̄ɔ̄ le̍ . I̍ di̍mu̍l nya̍ ni᷅ŋ pāāndū māā ŋ̄ kāāla̍ nya̍ , ō wa̍ bɛ̍ɛ̍ mī pīɔ̍m ko̍ma̍l na̍a̍ , na̍a̍ nya̍ā la̍tu̍lu̍ , kɛ̄lɛ̄ŋgāā mī ŋ̄ wa̍ yōōmū lātūlu̍  .
47007004	Ndu̍yɛ̍ , lā chō wānāā ya̍ la̍a̍la̍ŋ nyɛ̍ kɛ̄ndɛ̄ kɛ̍ndɛ̄ . Ndu̍yɛ̍ , I̍ nɔ̍lā kpe̍e̍kpe̍i̍ mī I̍ ke̍lū yōŋgā a̍ nya̍ si̍ɔ̍mbu̍la̍ bi̍ī ya̍ le̍ . Ndu̍yɛ̍ , mi̍ chē bɛ̍ɛ̍ mi̍ sɔ̄ɔ̍ŋ nyɛ̄ pāla᷄ŋ mu᷅ŋ kpo̍u̍ ŋ̍ wa᷅ na̍a̍ chōo̍ , kɛ̍ ndu̍yɛ̍ , lāāla᷄ŋnda̍ nāāla̍ŋ lā chō lā sīmūlāā na̍a̍ ni᷄ŋ nyɛ̍ kɛ̄ndɛ̄ yi̍ . Kɔ̄l kɛ̄ndɛ̄ bɛ̄ndōo̍ pi̍la̍ o̍ cho̍ ya̍ ni᷄ŋ ni̍  .
47007005	Bōōndi̍i̍ na̍a̍ ŋ̄ fūūlu̍u̍ o̍ lɛ̄ŋndē Māsīdo̍o̍nīāāle̍ŋ ni᷄ŋ nde̍ bɛ̍ɛ̍ , pɛ̄ŋgī o̍ pɛ̄ŋgī bɛ̍ɛ̍ ve̍ le̍ na̍a̍ le̍ . Bā o̍ bā na̍a̍ ŋ̄ mūli̍ŋ ō nyɛ̄ pālāā ni᷄ŋ kpo̍so̍ŋ ko̍ni̍ na̍a̍ ŋ̄ wa̍ ni̍ . Wāŋnda̍ nda̍ wa̍ na̍a̍ kɔ̄ɔ̄lī kpe̍e̍kpe̍i̍ a̍ sɛ̄ɛ̄ŋgi̍āŋnda̍ŋ . Kɔ̄lta̍ŋ la̍ŋ la̍ wa̍ vɛ̄lɛ̄ na̍a̍ a̍ būūla᷄ŋnda̍ŋ  .
47007006	Kɛ̍ ndu̍yɛ̍ o̍ ko̍ŋ ni̍ŋ kpo̍u̍ , mi̍ Mɛ̄lɛ̄ka̍ o̍ nyɔ̍ɔ̍lū wa̍nāa̍ cho̍ a̍ kɔ̄ltā tāmbɛ̍i̍la̍ŋ nda̍ kɔ̄lta̍ŋ ni᷄ŋ ndo̍ , ō nyɔ̄ɔ̄lū na̍a̍ kɔ̄lta̍ŋ sa̍na̍a̍ a̍ mīīŋgū Ta̍i̍tɔ̄ɔ̄ mi̍i̍ŋgu̍ na̍a̍ o̍ ībūŋ ndo̍  .
47007007	Kɛ̍ ndu̍yɛ̍ , ō cho̍ ko̍ le̍ hūnɔ̄ɔ̄ o̍ hi᷅ŋ mi̍ ŋ̄ chā ndu̍ wo̍ le̍ . Ko̍na̍ o̍ hu̍ŋ do̍u̍nu̍ŋ na̍a̍ a̍ nyɛ̄ o̍ nyɛ̄ nya̍ tōsa̍l ndu̍ bōōndi̍i̍ o̍ wa̍ nya̍ tɛ̄ɛ̄ŋ nde̍ , ndu̍ to̍sa̍ ni̍ mi̍ ŋ̄ sɔ̄lā kɔ̄ltā nyɔ̄ɔ̄lāāla̍ŋ . Mbo̍ dīmī a̍ mɛ̄ɛ̍ yēēmɛ̍i̍ chō nya̍ le̍ mī lā chē ya̍ yɛ̍ . O̍ ko̍ŋ kɔ̍ɔ̍lī , mbo̍ chɔ̄m a̍ mɛ̄ɛ̍ kɔ̄ltā tāmbɛ̍i̍la̍ŋ lā wa̍ nya̍ a̍ nyɛ̍ ndu̍ o̍o̍ yɔ̍nu̍ŋ ndo̍ yɛ̍ . Mbo̍ chɔ̄m vɛ̄lɛ̄ a̍ mɛ̄ɛ̍ nya̍ chō sūɛ̍i̍ le̍ ya̍ yɛ̍ . Le̍ sa̍bōo̍ ho̍ō I̍ cho̍ ni᷅ŋ a̍ kɔ̄l kɛ̄ndɛ̄ ta̍u̍  .
47007008	Kɛ̄lɛ̄ŋgāā dɔ̍ɔ̍ mī yāu̍ ya̍ I̍ po̍o̍nyi̍a̍a̍ nāa̍ nya̍ chūā wo̍ mbō tɛ̄ɛ̄mbu̍u̍ nya̍ lākɔ̄l . Kɛ̍ ndu̍yɛ̍ , ya̍ I̍ te̍mbu̍ kɔ̍l bōōnde̍i̍ he̍ī le̍ mɛ̄ɛ̍ ya̍ I̍ po̍o̍nyi̍a̍a̍ ndu̍ yɛ̍ le̍ . Bōōndi̍i̍ ya̍ I̍ wa̍ ndu̍ pōōnyīa̍a̍ ve̍ ya̍ i̍i̍ ni̍ŋ kɔ̍l te̍ , kāni̍ fo̍ndōle̍ , mi̍ I̍ sa̍a̍lu᷄ŋ māā ō tɛ̄ɛ̄mbu̍u̍ nya̍ lākɔ̄l . Kɛ̍ ndu̍yɛ̍ , le̍ te̍le̍ŋ bi̍ŋgī ko̍ni̍ kɔ̄l tāmbɛ̍i̍ ka̍lāa̍ chō ni̍  .
47007009	Kɛ̍ , pɛ̄ŋgo̍o̍ ho̍ō ni᷅ŋ I̍ na̍ŋ kɔ̄l le̍ ndu̍ po̍o̍nyi̍a̍a̍ . Ō cho̍ ma̍chu̍a̍ā le̍ kɔ̄l nya̍ tāmbu̍ wo̍ mbō wa̍ kɔ̄l kɛ̄ndɛ̄ kōŋ te̍ cho̍ ya̍ ni᷄ŋ te̍ . Sa̍bū ya̍ I̍ na̍ŋ kɔ̄l lo̍ cho̍ ni̍ , māā kɔ̄l tāmbɛ̍i̍ nya̍ sɔ̄la̍ le̍ yāu̍ ya̍ I̍ po̍o̍nyi̍a̍a̍ ko̍ŋ ndo̍ wo̍ , ō tōsa̍ mi̍ lā māŋgālā ka̍āla̍ŋ . Kɔ̄l tāmbɛ̍i̍ nya̍ sɔ̄la̍ ko̍ŋ ndo̍ Mɛ̄lɛ̄ka̍ chɛ̍l ni̍ māā ī yɔ̄nu̍ŋ le̍nde̍ . Le̍la̍ŋ īsɔ̄ɔ̍ o̍ īsɔ̄ɔ̍ wɔ̍ɔ̍ŋ bɛ̍ɛ̍ ŋ̄ tōsa̍l nya̍ o̍ sūɛ̍i̍ ke̍ŋ ni᷄ŋ te̍  .
47007010	Kāni̍ fo̍ndōle̍ , kɔ̄l tāmbɛ̍i̍ Mɛ̄lɛ̄ka̍ chɛ̄l ho̍ō mbō kōma̍l wāŋndo̍ wo̍ , ō tōsā mī wānā ko̍ŋ ō māŋga̍la̍ ka̍a̍ , ndu̍yɛ̍ o̍ ko̍ŋ , mbō sɔ̄la̍ pīōŋɔ̄ɔ̍ . Kɔ̄l tāmbɛ̍i̍ wa̍ā le̍ndo̍o̍ ndu̍ ā yɔ᷄ŋ bɛ̍ɛ̍ mbō kōma̍l wāŋndo̍ ō nɔ̍ mbō tāmbu̍ kɔ̄l le̍ mɛ̄ɛ̍ i̍ yɔ̍nu̍ŋ yɛ̍ le̍ . Kɛ̍ ndu̍yɛ̍ , kɔ̄l tāmbɛ̍i̍ chi̍e̍ēŋndo̍ ho̍ō tōsā mī wāŋndo̍ sɔ̄la̍ wo̍ , ndu̍ ndu̍ to̍sā ma̍to̍sāā mī wāŋndo̍ hu᷄ŋ sɔ̍lā pīɔ̍m kpe̍e̍kpe̍i̍ yo̍  .
47007011	Kɔ̄l tāmbɛ̍i̍ Mɛ̄lɛ̄ka̍ chɛ᷄l ho̍ō māā ō kōma̍l nya̍ wo̍ , lā tōfa̍ wɔ̍ sɔ̍ɔ̍ŋ kɛ̍ndɛ̄ŋ o̍ to̍sa̍ o̍ yōōmūlā nyāla̍ŋ ni᷄ŋ ndo̍ŋ . Ō tōsa̍ mi̍ lā bāŋ bōlle̍ŋ o̍ sūɛ̍i̍ he̍ī ni᷄ŋ . Ō tōsa̍ mi̍ lā chɔ̄m yēēmɛ̍i̍ le̍ mī tɔ̍ɔ̍ wɔ̍ɔ̍ŋndo̍ fāŋa̍ŋ nya̍ o̍ lēbōl . Ō tōsa̍ mi̍ lā chɔ̄m māā lā tāmbu̍ kɔ̄l a̍ nyɛ̍ yɔ̍nu̍ŋ ndo̍ . Ō tōsa̍ mi̍ sīōōŋnde̍ ī bīī nya̍ le̍ nyɛ̍ yɔ̄nu᷄ŋ ndo̍ . Ō tōsa̍ mi̍ lā chɔ̄ɔ̄lū yēēmɛ̍i̍ sɔ̄lā le̍ mī lā chē ya̍ . Ndu̍yɛ̍ , ō tōsa̍ mi̍ lā wā ā bɛ̄ɛ̄ndīa̍ŋ le̍ sūɛ̍i̍ le̍ ya̍ . Ō tōsa̍ mi̍ lā wā ā bɛ̄ɛ̄ndīa̍ŋ , wāna̍ to̍sa̍ sūɛ̍i̍ he̍ī yo̍ le̍ mī lā tōsa̍ mbō sɔ̄la̍ nyɛ̄ pālāa̍ le̍ ndu̍ sīlāa̍ . Lā chɔ᷄m kpe̍e̍kpe̍i̍ māā nyɛ̄ o̍ nyɛ̄ wɔ̍ɔ̍ŋ nya̍ nya̍ tōsa̍ o̍ sūɛ̍i̍ he̍ī ni᷄ŋ te̍  .
47007012	O̍ he̍ī ni᷄ŋ , yāu̍ ya̍ I̍ po̍o̍nyi̍a̍a̍ ko̍ŋ ndo̍ , ō cho̍ le̍ wāna̍ to̍sa̍ sūɛ̍i̍ wɔ̍ɔ̍ŋnde̍ he̍ī yo̍ le̍ ya̍ I̍ po̍o̍nyi̍a̍a̍ ndu̍ le̍ . Ō cho̍ bɛ̍ɛ̍ le̍ wāna̍ nda̍ tōsa̍l sūɛ̍i̍ wɔ̍ɔ̍ŋīī kālɛ̄i̍ yo̍ le̍ ya̍ I̍ po̍o̍nyi̍a̍a̍ ndu̍ le̍ . I̍ po̍o̍nyi̍a̍a̍ māpōōnyīāā ndu̍ le̍ nya̍ chɔ̄mndo̍ māā Mɛ̄lɛ̄ka̍ sīnā a̍ mɛ̄ɛ̍ nya̍ ba᷄ŋ bōlle̍ŋ kpe̍e̍kpe̍i̍ le̍ na̍a̍ mālāa̍ yɛ̍  .
47007013	Nyɛ̍ ke̍ na̍a̍ kɔ̄l nyɔ̄ɔ̄lāa̍ wo̍ cho̍ ko̍ŋ ni̍ . Kɛ̍ , ō cho̍ ko̍ kɔ᷅l nyɔ̄ɔ̄lāa̍ su̍e̍e̍ le̍ na̍a̍ ŋ̄ sɔ̄la̍ le̍ . Kōmāl Ta̍i̍tɔ̄ɔ̄ ko̍ma̍l na̍a̍ a̍ kɔ̄l kɛ̄ndɛ̄ wo̍ , mi̍ ŋ̄ nāŋ kɔ̄l ta̍u̍ , kāni̍ fu̍u̍le̍ , a̍ bīyɔ̄ɔ̄ kɛ̄ndɛ̄ nya̍ kpo̍u̍ nya̍ bīī ndu̍ , o̍ ko̍ŋ kɔ̍ɔ̍lī , mi̍ lā fāŋā ndu̍ būūla᷄ŋndo̍ o̍ kɔ̄l lo̍  .
47007014	Mi̍ lā tōsā a̍ sa̍bū yōŋga̍ ya̍ I̍ ke̍lū a̍ nya̍ o̍kɔ̄ɔ̄ ndu̍ o̍ hɔ̄l lo̍ , si̍ɔ̍mbu̍la̍ bi̍i̍ ya̍ lēni᷄ŋ te̍ . Nyɛ̄ o̍ nyɛ̄ na̍a̍ ŋ̄ dīmu̍l nya̍ , tōnya̍a̍ i̍ cho̍ ni̍ . Le̍nde̍ ko̍ni̍ , ī chɔ̄mnu̍ŋ māā yōŋga̍ na̍a̍ ŋ̄ kēlū Ta̍i̍tɔ̄ɔ̄ o̍ hɔ̄l lo̍ chō tōnya̍  .
47007015	Te̍le̍ŋ o̍ te̍le̍ŋ Ta̍i̍tɔ̄ɔ̄ yi̍ya̍ŋ pɛ̍ a̍ mɛ̄ɛ̍ nya̍ kpo̍u̍ , nya̍ wa̍ ā chɛ̄lāā le̍ sɔ̄ɔ̍ŋ o̍ pɛ̍ɛ̍ku̍ nya̍ wo̍ŋ tōsāa̍ yɛ̍ pɛ̍ , o̍ ko̍ŋ kɔ̍ɔ̍lī , a̍ mɛ̄ɛ̍ nya̍ wa̍ a̍ kɔ̄ltā lānda᷄ŋ kpe̍e̍kpe̍i̍ le̍ ndu̍ bīyɔ̄ɔ̍ ō kɛ̄ndɛ̄ yɛ̍ pɛ̍ , le̍nde̍ ko̍ni̍ o̍ hi̍a̍ū la̍chi̍ a̍ kāālāa̍ nɔ̄ɔ̍ le̍ nya̍ ni̍  .
47007016	I̍ na̍ŋ kɔ̄l ta̍u̍ le̍ mɛ̄ɛ̍ ya̍ I̍ nɔ̍lā mī I̍ tīīnda̍ŋ nya̍ o̍ īsɔ̄ɔ̍ o̍ īsɔ̄ɔ̍ fe̍e̍ cho̍o̍ yɛ̍  .
47008001	Chāa̍ŋāā nāā wa̍nāā lāāla᷄ŋnda̍ , ŋ̄ hɛ̄na̍ŋ mī ŋ̄ chɔ᷄m nya̍ a̍ mɛ̄ɛ̍ ku̍ndālā wānāā lāāla᷄ŋnda̍ lɛ̄ŋndē Māsīdo̍o̍nīāāle̍ŋ ā chɔ᷄m kɛ̄ndɛ̄i̍ Mɛ̄lɛ̄kɛ̍i̍ yɛ̍  .
47008002	Mi̍ chē bɛ̍ɛ̍ mi̍ tɔ̄ɔ̄nda᷄ŋ ka̍lā ka̍lāa̍ kōmāl wāŋnda̍ ha̍ā a̍ nyɛ̄ pālāa̍ o̍kɔ̄ɔ̄ ni̍ , kɛ̍ o̍ ko̍ŋ ni̍ŋ kpo̍u̍ , kɔ̄l kɛ̄ndɔ̄ɔ̍ wa̍ nda̍ ni᷄ŋ ta̍u̍ ta̍u̍ bɛ̍ndū . Ndu̍yɛ̍ o̍ kɔ̄l ndā kɛ̍ndɛ̄ bɛ̄ndōo̍ ho̍ō ni᷄ŋ , mi̍ chē bɛ̍ɛ̍ ma̍ wā ā tāmbɛ̍i̍ nyɛ̄ o̍ nyɛ̄ bɛ̍ɛ̍ ā nɔ̍ le̍ ni̍ , kɛ̍ ma̍ yɔ̄ŋgū mālāa̍ a̍ kɔ̄l kpo̍u̍ le̍ wānāa̍ Mɛ̄lɛ̄ka̍a̍  .
47008003	Ō wa̍ māā lēse̍ī pɛ̍ , I̍ nɔ̍lā mī I̍ tɛ̄nda̍ se̍īle̍ŋ a̍ nda̍ o̍kɔ̄ɔ̄ māā wāŋnda̍ ha̍ā nyɛ̄ pɔ̄mbɔ̄ nda̍ nɔ̄ o̍ bā wo̍ , ndu̍ nda̍ yɔ̄ŋgu̍ ko̍ŋ ni̍ . Ma̍ yɔ̄ŋgū bɛ̍ɛ̍ mbo̍ hīāū mɛ̄ɛ̍ nda̍ a̍a̍ nɔ̄ le̍ yɔ̄ŋgōo̍ yɛ̍ . Ndu̍yɛ̍ , nda̍ pi̍la̍ kpe̍e̍kpe̍i̍ yi̍ya̍ŋ le̍ mālāa̍ ho̍ō yɔ̄ŋgōo̍ ni̍ , wānā bɛ̍ɛ̍ nyu̍na̍ nda̍ le̍  .
47008004	Nyɔ̄ɔ̄lū kpe̍e̍kpe̍i̍yo̍ nda̍ nyɔ̄ɔ̄lu̍ na̍a̍ ni̍ le̍ mī ŋ̄ chɛ᷄l nda̍ bɛ̍ɛ̍ mā wa̍ o̍ mālāa̍ ho̍ō yɔ̄ŋgōo̍ chōo̍ le̍ wānāa̍ Mɛ̄lɛ̄ka̍a̍ lɛ̄ŋndē Chūdi̍a̍āle̍ŋ  .
47008005	Ā yɔ̄ŋgu̍ŋ fɛ̍lɛ̍ŋ o̍ Māsānɔ̍ɔ̍ Mɛ̄lɛ̄ka̍ lo̍ , ō ko̍ŋ kɔ̍ɔ̍lī , ma̍ yɔ̄ŋgu᷄ŋ vɛ̍lɛ̄ o̍ na̍a̍ lo̍ , mɛ̄ɛ̍ Mɛ̄lɛ̄ka̍ yēēma̍ nda̍ le̍ mā tōsa̍ yɛ̍ . I̍ ve̍ bɛ̍ɛ̍ nda̍ kɔ̄l le̍nde̍ le̍  .
47008006	Le̍ sa̍bōo̍ ho̍ō , ŋ̄ nyɔ̄ɔ̄lu̍ Ta̍i̍tɔ̄ɔ̄ o̍ ka̍ndu̍ chūūŋgīāā kālāa̍ bīyɔ̄ɔ̍ wo̍ le̍ mbō kūɛ̄ nāa̍ nya̍ chu̍a̍ mbō kɔ̍ si̍o̍ū wa̍li̍ kɛ̍ndɔ̄ɔ̍ ho̍ō tōsāa̍ nya̍ tɛ̄ɛ̄ŋ  .
47008007	I̍ nɔ̍lā mī di̍mi̍ māā lā hīōū wānāā fāŋgā fa̍ŋgā dīāllūŋ kālā . Kāni̍ fo̍ndōle̍ , lā nɔ̄ lāāla᷄ŋndo̍ ta̍u̍ . Ndu̍yɛ̍ , lā chāā su̍ɛ̍i̍ Mɛ̄lɛ̄kɛ̍i̍ dīmīo̍o̍ . Lā sīnā vɛ̍lɛ̄ dɛ̍nɛ̍ hɔ̍lɔ̄bi̍ a̍ sɔ̄ɔ̍ŋ Mɛ̄lɛ̄ka̍ŋ o̍kɔ̄ɔ̄ . Lā ba᷄ŋ bōlle̍ŋ o̍ sɔ̄ɔ̍ŋ Mɛ̄lɛ̄ka̍ŋ , ndu̍yɛ̍ , mi̍ lā nɔ̄ kāālāa̍ o̍ kɔ̄l ta̍u̍ le̍ na̍a̍ . Kɛ̍ ndu̍yɛ̍ , I̍ hɛ̍na̍ŋ vɛ̍lɛ̄ mī lā wa̍ a̍ dīāllūŋ kālā o̍ wa̍li̍ kɛ̍ndɔ̄ɔ̍ ho̍ō tōsāa̍ ni᷄ŋ , ndu̍ yɔ̍nūŋ māā chūūŋgīa̍a̍ ho̍ō yɔ̄ŋgōo̍ ni̍  .
47008008	Nyɛ̄ ya̍ I̍ cho̍ ho̍ō dīmīo̍o̍ wo̍ , ō cho̍ ma̍chu̍a̍ā mī I̍ wa̍ nya̍ sūɛ̍i̍ he̍ī bāŋɔ̄ɔ̄ māā mɛ̄ɛ̍ mī lā tōsa̍ ndi̍ le̍ . I̍ cho̍ māchūāā nya̍ chɔ̄mndo̍ a̍ mɛ̄ɛ̍ wāŋnda̍ ā pīli̍a̍ā ā ba᷄ŋ bōlle̍ŋ o̍ mālāa̍ ho̍ō yɔ̄ŋgōo̍ ni᷄ŋ yɛ̍ . O̍ he̍ī ni᷄ŋ , I̍ cho̍ māchūāā nya̍ tōfāa̍ le̍ sīnāa̍ tē lā nɔ̄ kāālā kpe̍e̍kpe̍i̍yo̍ o̍ lākɔ̄l pɛ̍  .
47008009	Nya̍ pi̍la̍ lā sīnā kɛ̍ndɛ̄ī bɛ̍ndūī Māsānɔ̍ nāa̍ Chi̍i̍sū Ki̍li̍tī to̍sa̍l na̍a̍ ve̍ . Ndu̍ wa̍nā su̍lāā bɛ̄ndōo̍ mbo̍ chɛ̄l mbo̍ sīmnu᷄ŋ wa̍nā ta̍mbɛ̍i̍ le̍ sa̍bu̍ nāa̍ . Mbo̍ sīmnu᷄ŋ wa̍nā ta̍mbɛ̍i̍ le̍ hāli̍ kpe̍ŋ mī ŋ̄ sīmnu᷄ŋ wa̍nāā sūlāā kpe̍e̍kpe̍i̍  .
47008010	Nya̍ wa̍ lāpɔ̄m wānāā tāsi̍a̍a̍ le̍ chūūŋgīa̍a̍ ho̍ō yɔ̄ŋgōo̍ ni̍ . Yēēmɛ̍i̍ ka̍lɛ̄i̍ le̍ yɔ̄ŋgōo̍ bɛ̍ɛ̍ nya̍ wa̍ wānāā tāsi̍a̍a̍ le̍ ndi̍ chɔ̄mndo̍ ni̍ . Le̍la̍ŋ , sīlā ya̍ I̍ nɔ̍ wo̍ cho̍ ni̍ māā lā sīo̍u̍ wa̍li̍ nya̍ kāndu̍ wo̍  .
47008011	Lā lāndu̍ŋ kɔ̍l le̍ ndu̍ sīōūwo̍ mɛ̄ɛ̍ nya̍ a̍a̍ la̍ndu̍ŋ kɔ̍l le̍ ndu̍ kāndɔ̄ɔ̍ yɛ̍ . Lā yɔ̄ŋgu̍ mɛ̄ɛ̍ sɔ̄lā nyāa̍ chō yɛ̍  .
47008012	Tē wāŋndo̍ pi̍la̍ la̍ndu̍ŋ pɛ̍ kɔ̍l le̍ mālāa̍ yɔ̄ŋgōo̍ , ndu̍yɛ̍ , mbō yɔ̄ŋgu̍ mɛ̄ɛ̍ sɔ̄lā ndɔ̄ɔ̍ wā yɛ̍ pɛ̍ , chɛ̄lɔ̄ɔ̍ Mɛ̄lɛ̄ka̍ chɛ̄l ma̍lā wāā le̍ndo̍o̍ ni̍ . Nyɛ̄ wāŋndo̍ nɔ̍lā sɔ̍lā le̍ wo̍ , Mɛ̄lɛ̄ka̍ nyu̍nā ndu̍ le̍ ndu̍ yɔ̄ŋgū le̍  .
47008013	Ō cho̍ mī di̍mi̍ māā lā māla̍ wa᷅ŋnda̍ mī nda̍ nda̍ bā ndā ha̍vɛ̍i̍yo̍ fu̍la̍ kɛ̍ , mī nya̍ lo̍ a̍ bā hāvɛ̍i̍ le̍ . Kɛ̍ ndu̍yɛ̍ , mɛ̄ɛ̍ nya̍ nɔ̄ ta̍u̍ bo̍o̍nde̍i̍ he̍ī yɛ̍ , ō bɛ̄ndā mī lā māla̍ wānāa̍ cho̍ a̍ bā hāvɛ̍i̍yo̍ wa̍ a̍ nyɛ̄ nya̍ nɔ̄ wo̍ ō ti᷄ŋ . O̍ ko̍ŋ , bōōndi̍i̍ nda̍ bɛ̍ɛ̍ nda̍ chō sɔ̄lā ta̍u̍ ve̍ , kɛ̍ ndu̍yɛ̍ mī nya̍ bɛ̍ɛ̍ nya̍ nɔ̄ bā hāvɛ̍i̍yo̍ ve̍ , nda̍ bɛ̍ɛ̍ ā māla̍ nya̍ . Tē sɔ̄ɔ̍ŋ ŋ̄ kūɛ̄ le̍nde̍ pɛ̍ , mɛ̄ɛ̍ wāŋnda̍ fa̍ū ā sɔ̄la̍ mālāa̍ kpe̍ŋ kpe̍ŋ . Ō cho̍ mī di̍mi̍ māā lā māla̍ wa᷅ŋnda̍ mī nda̍ nda̍ bā ndā ha̍vɛ̍i̍yo̍ fu̍la̍ kɛ̍ , mī nya̍ lo̍ a̍ bā hāvɛ̍i̍ le̍ . Kɛ̍ ndu̍yɛ̍ , mɛ̄ɛ̍ nya̍ nɔ̄ ta̍u̍ bo̍o̍nde̍i̍ he̍ī yɛ̍ , ō bɛ̄ndā mī lā māla̍ wānāa̍ cho̍ a̍ bā hāvɛ̍i̍yo̍ wa̍ a̍ nyɛ̄ nya̍ nɔ̄ wo̍ ō ti᷄ŋ . O̍ ko̍ŋ , bōōndi̍i̍ nda̍ bɛ̍ɛ̍ nda̍ chō sɔ̄lā ta̍u̍ ve̍ , kɛ̍ ndu̍yɛ̍ mī nya̍ bɛ̍ɛ̍ nya̍ nɔ̄ bā hāvɛ̍i̍yo̍ ve̍ , nda̍ bɛ̍ɛ̍ ā māla̍ nya̍ . Tē sɔ̄ɔ̍ŋ ŋ̄ kūɛ̄ le̍nde̍ pɛ̍ , mɛ̄ɛ̍ wāŋnda̍ fa̍ū ā sɔ̄la̍ mālāa̍ kpe̍ŋ kpe̍ŋ .
47008014	
47008015	Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Wāna̍ chu̍u̍ŋgīāā ho̍ō ta̍u̍ wo̍ , ō cho̍ nɔ᷅ mbō hīōū mɛ̄ɛ̍ o̍ ha̍u̍ bā yɛ̍ le̍ . Ndu̍yɛ̍ , wāna̍ chu̍u̍ŋgīāā ho̍ō nyɛ̄ pɔ̄mbɔ̄ wo̍ , pɛ̄ɛ̄ŋndē bi̍ī ndu̍ le̍ . ”
47008016	Ŋ̄ me᷄l Mɛ̄lɛ̄ka̍ ba̍li̍ka̍ ta̍u̍ , kāni̍ fo̍ndōle̍ , mɛ̄ɛ̍ na̍a̍ ŋ̄ ba᷄ŋ bōlle̍ŋ le̍ nya̍ mālāa̍ yɛ̍ , le̍nde̍ Mɛ̄lɛ̄ka̍ tōsa̍ a̍ sa̍bū ni̍ mi̍ Ta̍i̍tɔ̄ɔ̄ ba᷅ŋ bōlle̍ŋ o̍ nya̍ mālāa̍ ni᷄ŋ  .
47008017	Kāni̍ fo̍ndōle̍ , ō cho̍ ko̍ le̍ mɛ̄ɛ̍ o̍ chɛ̍l nyɛ̄ na̍a̍ ŋ̄ dīmu̍l ndu̍ le̍ tōsāa̍ wo̍ yɛ̍ le̍ , kɛ̍ , ō fūla̍ o̍ ko̍ŋ kɔ̍ɔ̍lī , ō wa̍ a̍ kɔ̄l lānda᷄ŋ kpe̍e̍kpe̍i̍ le̍ nya̍ mālāa̍ . Ndu̍yɛ̍ , ndu̍ pi̍la̍ kpe̍e̍kpe̍i̍ kɛ̍ɛ̍si̍a̍ŋ o̍ kɔ̄l le̍ kɔ̄la̍ŋ nāa̍ nya̍ chūā ni̍  .
47008018	O̍ ko̍ŋ kɔ̍ɔ̍lī , ŋ̄ chō chāa̍ŋ nāā wa̍nā la̍a̍la᷄ŋndo̍ vīōmɔ̄ɔ̍ nāa̍ nya̍ chūā nda̍ Ta̍i̍tɔ̄ɔ̄ . Chāa̍ŋ nāa̍ ho̍ō ku̍ndālā wānāā lāāla᷄ŋnda̍ ta̍u̍ ā sīnā ndu̍ ni᷅ŋ wa̍la̍ŋ le̍ Yōōŋgū Kɛ̄ndɛ̍ Mɛ̄lɛ̄ka̍ o̍ di̍mī wo̍  .
47008019	Ō fāŋa̍ŋ o̍ ko̍ŋ kɔ̍ɔ̍lī , ndu̍ ku̍ndālā wānāā lāāla᷄ŋnda̍ hɛ̄li̍ ni̍ le̍ mī ŋ̄ kūɛ̄ na̍a̍ nda̍ā . Ō chō na̍a̍ lākɔ̄ mālā o̍ wa̍li̍ kɛ̍ndɔ̄ɔ̍ ho̍ō tōsāa̍ ni᷄ŋ , ndu̍ yɔ̍nūŋ ni̍ māā chūūŋgīa̍a̍ bīyɔ̄ɔ̍ le̍ chāāŋāā nāā wa̍nāā lāāla᷄ŋnda̍ mālāa̍ . Ndu̍yɛ̍ , wa̍llo̍ ho̍ō chō tōsā mī wāŋnda̍ līsa̍ Māsānɔ̄ɔ̍ Mɛ̄lɛ̄ka̍ . Ndu̍yɛ̍ , ō chō chɔ̄m mɛ̄ɛ̍ kpɛ̍ na̍a̍ ŋ̄ nɔ̄ yēēmɛ̍i̍ le̍ chāāŋāā nāa̍ nɔ̍ nyɛ̍ le̍ wa̍ mālāa̍ yɛ̍  .
47008020	O̍ ko̍ŋ kɔ̍ɔ̍lī , mālā bɛ̄ndu̍ cho̍ ho̍ō yɔ̄ŋgɔ᷄ŋndo̍ wo̍ , mānda᷄ŋndo̍ pi̍la̍ na̍a̍ ŋ̄ māndāŋ a̍ ndu̍ ni̍ . Kāni̍ fu̍u̍le̍ , ŋ̄ hɛ̄na̍ŋ mī ŋ̄ sɔ̄la̍ dīōlā wɔ̄ɔ̍ŋ a̍ mɛ̄ɛ̍ na̍a̍ ŋ̄ tōsā a̍ nyɛ̄ sɔ̄lāā kōŋ yɛ̍ le̍  .
47008021	Kāni̍ fo̍ndōle̍ , nyɛ̄ na̍a̍ ŋ̄ kɛ̄ɛ̄si̍a̍ŋ o̍ kɔ̄l lo̍ cho̍ ni̍ , māā ō cho̍ ko̍ni̍ nyɛ̍ wa᷅ sa̍na̍a̍ Māsānɔ̄ɔ̍ Mɛ̍lɛ̄ka̍ o̍ hɔ̄l lo̍ tōsāa̍ le̍ , kɛ̍ ndu̍yɛ̍ vɛ̄lɛ̄ , nyɛ̍ wa᷅ ŋ̍wa̍ŋndā chīe̍e̍ o̍ hɔ̄l sa̍na̍a̍ wo̍  .
47008022	Ndu̍yɛ̍ o̍ ko̍ŋ kɔ̍ɔ̍lī , ŋ̄ chō vɛ̄lɛ̄ chāa̍ŋ nāā che᷅le̍ŋ yɔ̄ŋgōo̍ le̍ mā kūɛ̄ nda̍ wāŋnda̍ ha̍ā . Chāa̍ŋ nāa̍ ho̍ō ndu̍ bɛ̍ɛ̍ ŋ̄ tōfa̍ ndu̍ ni᷅ŋ o̍ sɔ̄ɔ̍ŋ ka̍ ka̍ cho̍o̍ . Ndu̍yɛ̍ , mi̍ ŋ̄ sāālu᷄ŋ māā ndu̍ bɛ̍ɛ̍ ō nɔ̄ yēēmɛ̍i̍ ma̍lāā wāŋndā chīe̍e̍ya̍ ta̍u̍ . Ndu̍yɛ̍ , pɛ̄ŋgo̍o̍ ho̍ō bɛ̍ɛ̍ o̍ hi̍o̍ū ni᷅ŋ yēēmɛ̍i̍ nɔ̄ le̍ nya̍ mālāa̍ a̍ pāāndū , kāni̍ fo̍ndōle̍ , a̍ lāāla᷄ŋ bɛ̍ndū o̍ la̍a̍la̍ŋ a̍ nya̍ wo̍  .
47008023	Ta̍i̍tɔ̄ɔ̄ ndu̍ ndu̍ , I̍ chɔ᷅m ndɔ̍ nya̍ ndu̍ wāna̍ o̍ cho̍ wo̍ . Ndu̍ ndu̍ cho̍ māchūāā chāa̍ŋ ni̍ na̍a̍ ŋ̄ chō wa̍llo̍ hɔ̄lāā tūlu̍ wo̍ . Na̍a̍ ndu̍ ŋ̍ cho̍ wa̍llo̍ le̍ nya̍ mālāa̍ ni̍ . Chāa̍ŋāā nāa̍ ā pīli̍a̍ā a̍ cho̍ kɔ̄la̍ŋ nda̍ nda̍ā wa̍ , nda̍ chō māchūāā kɔ̄la̍ŋ māā hɔ̄ltē ku̍ndālā wānāā lāāla᷄ŋnda̍ . Nda̍ bɛ̍ɛ̍ ā chō tōsāa̍ kpe̍e̍kpe̍i̍ mi̍ wāŋnda̍ wā Ki̍li̍ti̍ līsāa̍ ta̍u̍  .
47008024	Le̍la̍ŋ , lā chɔ᷄m ka̍a̍lāa̍ nāa̍ nda̍ chūā . Tē lā tōsa̍ le̍nde̍ pɛ̍ , ku̍ndālā wānāā lāāla᷄ŋnda̍ lā chō tūēīyɔ̄ɔ̄ a̍ mɛ̄ɛ̍ nya̍ kāāla̍ nda̍ yɛ̍ , o̍ ko̍ŋ kɔ̍ɔ̍lī , mā sīna̍ māā yōŋgā o̍ yōŋgā na̍a̍ ŋ̄ kēlū a̍ nya̍ o̍kɔ̄ɔ̄ māā ō cho̍ la̍cho̍o̍wā le̍  .
47009001	A̍ mālāa̍ yɔ̄ŋgōo̍ le̍ wānāa̍ Mɛ̄lɛ̄ka̍a̍ o̍kɔ̄ɔ̄ ndu̍ ndu̍ , I̍ po̍o̍nyīāl nya̍ bɛ̍ɛ̍ ya̍u̍ le̍ ndi̍ le̍  .
47009002	Kāni̍ fu̍u̍le̍ , I̍ si̍nā māā le̍ te̍le̍ŋ o̍ te̍le̍ŋ lā chō ā bɛ̄ɛ̄ndīa̍ŋ le̍ mālā wāā le̍nde̍ yɔ̄ŋgōo̍ . I̍ ke̍lū ni᷅ŋ bɛ̍ɛ̍ ndi̍ a̍ yōŋgā wānāā lāāla᷄ŋnda̍ o̍ hɔ̄l o̍ lɛ̄ŋndē Māsīdo̍o̍nīāāle̍ŋ ni᷄ŋ . Mi̍ di̍mūl nda̍ māā nya̍ wānāā lāāla᷄ŋnda̍ o̍ lɛ̄ŋndē Āke̍yāle̍ŋ ni᷄ŋ , māā chɔ̍ŋ ni᷅ŋ a̍ wɔ̄sīo̍o̍ lāpɔ̄m mbo̍ fūūla᷅ŋ a̍ pɛ̄ŋgo̍o̍ ho̍ō , māā lā chō ā bɛ̄ɛ̄ndīa̍ŋnda̍ le̍ mālāa̍ o̍ nya̍a̍ yɔ̄ŋgōo̍ le̍ wānāa̍ Mɛ̄lɛ̄ka̍a̍ , a̍ cho̍ ā tāmbɛ̍i̍ya̍ . Ndu̍yɛ̍ , le̍ yēēmɛ̍i̍ nya̍ chɔ᷄m ta̍u̍ le̍ mālāa̍ ho̍ō yɔ̄ŋgōo̍ ve̍ , mi̍ wānāā fāŋgā fa̍ŋgā sɔ̄lā yēēmɛ̍i̍ le̍ mālāa̍ yɔ̄ŋgōo̍  .
47009003	Kɛ̍ ndu̍yɛ̍ o̍ ko̍ŋ ni̍ŋ kpo̍u̍ , I̍ cho̍ chāāŋāā nāa̍ ha̍ā vīōmɔ̄ɔ̍ nāa̍ nya̍ chūā le̍ mī lā wa̍ pɔ̄ɔ̄ ā bɛ̄ɛ̄ndīa̍ŋ a̍ mālāa̍ o̍ nya̍a̍ . Kāni̍ fo̍ndōle̍ , I̍ di̍mi̍ māā lā chō wā ā bɛ̄ɛ̄ndīa̍ŋnda̍ a̍ ndu̍ . I̍ ye̍e̍ma̍ kpo̍so̍ŋ yōŋga̍ na̍a̍ ŋ̄ kēlū ko̍ŋ nda̍ o̍ hɔ̄l lo̍ mbō sīmnu᷄ŋ su̍ɛ̍i̍ fo̍ndō le̍  .
47009004	Tē I̍ wa̍ hūnɔ̄ɔ̍ pɛ̍ , I̍ cho̍ hūnɔ̄ɔ̄ a̍ chāāŋāā nāā wa̍nāā lāāla᷄ŋnda̍ a̍ ti᷄ŋ fūlāa̍ o̍ lɛ̄ŋndē Māsīdo̍o̍nīāāle̍ŋ ni᷄ŋ . Tē ō lo̍ o̍ ko̍ŋ pɛ̍ , mī ŋ̄ hīŋ mā kōma̍l lā I̍ ve᷅ o̍ bɛ̍ɛ̍ndīa̍ŋ a̍ mālāa̍ o̍ nya̍a̍ le̍ , ō wā su̍ɛ̍i̍ lāsi̍ɔ̍mbu̍ le̍ nya̍ . Ndu̍yɛ̍ , ō fāŋa̍ŋ ndɔ̍ bɛ̍ɛ̍ o̍ si̍ɔ̍mbu̍la̍ŋ la̍ nya̍la̍ŋ kɔ̄ɔ̄lī , na̍a̍ ŋ̍ di̍mi̍ bɛ̍ɛ̍ māā ŋ̄ lāāla̍ŋ a̍ nya̍ wa̍ , bīyɔ̄ɔ̍ si̍ɔ̍mbu̍la̍ŋ lā bīī na̍a̍ ni̍  .
47009005	Le̍la̍ŋ ya̍ I̍ yi̍ya̍ŋ ni̍ māā ō bɛ̄ndā mī chāāŋāā nāa̍ ha̍ā hīōū pɔ̄ɔ̄ lāchī le̍ mī lā bɛ̄ɛ̄ndi̍a̍ŋ pɔ̍ɔ̍ a̍ nyɛ̄ nya̍ chu̍a̍ būŋgɛ̄i̍ le̍ yɔ̄ŋgōo̍ wo̍ . O̍ ko̍ŋ , tē ŋ̄ hīŋ pɛ̍ mī ŋ̄ kōma̍l nya̍ ō bɛ̄ɛ̄ndīa̍ŋ a̍ ndu̍ , ko̍ŋ chɔ᷅m māā nya̍ pi̍la̍ chɛ̍la᷅ŋ le̍ ndu̍ yɔ̄ŋgōo̍ ni̍ , māā wānā o̍ wānā ki̍ndi̍la̍ nya̍ le̍ ndu̍ yɔ̄ŋgū le̍  .
47009006	Nyɛ̄ ya̍ I̍ hɛ̍na̍ŋ le̍ dīmīo̍o̍ wo̍ cho̍ ni̍ māā wāna̍ wa̍ā yɛ̍i̍ye̍ nyɛ̄ pɔ̄mbɔ̄ wo̍ , nyɛ̄ pɔ̄mbɔ̄ ko̍ o̍ ku̍a̍ū ni̍ . Ndu̍yɛ̍ , wāna̍ wa̍ā yɛ̍i̍ye̍ ta̍u̍ wo̍ , ndu̍ ku̍a̍ū ta̍u̍ ni̍  .
47009007	Le̍la̍ŋ , wānā o̍ wānā mɛ̄ɛ̍ ŋ̄ kɛ̄ɛ̄sīāā o̍ kɔ̄l nūmndo̍ ni᷄ŋ le̍ mālāa̍ yɛ̍ , yɔ̍ŋgu̍ le̍nde̍ . Wānā wa̍ yɔ̄ŋgōo̍ pɛ̍ , yɔ̍ŋgū a̍ kɔ̄l kīīsa᷄ŋ te̍ . Ndu̍yɛ̍ , wānā o̍ wānā yɔ̍ŋgū ndu̍ mɛ̄ɛ̍ nda̍ yɔ̄ŋ ko̍ āā , kīndīlāa̍ nda̍ kīndi̍la̍ nu̍m ni̍ le̍ . Kāni̍ fu̍u̍le̍ , Mɛ̄lɛ̄ka̍ ō kāāla̍ wāna̍ yɔ̍ŋgū ho̍ō a̍ kɔ̄l chɛ̄lāa̍ wo̍  .
47009008	Ndu̍yɛ̍ , Mɛ̄lɛ̄ka̍ nɔ̄lā mbō ke̍ nya̍ nyɔ̄ɔ̍ŋ ta̍u̍ mbō hīōū bɛ̍ɛ̍ mɛ̄ɛ̍ bā nyā ha̍vɛ̍i̍yo̍ chō yɛ̍ . O̍ ko̍ŋ , nyɛ̄ o̍ nyɛ̄ nya̍ hāu̍ bā le̍ ndu̍ mī lā nɔ̄ ndu̍ te̍le̍ŋ o̍ te̍le̍ŋ . Ndu̍yɛ̍ , lā nɔ̄lā mī lā yɔ̄ŋgu̍ ta̍u̍ le̍ sɔ̄ɔ̍ŋ kɛ̍ndɔ᷄ŋ kpo̍u̍ tōsāa̍  .
47009009	Kāni̍ fo̍ndōle̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Wānā kɛ̍ndɔ̄ɔ̍ ndu̍ ndu̍ , a̍ kɔ̄l chɛ̄lāa̍ o̍ ke᷅ wa̍nā ta̍mbɛ̍i̍yo̍ ni̍ . Le̍ fɛ̍ɛ̍ŋ a̍ fɛ̍ɛ̍ŋ ā chō wā lōōnɔ᷄ŋndo̍ a̍ kɛ̄ndɛ̄i̍ o̍ to̍sa̍ ve̍ . ”
47009010	Mɛ̄lɛ̄ka̍ o̍ yɔ̍ŋgū ho̍ō yɛ̄i̍ye̍ le̍ wānā to̍sāā īchīɔ̍ɔ̍ wo̍ , ndu̍yɛ̍ mbō yɔ̄ŋgū nyɛ̄ dīa̍a̍ le̍ dīo̍o̍ wo̍ , nya̍ bɛ̍ɛ̍ ō chō nya̍ yɛ̄īyi̍i̍ nya̍ hāu̍ bā le̍ ndi̍ ve̍ kē . Ndu̍yɛ̍ , ō chō tōsā mī yɛ̄i̍ye̍ he̍ī ī na᷄ŋ , o̍ ko̍ŋ kɔ̍ɔ̍lī , mī lā sɔ̍la̍ tɔ̄nɔ̄ bɛ̍ndōo̍ o̍ kɛ̄ndɛ̄i̍ nya̍ tōsa̍l wāŋnda̍ ve̍ ni᷄ŋ  .
47009011	Mɛ̄lɛ̄ka̍ chō tōsā mī lā nɔ̄ nyɔ̄ɔ̍ŋ ta̍u̍ ta̍u̍ le̍ mī lā nɔ̄la̍ mī lā tōsa̍l wāŋnda̍ kɛ̄ndɛ̄i̍ le̍ te̍le̍ŋ o̍ te̍le̍ŋ . O̍ he̍ī ni᷄ŋ , tē ŋ̄ ke̍ nda̍ mālā nya̍ yɔ̄ŋgu̍ wo̍ pɛ̍ , wānāā fāŋgā fa̍ŋgā nɔ̄lā mā yi᷄l Mɛ̄lɛ̄ka̍ ba̍li̍ka̍ le̍ mālā kōŋ  .
47009012	Wa̍li̍ kɛ̍ndɛ̄ nya̍ chō ho̍ō tōsāa̍ wo̍ , ō cho̍ ko̍ wa̍nāā bā hāvɛ̍i̍ya̍ a̍ cho̍ wānāa̍ Mɛ̄lɛ̄ka̍a̍ tɛ̄ɛ̄ŋ nda̍ le̍ o̍ cho̍ mālā le̍ . Ō tōsā ni̍ŋ mī wāŋnda̍ ta̍u̍ ta̍u̍ ā me᷄l Mɛ̄lɛ̄ka̍ ba̍li̍ka̍a̍ cha̍po̍  .
47009013	Ndu̍yɛ̍ vɛ̍lɛ̄ , wa̍li̍ kɛ̍ndɛ̄ nya̍ chō ho̍ō tōsāa̍ wo̍ chɔ᷄m māā lā lāāla̍ŋ a̍ Yōōŋgū Kɛ̄ndɛ̍ Ki̍li̍tīo̍o̍ a̍ tōnya̍ . He̍ī tōsā mī wāŋnda̍ līsa̍ Mɛ̄lɛ̄ka̍ . Kāni̍ fu̍u̍le̍ , Yōōŋgū Kɛ̄ndɛ̍ Ki̍li̍tī nya̍ dīmi̍ māā lā lāāla̍ŋ ndo̍ le̍ mɛ̄ɛ̍ nya̍ chō nyɛ̄ o̍ di̍mi̍ wo̍ tōsāa̍ yɛ̍ . Ndu̍yɛ̍ o̍ ko̍ŋ kɔ̍ɔ̍lī , wāŋnda̍ nɔ̄lā mā līsa̍ Mɛ̄lɛ̄ka̍ le̍ mɛ̄ɛ̍ nya̍ chɛ᷄l a̍ kɔ̄ltā nyāla̍ŋ fa̍ū le̍ mī lā yɔ̄ŋgu̍ nyɛ̄m nya᷄ŋ le̍ nda̍ a̍ wānā o̍ wānā yɛ̍  .
47009014	Kɔ̄ltā wāŋnda̍ ha̍ā lā mūli̍ŋ o̍ nya̍ lo̍ kpe̍e̍kpe̍i̍ , ndu̍yɛ̍ , ma̍ wā Mɛ̄lɛ̄ka̍ pīɛ̄īyo̍ le̍ nya̍ , kāni̍ fu̍u̍le̍ , le̍ kɛ̄ndɛ̄ī bɛ̍ndūī Mɛ̄lɛ̄ka̍ tōsa̍ he̍ī o̍ nya̍ ni᷄ŋ nde̍  .
47009015	La̍ ŋ̄ mēlnu᷅ŋ Mɛ̄lɛ̄ka̍ ba̍li̍ka̍ le̍ kɛ̄ndɛ̄i̍ ndūɛ̄ī bɛ̍ndūe̍i̍ he̍ī , ī wānā nɔ̍lā bɛ̍ɛ̍ he̍ī chɔ̄m te̍ ve̍  .
47010001	Ya̍ Pɔ̍ɔ̄ I̍ nɔ̍ mī I̍ so̍ō nāa̍ nya̍ Kɔ̄li̍ŋtīāŋnda̍ chūā . Wānāā pūm dīmi̍ māā tē I̍ wa̍ nya̍ tɛ̄ɛ̄ŋ pɛ̍ , māā I̍ nɔ᷅ kpa̍a̍yā o̍ kpāāyā le̍ , kɛ̍ māā tē I̍ fa̍ŋa̍ŋ nya̍ tɛ̄ɛ̄ŋ pɛ̍ , I̍ so̍ō nāa̍ nya̍ chūā o̍ yāu̍la̍ŋ ni᷄ŋ o̍ ka̍lā ka̍lā . I̍ cho̍ nya̍ nyɔ̄ɔ̄lōo̍ o̍ bɛ̄ɛ̄le̍ kɛ̍sīāā ni᷄ŋ a̍ o̍ nɛ̄ī bɛ̍ɛ̍ŋ bɛ̍ɛ̍ŋ ni̍ŋ mɛ̄ɛ̍ Ki̍li̍tī pi̍la̍ ndu̍ o̍o̍ su̍a̍ā ni̍ŋ nāa̍ nya̍ chūā yɛ̍  .
47010002	Lā yāndi̍i̍ lā to̍sā tē I̍ hi᷅ŋ pɛ̍ , mī I̍ hu̍ŋ so̍ō nāa̍ nya̍ chūā ō kālā ka̍lā le̍ . Kāni̍ fo̍ndōle̍ , wānāa̍ cho̍ dīmīo̍o̍ māā o̍ nɛ̄i̍ hɛ̄na᷄ŋ īwāna̍ chi̍e̍e̍ya̍a̍ ni᷄ŋ na̍a̍ ŋ̄ tōsā sɔ̍ɔ̍ŋ ni̍ wa̍ , wānāā kāŋ I̍ nɔ̍lā kpe̍e̍kpe̍i̍ mī I̍ so̍ō nāa̍ nda̍ chu̍a̍ ō kālā ka̍lā  .
47010003	Kāni̍ fo̍ndōle̍ , mi̍ chē bɛ̍ɛ̍ mi̍ ŋ̄ wā wāŋndā chīe̍e̍ya̍ ni̍ , kɛ̍ ndu̍yɛ̍ , chɔ̄ū na̍a̍ ŋ̄ chō ho̍ō wo̍ ō cho̍ mɛ̄ɛ̍ wāŋnda̍ a̍ wāŋnda̍ ā chɔ̄ū yɛ̍ le̍  .
47010004	Ndu̍yɛ̍ , wōlɔ̄ɔ̄lā chɔ̄ūlā na̍a̍ ŋ̄ chɔ̄ū a̍ la̍ŋ nda̍ŋ , lā cho̍ mɛ̄ɛ̍ wōlɔ̄ɔ̄lā chɔ̄ūlā wāŋnda̍ a̍ wāŋnda̍ ā chɔ̄ū la̍ŋ lā chō yɛ̍ le̍ . Wōlɔ̄ɔ̄lā kpāāyāla̍ŋ lā Mɛ̄lɛ̄ka̍ yɔ̄ŋgū la̍ŋ na̍a̍ ŋ̄ nɔ̄ ni̍ . Wōlɔ̄ɔ̄la̍ŋ nda᷅ŋ lā nɔ̄ kpāāyāa̍ mī lā tɛ̄ɛ̄mbu̍u̍ fo̍ndāŋndā ya̍a̍mɔ̍ɔ̍ nāa̍ nɔ̄ kpāāyāa̍ ta̍u̍ la̍ŋ  .
47010005	Ndu̍yɛ̍ , mī ŋ̄ tɛ̄ɛ̄mbu̍u̍ kɔ̍ɔ̍sɔ̍la̍ lāchōōwālā wāŋnda̍ kɔ̄ɔ̄sā la̍ŋ , ndu̍yɛ̍ , mī ŋ̄ nyūmi̍ sɔ̄ɔ̍ŋ so̍o̍lūāŋ wānāā yōŋgāa̍ ā hūŋ le̍ dɛ̍nɛ̍ si̍nāā kpe̍e̍kpe̍i̍ cho̍ ho̍ō a̍ Mɛ̄lɛ̄ka̍ o̍kɔ̄ɔ̄ wo̍ sīmūllo̍ wo̍ . Yīya᷄ŋ o̍ yīya᷄ŋ wāŋnda̍ nɔ̄ , la̍ŋ na̍a̍ ŋ̄ chō tōsāa̍ ni̍ le̍ mī lā sīmnu᷄ŋ yīya᷄ŋnda̍ lā Ki̍li̍tī ye̍e̍ma̍ nda̍ mā nɔ̄ la̍ŋ  .
47010006	Ndu̍yɛ̍ , tē ŋ̄ chē dɔ̍ɔ̍ pɛ̍ mī lā tōsa̍ nyɛ̄ na̍a̍ ŋ̄ dīmūl nya̍ le̍ tōsāa̍ wo̍ , na̍a̍ bɛ̍ɛ̍ ŋ̄ bɛ̄ɛ̄ndi̍a̍ŋ bɛ̍ɛ̍ le̍ mī ŋ̄ sīla̍ wānāa̍ tu̍i̍ī na̍a̍ dīōm te̍ wa̍ a̍ nda̍ nyɛ̄ pālāa̍ tūsīo̍o̍ chōo̍  .
47010007	Kɛ̍ ndu̍yɛ̍ , o̍ kɔ̄ɔ̍ ko̍ni̍ nya̍ chō tōfāa̍ ni̍ . Lā cho̍ nyɛ̍ cho̍ lēni᷄ŋ ndo̍ chɔ̄ le̍ . Wānā o̍ wāna̍ si̍na̍ pɛ̍ māā le̍ Ki̍li̍tī o̍ cho̍ ni̍ , mɛ̄ɛ̍ wānā ko̍ŋ ō nɔ̍ yi̍ya᷄ŋndo̍ a̍ ndu̍ pi̍la̍ o̍kɔ̄ɔ̄ māā mɛ̄ɛ̍ o̍ cho̍ wāna̍ Ki̍li̍tīo̍o̍ yɛ̍ , le̍nde̍ ko̍ni̍ na̍a̍ bɛ̍ɛ̍ na̍a̍ ŋ̄ chō wānāa̍ Ki̍li̍tīa̍a̍ ni̍  .
47010008	Māsānɔ̄ɔ̍ Mɛ̄lɛ̄ka̍ tōsa̍ a̍ sa̍bū mi̍ ŋ̄ wā nya̍ lāchī le̍ mī ŋ̄ tōsa̍ mī lā nɔ̄ kpāāyāa̍ o̍ lāāla᷄ŋ nyāa̍ ni᷄ŋ . Ō cho̍ le̍ lāāla᷄ŋ nyāa̍ tɛ̄ɛ̄mbūū le̍ . Ā yɔ᷄ŋ bɛ̍ɛ̍ mī I̍ hi̍u̍ yōŋgāa̍ kīōlɔ̄ɔ̄ a̍ sūɛ̍i̍ he̍ī o̍kɔ̄ɔ̄ ni̍ , kɛ̍ ndu̍yɛ̍ si̍ɔ̍mbu̍la̍ bɛ̍ɛ̍ la̍ cho̍ ya̍ le̍ ko̍ŋ te̍  .
47010009	I̍ hɛ̍na̍ŋ kpo̍so̍ŋ mī wānā yi̍ya̍ŋ māā īsīōōŋ te̍ ya̍ I̍ ye̍e̍ma̍ le̍ nya̍ lūēī a̍ yāu̍la̍ ya̍ I̍ po̍o̍nyīāl nya̍ la̍ŋ te̍  .
47010010	Kāni̍ fo̍ndōle̍ , wāŋnda̍ ā pūm ā dīmi̍ āā , “ Pɔ̍ɔ̄ yāu̍la̍ o̍ po̍o̍nyīāā la̍ŋ lā chō bɔ̄ɔ̍ ya̍u̍la̍ ka̍lā ka̍lā , ndu̍yɛ̍ lā chō yāu̍la̍ kpāāyā . Kɛ̍ ndu̍yɛ̍ , tē ndu̍ pi̍la̍ wa̍ na̍a̍ tɛ̄ɛ̄ŋ pɛ̍ wānā chi᷅ yɛ̍ kpāāya̍ o̍ nɔ̍ ko̍ŋ ndo̍ le̍ . Ō cho̍ bɛ̍ɛ̍ wa᷅na̍ cha̍ā i̍sɔ̍ɔ̍ ti̍mbī fāŋgā tɛ̍ɛ̄ŋ te̍ . ”
47010011	Kɛ̍ ndu̍yɛ̍ , wānāa̍ di̍mi̍ dīōm kōŋ nda̍ , ā sīna̍ pɛ̍ŋgu̍ māā nyɛ̄ na̍a̍ ŋ̄ dīmūl nya̍ o̍ yāu̍la̍ na̍a̍ ŋ̄ pōōnyīāl nya̍ la̍ŋ ni᷄ŋ bōōndi̍i̍ na̍a̍ ŋ̄ ve᷅ nya̍ tɛ̄ɛ̄ŋ te̍ ve̍ ni̍ , a̍ nyɛ̄ na̍a̍ ŋ̄ tōsā bo̍o̍ndi̍i̍ na̍a̍ ŋ̄ wā nya̍ tɛ̄ɛ̄ŋ nde̍ , nyɛ̄ pīlɔ̍ɔ̍ kpe̍ . Yɛ̍ yɛ̍ bɛ̍ɛ̍ cho̍ tɛ̍ɛ̄ŋ te̍  .
47010012	Ndu̍yɛ̍ , na̍a̍ na̍a̍ , ŋ̄ mu̍ūli̍āŋ na̍a̍ pi̍la̍ , kɛ̄lɛ̄ŋgāā mī ŋ̄ tūu̍ na̍a̍ pi̍la̍ kpo̍so̍ŋ a̍ wānāa̍ cha̍ndū nda̍ pi̍la̍ wa̍ le̍ . Kɔ̄l kālu̍ bɛ̍ɛ̍ wāŋnda̍ ha̍ā ā nɔ̍ le̍ . Kāni̍ fu̍u̍le̍ , ā bīī pɛ̍ ā kɛ̄ɛ̄si̍a̍a̍ ka̍āla̍ŋ lā nda̍ nɔ̄lā mā tūu̍ nda̍ pi̍la̍ a̍ la̍ŋ nda̍ŋ . Ndu̍yɛ̍ , ka̍ālā nda̍ pi̍la̍ kɛ̄ɛ̄si̍a̍a̍ la̍ŋ nda̍ŋ , a̍ la̍ŋ nda̍ kēnūŋ di̍ ni̍  .
47010013	Na̍a̍ na̍a̍ ŋ̄ ki̍lū yo̍ŋgā mī ŋ̄ hīōū fo̍ndāŋ na̍a̍ ŋ̄ nɔ̄ le̍ mɛ̄ɛ̄lōo̍ a̍ ndu̍ wo̍ le̍ . Fo̍ndāŋ Mɛ̄lɛ̄ka̍ chɔ᷄m na̍a̍ māā na̍a̍ ŋ̄ tōsa̍ wa̍llo̍ lo̍ŋ ndo̍ , a̍ lo̍ŋ o̍kɔ̄ɔ̄ na̍a̍ ŋ̄ kīālū yo̍ŋgāa̍ ni̍ . Ndu̍yɛ̍ , nya̍ bɛ̍ɛ̍ o̍ fo̍ndāŋ kōŋ ni᷄ŋ nya̍ chō ni̍  .
47010014	Ndu̍yɛ̍ , tē Kɔ̍līŋ wa̍ yɛ̄ o̍ fo̍ndāŋ na̍a̍ ŋ̄ nɔ̄ le̍ wa̍llo̍ tōsāa̍ wo̍ ni᷄ŋ pɛ̍ , mɛ̄ɛ̍ bōōndi̍i̍ na̍a̍ ŋ̄ kūɛ̄ mi̍ ŋ̄ kɔ̍ di̍mūl nya̍ Yōōŋgū Kɛ̄ndɔ̄ɔ̍ a̍ Ki̍li̍tī o̍kɔ̄ɔ̄ ve̍ , mɛ̄ɛ̍ ŋ̄ hīu̍ fo̍ndāŋ na̍a̍ ŋ̍ nɔ̍ le̍ mɛ̄ɛ̄lōo̍ a̍ wa̍llo̍ wo̍ le̍  .
47010015	Ŋ̄ ki̍lū yo̍ŋgā a̍ wa̍li̍ chāāŋāā chēle̍ŋ ā tōsa̍ wo̍ le̍ , ndu̍ yɔ̍nūŋ ni̍ māā wa̍llo̍ o̍ fo̍ndāŋ na̍a̍ ŋ̄ nɔ̍ le̍ lākɔ̄ le̍ wo̍ . Ō fūla̍ o̍ ko̍ŋ kɔ̍ɔ̍lī , nyɛ̄ na̍a̍ ŋ̄ nɔ̄ yēēmɛ̍i̍ yo̍ cho̍ ni̍ māā lāāla᷄ŋ nya̍ lāāla̍ŋ a̍ Chi̍i̍sū wo̍ mbō hīōū lāchī . Ndu̍yɛ̍ , ŋ̄ yēēma̍ māā ŋ̄ tīu̍ ba̍ mī ŋ̄ tōsa̍ wa̍llo̍ nya̍ tɛ̄ɛ̄ŋ ō kālā ka̍lā mbō hīōū māā pāāndū . Ndu̍yɛ̍ , fo̍ndāŋ Mɛ̄lɛ̄ka̍ chɔ᷄m na̍a̍ le̍ mɛ̄ɛ̄lōo̍ wo̍ , lo̍ŋ na̍a̍ ŋ̄ mɛ̄ɛ̄lū lɔ̍ɔ̍ lɔ̍ɔ̍ ni̍  .
47010016	O̍ ko̍ŋ kɔ̍ɔ̍lī , ŋ̄ nɔ̄lā mī ŋ̄ hīōū nya̍ mī ŋ̄ kūɛ̄ o̍ lɛ̄ŋīī chēle̍ŋ ni᷄ŋ , mī ŋ̄ kɔ̍ di̍mūl wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ lo̍ŋ . O̍ he̍ī ni᷄ŋ , ŋ̄ ki̍lū yo̍ŋgā a̍ fo̍ndāŋ chāāŋnda̍ tōsa̍ wa̍llo̍ wo̍ le̍  .
47010017	Kɛ̍ ndu̍yɛ̍ , mɛ̄ɛ̍ Yāu̍ Mɛ̄lɛ̄ka̍a̍ di̍mi̍ yɛ̍ āā , “ Wānā o̍ wāna̍ ye̍e̍ma̍ le̍ yōŋgāa̍ kīōlɔ̄ɔ̍ pɛ̍ , mɛ̄ɛ̍ ō kīōlu̍ yo̍ŋgāa̍ a̍ wa̍li̍ Māsānɔ̄ɔ̍ Mɛ̄lɛ̄ka̍ tōsa̍ wo̍ . ”
47010018	Kāni̍ fu̍u̍le̍ , wāna̍ cha̍ndū ho̍ō ndu̍ pi̍la̍ wo̍ , ō cho̍ a̍ ndu̍ le̍ Māsānɔ̄ɔ̍ Mɛ̄lɛ̄ka̍ hīnī kɔ̍l te̍ , mɛ̄ɛ̍ wāna̍ Māsānɔ̄ɔ̍ Mɛ̄lɛ̄ka̍ pi̍la̍ chāndū ho̍ō wo̍  .
47011001	I̍ cho̍ nya̍ dīōmndo̍ nyūnāa̍ māā lā yāndi̍i̍ lā bīūnu̍ŋ ya̍ , ā yɔ᷄ŋ bɛ̍ɛ̍ mī nyɛ̄ ya̍ cho̍ ho̍ō dīmīo̍o̍ wo̍ ō wa̍ sɔ̍ŋgɔ̍ sɔ̄ɔ̍ŋ ŋ̄dīɔ̄m . Lā bīūnu̍ŋ ya̍  .
47011002	Mɛ̄ɛ̍ Mɛ̄lɛ̄ka̍ pāŋālā wa᷅ŋndā chīe̍e̍ya̍ yɛ̍ , le̍nde̍ ya̍ Pɔ̍ɔ̄ ya̍ cho̍ pāŋālāa̍ le̍ nya̍ ni̍ . Kāni̍ fu̍u̍le̍ , ŋ̄ chɛ̄la᷅ŋ na̍a̍ Ki̍li̍tī le̍ mī lā cha᷄l nya̍ nda̍ā mɛ̄ɛ̍ wānā la̍nɔ̍ɔ̍ chāl nu̍a̍ā wānā pɔ̍nɔ̍ɔ̍ o̍ bā yɛ̍ . Ndu̍yɛ̍ , I̍ hɛ̍na̍ŋ mī lā hīōū lāchī a̍ wāa̍ sa̍kpō mbō lo̍ o̍ ko̍ŋ mī pāa̍le̍ nya̍ nɔ̄ le̍ cha᷄lle̍ o̍ nɔ̄ɔ̍ ni᷄ŋ nya̍ nda̍ā le̍ŋ lē fūūlu̍u̍ . O̍ pāa̍le̍ le̍ŋ chōo̍ ya̍ I̍ cho̍ nya̍ ndu̍ kē ni̍ , mɛ̄ɛ̍ nda̍ chūā nu̍a̍ā yūfu̍a̍a̍nɔ̍ɔ̍ o̍ si̍nā su̍ɛ̍i̍ wānā pɔ̍nɔ̍ le̍ wo̍ , mā yɔ̄ŋgu̍ ndu̍ pɔ̍nɔ̍ ndɔ̄ yɛ̍  .
47011003	Kɛ̍ ndu̍yɛ̍ , I̍ cho̍ ō kīīsa᷄ŋ . Kāni̍ fu̍u̍le̍ , ā cha᷄l le̍ nya̍ bōlle̍ŋ tɛ̄ɛ̄mbūū mī lā ma᷄l kɔ̄l lānda᷄ŋ nya̍ nɔ̄ le̍ Ki̍li̍tī tōlɔ̄ɔ̍ kɔ̄ɔ̄lī sa̍kpō wo̍ . Ī cha᷄l le̍ nya̍ yɔ̄nɔ᷄ŋ mɛ̄ɛ̍ i̍ yɔ̍nu̍ŋ a̍ I̍fī yɛ̍ , mɛ̄ɛ̍ kɛ̄ūwo̍ hūi̍ ndu̍ a̍ chōōlā ndɔ̄la̍ŋ yɛ̍  .
47011004	Kāni̍ fu̍u̍le̍ , lā chō ā chɛ̄lāā le̍ pɛ̄ɛ̄kūlā chēle̍ŋndā nda̍ chō nya̍ la̍ŋ chūa̍a̍ , la̍ cho̍ bɛ̍ɛ̍ nyɛ̍ pīlɛ̍ kpo̍so̍ŋ a̍ pɛ̄ɛ̄kūlā na̍a̍ ŋ̄ pɛ̄ɛ̄ku̍ nya̍ la̍ŋ te̍ la̍ŋ . Ndu̍yɛ̍ , wāŋnda̍ ā pūm ā chō nya̍ yōōŋgū chēle̍ŋ pɛ̄ɛ̄kōo̍ a̍ Chi̍i̍sū o̍kɔ̄ɔ̄ , o̍ cho̍ nyɛ̍ pīlɛ̍ a̍ yōōŋgū na̍a̍ ŋ̄ dīmu̍l nya̍ a̍ Chi̍i̍sū o̍kɔ̄ɔ̄ wo̍ le̍ wo̍ . Ndu̍yɛ̍ , mi̍ lā chɛ̄l yōōŋgū chēle̍ŋ kōŋ . O̍ ko̍ŋ kɔ̍ɔ̍lī , lā chɛ᷄l le̍ mī nyi̍nā chēle̍ŋ ō tōl nya̍ kɔ̄ɔ̄lī , o̍ cho̍ bɛ̍ɛ̍ nyɛ̍ pīlɛ̍ a̍ Nyi̍na̍ Mɛ̄lɛ̄ka̍ to᷅l nya̍ kɔ̄ɔ̄lī bōōndi̍i̍ na̍a̍ ŋ̄ wa̍ a̍ nya̍ la̍tu̍lu̍ ve̍ le̍ wo̍ . Ndu̍yɛ̍ , lā chō yōōŋgū chēle̍ŋ chɛ̄lɔ̄ɔ̍ o̍ cho̍ bɛ̍ɛ̍ nyɛ̍ pīlɛ̍ a̍ Yōōŋgū Kɛ̄ndɛ̍ Mɛ̄lɛ̄ka̍ na̍a̍ ŋ̄ dīmu̍l nya̍ wo̍ le̍ wo̍  .
47011005	Ndu̍yɛ̍ , wānāā nyāa̍ nya̍ chu̍a̍ ka̍ŋ māā wānāā Chi̍i̍sū ve᷅m hɔ̄ltē ndɔ̄ mbo̍ hīāū wānā o̍ wānā wa̍ , ō pīlɛ̍ bɛ̍ɛ̍ I̍ nɔ̍ o̍ kɔ̄l māā ō hīōū ya̍ le̍  .
47011006	Mī ve̍ bɛ̍ɛ̍ wa̍nā cha̍ā īsɔ̄ɔ̍ bɛ̍ndū le̍ , kɛ̍ ndu̍yɛ̍ , a̍ dɛ̍nɛ̍ si̍nāa̍ ndu̍ ndu̍ o̍kɔ̄ɔ̄ I̍ cho̍ lo̍ŋ . Mi̍ I̍ chɔ᷅m nya̍ wa̍la̍ŋ o̍ nɛ̄ī o̍ nɛ̄ī ni̍ŋ māā le̍nde̍ i̍ cho̍ ni̍  .
47011007	Ndu̍yɛ̍ , dīmūl ya̍ I̍ di̍mu̍l nya̍ Yōōŋgū Kɛ̄ndɛ̍ Mɛ̄lɛ̄ka̍a̍ wo̍ , I̍ nyu̍na̍ le̍ mī lā ke̍ ya̍ nyɛ̄ o̍ nyɛ̄ sɔ̍ŋgɔ̍ ko̍ŋ te̍ . Mi̍ tu̍sī ya̍ pi̍la̍ tōōlō le̍ hāli̍ kpe̍ŋ mī lā sīmnu᷄ŋ ŋ̍wa᷅ŋ . Bāā sūɛ̍i̍ wɔ̍ɔ̍ŋ ya̍ to̍sa̍l nya̍ ke̍ŋ ni̍ ?
47011008	Bōōndi̍i̍ ya̍ I̍ wa̍ wa̍llo̍ nya̍ tɛ̄ɛ̄ŋ nde̍ bɛ̍ɛ̍ , ku̍ndālā wānāā lāāla᷄ŋnda̍ o̍ chi̍e̍e̍ŋ che᷅le̍ŋ ndo̍ŋ , nda̍ wa̍ ya̍ pāāwāa̍ ni̍ . Mɛ̄ɛ̍ ō wa̍ māā yɔ̄ŋɔ̄ɔ̄ pɛ̍ , chāāŋāā kāŋ lēvīī kpo̍so̍ŋ ko̍ni̍ ya̍ I̍ wa̍ nda̍ yɔ̄ŋndo̍ ni̍ , le̍ hāli̍ kpe̍ŋ mī I̍ ma̍la̍ nya̍  .
47011009	Bōōndi̍i̍ ya̍ I̍ wa̍ ke̍ŋ nya̍ tɛ̄ɛ̄ŋ nde̍ , bā hāvɛ̍i̍ nyɛ̄ sɔ̄lāā ndu̍ o̍o̍ bi̍i̍ ya̍ bɛ̍ɛ̍ , i̍i̍ he̍ndu̍ nya̍ wōlɔ̄ɔ̄lā lāŋ chōo̍ le̍ . Chāāŋāā nāā wa̍nāā lāāla᷄ŋnda̍ o̍ lɛ̄ŋndē Māsīdo̍o̍nīāāle̍ŋ ni᷄ŋ , nda̍ wa̍ ya̍ nyɛ̄ o̍ nyɛ̄ fe̍e̍ Chūūwo̍ ni̍ . I̍ he̍ndu̍ nya̍ wōlɔ̄ɔ̄ o̍ wōlɔ̄ɔ̄ o̍ lēbōl le̍ ya̍ mālā le̍ . Lē pīlɛ̍ bɛ̍ɛ̍ I̍ to̍sa̍ wɔ̍ le̍ , ndu̍yɛ̍ , Ī to̍sā lɛ̍ ni̍ŋ bɛ̍ɛ̍ kpo̍so̍ŋ te̍  .
47011010	I̍ cho̍ dīōmnda̍ŋ nda᷅ŋ dīmīo̍o̍ le̍ tōnya̍ Ki̍li̍tīo̍o̍ o̍ cho̍ ya̍ ni᷄ŋ ndo̍ , māā I̍ chu̍a̍ būŋgɛ̄i̍ māā o̍ lɛ̄ŋndē Āke̍yāle̍ŋ ni᷄ŋ ki̍nɛ̍i̍ wānā o̍ wānā nɔ̍lā mbō kūūna̍ ya̍ sūɛ̍i̍ he̍ī kīōlɔ̄ɔ̄ a̍ yōŋgā le̍  .
47011011	Mi̍ chē bɛ̍ɛ̍ mi̍ I̍ to̍sā le̍nde̍ ni̍ , kɛ̍ ndu̍yɛ̍ , ko̍ŋ chɔ̍m māā I̍ ka̍a̍la̍ nya̍ le̍ le̍ . Mɛ̄lɛ̄ka̍ pi̍la̍ sīnā māā I̍ ka̍a̍la̍ nya̍  .
47011012	Ndu̍yɛ̍ , I̍ cho̍ hīōūwɔ̄ɔ̄ lāchī a̍ he̍ī tōsāa̍ . Nyɛ̄ sɔ̄lāā bɛ̍ɛ̍ I̍ chɛ᷅l mī lā ke̍ ya̍ le̍ wa̍li̍ ya̍ I̍ cho̍ tōsāa̍ nya̍ tɛ̄ɛ̄ŋ ndo̍ le̍ . O̍ ko̍ŋ , wānāā nyāa̍ chu̍a̍nu̍ŋ ka̍ŋ māā wānāā Chi̍i̍sū ve᷅m hɔ̄ltē ndɔ̄ wa̍ nda̍ chō ni̍ wa̍ , ā nɔ᷅ lɛ̍ mɛ̄ɛ̍ ki̍a̍lāā yōŋgā le̍ . Ā nɔ̍lā lɛ̍ mā kēlū yōŋgā māā mɛ̄ɛ̍ na̍a̍ ŋ̄ chō wa̍llo̍ yɛ̍ , le̍ nda̍ bɛ̍ɛ̍ nda̍ chō wa̍llo̍ le̍  .
47011013	Wāŋnda̍ ha̍ā ā cho̍ wa̍nāā Chi̍i̍sū ve᷅m hɔ̄ltē ndɔ̄ kpe̍e̍kpe̍i̍ le̍ nda̍ chō le̍ . Wānāā kāŋgālāa̍ nda̍ chō ni̍ mā kēī cho̍ōla̍ŋ dīmīo̍o̍ māā wa̍li̍ Mɛ̄lɛ̄ka̍a̍ nda̍ chō tōsāa̍ ni̍ . Chɔ̄mndo̍ nda̍ chɔ̄m o̍ lāhɔ̄l ni̍ māā wānāā Ki̍li̍tī ve᷅m hɔ̄ltē ndɔ̄ wa̍ nda̍ chō ni̍  .
47011014	Kɛ̍ ndu̍yɛ̍ , ke̍ŋ bi̍ī wa̍nā kɔ̄ndɔ̄fi̍li̍ le̍ . Kāni̍ fo̍ndōle̍ , le̍nde̍ ko̍ni̍ Sēta̍nā o̍ cho̍ māsa̍ nyi̍nāā wɔ̄ɔ̍ŋnda̍ wo̍ , mbō chɔ᷄m māā ki̍i̍la̍nɔ̍ Mɛ̄lɛ̄ka̍ cho̍ le̍ nyɛ̄ wa̍wo̍ŋndo̍ wo̍ o̍ cho̍ ni̍  .
47011015	Le̍la̍ŋ , ā yɔ᷄ŋ bɛ̍ɛ̍ mī bu̍ɛ̍i̍yāā ndūa̍a̍ ā chɔ᷄m o̍ lāhɔ̄l māā bu̍ɛ̍i̍yāā sa̍kpūa̍a̍ Mɛ̄lɛ̄ka̍a̍ nda̍ chō ni̍ , ko̍ŋ cho̍ su̍ɛ̍i̍ bi̍ī wānā kɔ̄ndɔ̄fi̍li̍ le̍ . Mɛ̄ɛ̍ kūɛ̍i̍la̍ ndāla̍ŋ lā chō yɛ̍ , le̍nde̍ Mɛ̄lɛ̄ka̍ chō nda̍ hūnɔ̄ɔ̄ bīyɔ̄ɔ̄ o̍ mɛ̄ɛ̄lu̍la̍ŋ ni̍  .
47011016	Mī I̍ chɔ̍ɔ̍lu̍ dīmī , wānā o̍ wānā nɔ᷅ o̍ kɔ̄l māā dīɔ̄m te̍ ya̍ I̍ cho̍ le̍ . Kɛ̍ ndu̍yɛ̍ , tē ō wa̍ dɔ̍ɔ̍ pɛ̍ mī lā nɔ̄ yīya᷄ŋ wa̍ā le̍nde̍ a̍ ya̍ o̍kɔ̄ɔ̄ pɛ̍ , mɛ̄ɛ̍ lā ma᷄l la̍ a̍ dīɔ̄mīī nīī ke̍ŋ , o̍ ko̍ŋ , mī sɔ̍la̍ fo̍ndāa̍ mī ke̍lū yōŋgāa̍ nyɛ̄ pɔ̄mbɔ̄  .
47011017	Ī ya̍ cho̍ he̍ī dīmī ve̍ ndi̍ ndi̍ , ō cho̍ Ma̍sānɔ̄ɔ̍ Mɛ̄lɛ̄ka̍ le̍ ve᷅m ya̍ ndi̍ dīmī le̍ , ndi̍ yɔ̍nūŋ ni̍ māā a̍ yōŋgāa̍ kīōlɔ̄ɔ̍ o̍kɔ̄ɔ̄ . Sūɛ̍i̍ ya̍ cho̍ he̍ī a̍ yōŋgāa̍ kīōlɔ̄ɔ̍ o̍kɔ̄ɔ̄ ve̍ , māā dīɔ̄m ko̍ni̍ ya̍ I̍ cho̍ sūɛ̍i̍ ni̍  .
47011018	Kɛ̍ ndu̍yɛ̍ , mɛ̄ɛ̍ wāŋnda̍ ta̍u̍ a̍ cho̍ yōŋgāa̍ kīōlɔ̄ɔ̍ a̍ wa̍lta̍ nda̍ tōsa̍ o̍ chi̍e̍ēŋndo̍ ho̍ō ni᷄ŋ nda̍ŋ yɛ̍ , mɛ̄ɛ̍ ya̍ bɛ̍ɛ̍ I̍ cho̍ yōŋgā wa̍ā le̍ndo̍o̍ kīōlɔ̄ɔ̄  .
47011019	Lā chūānu̍ŋ māā wānāā kɔ̄l kālu̍a̍a̍ pi̍la̍ nya̍ chō ni̍ . Kɛ̍ ndu̍yɛ̍ mī lā chɛ᷄l dīɔ̄mnde̍  .
47011020	Mī lā chɛ᷄l mī wānā o̍ wānā bi̍ī nya̍ māā chīāā ndā , mā su᷄l o̍ nyɛ̄m nya᷄ŋ ni᷄ŋ . Ā yɔ᷄ŋ bɛ̍ɛ̍ mā yē nya̍ o̍ lēbōl , mā chu̍a̍ nya̍ māā nda̍ hi̍o̍ū a̍ nya̍ , mā kōŋ nya̍ kpa᷅ŋnde̍ , mu̍ŋ kpo̍u̍ mī lā bi̍u̍ŋ  .
47011021	Si̍ɔ̍mbu̍la̍ŋ lā chō ya̍ le̍ he̍ī chɔ̄ɔ̄mūūwo̍ , māā ō wa̍ māā īsīōōŋ pɛ̍ , mɛ̄ɛ̍ I̍ to̍sa̍ ndi̍ . Kāni̍ fo̍ndōle̍ , na̍a̍ na̍a̍ ŋ̄ bīi̍ kɔ᷅llo̍ mī ŋ̄ tōsa̍ a̍ nya̍ le̍nde̍ le̍ . Māā dīɔ̄m ko̍ni̍ ya̍ I̍ cho̍ sūɛ̍i̍ ni̍ . Ndu̍ cho̍ ni̍ māā , tē wānā wa̍ dɔ̍ɔ̍ mbō nɔ̄ sūɛ̍i̍ o̍ ki̍a̍lū yo̍ŋgāa̍ a̍ ndi̍ pɛ̍ , mɛ̄ɛ̍ ya̍ bɛ̍ɛ̍ I̍ cho̍ wāŋndo̍ ō pīlɛ̍ o̍ nɔ̍lā mbō kēlū yōŋgā a̍ sūɛ̍i̍ pi᷅lɛ̍i̍ kēŋ ndo̍  .
47011022	Kāni̍ fo̍ndōle̍ , tē wāŋnda̍ ha̍ā kēlū yōŋgā le̍ chō nda̍ chō Hi̍būlūi̍ya̍ wo̍ pɛ̍ , mɛ̄ɛ̍ ya̍ bɛ̍ɛ̍ I̍ ki̍a̍lū yo̍ŋgā a̍ ke̍ŋ o̍kɔ̄ɔ̄ , kāni̍ fo̍ndōle̍ , ya̍ bɛ̍ɛ̍ Hi̍būlūi̍nɔ̍ɔ̍ ya̍ cho̍ ni̍ . Tē ā kēlū yōŋgā le̍ mɛ̄ɛ̍ nda̍ chō I̍sɔ̄lūɛ̍i̍ya̍ yɛ̍ pɛ̍ , mɛ̄ɛ̍ ya̍ bɛ̍ɛ̍ I̍ ki̍a̍lū yo̍ŋgā ko̍ŋ , kāni̍ fo̍ndōle̍ ya̍ bɛ̍ɛ̍ I̍sɔ̄lūɛ̍i̍nɔ̍ɔ̍ ya̍ cho̍ ni̍ . Tē ā kēlū yōŋgā le̍ mɛ̄ɛ̍ nda̍ chō chūāūwāā māmāa̍ E̍bīlāha᷅mnda̍ yɛ̍ pɛ̍ , mɛ̄ɛ̍ ya̍ bɛ̍ɛ̍ I̍ ki̍a̍lū yo̍ŋgā ko̍ŋ , kāni̍ fo̍ndōle̍ ya̍ bɛ̍ɛ̍ chūā māma̍ E̍bīlāha᷅m ndo̍ ya̍ cho̍ ni̍  .
47011023	He̍ī ndi̍ māā wānā se̍e̍mɛ̍i̍ kpe̍e̍kpe̍i̍ ya̍ cho̍ ndi̍ dīmīo̍o̍ ni̍ . Ndu̍ cho̍ ni̍ māā , tē ā kēlū yōŋgā pɛ̍ māā bu̍ɛ̍i̍yāa̍ Ki̍li̍tīa̍a̍ nda̍ chō ni̍ , mɛ̄ɛ̍ ya̍ bɛ̍ɛ̍ I̍ ki̍a̍lū yo̍ŋgā ko̍ŋ , kāni̍ fo̍ndōle̍ , ya̍ bɛ̍ɛ̍ hi̍o̍ū wā bu̍ɛ̍ī kɛ̄ndɛ̄ le̍ Ki̍li̍tī a̍ nda̍ . Kāni̍ fu̍u̍le̍ , wa̍li̍ ya̍ to̍sa̍ le̍ Ki̍li̍tī wo̍ ō hīōū ō nda̍ nda̍ tōsa̍ wo̍ . Kāni̍ fo̍ndōle̍ , ā dɔ̄ū ya̍ ni᷅ŋ chīɛ̄ī ni̍ŋ mbo̍ hīāū a̍ nda̍ . Ā lɔ̄ɔ̄ ya̍ ni᷅ŋ mbo̍ hīāū nda̍ . Le̍ te̍le̍ŋnda̍ fa̍ŋgā mbō lo̍ cho̍be̍ mī sɔ̍la̍ pīɔ̍mndo̍  .
47011024	Lɔ̄ɔ̄ be̍le̍-ya̍a̍ a̍ lē ŋɔ̄ma̍hīɔ̍ɔ̍lu̍ wānāā bɛ̄ndūāā Chu̍ūwa̍ nɔ̄ wāŋnda̍ wo̍ , lē ŋūɛ̍ɛ̍nu̍ kpu̍lu̍ku̍u̍ nda̍ lɔ̄ɔ̄ ya̍ ni᷅ŋ ndu̍ ni̍  .
47011025	Lu̍o̍ma᷅ŋnda̍ lɔ̄ɔ̄ ya̍ ni᷅ŋ lē yāa̍ . Ndu̍yɛ̍ , ā vīī vi̍i̍ ya̍ ni᷅ŋ a̍ pōūta̍ŋ lē pīlɛ̍ , le̍ mī nda̍ a̍a̍ di̍ī ya̍ . Dɛ̄ndɔ̄ɔ̍ kɔ̄ɔ̄lu̍ ni᷅ŋ a̍ na̍a̍ le̍ ya̍a̍ o̍ mɛ̄ŋnda̍ŋ chōo̍ . Bōōndi̍i̍ pi᷅lɛ̍ , mi̍ dɛ̄ndɔ̄ɔ̍ kɔ̄ɔ̄lū a̍ na̍a̍ mi̍ I̍ chu̍ā pāa̍le̍ŋ kpɛ᷅ŋ a̍ nyūmnda̍ŋ o̍ mɛ̄ŋnda̍ŋ chōo̍  .
47011026	O̍ bālɔ̄ɔ̄ nūu̍ ni᷄ŋ ki̍nɛ̍i̍ , o̍ kpūndɛ̍ ni᷄ŋ ko̍ni̍ yōōmū nūu̍ wa̍ pɛ̄ŋgu̍ o̍ pɛ̄ŋgu̍ ni̍ . Mɛ̄ŋma̍ hu᷅ŋ mī mā chūā chi̍o̍o̍ŋ nda̍ŋ ma̍ŋ ma̍ cho̍ , vīīya̍ nda̍ chō . Chu̍ūwa̍ ni̍ a̍ wānāa̍ cho̍ a̍ Chu̍ū le̍ wa̍ , nda̍ chō kīndīo̍o̍ le̍ ya̍ dīyɔ̄ɔ̍ . Chi̍e̍e̍ ni̍ , yōndō ni᷄ŋ ni̍ , yōōmū nūu̍ chō o̍ kpūndɔ̍ɔ̍ ni᷄ŋ . Yālāā ya̍ wa᷅ pe̍e̍ mɛ᷅ŋmā īhɛ᷄llo̍ tāŋɔ̄ɔ̍ le̍ , kpūndɔ̍ɔ̍ . Wānāa̍ ve̍e̍lu̍ nda̍ pi̍la̍ āā wānāā lāāla᷄ŋnda̍ nda̍ nda̍ chō ni̍ , kɛ̍ ndu̍yɛ̍ ā cho̍ wa̍nāā wāā le̍nde̍ le̍ wa̍ , nda̍ chō  .
47011027	O̍ kpūndɛ̍lā lāŋ kɔ̄ɔ̄lī , sāŋgāa̍ ndu̍ cho̍ ya̍ chōo̍ o̍ wa̍llo̍ ni᷄ŋ , yɔ̄kpāa̍ pi̍la̍ . Te̍le̍ŋnda̍ ka̍ ka̍ fo̍ndāŋ bɛ̍ɛ̍ I̍ sɔ̍lā mī I̍ lɔ̍l o̍ wāla̍ cho̍o̍ le̍ . Te̍le̍ŋnda̍ŋ lā pūm mī yīa̍a̍ŋ mā bīī ya̍ , lā pūm mī bo̍lōla̍ŋ lā vēsa̍ ya̍ sɛ̍ɛ̍ŋ , lā pūm mī yīa̍a̍ŋ mā nɛ̄i̍ ya̍ , lā pūm bālɔ̄ɔ̍ o̍ hūēīye̍ ni᷄ŋ , lā pūm mī fɛ̍li̍o̍o̍ bīī ya̍  .
47011028	Sɔ̄ɔ̍ŋ che᷅le̍ŋ ŋ̄ chō mi̍ ŋ̄ yɔ̄nu᷄ŋ ya̍ I̍ chɔ̍m mu̍ŋ te̍ . O̍ mu̍ŋ kɔ̍ɔ̍lī , le̍ lēpāa̍ o̍ lēpāa̍ būūla᷄ŋ ku̍ndālā wānāā lāāla᷄ŋnda̍ kpo̍u̍ ō chō o̍ kɔ̄l nūu̍ ni᷄ŋ , mɛ̄ɛ̍ wāŋndo̍ chūā nu̍a̍ā wōlɔ̄ɔ̄lā lūsu̍lɛ̍i̍ la̍ŋ yɛ̍  .
47011029	Wāŋndo̍ ō pīlɛ̍ bɛ̍ɛ̍ wa̍ a̍ dīāllūŋ vīlɛ̍i̍ o̍ lāāla᷄ŋ ndɔ̄ɔ̍ ni᷄ŋ pɛ̍ , mɛ̄ɛ̍ mī I̍ chu̍a̍ ndi̍ māā sūɛ̍i̍ nī . Wānā la̍a̍la᷄ŋndo̍ ō pīlɛ̍ bɛ̍ɛ̍ to̍sa̍ yɔ̄ŋ wɔ̄ɔ̍ŋndo̍ pɛ̍ , mɔ̍nɛ̍i̍ pi̍la̍ I̍ wa᷅ ya̍ o̍ kɔ̄l nūu̍ ni᷄ŋ ni̍  .
47011030	Le̍la̍ŋ , I̍ wa̍ bɛ̍ɛ̍ wa̍nā ki̍a̍lāā yōŋgā , mɛ̄ɛ̍ a̍ sɔ̄ɔ̍ŋ chɔ᷅m māā I̍ nɔ̍ kpa̍a̍yā le̍ wo̍ŋ , mī ke̍lū yōŋgā  .
47011031	Mɛ̄lɛ̄ka̍ o̍ cho̍ fi̍nyāa̍ le̍ Māsānɔ̄ɔ̍ Chi̍i̍sū wo̍ , o̍ nɔ̍ mbō sɔ̄la̍ sāŋgālāa̍ le̍ fɛ̍ɛ̍ŋ a̍ fɛ̍ɛ̍ŋ ndo̍ , ndu̍ si̍nā māā ō cho̍ la̍cho̍o̍ le̍ ya̍ I̍ cho̍ dīmī le̍  .
47011032	Bōōndi̍i̍ ya̍ I̍ wa̍ ke̍ŋ Dāma̍si̍kɔ̍ɔ̄ chi̍e̍e̍ mi̍ māsāa̍ lo̍ŋ , nda̍ yɔ̍nūŋ ni̍ māā Māsā Bɛ̍ndōo̍ Ālu̍ɛ̍tās māsāa̍ ndūa̍a̍ cho̍ ndu̍ o̍ bā bɛ̄ŋgu̍ wa̍ , mi̍ ō pīlɛ̍ dīmī māā ā bīi̍ ya̍ . O̍ ko̍ŋ , ma̍ kɛ̄sī so̍vɛ̄i̍ya̍ o̍ kpāki̍ ba̍lu̍ chi̍o̍o̍ wo̍ dīōla̍ŋ kpɛ̍ kpɛ̍  .
47011033	Kɛ̍ ndu̍yɛ̍ , mi̍ chāāŋāā nīa̍a̍ dūāū ya̍ o̍ kāmbɛ̍i̍yo̍ ni᷄ŋ ma̍ sōlī ya̍ o̍ dīō pɔ̄mbɔ̄ɔ̍ , ma̍ tūsī ya̍ o̍ kpākīo̍o̍ lēkɔ̍ɔ̍lī . Mi̍ hi̍a̍lu᷄ŋ ma̍sāa̍ ho̍ō , ō bīi̍ ya̍ le̍  .
47012001	I̍ nɔ̍ mī ke̍lū yōŋgāa̍ , mi̍ chē bɛ̍ɛ̍ tɔ̄nɔ̄ o̍ tɔ̄nɔ̄ cho̍ o̍ yōŋgāa̍ kīōlɔ̄ɔ̍ ni᷄ŋ te̍ . Kɛ̍ ndu̍yɛ̍ , I̍ chɔ᷅m ndɔ̍ a̍ yi̍lāŋnda̍ŋ o̍kɔ̄ɔ̄ a̍ sɔ̄ɔ̍ŋ Māsānɔ̄ɔ̍ Mɛ̄lɛ̄ka̍ chɔ᷄m ya̍ wo̍ŋ  .
47012002	Po̍ pi᷅lɛ̍ chō mi̍ si̍nā ndu̍ , ndu̍yɛ̍ wānā la̍a̍la᷄ŋndo̍ o̍ Ki̍li̍tī ni̍ŋ o̍ cho̍ ni̍ . Mi̍ Mɛ̄lɛ̄ka̍ chūā ndu̍ chɔ̍ mbo̍ hēl a̍ ndu̍ o̍ fo̍ndāŋ ndɔ̄ɔ̍ lēni᷄ŋ di̍ di̍ . Chɔ̍ŋ a̍ te̍le̍ŋ sūɛ̍i̍ he̍ī yɔ̄nu̍ŋ ndo̍ wɔ̄sīla̍ŋ lā hīōū wɔ̄ tɔ̍ a̍ lā hīɔ̍ɔ̍lu̍ . Kɛ̍ ndu̍yɛ̍ , I̍ si̍nā ndi̍ kpe̍e̍kpe̍i̍ mɛ̄ɛ̍ i̍ yɔ̍nu̍ŋ yɛ̍ le̍ , bāā ko̍ sūɛ̍i̍ yɔ̍nu̍ŋ o̍ īkpe̍nde̍ke̍le̍ya̍ ni᷄ŋ ni̍ , ko̍ o̍ yi̍lāŋ ni᷄ŋ ni̍ , I̍ si̍nā le̍ . Mɛ̄lɛ̄ka̍ ko̍ni̍ si̍nā ni̍  .
47012003	I̍ chɔ̍ɔ̍lū wɔ̍ dīmī , I̍ si̍nā māā mi̍ Mɛ̄lɛ̄ka̍ chūā pōo̍ ho̍ō chɔ̍ mbo̍ hēl a̍ ndu̍ o̍ fo̍ndāŋ ndɔ̄ɔ̍ . Kɛ̍ ndu̍yɛ̍ I̍ si̍nā ndi̍ kpe̍e̍kpe̍i̍ mɛ̄ɛ̍ I̍ yɔ̍nu̍ŋ yɛ̍ le̍ , bāā ko̍ sūɛ̍i̍ yɔ̍nu̍ŋ o̍ īkpe̍nde̍ke̍le̍ya̍ ni᷄ŋ ni̍ , ko̍ o̍ yi̍lāŋ ni᷄ŋ ni̍ , I̍ si̍nā le̍ . Mɛ̄lɛ̄ka̍ ko̍ni̍ si̍nā ni̍  .
47012004	Mɛ̄ɛ̍ Mɛ̄lɛ̄ka̍ he᷄l a̍ ndu̍ , mi̍ pōo̍ ho̍ō tūɛ̄ī sɔ̄ɔ̍ŋ kɔ̄ndɔ̄fi̍li̍ ŋ̄ pūm wānā nɔ̍lā bɛ̍ɛ̍ mā cha̍a̍ mu̍ŋ chɔ̄m te̍ . Ŋ̄ cho̍ bɛ̍ɛ̍ sɔ̍ɔ̍ŋ wāna̍ chi̍e̍e̍ so̍ō a̍ mu̍ŋ o̍kɔ̄ɔ̄ le̍  .
47012005	I̍ nɔ̍lā mī I̍ ke̍lū yōŋgā a̍ pōo̍ ho̍ō o̍kɔ̄ɔ̄ . Kɛ̍ , I̍ ki̍lū yo̍ŋgā a̍ ya̍ pi̍la̍ o̍kɔ̄ɔ̄ le̍ . Yōŋga̍ nūu̍ kīōlɔ̄ɔ̍ mɛ̄ɛ̍ a̍ sɔ̄ɔ̍ŋ mu᷅ŋ o̍kɔ̄ɔ̄ ŋ̍ chɔ᷅m māā I̍ nɔ̍ kpa̍a̍yā le̍ wo̍ŋ  .
47012006	Ā yɔ᷄ŋ bɛ̍ɛ̍ mī I̍ ye̍e̍ma̍ le̍ yōŋgā ki̍o̍lɔ̄ɔ̄ ō ve᷅ i̍di̍ɔ̄m te̍ ya̍ wa᷅ ke̍ŋ to̍sā le̍ . Kāni̍ fu̍u̍le̍ , tōnya̍a̍ ko̍ni̍ ya̍ I̍ wa᷅ di̍mīo̍o̍ ni̍ . Kɛ̍ ndu̍yɛ̍ , I̍ cho̍ yo̍ŋgā o̍ yōŋgā ki̍o̍lɔ̄ɔ̄ le̍ . Kāni̍ fu̍u̍le̍ , yɔ̄ŋi̍ wānā chu̍a̍ ya̍ ō bɛ̄ndū mbō hīōū mɛ̄ɛ̍ o̍ cho̍ chɔ̄ɔ̍ mi̍ wa᷅ tōsāa̍ yɛ̍ , kɛ̄lɛ̄ŋgāā mbō hīōū nyɛ̄ o̍ cho̍ ya̍ tūēīyɔ̄ɔ̍ o̍ dīmīo̍o̍ wo̍  .
47012007	Sɔ̄ɔ̍ŋ fa̍ŋgā fa̍ŋgāŋ Mɛ̄lɛ̄ka̍ chɔ᷄m ya̍ mu᷅ŋ ndo̍ŋ , Mɛ̄lɛ̄ka̍ ndu̍ o̍o̍ hɛ̍na̍ŋ mī mu̍ŋ to̍sa̍ mī ya̍ i̍i̍ dɔ̍u̍nu᷄ŋ yo̍ŋgāa̍ le̍ . Le̍ he̍ī , mbo̍ tōsā mi̍ nyɛ̄ nɛ̄īyāa̍ lūɛ̄ī ya̍ sɔ̍ū mɛ̄ɛ̍ yūɛ̍i̍ ī hūāū nu̍a̍ā wāŋndo̍ yɛ̍ . Mi̍ nyɛ̄ nɛ̄īyāa̍ ho̍ō sīmnu᷄ŋ māā Sēta̍nā wōlɔ̄ɔ̄ ndɔ̍ wa̍li̍ le̍ ya̍ mɔ̍nɛ̍i̍ lūēīyo̍ . He̍ī yɔ̄nu̍ŋ yɔ̄ŋi̍ ya̍ I̍ dɔ̍u̍nu̍ŋ yo̍ŋgāa̍  .
47012008	Lē yāa̍ wa̍ŋ I̍ cho̍ ndu̍ Ma̍sānɔ̄ɔ̍ Mɛ̄lɛ̄ka̍ pīɛ̄īyo̍ a̍ ndi̍ o̍kɔ̄ɔ̄ le̍ mbō fāŋa̍ ya̍ nyɛ̄ nɛ̄īyāā kōŋ chōo̍  .
47012009	Nyɛ̄ o̍ mu̍lu̍l la̍ wo̍ ndu̍ cho̍ ni̍ āā , “ Kɛ̄ndɛ̄i̍ ya̍ cho̍ nu̍m tōsāl lo̍ ve̍ , ndi̍ cho̍ lētūu̍ le̍ nūm . Kāni̍ fu̍u̍le̍ , bōōndi̍i̍ ŋ̄ nɔ᷅ kpa̍a̍yā le̍ ve̍ , bōōndi̍i̍ ke̍ŋ kpāāya̍ nūu̍ hīāū wa̍li̍ to̍sā o̍ nūm ni̍ŋ . ” Le̍la̍ŋ , I̍ cho̍ a̍ kɔ̄l kɛ̄ndɛ̄ le̍ mī ke̍lū yōŋgā a̍ sɔ̄ɔ̍ŋ chɔ᷅m māā I̍ nɔ̍ kpa̍a̍yā le̍ wo̍ŋ , le̍ hāli̍ kpe̍ŋ mī Ki̍li̍tī kpāāya̍ ndɔ̄ɔ̍ ō wa̍ ya̍ chōo̍  .
47012010	Le̍la̍ŋ , tē le̍ Ki̍li̍tī ni̍ , ā yɔ᷄ŋ bɛ̍ɛ̍ mī I̍ nɔ̍ kpa̍a̍yā le̍ , kɛ̄lɛ̄ŋgāā ā yɔ᷄ŋ bɛ̍ɛ̍ mī wāŋnda̍ yīo̍u̍ ya̍ , kɛ̄lɛ̄ŋgāā mī wa̍ o̍ nyɛ̄ nɛ̄īyāa̍ ni᷄ŋ , kɛ̄lɛ̄ŋgāā mā tūsi̍ ya̍ nyɛ̄ pālāa̍ chōo̍ , kɛ̄lɛ̄ŋgāā mī nyɛ̄ kīndīlāa̍ kōma̍l la̍ , I̍ cho̍ a̍ kɔ̄l hīnīāā . Kāni̍ fu̍u̍le̍ , bōōndi̍i̍ ya̍ nɔ᷅ kpa̍a̍yā le̍ ve̍ , bōōndi̍i̍ ke̍ŋ kpāāya̍ Mɛ̄lɛ̄ka̍a̍ tōsā wa̍llo̍ o̍ ya̍ ni̍ŋ ni̍  .
47012011	I̍ wa̍ māwāā sūɛ̍i̍ māā dīɔ̄m . Kɛ̍ ndu̍yɛ̍ , nya̍ to̍sa̍ ke̍ŋ ni̍ . Kāni̍ fo̍ndōle̍ , nya̍ nya̍ a̍a̍ nɔ̍ le̍ ya̍ chāndɔ̄ɔ̍ nāa̍ wāŋnda̍ chūā ni̍ . Ā yɔ᷄ŋ bɛ̍ɛ̍ mī I̍ ve̍ nyɛ᷅ o̍ nyɛ̄ ŋ̄wāŋndā chīe̍e̍ o̍ hɔ̄l te̍ , kɛ̍ ndu̍yɛ̍ , wānāā nyāa̍ nya̍ chu̍a̍ ka̍ŋ māā wānāā Chi̍i̍sū ve᷅m hɔ̄ltē ndɔ̄ mbo̍ hīāū wānā o̍ wānā wa̍ , ō pīlɛ̍ bɛ̍ɛ̍ ō hīu̍ ya̍ le̍  .
47012012	Bōōndi̍i̍ ya̍ I̍ wa̍ nya̍ tɛ̄ɛ̄ŋ nde̍ , mi̍ Mɛ̄lɛ̄ka̍ tōsā mi̍ I̍ to̍sā sɔ̄ɔ̍ŋ wāŋndo̍ tōsā , mī wāŋnda̍ sīna̍ māā wāna̍ Chi̍i̍sū ve᷅m māā hɔ̄ltē ndɔ̍ wo̍ , o̍ cho̍ ni̍ wo̍ŋ . Mu̍ŋ yɔ̍nūŋ ni̍ māā , sɔ̄ɔ̍ŋ lākpālo᷄ŋ , sɔ̄ɔ̍ŋ kɔ̄ndɔ̄fi̍llo̍ŋ , a̍ ka̍a̍ma̍āla̍ŋ . Mu᷅ŋ ki̍nɛ̍i̍ mi̍ I̍ to̍sā mu̍ŋ o̍ bīūwɔ᷄ŋndo̍ ni᷄ŋ  .
47012013	Ndu̍yɛ̍ , I̍ to̍sa̍l lɔ̍ ku̍ndālā wānāā lāāla᷄ŋnda̍ ā pīli̍a̍ā nyɛ̄ o̍ nyɛ̄ mī I̍ kɛ̍ɛ̍ nya̍ ndu̍ tōsāl te̍ . Mɛ̄ɛ̍ ni᷅ŋ dɔ̍ɔ̍ mbō wa̍ le̍ mɛ̄ɛ̍ ya̍ I̍ sɛ̍ɛ̍ŋu̍u̍ nya̍ bā nī ha̍vɛ̍i̍ o̍ bā nī ha̍vɛ̍i̍ le̍ ya̍ mālā le̍ yɛ̍ . Tē ō wa̍ yɔ̄ŋ wɔ̄ɔ̍ŋ pɛ̍ ya̍ I̍ to̍sa̍l nya̍ ko̍ŋ ni̍ , mɛ̄ɛ̍ lā mēe̍ŋ  .
47012014	I̍ cho̍ ni᷅ŋ bɛ̄ɛ̄ndīa̍ŋndo̍ le̍ nya̍ hūnɔ̄ɔ̄ yīlɔ̄ɔ̍ . Mɛ̄ɛ̍ hūnɔ̄ɔ̄ nī ya̍a̍ ndɔ̄ɔ̍ nya̍ yīlɔ̄ɔ̍ wa᷅ ni᷅ŋ ho̍ō ni̍ . Ndu̍yɛ̍ , o̍ hūnɔ̄ɔ̄ ya̍ I̍ cho̍ ho̍ō wo̍ bɛ̍ɛ̍ I̍ cho̍ nyu̍nā māā lā ke̍ ya̍ nyɛ̄ o̍ nyɛ̄ le̍ . Ō cho̍ nyɛ̍ nyā sɔ̍lāa̍ le̍ ya̍ I̍ ye̍e̍ma̍ le̍ . Yōōmūlā nyāla̍ nya̍ pi̍la̍la̍ŋ ya̍ ye̍e̍ma̍ ni̍ . Kāni̍ fo̍ndōle̍ , kālāa̍ ŋ̄chūāūwa̍ nda̍ nɔ̍ ni̍ mā nūūvi̍a̍a̍ nyɔ̄ɔ̍ŋ le̍ chūāūwāā ndāa̍ , ō cho̍ chu̍a̍a̍mbūa̍a̍ le̍ a̍ nu̍u̍vīāā le̍ nda̍ le̍  .
47012015	Le̍la̍ŋ , I̍ wa᷅ a̍ kɔ̄l kɛ̄ndɛ̄ le̍ mī pi̍si̍ nyɛ̄ o̍ nyɛ̄ ya̍ nɔ̍ le̍ nya̍ mālāa̍ . Ndu̍yɛ̍ , I̍ na᷅ŋ kɔ̍l mī I̍ yɔ̍ŋgu̍ŋ kpo̍u̍ le̍ nya̍ . Vɛ᷅ mī I̍ hi̍a̍ū la̍chi̍ a̍ nya̍ kāālāa̍ ta̍u̍ , kɛ̍ , mī kāālā nya̍ nya̍ nɔ̄ le̍ ya̍ wo̍ ō tūāl to̍o̍lōō ?
47012016	Nya̍ pi̍la̍ bɛ̍ɛ̍ lā chɛ̄l to᷅nya̍ kōŋ māā I̍ sɛ̍ɛ̍ŋu̍u̍ nya̍ bā nī ha̍vɛ̍i̍ le̍ ya̍ mālā le̍ . Kɛ̍ , mī wānā pu̍m dīmi̍ dɔ̍ɔ̍ āā , “ Mi̍ Pɔ̍ɔ̄ to̍sāl na̍a̍ ka̍fālā wāā nu̍a̍ā , kɛ̄lɛ̄ŋgāā mbo̍ dīmūl na̍a̍ chōōlā wāā nu̍a̍ā , mbo̍ yā na̍a̍ o̍ lēbōl . ”
47012017	Wānāā ya̍ I̍ wa̍ vīōmɔ̄ɔ̍ nāa̍ nya̍ chūā wa̍ ki̍nɛ̍i̍ , ō pīlɛ̍ bɛ̍ɛ̍ ō chūu̍ wɔ̍ ya̍ nyɛ̄ o̍ nyɛ̄ nyā , mī I̍ de᷅ ndu̍ a̍ lāka̍fā le̍  .
47012018	Kāni̍ fo̍ndōle̍ , mi̍ I̍ dɛ̍ɛ̍nīāā Ta̍i̍tɔ̄ɔ̄ le̍ mbō kɔ̍ to̍fā nya̍ . Mi̍ di̍mūl chāa̍ŋ nāā wa̍nā la̍a̍la᷄ŋ che᷅le̍ŋ ma̍ kūā nda̍ nda̍ ndu̍ . Bāā o̍ kɔ̄lā lāŋ Ta̍i̍tɔ̄ɔ̄ ndu̍ o̍o̍ de᷅ mādīāā nyɛ̄ o̍ nyɛ̄ nya̍ o̍ bā a̍ lāka̍fāa̍ ? Ta̍i̍tɔ̄ɔ̄ ni̍ ya̍ ni̍ yīya᷄ŋ pi᷅lɔ̍ɔ̄ kpe̍ na̍a̍ ŋ̄ nɔ̄ ni̍ . Na̍a̍ ndu̍ ka̍ā pīlɔ̍ɔ̍ kpe̍ na̍a̍ ŋ̄ nɔ̄ ni̍  .
47012019	Mī lā nɔ̄ dɔ̍ɔ̍ o̍ lākɔ̄l māā , nyɛ̄ o̍ nyɛ̄ na̍a̍ ŋ̄ chō dīmī , māā kīndīo̍o̍ na̍a̍ ŋ̄ chō le̍ na̍a̍ pi̍la̍ chīɔ̄ūwo̍ a̍ lāsōndō nya̍ o̍ hɔ̄l ni̍ . Ō cho̍ ko̍ŋ kpo̍so̍ŋ te̍ . Mɛ̄lɛ̄ka̍ sīnā māā nyɛ̄ Ki̍li̍tī hɛ̍na̍ŋ na̍a̍ mī ŋ̄ dīmi̍ wo̍ , ndu̍ na̍a̍ ŋ̄ dīmī ni̍ . Chāa̍ŋāā nāā ka̍a̍lāa̍ , lā sīna̍ pɛ̍ŋgu̍ māā nyɛ̄ o̍ nyɛ̄ fe̍e̍ na̍a̍ ŋ̄ chō tōsāa̍ , ō chō māchūāā le̍ nya̍ dīāllūŋ kāla᷄ŋ kīo̍o̍ o̍ lāāla᷄ŋ nyāa̍ ni᷄ŋ  .
47012020	Ndu̍yɛ̍ , būūla᷄ŋndo̍ chō ya̍ kpe̍e̍kpe̍i̍ le̍ nya̍ . Kāni̍ fu̍u̍le̍ , māā tē I̍ hi᷅ŋ pɛ̍ , ko̍ I̍ ko̍māl ni̍ŋ pa̍ nya̍ mɛ̄ɛ̍ ya̍ ye̍e̍ma̍ nya̍ mī lā wa̍ yɛ̍ , bāā ko̍ ya̍ bɛ̍ɛ̍ I̍ wa᷅ ni̍ŋ mɛ̄ɛ̍ nya̍ yēēma̍ ya̍ mī I̍ wa̍ yɛ̍ . I̍ cho̍ ō būūla᷄ŋ , bāā ko̍ lāsɛ̄ɛ̄ŋgi̍āŋ ya̍ ko̍māl ni̍ŋ nya̍ tɛ̄ɛ̄ŋ ni̍ , ko̍ pāŋa̍li̍āŋndo̍ ya̍ ko̍māl ni̍ŋ nya̍ o̍ nyɔ̄ɔ̍ŋ chōo̍ ni̍ , ko̍ kɔ̄ltā tūūla̍ŋ ni̍ . Bāā ko̍ pīɔ̄ūwa᷅ŋndo̍ ya̍ ko̍māl ni̍ŋ nya̍ tɛ̄ɛ̄ŋ ni̍ , ko̍ dīōla̍ŋ wāŋnda̍ tɛ̄ɛ̄mbūūwo̍ ni̍ , ko̍ chāāŋāā nyāa̍ chōŋgūla̍ŋ ni̍ , ko̍ yōŋgāa̍ ni̍ , ko̍ ō lāāsi̍ɛ̍i̍ nyɛ̄ o̍ nyɛ̄ wā ni̍ŋ ni̍ , I̍ si̍nā le̍  .
47012021	Ndu̍yɛ̍ , būūla᷄ŋndo̍ chō ya̍ , māā hūnɔ̄ɔ̄ ya̍ I̍ hu᷅ŋ ni̍ŋ vɛ̍lɛ̄ nya̍ tɛ̄ɛ̄ŋ ndo̍ , māā Mɛ̄lɛ̄ka̍ ya̍ cho̍ sāāŋgīāllo̍ wo̍ , ō kɛ̍ɛ̄ ni̍ŋ to̍sā mī si̍ɔ̍mbu̍la̍ŋ lā bīī ya̍ a̍ nya̍ o̍kɔ̄ɔ̄ le̍ . Būūla᷄ŋndo̍ chō ya̍ a̍ nya̍ o̍kɔ̄ɔ̄ , māā I̍ kɛ̍ɛ̄ ni̍ŋ cha̍ŋ wa᷅ŋnda̍ ā pūm chōo̍ le̍ . Kāni̍ fu̍u̍le̍ , I̍ nɔ̍ o̍ kɔ̄l māā wānāā ka̍ ka̍ nya̍ tɛ̄ɛ̄ŋ ā chō wɔ̄ hīōūwɔ̄ɔ̍ lāchī kɛ᷅ a̍ yɔ̄ŋndā wɔ̄ɔ̍ŋndā pāāndūlā nda̍ wa̍ tōsāa̍ la̍ŋ . Ā kɛ̄ɛ̍ le̍ yɔ̄ŋndā wɔ̄ɔ̍ŋndā lāŋ mālɔ̄ɔ̍ , kɔ̍ bi̍ī a̍ nīīlū nɔ̄ɔ̄lɛ̍i̍yo̍ , a̍ sūūndāa̍ nya̍ wāna̍ nya̍ cho̍ o̍ nɔ̄ ni̍ŋ nya̍ ndu̍ le̍ wo̍ , a̍ sɔ̄ɔ̍ŋ lāsi̍ɔ̍mbu̍ŋ che᷅le̍ŋ tōsāa̍ wāŋnda̍ o̍ hɔ̄l  .
47013001	Ho̍ō pe̍ī ni᷅ŋ yāa̍ ndɔ̄ɔ̍ , le̍ ya̍ Pɔ̍ɔ̄ hūnɔ̄ɔ̄ nūu̍ nya̍ yīlɔ̄ɔ̍ ni̍ . Mɛ̄ɛ̍ Yāu̍ Mɛ̄lɛ̄ka̍a̍ dīmi̍ yɛ̍ āā , “ Le̍ mī lā bīī ndi̍ tōnya̍ māā fi̍nyɛ̄ to̍sa̍ yɔ̄ŋ wɔ̄ɔ̍ŋndo̍ , mɛ̄ɛ̍ mbō wa̍ mī se̍i̍yāā ŋīɔ̍ɔ̍ŋ kɛ̄lɛ̄ŋgāā ā yāa̍ a̍ fu̍la̍ mā chɔ᷄m māā le̍nde̍ i̍ cho̍ ni̍ . ”
47013002	Wānāa̍ cho̍ ma̍ wā ni᷅ŋ pāāndū yɔ̄ŋ wɔ̄ɔ̍ŋndo̍ tōsāa̍ wa̍ , a̍ nya̍ wāŋnda̍ ā tūa̍a̍ kpo̍u̍ , sīlā nyāa̍ cho̍ ho̍ō ni̍ . Sīlāa̍ ho̍ō I̍ si̍la̍ ni᷅ŋ ndu̍ pāāndū , bōōndi̍i̍ ya̍ I̍ hi᷅ŋ hūnɔ̄ɔ̄ dīi̍ŋ ndɔ̄ɔ̍ nya̍ yīlɔ̄ɔ̍ ve̍ . Kɛ̍ ndu̍yɛ̍ bōōndi̍i̍ ya̍ I̍ hi̍ŋ ndɔ̍ nya̍ tɛ̄ɛ̄ŋ te̍ ve̍ , I̍ cho̍ pɔ̄ɔ̄ nya̍ sīlā pīlɔ̍ɔ̍ ho̍ō kpe̍ . Kāni̍ fu̍u̍le̍ , tē I̍ hi᷅ŋ ni᷅ŋ pɛ̍ wānāa̍ cho̍ yɔ̄ŋndā wɔ̄ɔ̍ŋnda̍ŋ nda᷅ŋ tōsāa̍ wa̍ , mɛ̄ɛ̍ mā sɔ̄la̍ nyɛ̄ pālāa̍  .
47013003	Lā chō yēēmɛ̍i̍ māā , ya̍ I̍ to̍sa̍ wɔ̍ su̍ɛ̍i̍ chɔ᷅m māā Ki̍li̍tī ndu̍ dɔ̍ū ya̍ dīōmnda̍ŋ nda᷅ŋ o̍ sōndo̍ ni̍ la̍ŋ . I̍ cho̍ hūnɔ̄ɔ̄ sɔ̄ɔ̍ŋ mu̍ŋ tōsā . Ki̍li̍tī o̍ cho̍ ho̍ō wa̍llo̍ nya̍ tɛ̄ɛ̄ŋ ndo̍ , ō cho̍ wa᷅na̍ kɛ̍ɛ̍ kpāāyā nɔ᷅ le̍ . Kāni̍ fo̍ndōle̍ kpāāya̍ ndɔ̄ɔ̍ chō ō chɔ̄mna᷄ŋ wa̍la̍ŋ o̍ wa̍li̍ o̍ cho̍ nya̍ tɛ̄ɛ̄ŋ ndo̍  .
47013004	Ī chō tōnya̍ māā bōōndi̍i̍ nda̍ ba᷄ŋ Ki̍li̍tī o̍ yɔ̄m sīŋgāfīlāa̍ chōo̍ ma̍ dīī ndu̍ ve̍ , ndu̍ o̍o̍ nɔ̍ kpa̍a̍yā le̍ . Kɛ̍ ndu̍yɛ̍ pɛ̄ŋgo̍o̍ ho̍ō ni᷅ŋ , kpāāya̍ Mɛ̄lɛ̄ka̍a̍ tōsa̍ mbo̍ wā yōōmū . Ndu̍yɛ̍ na̍a̍ bɛ̍ɛ̍ ha̍a̍a̍ mi̍ ŋ̄ wā o̍ dīōm pīlɔ̍ɔ̍ ni᷄ŋ na̍a̍ nda̍ā , na̍a̍ bɛ̍ɛ̍ ŋ̄ nɔ̍ kpa̍a̍yā le̍ . Kɛ̍ ndu̍yɛ̍ , tē ŋ̄ hu᷄ŋ wa᷅ wa̍llo̍ a̍ nya̍ la̍tu̍lu̍ pɛ̍ , kpāāya̍ Mɛ̄lɛ̄ka̍a̍ o̍ to̍sa̍ mi̍ Ki̍li̍tī wa᷅ yōōmū wo̍ , ŋ̄ chō kpāāyā ko̍ŋ nɔ̄  .
47013005	Le̍la̍ŋ , wānā o̍ wānā nya̍ pi̍la̍ lā mɛ̄ɛ̄ndi̍a̍ŋ o̍ kɔ̄ltā nyāla̍ŋ ni᷄ŋ , wānā o̍ wānā mī nūm pi̍la̍ ke̍lū yāmɛ̍i̍ tē ā chō pɛ̍ hi̍o̍u̍wɔ̄ɔ̍ lāchī a̍ tīīnda᷄ŋndo̍ nɔ̄ɔ̍ o̍ Ki̍li̍tī ni̍ŋ . Lā sīna̍ pɛ̍ŋgu̍ māā Chi̍i̍sū Ki̍li̍tī cho̍ dīōm pīlɛ̍ a̍ nya̍ . Mɛ̄ɛ̍ ni᷅ŋ dɔ̍ɔ̍ wānā pi̍la̍ mī nūm ki̍lu̍lu̍ŋ ya᷅mɛ̍i̍ māā a̍ bu̍mba̍ Ki̍li̍ti̍ tīīnda᷄ŋndo̍  .
47013006	I̍ nɔ̍ o̍ kɔ̄l māā nya̍ pi̍la̍ lā nɔ̄lā mī lā sāālu̍ŋ māā na̍a̍ na̍a̍ ŋ̄ būmba̍ le̍ . Wānāā Chi̍i̍sū ve᷅m māā hɔ̄ltē ndɔ̄ wa̍ na̍a̍ ŋ̄ chō kpe̍e̍kpe̍i̍ ni̍  .
47013007	Ŋ̄ chō Mɛ̄lɛ̄ka̍ pīɛ̄ī le̍ nya̍ māā lā to̍sā īsɔ̄ɔ̍ o̍ īsɔ̄ɔ̍ wɔ̍ɔ̍ŋ te̍ . Kɛ̍ ndu̍yɛ̍ , ō cho̍ ma̍chu̍a̍ā mī ŋ̄ wa̍ pīɛ̄īle̍ŋ nde᷅ŋ le̍ hāli̍ su̍e̍e̍ māā wāŋnda̍ ā chu̍a̍ na̍a̍ māā ŋ̄ chō wānāā Chi̍i̍sū ve᷅m māā hɔ̄ltē ndɔ̄ wa̍ le̍ . Ŋ̄ chō māchūāā pīɛ̄īle̍ŋ le̍ hāli̍ kpe̍ŋ mī lā tōsa̍ o̍ cho̍ tōnya̍a̍ sa̍kpō le̍ tōsāa̍ wo̍ , ā yɔ᷄ŋ bɛ̍ɛ̍ mī wāŋnda̍ yīya̍ŋ māā ŋ̄ būmba̍  .
47013008	Kāni̍ fo̍ndōle̍ , ŋ̄ nɔ̍lā mī ŋ̄ tōsa̍ nyɛ̄ o̍ nyɛ̄ o̍ cho̍ o̍ nɛ̄i̍ tōnya̍ chōo̍ le̍ wo̍ le̍ . Nyɛ̄ o̍ nyɛ̄ na̍a̍ ŋ̄ chō tōsā , ŋ̄ chō ndu̍ tōsā le̍ tōnya̍ Mɛ̄lɛ̄ka̍a̍  .
47013009	Mī na̍a̍ na̍a̍ ŋ̄ nɔ̍ bɛ̍ɛ̍ kpa̍a̍yā le̍ , kɛ̍ tē nya̍ sɔ̄la̍ kpāāyāa̍ pɛ̍ , ŋ̄ na᷄ŋ kɔ̄l . Ndu̍yɛ̍ , ŋ̄ chō Mɛ̄lɛ̄ka̍ pīɛ̄īyo̍ , māā mī lā lo̍ o̍ ko̍ŋ mī lā sīmnu᷄ŋ wa̍nāā sa̍kpō o̍ lāāla᷄ŋ nyāa̍ ni᷄ŋ  .
47013010	Le̍ sa̍bū ya̍ I̍ cho̍ nya̍ he̍ī dīmūllo̍ o̍ yāu̍wo̍ ni᷄ŋ pɛ̍ŋgu̍ ya̍ I̍ cho̍ wɔ̍ ho̍ō nya̍ tɛ̄ɛ̄ŋ te̍ wo̍ cho̍ ni̍ , māā tē I̍ hi᷅ŋ pɛ̍ , lā to̍sā mī I̍ bi̍ī nya̍ kpa̍u̍ kpa̍u̍ le̍ . Kāni̍ fo̍ndōle̍ , Māsānɔ̄ɔ̍ Mɛ̄lɛ̄ka̍ ō ke̍ ya̍ kpāāyā ko̍ŋ , ndu̍ yɔ̍nūŋ ni̍ māā kpāāyāa̍ le̍ nya̍ sīmīo̍o̍ o̍ lāāla᷄ŋndo̍ chōo̍ nyɛ̍ kɛ̄ndɛ̄ yi̍ . Ō cho̍ kpa̍āya̍ fa̍ŋa̍ nya̍ o̍ lāāla᷄ŋ nya̍ nɔ̄ wo̍ chōo̍ le̍  .
47013011	Dīōmndā mɛ̄ɛ̄lāāla̍ŋ la̍ cho̍ ni᷅ŋ la᷅ŋ le̍ nya̍ chōŋgɔ᷄ŋndo̍ ni̍ , chāāŋāā nīa̍a̍ . Mɛ̄ɛ̍ lā īdīi̍ . Lā kīndi̍ ki̍ndi̍ le̍ wāa̍ sa̍kpō . Lā pu̍ɛ̍ɛ̍ŋ si̍lālā nīla̍ŋ te̍ . O̍ ko̍ŋ kɔ̍ɔ̍lī , lā wa̍ di̍ōmndo̍ ō pīlɛ̍ . Kɔ̄l nyūlōo̍ ō wa̍ nya̍ tɛ̄ɛ̄ŋ vēllāa̍ vēllē . Mbɔ̄ Mɛ̄lɛ̄ka̍ o̍ ka̍a̍la̍ na̍a̍ mbō kē na̍a̍ kɔ̄l nyūlōo̍ wo̍ , ō wa̍ la̍tu̍lu̍ a̍ nya̍ fɔ̍  .
47013012	Lā wa̍ yi᷅la᷅ŋndo̍ o̍ kāālāa̍ ni᷄ŋ māā wānāā lāāla᷄ŋ o̍ Chi̍i̍sū ni̍ŋ  .
47013013	Wānāa̍ Mɛ̄lɛ̄ka̍a̍ a̍ cho̍ na̍ŋ nda̍ fa̍ū ā yi᷄l nya̍ kpo̍u̍  .
47013014	Mbɔ̄ Māsānɔ̄ɔ̍ Chi̍i̍sū Ki̍li̍tī ō yīya̍ŋ nya̍ chōo̍ fɔ̍ . Ndu̍yɛ̍ , kāāla̍ Mɛ̄lɛ̄ka̍a̍ a̍ chānjɛ̍ī Nyi̍na̍ Kāsīo̍o̍ ī wa̍ a̍ nya̍ la̍tu̍lu̍ kpo̍u̍  .
48001001	Ya̍ Pɔ̍ɔ̄ , ya̍ cho̍ ho̍ō wāna̍ Chi̍i̍sū ve᷅m māā hɔ̄ltē ndɔ̄ wo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ pōōnyīa̍a̍ nāa̍ nya̍ ku̍ndālā wānāā lāāla᷄ŋnda̍ chūā nya̍ cho̍ o̍ būŋgɛ̄ī Kāle̍e̍sīāve̍ ni᷄ŋ nda̍ . Ya̍ ni̍ , na̍a̍ chāāŋāā nīāā wa̍nāā lāāla᷄ŋnda̍ ā na̍a̍ ŋ̄ chō na̍ŋ nda̍ kpo̍u̍ , ŋ̄ yi᷄l nya̍ lāpi̍ . Lā sīna̍ pɛ̍ŋgu̍ māā ō cho̍ wa᷅na̍ chi̍e̍e̍ le̍ hɛ̍li̍ ya̍ Pɔ̍ɔ̄ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ le̍ . Ndu̍yɛ̍ ō cho̍ bɛ̍ɛ̍ wa᷅na̍ chi̍e̍e̍ le̍ nda̍ vēm le̍ ya̍ hɛ̄līo̍o̍ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ le̍ . Chi̍i̍sū Ki̍li̍tī ni̍ , a̍ Mɛ̄lɛ̄ka̍ Fi̍nyā nāa̍ , o̍ mi̍ŋgi̍ Chi̍i̍su̍ yōōmū wo̍ , nda̍ hɛ̍li̍ ya̍ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ ni̍ . Ya̍ Pɔ̍ɔ̄ , ya̍ cho̍ ho̍ō wāna̍ Chi̍i̍sū ve᷅m māā hɔ̄ltē ndɔ̄ wo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ pōōnyīa̍a̍ nāa̍ nya̍ ku̍ndālā wānāā lāāla᷄ŋnda̍ chūā nya̍ cho̍ o̍ būŋgɛ̄ī Kāle̍e̍sīāve̍ ni᷄ŋ nda̍ . Ya̍ ni̍ , na̍a̍ chāāŋāā nīāā wa̍nāā lāāla᷄ŋnda̍ ā na̍a̍ ŋ̄ chō na̍ŋ nda̍ kpo̍u̍ , ŋ̄ yi᷄l nya̍ lāpi̍ . Lā sīna̍ pɛ̍ŋgu̍ māā ō cho̍ wa᷅na̍ chi̍e̍e̍ le̍ hɛ̍li̍ ya̍ Pɔ̍ɔ̄ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ le̍ . Ndu̍yɛ̍ ō cho̍ bɛ̍ɛ̍ wa᷅na̍ chi̍e̍e̍ le̍ nda̍ vēm le̍ ya̍ hɛ̄līo̍o̍ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ le̍ . Chi̍i̍sū Ki̍li̍tī ni̍ , a̍ Mɛ̄lɛ̄ka̍ Fi̍nyā nāa̍ , o̍ mi̍ŋgi̍ Chi̍i̍su̍ yōōmū wo̍ , nda̍ hɛ̍li̍ ya̍ le̍ wāa̍ wāna̍ Chi̍i̍sū ve᷅m māā hɔ̄ltē ndɔ̄ wo̍ ni̍ .
48001002	
48001003	I̍ cho̍ pīɛ̄īle̍ŋ māā Mɛ̄lɛ̄ka̍ Fi̍nyā nāa̍ a̍ Māsānɔ̄ɔ̍ Chi̍i̍sū Ki̍li̍tī māā ā yīya̍ŋ nya̍ chōo̍ , ndu̍yɛ̍ mā ke̍ nya̍ kɔ̄l nyūlōo̍ fɔ̍  .
48001004	Ndu̍ Ki̍li̍ti̍ chɛ̍l ni̍ mbo̍ wū le̍ mbō sōli̍ na̍a̍ o̍ yɔ̄ŋndā wɔ̄ɔ̍ŋndā na̍a̍ ŋ̄ tōsa̍ la̍ŋ ni᷄ŋ . Ō tōsa̍ he̍ī yɔ̄ŋi̍ na̍a̍ ŋ̄ hīo̍u̍ la̍chi̍ a̍ wāa̍ o̍ nīīlūlā yɔ̄ŋ wɔ̄ɔ̍ŋnda̍ŋ ni᷄ŋ mɛ̄ɛ̍ wāŋnda̍ te̍le̍ŋndo̍ ho̍ō a̍ cho̍ lēni᷄ŋ yɛ̍ . Nyɛ̄ Mɛ̄lɛ̄ka̍ Fi̍nyā nāa̍ ndu̍ o̍o̍ hɛ̍na̍ŋ ndo̍ , ndu̍ o̍ to̍sa̍ ko̍ŋ le̍ na̍a̍ ni̍  .
48001005	Sāŋgālāa̍ ō kēnu̍ŋ Mɛ̍lɛ̄ka̍ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
48001006	Nyɛ̄ nya̍ tōsa̍ wo̍ bīī ya̍ kɔ̄ndɔ̄fi̍li̍ bɔ̄ɔ̍ . Mɛ̄lɛ̄ka̍ lāŋga̍ chu̍ā nya̍ le̍ mī lā wa̍ wānāā lāāla᷄ŋnda̍ . Ō tōsa̍ he̍ī sa̍na̍a̍ o̍ kɛ̄ndɛ̄ī bɛ̍ndūī Ki̍li̍tī to̍sa̍l nya̍ ve̍ ni᷄ŋ . Mɛ̄lɛ̄ka̍ kōŋ ndu̍ nya̍ kāndu̍ ni᷅ŋ bɛ̍ɛ̍ ma̍lɔ̄ɔ̍ nu̍a̍ā le̍ yōōŋgū chēle̍ŋ ni̍ ?
48001007	Kɛ̍ o̍ sa̍na̍a̍ īsɔ̄ɔ̍ ni᷄ŋ , ō fūla̍ o̍ Yōōŋgū Kɛ̄ndɛ̍ Mɛ̄lɛ̄ka̍ na̍a̍ ŋ̄ dīmu̍l nya̍ o̍ tāse̍la̍ ndɔ̄ɔ̍ wo̍ kɔ̄ɔ̄lī , yōōŋgū o̍ yōōŋgū kɛ̄ndɛ̍ Mɛ̄lɛ̄ka̍ chēle̍ŋ cho̍ le̍ . Le̍ sa̍bū ya̍ I̍ cho̍ dīōmnda̍ŋ nda᷅ŋ dīmīo̍o̍ wo̍ cho̍ ni̍ , māā wānāā pūm ā chō nya̍ bōlle̍ hīŋndo̍ . Ndu̍yɛ̍ , Yōōŋgū Kɛ̄ndɛ̍ Mɛ̄lɛ̄ka̍a̍ ho̍ō a̍ Ki̍li̍tī o̍kɔ̄ɔ̄ , ndu̍ nda̍ hɛ̄na̍ŋ mā māŋga̍la̍ nyɛ̄ chēle̍ŋ ni̍  .
48001008	Kɛ̍ ndu̍yɛ̍ , ō fūla̍ o̍ Yōōŋgū Kɛ̄ndɛ̍ Mɛ̄lɛ̄ka̍ na̍a̍ ŋ̄ chɔ᷄m nya̍ wo̍ kɔ̄ɔ̄lī , ā yɔ᷄ŋ bɛ̍ɛ̍ āā na̍a̍ pi̍la̍a̍ ha̍ā ni̍ , ndu̍yɛ̍ ā yɔ᷄ŋ bɛ̍ɛ̍ āā ki̍i̍la̍nɔ̍ Mɛ̄lɛ̄ka̍ o̍ chɛ̍ŋ ɛ̄chɛ̍nɛ̄ wo̍ ni̍ , tē wānā o̍ wānā chɔ̍m nya̍ yōōŋgū chēle̍ŋ pɛ̍ , wānā ko̍ŋ nu̍a̍ā o̍ ku̍ā o̍ fo̍ndāŋ nyɛ̄ nɛ̄īyāā fɛ̍ɛ̍ŋ fɛ̍ɛ̍ŋndo̍ fɔ̍  .
48001009	I̍ mi̍ŋgī wɔ̍ sōndō o̍ nyɛ̄ na̍a̍ ŋ̄ chɔ᷄m ni᷅ŋ pāāndū wo̍ chōo̍ . Ō fūla̍ o̍ Yōōŋgū Kɛ̄ndɛ̍ Mɛ̄lɛ̄ka̍ na̍a̍ ŋ̄ chɔ᷄m nya̍ o̍ tāse̍la̍ ndɔ̄ɔ̍ mi̍ lā chɛ̄l lo̍ kɔ̄ɔ̄lī , wānā o̍ wāna̍ chɔ̍m nya̍ yōōŋgū chēle̍ŋ te̍ŋge̍ŋ o̍ ko̍ŋ kɔ̍ɔ̍lī pɛ̍ , nu̍a̍ā wānā ko̍ŋ kūā o̍ fo̍ndāŋ nyɛ̄ pālāa̍ nāa̍ Mɛ̄lɛ̄ka̍ dūāū wa̍nāā wɔ̄ɔ̍ŋnda̍ wa̍ fɔ̍  .
48001010	Dīōmndā ya̍ I̍ so̍ō la᷅ŋ nda̍ŋ , lā chɔ᷄m ma̍chɔ̍māā nu̍a̍ā māā kīndī le̍ ya̍ I̍ cho̍ le̍ mī wāna̍ chi̍e̍e̍ chu̍a̍ ya̍ māā I̍ cho̍ wānā kɛ̍ndɛ̄ le̍ . Ō cho̍ ke̍ŋ kpo̍so̍ŋ te̍ . Mɛ̄lɛ̄ka̍ ya̍ I̍ hɛ̍na̍ŋ ni̍ mī ndu̍ pi̍la̍ di̍mi̍ māā I̍ cho̍ wānā kɛ̍ndɛ̄ . Ndu̍yɛ̍ , ō cho̍ ki̍ndī le̍ ya̍ I̍ cho̍ le̍ mī fu̍la̍ tɔ̍ɔ̍ ŋ̍wa᷅ŋndā chīe̍e̍ tɛ̍ɛ̄ŋ te̍ . Kāni̍ fo̍ndōle̍ , tē ya̍ i̍i̍ wa̍ wɔ̄ kīndīo̍o̍ le̍ mī fu̍la̍ tɔ̍ɔ̍ ŋ̍wa᷅ŋndā chīe̍e̍ tɛ̍ɛ̄ŋ pɛ̍ , ya̍ i̍i̍ ve᷅ bu̍ɛ̍i̍ Ki̍li̍tī le̍  .
48001011	Chāāŋāā nīa̍a̍ , I̍ hɛ̍na̍ŋ nya̍ mī lā sīna̍ pɛ̄ŋgu̍ māā Yōōŋgū Kɛ̄ndɛ̍ Mɛ̄lɛ̄ka̍ ya̍ I̍ cho̍ ho̍ō wāŋnda̍ chɔ̄mndo̍ wo̍ māā ō cho̍ kɛ̍ɛ̍sīāā wāna̍ chi̍e̍e̍ le̍  .
48001012	Ō cho̍ wa᷅na̍ chi̍e̍e̍ le̍ chɔ̍m ya̍ Yōōŋgū Kɛ̄ndɛ̍ Mɛ̄lɛ̄ka̍a̍ le̍ , ndu̍yɛ̍ wāna̍ chi̍e̍e̍ pɛ̍ɛ̍ku̍ ya̍ ndu̍ le̍ . Chi̍i̍sū Ki̍li̍tī pi̍la̍ kpe̍e̍kpe̍i̍ chɔ̍m ya̍ Yōōŋgū Kɛ̄ndɔ̄ɔ̍ ho̍ō ni̍  .
48001013	Ā dīmu̍l nya̍ ni᷅ŋ a̍ ya̍ Pɔ̍ɔ̄ o̍kɔ̄ɔ̄ , a̍ mɛ̄ɛ̍ ya̍ i̍i̍ to̍sā pa̍a̍ndū a̍ ku̍ndā wānāā lāāla̍ŋa̍a̍ Mɛ̄lɛ̄ka̍a̍ yɛ̍ . Bōōndi̍i̍ ke̍ŋ I̍ wa̍ wɔ̄ Mɛ̄lɛ̄ka̍ pīɛ̄īyo̍ o̍ ka̍ā nāa̍ māChu̍ūwo̍ ni᷄ŋ . Nyɛ̄ pālāā bɛ̄ndū bɛ̍ndōo̍ pi̍la̍ ya̍ i̍i̍ tu̍sī nda̍ chōo̍ ni̍ . I̍ wa̍ hīōūwɔ̄ɔ̍ lāchī a̍ kīndī bɛ̄ndū bɛ̍ndōo̍ pi̍la̍ le̍ ku̍ndā wānāā lāāla᷄ŋnda̍ tɛ̄ɛ̄mbūūwo̍  .
48001014	Mi̍ I̍ ki̍ndī kpe̍e̍kpe̍i̍ le̍ ka̍ā fi̍nyāā nāā ma̍māa̍ pɛ̄ɛ̄ku̍ na̍a̍ wo̍ chūa̍a̍ . Chāāŋāā nīāā Chu̍ūwa̍ ā na̍a̍ ŋ̍ si̍i̍ma᷅ŋ nda̍ ā ka̍ ka̍ , I̍ wa̍ nda̍ lāchī a̍ Mɛ̄lɛ̄ka̍ pīɛ̄īyo̍ o̍ ka̍ā nāa̍ māChu̍ūwo̍ ni᷄ŋ  .
48001015	Kɛ̍ o̍ ko̍ŋ ni̍ŋ kpo̍u̍ , mi̍ Mɛ̄lɛ̄ka̍ tōsāl la̍ kɛ̄ndɛ̄i̍ ndūɛ̍i̍ . Mbo̍ vēēlū ya̍ le̍ mī I̍ to̍sa̍ wa̍llo̍ le̍ ndu̍ . Nda̍ a̍a̍ vi̍lu̍ wɔ̍ ya̍ bɛ̍ɛ̍ le̍ mi̍ Mɛ̄lɛ̄ka̍ tōsā he̍ī . O̍ ko̍ŋ kɔ̍ɔ̍lī , mi̍ bōōnde̍i̍ fūūlūū le̍ mī Mɛ̄lɛ̄ka̍
48001016	chɔ᷄m ya̍ Po̍ ndɔ̄ɔ̍ le̍ mī I̍ si̍na̍ ndu̍ kɛ̍sɛ̍ kɛ̍sɛ̍ . Ō tōsa̍ he̍ī le̍ mī I̍ chɔ̍m wānāa̍ cho̍ a̍ Chu̍ū le̍ wa̍ Yōōŋgū Ndɔ̄ Kɛ̍ndɔ̄ɔ̍ . Ndu̍yɛ̍ I̍ nyu̍na̍ wa̍nā o̍ wānā o̍ bo̍o̍ndi̍i̍ ke̍ŋ le̍ mbō ke̍ ya̍ sīlā a̍ ndi̍ o̍kɔ̄ɔ̄ le̍  .
48001017	Wānāa̍ wa̍ wānāā Chi̍i̍sū ve᷅m māā hɔ̄ltē ndɔ̄ ya̍ tāse̍ wa̍ bɛ̍ɛ̍ , I̍ ku̍e̍ na̍a̍ nda̍ chūā Chūlu̍sɛ̄lɛ̄m le̍ mī ŋ̄ sūūki̍āŋ a̍ ndi̍ o̍kɔ̄ɔ̄ le̍ . O̍ lɛ̄ŋndē Ālu̍e̍e̍bīāāle̍ŋ ni᷄ŋ ko̍ni̍ ya̍ I̍ ku̍ɛ̄ sa̍kpō ni̍ . Chɔ̄nɔ᷄ŋndo̍ lo̍ŋ , mi̍ I̍ mi̍i̍ŋgū Dāma̍si̍kɔ̍ɔ̄ chi̍e̍e̍  .
48001018	O̍ ko̍ŋ kɔ̍ɔ̍lī , mɛ̄ɛ̍ wɔ̄sīla̍ŋ lā hīōū lā yāa̍ mi̍ ku̍ā Chūlu̍sɛ̄lɛ̄m le̍ sūūki̍āŋndo̍ a̍ Pītɛ̍ . Mɛ̄ɛ̍ ya̍ I̍ ku̍ɛ̄ , na̍a̍ ndu̍ mi̍ ŋ̄ chīī lo̍ŋ pa̍lɛ̍i̍ tɔ̍ a̍ ī ŋūɛ̍ɛ̍nu̍  .
48001019	Wā ya̍ I̍ wa̍ ko̍ŋ lo̍ŋ ndo̍ , mɛ̄ɛ̍ na̍a̍ Chēmi̍si̍ mi̍ ŋ̄ chīīki̍āŋ , Māsānɔ̍ nāa̍ Chi̍i̍sū pɔ̄mbɔ̄ ndɔ̄ . Ō fūla̍ o̍ ndu̍ kɔ̍ɔ̍lī , ŋ̄ chīīki̍āŋ ndɛ̍ na̍a̍ wānā che᷅le̍ŋ ō Chi̍i̍sū ve᷅m māā hɔ̄ltē ndɔ̄ wo̍ le̍  .
48001020	Tōnya̍a̍ kɛ̍sɛ̍ kɛ̍sɛ̍ ya̍ I̍ cho̍ dīmīo̍o̍ ni̍ . Le̍ Mɛ̄lɛ̄ka̍ kpe̍e̍kpe̍i̍ ya̍ cho̍ dīōmnda̍ŋ nda᷅ŋ dīmīo̍o̍ ni̍ . Ō cho̍ la̍cho̍o̍ le̍  .
48001021	O̍ ko̍ŋ kɔ̍ɔ̍lī , mi̍ I̍ ku̍ā o̍ chi̍o̍o̍ŋ ŋ̄ pūm o̍ būŋgɛ̄ī Si̍i̍lūīāve̍ ni᷄ŋ a̍ būŋgɛ̄ī Sīli̍i̍sīāāve̍  .
48001022	Bōōndi̍i̍ ya̍ I̍ ku̍ɛ̄ ke̍ŋ lo̍ŋ nde̍ , wānāā lāāla᷄ŋnda̍ o̍ ku̍ndālā yɛ̍ yɛ̍la̍ŋ ni᷄ŋ o̍ lɛ̄ŋndē Chūdi̍a̍āle̍ŋ ni᷄ŋ nda̍ a̍a̍ chi̍ wɔ̍ ya̍ lē pīlɛ̍ le̍  .
48001023	Tɔ̍ɔ̍ ko̍ni̍ nda̍ a̍a̍ tu̍ɛ̍ī a̍ ya̍ o̍kɔ̄ɔ̄ ni̍ . Kāni̍ fo̍ndōle̍ , wāŋnda̍ wa̍ nda̍ dīmūllo̍ āā , “ Lāŋu̍nɔ̍ wa̍ pāāndū na̍a̍ nyɛ̄ pālāa̍ tūsīo̍o̍ chōo̍ wo̍ , ndu̍ bɛ̍ɛ̍ ō chō ni᷅ŋ wāŋnda̍ chɔ̄mndo̍ a̍ Chi̍i̍sū tīīnda᷄ŋndo̍ o̍kɔ̄ɔ̄ , sūɛ̍i̍ o̍ wa̍ kīndīo̍o̍ le̍ tɛ̄ɛ̄mbūūwo̍ ve̍ . ”
48001024	O̍ he̍ī ni᷄ŋ , mi̍ wāŋnda̍ sāŋgālā Mɛ̄lɛ̄ka̍ le̍ wa̍li̍ o̍ to̍sa̍ o̍ yōōmū nūu̍ ni᷄ŋ ndo̍  .
48002001	Mɛ̄ɛ̍ wɔ̄sīla̍ŋ lā hīōū tɔ̍ a̍ lā hīɔ̍ɔ̍lu̍ , mi̍ I̍ mi̍i̍ŋgū Chūlu̍sɛ̄lɛ̄m na̍a̍ Ba̍na̍bāā . Wāa̍ kɔ̄la̍ŋ , mi̍ ŋ̄ kūā a̍ po̍ chu̍a̍ pīāāndōo̍ kɔ̄ɔ̄lī , dīōla̍ŋ āā , Ta̍i̍tɔ̄ɔ̄  .
48002002	Kāni̍ fo̍ndōle̍ , Mɛ̄lɛ̄ka̍ chɔ̍m ya̍ ni̍ māā ya̍ I̍ kɔ̍ . Mɛ̄ɛ̍ na̍a̍ ŋ̄ fūūlu̍u̍ , mi̍ I̍ bi̍ī bɔ̄ŋa᷅ŋndo̍ a̍ lāŋgba̍ā kālla̍ o̍ ku̍ndā wānāā lāāla᷄ŋnda̍ chōo̍ na̍a̍ kpe̍e̍le̍ . Mi̍ I̍ do̍u̍nu᷄ŋ nda̍ ko̍na̍ kpo̍lo̍to̍to̍ a̍ mɛ̄ɛ̍ ya̍ I̍ wa̍ wānāa̍ cho̍ a̍ Chu̍ū le̍ wa̍ Yōōŋgū Kɛ̄ndɛ̍ Mɛ̄lɛ̄ka̍ dīmūllo̍ yɛ̍ . Kāni̍ fu̍u̍le̍ yɔ̄ŋi̍ wa̍li̍ o̍ wa̍li̍ ya̍ I̍ cho̍ tōsāa̍ kpo̍u̍ , ndu̍ o̍o̍ si̍mnu᷄ŋ nyɛ᷅ fo̍ndō fu̍u̍  .
48002003	Mi̍ chē bɛ̍ɛ̍ chāa̍ŋ nūu̍ Ta̍i̍tɔ̄ɔ̄ ō na̍a̍ ŋ̄ kūɛ̄ wo̍ ndu̍ Kīli̍kīi̍nɔ̍ɔ̍ o̍ cho̍ ni̍ , kɛ̍ lāŋgba̍ā kālla̍ ā be᷄ŋ ndu̍ chōo̍ māā mɛ̄ɛ̍ mbō sɔ̄la̍ hīvīo̍o̍ o̍ chīɛ̄ī kɔ̄ɔ̄lī ka̍ŋga̍la̍ŋ te̍  .
48002004	Kāni̍ fo̍ndōle̍ , pūa̍a̍ ā pūm ā wa̍ o̍ ku̍ndā wānāā lāāla᷄ŋnda̍ tɛ̄ɛ̄ŋ nda̍ a̍a̍ hɛ̍na̍ŋ le̍ ndu̍ hīvīo̍o̍ . Pūa̍a̍ ha̍ā ā ve̍ wa̍nāā lāāla᷄ŋ le̍kɛ̍ndɛ̍ī le̍ , kɛ̍ ma̍ kɛ̄si᷄ŋ o̍ hɔ̄l māā ā chō wānāā lāāla᷄ŋ  .
48002005	Kɛ̍ fo̍ndāŋ o̍ fo̍ndāŋ ŋ̄ ke̍ nda̍ le̍ . Kāni̍ fo̍ndōle̍ , na̍a̍ ŋ̍ hɛ̍na̍ŋ mī ŋ̄ mānda̍ Yōōŋgū Kɛ̄ndɛ̍ Mɛ̄lɛ̄ka̍a̍ nyɛ̄ kɛ̄ndɛ̍ī le̍ nya̍ , yɔ̄ŋi̍ nda̍ a̍a̍ mu̍u̍li̍āŋ ndu̍ a̍ chōōla̍ŋ  .
48002006	Mbo̍ lō o̍ ko̍ŋ le̍nde̍ , wānāā kpe̍e̍kpe̍i̍ wāŋnda̍ yīya̍ŋ māā nda̍ cho̍ pāālē kɔ̄ɔ̄le̍ŋ le̍ ku̍ndā wānāā lāāla᷄ŋnda̍ wa̍ , ō pīlɛ̍ bɛ̍ɛ̍ di̍mu̍l la̍ nu̍a̍ā āā , “ Pɔ̍ɔ̄ , nūm o̍o̍ nɔ̍ mā di̍mu̍l wāŋnda̍ he̍ī ndo̍ō , kɛ̍ , a̍ di̍mi̍ le̍ . Le̍la̍ŋ to̍sa̍ nu̍a̍ā le̍ , ” ō pīlɛ̍ bɛ̍ɛ̍ di̍mi̍ le̍nde̍ le̍ . Ā wa̍ ā vēēlāā māā nda̍ wa̍ wānāa̍ wa̍ lātūlu̍ a̍ Chi̍i̍sū o̍ tāse̍la̍ ndɔ̄ɔ̍ wa̍ ni̍ . Kɛ̍ ndu̍yɛ̍ ya̍ ya̍ I̍ chu̍e̍ ko̍ŋ nyɛ᷅ o̍ nyɛ̄ le̍ . Ō ya̍ I̍ si̍nā wo̍ ko̍ni̍ cho̍ ni̍ māā Mɛ̄lɛ̄ka̍ ndu̍ nyɔ̄ɔ̍ ō pīlɛ̍ kpe̍ na̍a̍ ŋ̄ chō ndu̍ o̍ hɔ̄l ni̍  .
48002007	I̍ yɔ̍ŋ ndɔ̍ ha̍ndɔ̄ɔ̄ nda̍ hēndu̍ nyɛ᷅ o̍ nyɛ̄ o̍ Yōōŋgu̍ Kɛ̄ndɛ̍ Mɛ̄lɛ̄ka̍a̍ ya̍ I̍ pɛ̍ɛ̍ku̍ wāŋnda̍ wo̍ chōo̍ le̍ wo̍ le̍ , kɛ̍ nda̍ pi̍la̍ ka̍lāa̍ kpe̍e̍kpe̍i̍ , ma̍ sāālu᷄ŋ māā mɛ̄ɛ̍ Mɛ̄lɛ̄ka̍ dīmu̍l Pītɛ̍ le̍ mī Pītɛ̍ di̍mu̍l wāŋnda̍ Yōōŋgū Ndɔ̄ Kɛ̍ndɔ̄ɔ̍ yɛ̍ , le̍nde̍ ko̍ni̍ o̍ di̍mu̍l la̍ le̍ mī di̍mu̍l wāŋnda̍ Yōōŋgū Ndɔ̄ Kɛ̍ndɔ̄ɔ̍ ni̍ . Pītɛ̍ Mɛ̄lɛ̄ka̍ vēm le̍ mbō dīmu̍l Chu̍ūwa̍ Yōōŋgū Kɛ̄ndɛ̍ Mɛ̄lɛ̄ka̍a̍ ni̍ . Ya̍ yɛ̍ , mbo̍ vīām ya̍ le̍ mī I̍ di̍mu̍l wānāa̍ cho̍ a̍ Chu̍ū le̍ wa̍  .
48002008	Kāni̍ fo̍ndōle̍ , ma̍ sāālu᷄ŋ māā Mɛ̄lɛ̄ka̍ wa̍ wa̍llo̍ a̍ Pītɛ̍ Chu̍ūwa̍ tɛ̄ɛ̄ŋ māā wāna̍ o̍ ve᷅m māā hɔ̄ltē ndɔ̄ wo̍ , māā Mɛ̄lɛ̄ka̍ kōŋ ko̍ni̍ wa̍ wa̍llo̍ a̍ ya̍ wa̍nāa̍ cho̍ a̍ Chu̍ū le̍ wa̍ tɛ̄ɛ̄ŋ māā wāna̍ o̍ ve᷅m māā hɔ̄ltē ndɔ̄ wo̍ ni̍  .
48002009	Wānāā wāŋnda̍ yīya̍ŋ māā nda̍ kpe̍e̍kpe̍i̍ cho̍ pāālē kɔ̄ɔ̄le̍ŋ le̍ ku̍ndā wānāā lāāla᷄ŋnda̍ ni̍ wa̍ , Chēmi̍si̍ ni̍ , a̍ Pītɛ̍ , a̍ Chɔ᷄ŋ , ma̍ sīnā ndi̍ pɛ̄ŋgu̍ māā Mɛ̄lɛ̄ka̍ ke̍ ya̍ wa̍llo̍ ho̍ō ni̍ . Le̍ he̍ī , mi̍ ŋ̄ yīla᷅ŋ a̍ lābā na̍a̍ nda̍ā , le̍ chɔ̄mndo̍ māā dīōm nāā cho̍ ō pīlɛ̍ . Mi̍ ŋ̄ chɛ̄la᷅ŋ na̍a̍ nda̍ā māā ya̍ ni̍ a̍ Ba̍na̍bāā , māā na̍a̍ ŋ̍ nɔ̍ le̍ kɔ̄la̍ŋ wānāa̍ cho̍ a̍ Chu̍ū le̍ wa̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ ni̍ , ndu̍yɛ̍ māā mī nda̍ nda̍ kɔ̍ dīmūl Chu̍ūwa̍  .
48002010	Ō nda̍ a̍a̍ ye̍e̍ma̍ na̍a̍ le̍ tōsāa̍ wo̍ ko̍ni̍ cho̍ ni̍ , māā na̍a̍ ŋ̄ wa̍ hi̍o̍u̍wɔ̄ɔ̍ lāchī a̍ lōōnɔ᷄ŋndo̍ le̍ mālāa̍ yɔ̄ŋgōo̍ le̍ wānāā tāmbɛ̍i̍ya̍ , a̍ cho̍ nda̍ tɛ̄ɛ̄ŋ o̍ ku̍ndālā wānāā lāāla᷄ŋnda̍ tɛ̄ɛ̄ŋ nda̍ . Ndu̍yɛ̍ , māā ya̍ bɛ̍ɛ̍ wa̍li̍ ya̍ I̍ hɛ̍na̍ŋ to̍sāa̍ kpe̍e̍kpe̍i̍yo̍ cho̍ yɛ̄ ko̍ŋ ni̍  .
48002011	Kɛ̍ o̍ ko̍ŋ kɔ̍ɔ̍lī , mɛ̄ɛ̍ Pītɛ̍ hi᷅ŋ A̍ŋti̍ɔ̍ɔ̄ chi̍e̍e̍ bo̍o̍ndi̍i̍ pi᷅lɛ̍ , mbo̍ tōsā sūɛ̍i̍ pi᷅lɛ̍ ndi̍ i̍i̍ ni̍ŋ kpo̍so̍ŋ te̍ . Mɛ̄ɛ̍ o̍ hi᷅ŋ A̍ŋti̍ɔ̍ɔ̄ , ndu̍ pi̍la̍ chɛ̄lɔ̄ɔ̍ nda̍ wānāā lāāla᷄ŋnda̍ a̍ cho̍ a̍ Chu̍ū le̍ wa̍ mā dīā nyɛ̍ dīa̍a̍ nāa̍ pi᷅lɛ̍ . Lɔ̍ɔ̍ lɔ̍ɔ̍ ni᷅ŋ nyɛ̄ dīa̍a̍ dīo̍o̍ nda̍ nda̍  .
48002012	Kɛ̍ , mi̍ ī yɔ̄nu᷄ŋ a̍ bōōndi̍i̍ pi᷅lɛ̍ , mi̍ pūa̍a̍ ā pūm ā cha᷄ŋ o̍ Chēmi̍si̍ lo̍ ma̍ hūŋ A̍ŋti̍ɔ̍ɔ̄ . Mɛ̄ɛ̍ pūa̍a̍ ha̍ā fūūlu̍u̍ dɔ̍ɔ̍ , mi̍ Pītɛ̍ pɛ̍ŋgi̍ bɛ̍ɛ̍ nyɛ̍ dīa̍a̍ dīo̍o̍ lātūlu̍ nda̍ wānāā lāāla᷄ŋnda̍ ha̍ā a̍ cho̍ a̍ Chu̍ū le̍ wa̍ . Ndu̍ o̍o̍ chi̍ɛ̍ɛ̄li̍āŋ ndɛ̍ bɛ̍ɛ̍ a̍ nda̍ māā pāāndū le̍ . Le̍ sa̍bū ndu̍ o̍o̍ to̍sa̍ le̍nde̍ wo̍ cho̍ ni̍ māā sīōōŋnde̍ wa̍ ndu̍ . Ō wa̍ sīōōŋnde̍ le̍ Chu̍ūwa̍ a̍ si̍m lēni᷄ŋ o̍ kālā ka̍la̍ māā mɛ̄ɛ̍ mā hīvi̍ wānāā lāāla᷄ŋnda̍ a̍ cho̍ a̍ Chu̍ū le̍ wa̍ o̍ chīɛ̄ī kɔ̄ɔ̄lī mālāŋ nda̍ sīmnūŋ wa̍nāā lāāla᷄ŋ nda̍ le̍kɛ̍ndɛ̍ī ya̍  .
48002013	Mɛ̄ɛ̍ Pītɛ̍ kɛ̍ɛ̍ le̍ nyɛ̄ dīa̍a̍ dīo̍o̍ nda̍ wānāā lāāla᷄ŋnda̍ ha̍ā , mi̍ Chu̍ūwa̍ ā pīli̍a̍ā nda̍ bɛ̍ɛ̍ a̍ tu̍āl Pītɛ̍ kɔ̄ɔ̄lī a̍ ka̍ā kōŋ . Ndu̍yɛ̍ ā sīna̍ cha̍la̍ŋ māā nda̍ a̍a̍ nɔ̍ mā tōsā le̍nde̍ kpo̍so̍ŋ te̍ . Ba̍na̍bāā bɛ̍ɛ̍ le̍nde̍ ko̍ni̍  .
48002014	Mɛ̄ɛ̍ ya̍ I̍ sa̍a̍lu̍ŋ nda̍ o̍ he̍ī tōsāa̍ mi̍ di̍mūl Pītɛ̍ kpe̍nde̍ke̍le̍ māā sūɛ̍i̍ o̍ to̍sa̍ ve̍ , ī ni᷄ŋ kpo̍so̍ŋ te̍ . Kāni̍ fo̍ndōle̍ , mi̍ I̍ si̍nā ndi̍ māā nyɛ̄ nda̍ tōsa̍ wo̍ bɛ̄nda̍ a̍ mɛ̄ɛ̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmi̍ yɛ̍ le̍ . Mi̍ I̍ di̍mūl Pītɛ̍ wānāā lāāla᷄ŋnda̍ kpo̍u̍ o̍ hɔ̄l lo̍ŋ a̍a̍ , “ Pītɛ̍ , Chu̍ūnɔ̄ɔ̍ ŋ̄ chō ni̍ . Kɛ̍ , bōōndi̍i̍ ŋ̄ wa̍ wānāa̍ cho̍ a̍ Chu̍ū le̍ wa̍ tɛ̄ɛ̄ŋ nde̍ , ma̍ māl ka̍ā māChu̍ūwo̍ chūa̍a̍ . Kɛ̍ o̍ su̍ŋ su̍ŋndo̍ ho̍ō ni᷄ŋ a̍ mu̍li̍ŋ vɛ̍lɛ̄ . Mɛ̄ɛ̍ dīmīo̍o̍ ŋ̄ dīmi̍ ko̍ŋ ni̍ māā , mɛ̄ɛ̍ mī wānāa̍ cho̍ a̍ Chu̍ū le̍ wa̍ ā chu̍a̍ ka̍ā māChu̍ūwo̍ mālāŋ nda̍ sīmnūŋ wa̍nāā lāāla᷄ŋnda̍ . Vɛ᷅ ma̍ wā he̍ī tōsāa̍ ? ”
48002015	Na̍a̍ na̍a̍ Chu̍ūwa̍ na̍a̍ ŋ̄ chō ni̍ . Ŋ̄ cho̍ mɛ̄ɛ̍ wānāa̍ cho̍ a̍ Chu̍ū le̍ wa̍ chō yɛ̍ le̍ . Nda̍ nda̍ ŋ̄ chu̍a̍ nda̍ māā wānāā yɔ̄ŋ wɔ̄ɔ̍ŋ  .
48002016	Kɛ̍ ndu̍yɛ̍ , na̍a̍ Chu̍ūwa̍ na̍a̍ ŋ̍ la̍a̍la̍ŋ o̍ Chi̍i̍sū ni̍ŋ nda̍ , ŋ̄ sīnā ndi̍ wa̍la̍ŋ māā ō cho̍ le̍ sāwāla̍ nāāla̍ŋ chūāā le̍ Mɛ̄lɛ̄ka̍ sīīŋgūū wa᷅ŋndo̍ wānā sa̍kpō ndu̍ o̍ hɔ̄l te̍ . Māā le̍ tīīnda᷄ŋndo̍ dɔ̄wɔ̄ɔ̍ o̍ Chi̍i̍sū Ki̍li̍tī ni̍ŋ Mɛ̄lɛ̄ka̍ sīīŋgūū wa᷅ŋndo̍ wānā sa̍kpō ndu̍ o̍ hɔ̄l ni̍ . Le̍ sa̍bōo̍ ho̍ō na̍a̍ bɛ̍ɛ̍ na̍a̍ ŋ̄ dɔ̄ū tīīnda᷄ŋ nāa̍ o̍ Chi̍i̍sū Ki̍li̍tī ni̍ŋ ni̍ , le̍ mī Mɛ̄lɛ̄ka̍ sīīŋgu̍u̍ na̍a̍ wānāā sa̍kpō Mɛ̍lɛ̄ka̍ o̍ hɔ̄l . Ō cho̍ lɛ̍ sāwāla̍ nāāla̍ŋ chūāā le̍ na̍a̍ ŋ̄ tīīnda̍ŋ te̍ . Kāni̍ fo̍ndōle̍ , wānā o̍ wānā si̍mnūŋ wa̍nā sa̍kpō Mɛ̄lɛ̄ka̍ o̍ hɔ̄l o̍ sāwāla̍ nāāla̍ŋ chūa̍a̍ ni᷄ŋ te̍  .
48002017	Ndu̍yɛ̍ , ŋ̄ lāāla̍ŋ māā le̍ mɛ̄ɛ̍ na̍a̍ ŋ̄ dɔ̄ū tīīnda᷄ŋ nāa̍ o̍ Ki̍li̍tī ni̍ŋ yɛ̍ Mɛ̄lɛ̄ka̍ chō na̍a̍ sīīŋgūū wānāā sa̍kpō ndu̍ o̍ hɔ̄l ni̍ . Kɛ̍ , ŋ̄ dīmi᷅ŋ ndɔ̍ nu̍a̍ā māā mi̍ chē bɛ̍ɛ̍ mi̍ ŋ̄ dūāū tīīnda᷄ŋ nāa̍ o̍ Ki̍li̍tī ni̍ŋ , kɛ̍ o̍ ko̍ŋ kɔ̍ɔ̍lī , mī Mɛ̄lɛ̄ka̍ kɛ̄ɛ̍ le̍ na̍a̍ sīīŋgūūwo̍ wānāā sa̍kpō ndu̍ o̍ hɔ̄l , o̍ ko̍ŋ kɔ̍ɔ̍lī , mī ŋ̄ sīmnu᷄ŋ wa̍nāā yɔ̄ŋ wɔ̄ɔ̍ŋ Mɛ̄lɛ̄ka̍ o̍ hɔ̄l lātūlu̍ na̍a̍ wānāa̍ cho̍ a̍ Chu̍ū le̍ wa̍ le̍ mɛ̄ɛ̍ na̍a̍ ŋ̄ kɛ̄ɛ̍ le̍ sāwāla̍ nāāla̍ŋ chūa̍a̍ yɛ̍ . Tē ī yɔ̄nu̍ŋ le̍nde̍ pɛ̍ , vɛ̄ɛ̄ na̍a̍ ŋ̄ yīyāŋ yɛ̍ ? Ŋ̄ yi̍yāŋ nu̍a̍ā māā Ki̍li̍tī to̍sa̍ mi̍ ŋ̄ tōsā yɔ̄ŋ wɔ̄ɔ̍ŋndo̍ le̍ ? Mbɔ̄ Mɛ̄lɛ̄ka̍ tu̍ɛ̍ī bɛ̍ɛ̍ kpo̍so̍ŋ te̍ . Kāni̍ fo̍ndōle̍ , ŋ̄ sīnā cha̍la̍ŋ māā Ki̍li̍tī pi̍la̍ to̍sā kpo̍so̍ŋ mī wāŋndo̍ tōsa̍ yɔ̄ŋ wɔ̄ɔ̍ŋndo̍ le̍  .
48002018	Le̍la̍ŋ , wāna̍ ma᷅l ho̍ō ti̍i̍nda᷄ŋndo̍ dɔ̄wɔ̄ɔ̍ o̍ sāwāla̍ nāāla̍ŋ chūa̍a̍ ni᷄ŋ ndo̍ , o̍ ko̍ŋ kɔ̍ɔ̍lī , mbō dɔ̄ū tīīnda᷄ŋ ndɔ̄ɔ̍ o̍ Ki̍li̍tī ni̍ŋ le̍ mī Mɛ̄lɛ̄ka̍ sīīŋgu̍u̍ ndu̍ wānā sa̍kpō ndu̍ o̍ hɔ̄l lo̍ , tē wānā ko̍ŋ chɛ᷄ŋ vɛ̍lɛ̄ pɛ̍ mbō mīīŋgu̍ tīīnda᷄ŋndo̍ dɔ̄wɔ̄ɔ̍ o̍ sāwāla̍ na̍a̍lā māChu̍ūla̍ŋ ni᷄ŋ pɛ̍ , mɛ̄ɛ̍ ndu̍ kpe̍e̍kpe̍i̍ bɛ̍ɛ̍ cho̍ wāna̍ yɔ̄ŋ wɔ̄ɔ̍ŋndo̍ ni̍  .
48002019	I̍ chɔ᷅m ndɔ̍ nya̍ a̍ sāwāla̍ nāāla̍ŋ o̍kɔ̄ɔ̄ . Sāwāla̍ la̍ŋ la̍ di̍mi̍ ni̍ māā le̍ mī wāŋndo̍ sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l mɛ̄ɛ̍ mbō chu̍a̍ sāwāla̍ŋ mɛ̄ɛ̍ la̍ cho̍ kpo̍u̍ māā wāna̍ chu̍e̍ la̍ŋ te̍ ō sɔ̄la̍ pīɔ̍mndo̍ mɛ̄ɛ̍ sāwāla̍ŋ lā dīmi̍ yɛ̍ . Ya̍ yɛ̍ , I̍ nɔ̍lā la̍ŋ chūā le̍ . Le̍ he̍ī , I̍ cho̍ ni᷅ŋ māchūāā māā wānā vi̍lɛ̍i̍ . Ndu̍yɛ̍ , sāwāla̍ŋ la̍ to̍sa̍ ke̍ŋ ni̍ . Tē ō wa̍ yɛ̄ le̍nde̍ pɛ̍ , mɛ̄ɛ̍ I̍ cho̍ lɛ̍ o̍ sāwāla̍ŋ nda᷅ŋ bɛ̄ŋgu̍ le̍ , le̍ hāli̍ kpe̍ŋ mī I̍ ku̍ɛ̄ o̍ nɛ̄i̍ Mɛ̄lɛ̄ka̍ hɛ̄na̍ŋ ya̍ mī ku̍ɛ̄ wo̍ chōo̍  .
48002020	Sāwā na̍a̍ dīmi̍ māā I̍ nɔ̍ mī sɔ̍la̍ pīɔ̍mndo̍ kāni̍ fo̍ndōle̍ , māā I̍ tɛ̍ɛ̍mbu̍u̍ sāwāa̍ . Kɛ̍ ndu̍yɛ̍ , mi̍ wānā wu᷅ o̍ fo̍ndāŋ nūu̍ , ndu̍ cho̍ māā Ki̍li̍tī ni̍ . Tē ō wa̍ yɛ̄ le̍nde̍ pɛ̍ , mɛ̄ɛ̍ ya̍ vi᷅ ko̍ŋ o̍ yɔ̄m sīŋgāfīlāa̍ chōo̍ ni̍ . Le̍la̍ŋ , yōōmū ya̍ cho̍ ni᷅ŋ ho̍ō wo̍ , I̍ cho̍ lɛ̍ ndu̍ o̍ kpāāya̍ nī ni̍ŋ te̍ . O̍ kpāāya̍ Ki̍li̍tīo̍o̍ ni᷄ŋ ya̍ I̍ cho̍ ni᷅ŋ yōōmū ni̍ . O̍ Po̍ Mɛ̄lɛ̄ka̍a̍ ni᷄ŋ ya̍ dɔ̍ū ni᷅ŋ tīīnda᷄ŋ nūu̍ le̍ wāa̍ yōōmū ni̍ . Kāni̍ fo̍ndōle̍ , ndu̍ chɛ̍l ni̍ mbo̍ wū le̍ ya̍ le̍ mɛ̄ɛ̍ o̍ ka̍a̍la̍ ya̍ yɛ̍  .
48002021	Le̍la̍ŋ , ō cho̍ sa̍wāa̍ chūa̍a̍ le̍ to̍sā mī wānā si̍mnu᷄ŋ wānā sa̍kpo̍ Mɛ̄lɛ̄ka̍ o̍ hɔ̄l te̍ . Tē sāwāa̍ chūa̍a̍ ō sīīŋgūū pɛ̍ wa᷅ŋndo̍ wānā sa̍kpo̍ Mɛ̄lɛ̄ka̍ o̍ hɔ̄l , mɛ̄ɛ̍ Ki̍li̍tī vi̍nu᷄ŋ fo̍ndō fu̍u̍ wa᷅ . Le̍la̍ŋ , ya̍ ya̍ , Kɛ̄ndɛ̄i̍ Mɛ̄lɛ̄ka̍ tōsa̍l la̍ ve̍ , I̍ tɛ̍ɛ̍mbūū ndi̍ kpo̍so̍ŋ te̍  .
48003001	Dīɔ̄mīī māāvɛ̄ɛ̄ nya̍ Kāle̍e̍sīāŋnda̍ lūɛ̄ī yɛ̄ he̍ī lēni᷄ŋ ? Tē ō wa̍ lēkūēī pɛ̍ nda̍ tōsa̍l nya̍ ni̍ mɛ̄ɛ̍ lē tīu̍ nya̍ bā fɔ̍ . Chɔ̄m nda̍ chɔ᷄m nya̍ ho̍ō a̍ Chi̍i̍sū Ki̍li̍tī o̍kɔ̄ɔ̄ ma̍ tɛ̄ɛ̄sīāl nya̍ wa̍kpā wa̍kpā a̍ mɛ̄ɛ̍ nda̍ dīī ndu̍ o̍ yɔ̄m sīŋgāfīlāa̍ chōo̍ yɛ̍ , pɛ̄ɛ̄kū kōŋ nya̍ māl ni᷅ŋ bɛ̍ɛ̍ ni̍ ?
48003002	I̍ nyu̍nā wɔ̍ nya̍ nyūnā pīlɛ̍ mī lā tīmbu̍l la̍ . Bōōndi̍i̍ Nyi̍na̍ Mɛ̄lɛ̄ka̍a̍ tōl nya̍ Kāle̍e̍sīāŋnda̍ kɔ̄ɔ̄lī ve̍ , bāā sāwāla̍ nāāla̍ māChu̍ūla̍ŋ nya̍ lo̍ chūa̍a̍ ni̍ , bāā Yōōŋgū Kɛ̄ndɛ̍ Mɛ̄lɛ̄ka̍ nya̍ tūēī mi̍ lā lāāla᷄ŋ ndo̍ o̍ ko̍ŋ o̍ to᷅l nya̍ kɔ̄ɔ̄lī ni̍ ? Ō cho̍ Yo̍o̍ŋgū Kɛ̄ndɛ̍ Mɛ̄lɛ̄ka̍ nya̍ tūēī yo̍ le̍ ?
48003003	Lā tōsa̍ dīɔ̄mīī bɛ̄ndū . Kāndɔ̄ɔ̄ tāse̍ nya̍ kāndu̍ kɔ̄la̍ŋ o̍ nɛ̄i̍ Mɛ̄lɛ̄ka̍ hɛ̄na̍ŋ ndo̍ chōo̍ wo̍ , Nyi̍na̍ Mɛ̄lɛ̄ka̍a̍ ndu̍ nya̍ a̍a̍ ti̍i̍nda̍ŋ le̍ kɔ̄la̍ŋ a̍ nya̍ ni̍ . Pɛ̄ŋgo̍o̍ ho̍ō yɛ̍ ? Bāā kpāāya̍ nya̍ pi̍la̍a̍ nya̍ hɛ̄na̍ŋ ni᷅ŋ le̍ sīōū fūūlūūwo̍ o̍ nɛ̄īyo̍ ho̍ō mɛ̄ɛ̄lu̍la̍ŋ ni̍ ?
48003004	Chɔ̍ŋ a̍ bōōndi̍i̍ nya̍ tūēī Yōōŋgū Kɛ̄ndɛ̍ Mɛ̄lɛ̄ka̍a̍ ve̍ , sɔ̄ɔ̍ŋ kɔ̄ndɔ̄fi̍li̍ŋ fāŋgā fa̍ŋgā ŋ̄ yɔ̄nu̍ŋ ni᷅ŋ mi̍ nya̍ pi̍la̍ sīnā . Bāā mu᷅ŋ fa̍ū mī ŋ̄ kūɛ̄nu᷄ŋ fo̍ndō fu̍u̍ ? Lā chɛ᷅l mī ŋ̄ kūɛ̄nu᷄ŋ fo̍ndō fu̍u̍ le̍  .
48003005	Le̍ mɛ̄ɛ̍ nya̍ tūēī Yōōŋgū Kɛ̄ndɛ̍ Mɛ̄lɛ̄ka̍a̍ , ndu̍yɛ̍ mi̍ lā lāāla᷄ŋ yɛ̍ , le̍la̍ŋ Mɛ̄lɛ̄ka̍ to̍sa̍ ni̍ mi̍ Nyi̍nā ndɔ̄ɔ̍ tūāl nya̍ kɔ̄ɔ̄lī , ndu̍yɛ̍ mbo̍ tōsā sɔ̄ɔ̍ŋ kɔ̄ndɔ̄fi̍llo̍ŋ nya̍ tɛ̄ɛ̄ŋ . Ō cho̍ le̍ lāsāwā chu̍ā kpo̍so̍ŋ te̍  .
48003006	Lā lōōnu̍ŋ ndɔ̍ a̍ nyɛ̄ Yāu̍ Mɛ̄lɛ̄ka̍a̍ dīmi̍ a̍ E̍bīlāha᷅m o̍kɔ̄ɔ̄ wo̍ . Yāu̍ Mɛ̄lɛ̄ka̍a̍ dīmi̍ āā , “ Mi̍ E̍bīlāha᷅m du̍a̍ū tīīnda᷄ŋ ndɔ̄ɔ̍ o̍ Mɛ̄lɛ̄ka̍ ni᷄ŋ . Le̍ he̍ī , mi̍ Mɛ̄lɛ̄ka̍ chūā ndu̍ māā ō chō wānā sa̍kpō Mɛ̍lɛ̄ka̍ o̍ hɔ̄l . ”
48003007	He̍ī chɔ᷄m na̍a̍ māā wānāa̍ du̍a̍ū ti̍i̍nda᷄ŋ ndāa̍ o̍ Mɛ̄lɛ̄ka̍ ni᷄ŋ nda̍ , nda̍ cho̍ wānāā kpe̍e̍kpe̍i̍ya̍ a̍ fu̍la̍ o̍ pūlāle̍ E̍bīlāha᷅mnde̍ŋ chōo̍ wa̍ ni̍  .
48003008	Mi̍ Yāu̍ Mɛ̄lɛ̄ka̍a̍ dīmī sūɛ̍i̍ wa̍ā lāchī māā wānāa̍ cho̍ a̍ Chu̍ū le̍ wa̍ chō hūnɔ̄ɔ̄ tīīnda᷄ŋ ndāa̍ dɔ̄wɔ̄ɔ̄ o̍ Mɛ̄lɛ̄ka̍ ni᷄ŋ , ndu̍yɛ̍ mī Mɛ̄lɛ̄ka̍ sīīŋgu̍u̍ nda̍ wānāā sa̍kpō Mɛ̍lɛ̄ka̍ o̍ hɔ̄l . Ī chō ī pōōnyīāā lo̍ŋ a̍ mɛ̄ɛ̍ Mɛ̄lɛ̄ka̍ dīmu̍l E̍bīlāha᷅m Yōōŋgū Kɛ̄ndɔ̄ɔ̍ ho̍ō o̍ sūɛ̍i̍ wa̍ā lāchī ni̍ŋ yɛ̍ . Ī chō ī dīmīa̍ŋ lo̍ŋ āā , “ Mɛ̄lɛ̄ka̍ chō hūnɔ̄ɔ̄ wāŋnda̍ lɛ̄ŋndē kpo̍u̍ o̍ chi̍e̍ēŋndo̍ ni᷄ŋ sa̍lā dɔ̄wɔ̄ɔ̄ sa̍na̍a̍ o̍ nūm E̍bīlāha᷅m ni᷄ŋ . ”
48003009	Le̍la̍ŋ mī di̍mu̍l nya̍ , mɛ̄ɛ̍ E̍bīlāha᷅m ti̍i̍nda̍ŋ Mɛ̍lɛ̄ka̍ mi̍ Mɛ̄lɛ̄ka̍ dūāū ndu̍ sa̍lā yɛ̍ , le̍nde̍ ko̍ni̍ o̍ du̍a̍ū wa̍nāa̍ ti̍i̍nda̍ŋ o̍ ndu̍ ni̍ŋ nda̍ sa̍lā ni̍  .
48003010	Kɛ̍ , wānāa̍ ti̍i̍nda̍ŋ ha̍ā nda̍ pi̍la̍ māā tē ā chu̍a̍ sāwāla̍ Mɛ̄lɛ̄ka̍la̍ŋ pɛ̍ , ā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l la̍ nda̍ nda̍ , Mɛ̄lɛ̄ka̍ chō nda̍ nyɛ̄ pālāa̍ tūsī chōo̍ . Sa̍bū ko᷄ŋ cho̍ ni̍ māā ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Wānā o̍ wāna̍ chu̍e̍ sa̍wāla̍ cho̍ o̍ Yāu̍ Mɛ̄lɛ̄ka̍a̍ ni᷄ŋ nda̍ŋ fa̍ū le̍ , Mɛ̄lɛ̄ka̍ chō ndu̍ nyɛ̄ pālāa̍ tūsī chōo̍ . ”
48003011	Ŋ̄ sīnā māā wānā o̍ wāna̍ dɔ̍ū tīīnda᷄ŋ ndɔ̄ɔ̍ o̍ sāwāla̍ŋ chūa̍a̍ ni᷄ŋ pɛ̍ , Mɛ̄lɛ̄ka̍ si̍i̍ŋgūū wa̍nā wa̍ā le̍nde̍ wa̍nā sa̍kpō Mɛ̍lɛ̄ka̍ o̍ hɔ̄l te̍ . Kāni̍ fo̍ndōle̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Wāna̍ du̍a̍ū ti̍i̍nda᷄ŋ ndɔ̄ɔ̍ o̍ Mɛ̄lɛ̄ka̍ ni᷄ŋ ndo̍ , ndu̍ Mɛ̄lɛ̄ka̍ sīīŋgūū wa̍nā sa̍kpō Mɛ̄lɛ̄ka̍ o̍ hɔ̄l ni̍ , ndu̍yɛ̍ mbō wa̍ yōōmū kpe̍e̍kpe̍i̍ . ”
48003012	Sāwāla̍ŋ chūa̍a̍ le̍ wāa̍ wānāā sa̍kpō Mɛ̍lɛ̄ka̍ o̍ hɔ̄l ō cho̍ nyɛ̍ pīlɛ̍ a̍ Mɛ̄lɛ̄ka̍ tīīnda᷄ŋndo̍ le̍ . Kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Wānāa̍ chu̍ā sa̍wāla̍ŋ kpo̍u̍ wa̍ , nda̍ cho̍ yōōmū kpe̍e̍kpe̍i̍yo̍ sɔ̄lā ni̍ . ”
48003013	Mu᷅ŋ kpo̍u̍ tɛ̄ɛ̄sīāā ndɔ̄ɔ̍ cho̍ ni̍ , māā Mɛ̄lɛ̄ka̍ chīi̍ na̍a̍ yāmɛ̍i̍ kīlūl , māā ō chō kūēē mbō tūsi̍ na̍a̍ nyɛ̄ pālāa̍ chōo̍ kāni̍ fo̍ndōle̍ , māā ŋ̄ chu̍e̍ sa̍wāla̍ŋ fa̍ū le̍ . Kɛ̍ Ki̍li̍tī , ndu̍ fa̍ŋa̍ na̍a̍ nyɛ̄ pālāā kōŋ kūēē ni̍ . Ndu̍ chu̍a̍ nyɛ̄ pālāā kōŋ sɔ̍ŋgɔ̍ nāa̍ ni̍ . Ŋ̄ sīnā māā le̍nde̍ i̍ cho̍ ni̍ kāni̍ fo̍ndōle̍ , Yāu̍ Mɛ̄lɛ̄ka̍a̍ dīmi̍ āā , “ Wānā o̍ wāna̍ nda̍ ba᷄ŋ o̍ yɔ̄mndo̍ chōo̍ pɛ̍ , mɛ̄ɛ̍ wānā ko̍ŋ ndu̍ Mɛ̄lɛ̄ka̍ tūsi̍ nyɛ̄ pālāa̍ cho̍o̍ ni̍ . ”
48003014	Ki̍li̍tī to̍sa̍ he̍ī le̍ hāli̍ kpe̍ŋ mī wānāa̍ cho̍ a̍ Chu̍ū le̍ wa̍ , a̍ dɔ̍ū tīīnda᷄ŋ ndāa̍ o̍ ndu̍ ni̍ŋ nda̍ , mī Mɛ̄lɛ̄ka̍ dɔ̄ū nda̍ sa̍lā sa̍na̍a̍ o̍ Chi̍i̍sū Ki̍li̍tī ni᷄ŋ mɛ̄ɛ̍ o̍ dɔ̍ū E̍bīlāha᷅m sa̍lā yɛ̍ . Le̍la̍ŋ , Chu̍ūwa̍ ni̍ a̍ wānāa̍ cho̍ a̍ Chu̍ū le̍ wa̍ , Mɛ̄lɛ̄ka̍ chō tōsā mī Nyi̍nā ndɔ̄ɔ̍ tōl nda̍ kɔ̄ɔ̄lī . Kāni̍ fo̍ndōle̍ , le̍nde̍ ndu̍ Mɛ̍lɛ̄ka̍ chu̍a̍ būŋgɛ̄i̍ ni̍  .
48003015	Chāa̍ŋāā nīāā wa̍nāā lāāla᷄ŋnda̍ , I̍ chɔ᷅m ndɔ̍ nya̍ a̍ būŋgɛ̄ī Mɛ̄lɛ̄ka̍ chu̍a̍ he̍ī ve̍ o̍kɔ̄ɔ̄ , mɛ̄ɛ̍ nya̍ lōōkū ndi̍ pɛ̄ŋgu̍ si̍nā yɛ̍ . Tē wāŋnda̍ nda̍ ŋi̍ɔ̍ɔ̍ŋ ā chɛ̄la᷅ŋ o̍ īsɔ̄ɔ̍ o̍ īsɔ̄ɔ̍ cho̍o̍ pɛ̍ mā yīi̍ kpe̍ma̍a̍ po᷅ŋ , wānāā ŋīɔ̍ɔ̍ŋāā kāŋ ō pīlɛ̍ che᷅ŋ ndɛ̍ ndu̍ pīlɛ̍ mbō hāndu̍ nyɛ̄ chēle̍ŋ lēchōo̍ le̍ , kɛ̄lɛ̄ŋgāā ni᷅ŋ te̍ , mbō tɛ̄ɛ̄mbu̍u̍ kpe̍ma̍ ka̍lāa̍  .
48003016	Le̍nde̍ ko̍ni̍ i̍ cho̍ a̍ kpe̍ma̍ Mɛ̄lɛ̄ka̍ yīi̍ nda̍ E̍bīlāha᷅m ndo̍ ni̍ . Ndu̍yɛ̍ būŋgāŋ Mɛ̄lɛ̄ka̍ chu̍a̍ le̍ sɔ̄ɔ̍ŋ mu᷅ŋ tōsāa̍ wo̍ŋ , E̍bīlāha᷅m o̍ chu̍e̍l mu̍ŋ ni̍ a̍ wānā pi᷅lɛ̍ o̍ cho̍ fūlā o̍ pūlāle̍ E̍bīlāha᷅mnde̍ŋ chōo̍ wo̍ . Yāu̍ Mɛ̄lɛ̄ka̍a̍ dīmi̍ nu̍a̍ā māā ō chūe̍l E̍bīlāha᷅m būŋga᷄ŋ a̍ wānāa̍ cho̍ fūlā o̍ pūlāle̍ E̍bīlāha᷅mnde̍ŋ chōo̍ wa̍ le̍ . Ō dīmi̍ mādīmīāā māā Mɛ̄lɛ̄ka̍ chūe̍l E̍bīlāha᷅m būŋga᷄ŋ a̍ wāna̍ cho̍ hūnɔ̄ɔ̄ fūlā o̍ pūlāle̍ E̍bīlāha᷅mnde̍ŋ chōo̍ wo̍ . Wānā ko̍ŋ , ndu̍ cho̍ yɛ̄ Ki̍li̍tī ni̍  .
48003017	I̍ tɛ̍ɛ̍sīāl lɔ̍ nya̍ a̍ kpe̍ma̍a̍ ho̍ō o̍kɔ̄ɔ̄ . O̍ sīndɔ̄ɔ̍ ni᷄ŋ , mi̍ Mɛ̄lɛ̄ka̍ yīī kpe̍ma̍a̍ a̍ E̍bīlāha᷅m . O̍ ko̍ŋ kɔ̍ɔ̍lī , mi̍ wɔ̄sīla̍ŋ lā hīāū kɛ̄mɔ̄ɔ̍ lē hīɔ̍ɔ̍lu̍ a̍ be̍le̍ ya̍a̍ . Mɛ̄ɛ̍ wɔ̄sīla̍ŋ lā hīōū le̍nde̍ , mi̍ Mɛ̄lɛ̄ka̍ ke̍ Chu̍ūwa̍ sāwāla̍ŋ . Kɛ̍ sāwāla̍ la̍ŋ lā nɔ̍lā mī lā tɛ̄ɛ̄mbu̍u̍ kpe̍ma̍ Mɛ̄lɛ̄ka̍ yīi̍ nda̍ E̍bīlāha᷅m ndo̍ le̍ , kɛ̄lɛ̄ŋgāā ni᷅ŋ te̍ mī lā tɛ̄ɛ̄mbu̍u̍ būŋgɛ̄ī Mɛ̄lɛ̄ka̍ chu̍a̍ ve̍  .
48003018	Nyɛ̄ Mɛ̄lɛ̄ka̍ kē wāŋndo̍ wo̍ , ō cho̍ ma̍chu̍a̍ā le̍ sāwa̍ wānā ko̍ŋ ō chūā wo̍ le̍ . Kāni̍ fo̍ndōle̍ , tē ō wa̍ le̍ sāwāa̍ chūa̍a̍ pɛ̍ , mɛ̄ɛ̍ ō cho̍ lɛ̍ le̍ mɛ̄ɛ̍ Mɛ̄lɛ̄ka̍ chu̍a̍ būŋgɛ̄i̍ māā ō chō ndu̍ kē yɛ̍ le̍ wānā ko̍ŋ ō sɔ̄lā nyɛ̍ kōŋ te̍ . Kɛ̍ , ŋ̄ sīnā wa̍la̍ŋ māā le̍ būŋgɛ̄ī Mɛ̄lɛ̄ka̍ chu̍a̍ māā ō chō E̍bīlāha᷅m sa̍lā dɔ̄wɔ̄ɔ̄ ve̍ Mɛ̄lɛ̄ka̍ ke̍ ndu̍ nyɛ̄ kōŋ ni̍  .
48003019	Tē ī wa̍ yɛ̄ le̍nde̍ pɛ̍ , mɛ̄ɛ̍ le̍ yɛ̄ɛ̍nɛ̍ Mɛ̍lɛ̄ka̍ yɔ̄ŋgu̍ yɛ̄ na̍a̍ ni᷅ŋ sāwāla̍ ndɔ̄la̍ŋ ? Le̍ sa̍bū Mɛ̄lɛ̄ka̍ yɔ̄ŋgu̍ sāwāla̍ŋ ndo̍ cho̍ ni̍ māā le̍ mī wāŋndā chīe̍e̍ya̍ sīna̍ pɛ̄ŋgu̍ nyɛ̍ cho̍ yɔ̄ŋ wɔ̄ɔ̍ŋndo̍ Mɛ̄lɛ̄ka̍ o̍ hɔ̄l lo̍ . Mɛ̄lɛ̄ka̍ dɔ̄ū sāwāla̍ŋ , kɛ̍ le̍ mbō lo̍ o̍ ko̍ŋ mī wāna̍ nɔ̍ le̍ fūlāa̍ o̍ pūlāle̍ E̍bīlāha᷅mnde̍ŋ chōo̍ wo̍ ō hīŋ . Ndu̍yɛ̍ bōōndi̍i̍ Mɛ̄lɛ̄ka̍ chūe̍l E̍bīlāha᷅m būŋgɛ̄i̍ ye̍ , a̍ wāŋndo̍ ho̍ō o̍kɔ̄ɔ̄ Mɛ̄lɛ̄ka̍ wa̍ sūɛ̍i̍ ni̍ . Yɔ̄ŋgɔ̄ɔ̄ Mɛ̄lɛ̄ka̍ yɔ̄ŋgu̍ sīndɛ̄ sāwāla̍ ndɔ̄la̍ŋ ndo̍ , ki̍i̍la̍a̍ ndūa̍a̍ o̍ so̍li̍ po̍ ni̍ le̍ mā hu᷄ŋ yɔ̍ŋgū wāna̍ chi̍o̍o̍ la̍ŋ . Tē ō wa̍ māā yɔ̄ŋɔ̄ɔ̄ pɛ̍ mɛ̄ɛ̍ wāna̍ nda̍ a̍a̍ yɔ̍ŋgu̍ la̍ŋ ndo̍ ō wa̍ māwāā ki̍i̍la̍le̍ŋ Mɛ̄lɛ̄ka̍ tɛ̄ɛ̄ŋ nda̍ chūāā ŋ̄wāŋndā chīe̍e̍  .
48003020	Wāŋnda̍ ā ŋīɔ̍ɔ̍ŋ tɛ̄ɛ̄ŋ wāŋndo̍ tōsā ki̍i̍la̍le̍ŋ ni̍ . Ki̍i̍la̍le̍ kūmbūī pīlɛ̍ lē cho̍ le̍ . Ko̍ŋ cho̍ ni̍ , le̍ mī Mɛ̄lɛ̄ka̍ ndu̍ o̍o̍ yɔ̍ŋgu̍ sāwa̍ ndɔ̄ɔ̍ o̍ ŋ̄wāŋndā chīe̍e̍ lo̍ , mɛ̄ɛ̍ mī wāna̍ ndu̍ o̍o̍ to̍sā ki̍i̍la̍le̍ le̍ŋ nda̍ tɛ̄ɛ̄ŋ ndo̍ ndu̍ o̍o̍ wa̍ . Kɛ̍ , būŋgɛ̄ī Mɛ̄lɛ̄ka̍ chu̍a̍ ve̍ , ndi̍ nɔ̍ le̍ki̍i̍la̍ le̍ . Kāni̍ fo̍ndōle̍ , Mɛ̄lɛ̄ka̍ ndu̍ pīlɛ̍ ko̍ni̍ cho̍ wāna̍ to̍sā nyɛ᷅ lēni᷄ŋ ndo̍ ni̍  .
48003021	Kɛ̍ o̍ ko̍ŋ ni̍ŋ kpo̍u̍ , sāwāla̍ Mɛ̄lɛ̄ka̍la̍ŋ lā sɛ̄ɛ̄ŋgi̍a̍a̍ bu̍ŋgɛ̄ī Mɛ̄lɛ̄ka̍ chu̍a̍ ve̍ le̍ . Ndu̍yɛ̍ būŋgɛ̄ī Mɛ̄lɛ̄ka̍ chu̍a̍ ve̍ ī sɛ̄ɛ̄ŋgi̍a̍a̍ sa̍wāla̍ Mɛ̄lɛ̄ka̍la̍ŋ te̍ . Ō cho̍ ma̍chu̍a̍ā mī Mɛ̄lɛ̄ka̍ yɔ̄ŋgu̍ sa̍wāla̍ŋ māā tē wānā nɔ̍la̍ la̍ŋ chūā pɛ̍ , mɛ̄ɛ̍ a̍ sɔ̍la̍ yo̍o̍mū kpe̍e̍kpe̍i̍yo̍ le̍ . Kāni̍ fo̍ndōle̍ , tē le̍nde̍ ndi̍ i̍i̍ wa̍ ni̍ mɛ̄ɛ̍ wāna̍ chi̍o̍o̍ ndu̍ o̍o̍ nɔ̍lā mbō wa̍ wānā sa̍kpō Mɛ̄lɛ̄ka̍ o̍ hɔ̄l le̍ sāwāla̍ o̍ chu̍ā la̍ŋ wā  .
48003022	Kɛ̍ , Yāu̍ Mɛ̄lɛ̄ka̍a̍ dīmu̍l na̍a̍ māā mɛ̄ɛ̍ wāŋndo̍ wā nu̍a̍ā o̍ chɛ̄le̍ŋ ni᷄ŋ yɛ̍ , māā wāna̍ o̍ cho̍ o̍ bā bɛ̄ŋgu̍ wo̍ nyɛ̄ o̍ di̍mī wo̍ ndu̍ ko̍ni̍ o̍ to̍sā ni̍ yɛ̍ , le̍nde̍ ko̍ni̍ wāŋnda̍ kpo̍u̍ a̍ cho̍ o̍ chɛ̄le̍ŋ ni᷄ŋ yɔ᷅ŋ wɔ̄ɔ̍ŋndo̍ o̍ bā bɛ̄ŋgu̍ ni̍ . Kɛ̍ wānāa̍ ti̍i̍ndāŋ Chi̍i̍sū Ki̍li̍tī wa̍ , nda̍ nda̍ Mɛ̄lɛ̄ka̍ chō nda̍ nyɛ̄ o̍ chu̍a̍ būŋgɛ̄i̍ yo̍ kē . Kāni̍ fo̍ndōle̍ , mbo̍ chūā būŋgɛ̄ī māā ō chō wānāa̍ du̍a̍ū ti̍i̍nda᷄ŋndo̍ o̍ Chi̍i̍su̍ Ki̍li̍tī ni̍ŋ nda̍ nyɛ̄ kē  .
48003023	Bōōndi̍i̍ nda̍ a̍a̍ di̍mu̍l lɔ̍ na̍a̍ a̍ Chi̍i̍sū Ki̍li̍ti̍ tīīnda᷄ŋndo̍ o̍kɔ̄ɔ̄ le̍ ve̍ , ŋ̄ wa̍ māwāā o̍ sāwāa̍ bɛ̄ŋgu̍ , mɛ̄ɛ̍ wāŋndo̍ wā nu̍a̍ā o̍ bīyɔ̄ɔ̍ ni᷄ŋ mā hāndu̍ wānā ka̍lā ka̍lāa̍ ndu̍ chōo̍ , le̍ ndu̍ wāa̍ lēhɔ̄l lɛ̍  .
48003024	Sāwāla̍ Mɛ̄lɛ̄ka̍la̍ŋ lā wa̍ māwāā na̍a̍ chōo̍ , mɛ̄ɛ̍ wāŋndo̍ wā nu̍a̍ā o̍ māndāa̍ bɛ̄ŋgu̍ o̍ ka̍lā ka̍lā yɛ̍ . Le̍nde̍ na̍a̍ ŋ̄ lo̍ o̍ sāwāa̍ bɛ̄ŋgu̍ ha̍a̍a̍ ni̍ , mbo̍ lō o̍ ko̍ŋ mi̍ Ki̍li̍tī hu᷅ŋ . Mɛ̄ɛ̍ Ki̍li̍tī hi᷅ŋ ni᷅ŋ yɛ̍ , mɛ̄ɛ̍ ndu̍ na̍a̍ ŋ̄ nɔ̄ ni᷅ŋ ni̍ mī ŋ̄ tīīnda̍ŋ , le̍ mī Mɛ̄lɛ̄ka̍ sīīŋgu̍u̍ na̍a̍ wānāā sa̍kpō Mɛ̍lɛ̄ka̍ o̍ hɔ̄l  .
48003025	Le̍la̍ŋ , mɛ̄ɛ̍ bōōnde̍i̍ ī fūūlu̍u̍ ni᷅ŋ nu̍a̍ā le̍ mī ŋ̄ dɔ̄ū tīīnda᷄ŋ nāa̍ o̍ Chi̍i̍sū Ki̍li̍tī ni̍ŋ yɛ̍ , ŋ̄ cho̍ lɛ̍ o̍ māndā kālā ka̍lā bɛ̄ŋgu̍ sa̍wāa̍ o̍ bā le̍  .
48003026	Le̍la̍ŋ , nya̍ ku̍ndā wānāā lāāla᷄ŋnda̍ Kāle̍e̍sīā , chūāūwāa̍ Mɛ̄lɛ̄ka̍a̍ nya̍ chō ni᷅ŋ ni̍ kāni̍ fo̍ndōle̍ , le̍ mɛ̄ɛ̍ nya̍ tīīnda̍ŋ Chi̍i̍sū Ki̍li̍tī yɛ̍  .
48003027	Ndu̍yɛ̍ yīŋɔ̄ɔ̄ nda̍ nya̍ ni᷅ŋ ho̍ō wo̍ , lā chō ni᷅ŋ o̍ dīōm pīlɔ̍ɔ̍ ni᷄ŋ nya̍ Ki̍li̍tī wa̍ā . Ndu̍yɛ̍ ka̍a̍ Ki̍li̍tīo̍o̍ ndu̍ nya̍ nɔ̄ ni᷅ŋ ni̍  .
48003028	Le̍la̍ŋ , wānā wa̍ Chu̍ūnɔ̄ , wa᷅ Chu̍ūnɔ̄ le̍ , wa̍ chɛ᷅ , wa᷅ chɛ̄ le̍ , ndu̍yɛ̍ wānā pɔ̍nɔ̍ ni̍ , wānā la̍nɔ̍ ni̍ , yɛ̍ yɛ̍ o̍ yɛ̍ yɛ̍ cho̍ lɛ̍ nya̍ tɛ̄ɛ̄ŋ te̍ . Ha̍a̍a̍ mi̍ lā wā o̍ dīōm pīlɔ̍ɔ̍ ni᷄ŋ nya̍ Chi̍i̍sū Ki̍li̍tī wa̍ā , wānāā pīlɛ̍ kpe̍ nya̍ chō ni᷅ŋ ni̍  .
48003029	Ndu̍yɛ̍ wānāa̍ Ki̍li̍tīa̍a̍ nya̍ chō ni̍ . Tē lā wa̍ yɛ̄ wānāa̍ Ki̍li̍tīa̍a̍ pɛ̍ , mɛ̄ɛ̍ nya̍ bɛ̍ɛ̍ o̍ pūlāle̍ E̍bīlāha᷅mnde̍ŋ chōo̍ nya̍ fūla̍ ni̍ . Le̍ sa̍bōo̍ ho̍ō , Mɛ̄lɛ̄ka̍ chō nya̍ nyɛ̄ o̍ chu̍e̍l E̍bīlāha᷅m būŋgɛ̄i̍ yo̍ kē  .
48004001	I̍ chɔ̍ɔ̍lū wɔ̍ nya̍ sūɛ̍i̍ ka̍lɛ̄i̍ chɔ̄m . Ī chō ko̍ mɛ̄ɛ̍ wāŋndo̍ vīālū nu̍a̍ā pōo̍ yɛ̍ , ndu̍yɛ̍ māā po̍ ndɔ̄ ko̍ŋ ndu̍ cho̍ hūnɔ̄ɔ̄ nyɛ̄m ndɔ᷄ŋ lōō ni̍ . Kɛ̍ , ō wa̍ dɔ̍ɔ̍ le̍nde̍ māā ndu̍ kpe̍e̍kpe̍i̍ nɔ̍ nyɛ᷄m fi̍nyā ndɔ̄ŋ mu̍ŋ ni̍ , kɛ̍ tē ō chō wɔ̄ pɛ̍ chu̍a̍a̍mbɔ̄ , ā me᷅l ndu̍ mu̍ŋ o̍ bā le̍ . Ndu̍yɛ̍ a̍ bōōndi̍i̍ ke̍ŋ , mɛ̄ɛ̍ chīɔ̍ɔ̍ wā nu̍a̍ā ō ve᷅ a̍ bā ndɔ̄ le̍ yɛ̍ , le̍nde̍ ko̍ni̍ o̍ wa᷅ ni̍  .
48004002	Ndu̍yɛ̍ tē ō chō wɔ̄ pɛ̍ chu̍a̍a̍mbɔ̄ , mɛ̄ɛ̍ mbō wa̍ ŋ̄wāŋ o̍ bā bɛ̄ŋgu̍ mā mānda̍ ndu̍ . Ndu̍yɛ̍ nyɛ̄m mu᷅ŋ ŋ̄ wa̍ bɛ̍ɛ̍ hu̍nɔ̄ɔ̄ wā mīāl ndɔ̍ , kɛ̍ bōōndi̍i̍ o̍ cho̍ wɔ̄ ke̍ŋ chu̍a̍a̍mbɔ̄ ve̍ , mɛ̄ɛ̍ mī ŋ̄ wa̍ wɔ̄ ŋ̄wāŋ o̍ bā . Ŋ̄ lō nda̍ o̍ bā , ha̍a̍a̍ mī bōōndi̍i̍ fi̍nyā ndɔ̄ ye̍e̍ma̍ le̍ mī ŋ̄ wa̍ ni̍ko̍ mi̍āl ndɔ̄ ve̍ ī fūūlu̍u̍  .
48004003	Le̍nde̍ na̍a̍ ŋ̄ wa̍ ni̍ . Bōōndi̍i̍ na̍a̍ ŋ̍ si̍na̍ wɔ̍ to᷅nya̍a̍ a̍ Mɛ̄lɛ̄ka̍ o̍kɔ̄ɔ̄ le̍ ve̍ ŋ̄ wa̍ māwāā o̍ chɛ̄le̍ŋ ni᷄ŋ nyi̍nāā wɔ̄ɔ̍ŋnda̍ o̍ bā bɛ̄ŋgu̍ , nyi̍nāā wɔ̄ɔ̍ŋāā chi̍e̍ēŋndo̍ ho̍ō chō o̍ bā bɛ̄ŋgu̍ wa̍  .
48004004	Kɛ̍ mɛ̄ɛ̍ bōōndi̍i̍ Mɛ̄lɛ̄ka̍ pi̍la̍ bɛ̍ɛ̍ndi̍a̍a̍ ve̍ ī fūūlu̍u̍ , mbo̍ yɔ̄ŋ Po̍ ndɔ̄ɔ̍ . Mi̍ Po̍ ndɔ̄ɔ̍ ho̍ō kēēkū wānā la̍nɔ̍ɔ̍ o̍ īpūlu̍ mbo̍ vīālū ndu̍ . Mɛ̄ɛ̍ nda̍ vēlū ndu̍ , mbo̍ chūā sāwāla̍ māChu̍ūla̍ŋ kpe̍e̍kpe̍i̍ . Le̍ sa̍bū Mɛ̄lɛ̄ka̍ yɔ᷄ŋ ndu̍ wo̍ cho̍ ni̍ , māā le̍ mbō hu᷄ŋ ba̍ŋā wānāa̍ cho̍ ma̍ dūāū tīīnda᷄ŋ ndāa̍ o̍ sāwāla̍ŋ chūa̍a̍ ni᷄ŋ , le̍ mā wa̍ wānāā sa̍kpō Mɛ̄lɛ̄ka̍ o̍ hɔ̄l la̍ . Ō hīŋ le̍ mbō bāŋa̍ nda̍ , ndu̍yɛ̍ o̍ ko̍ŋ , mī Mɛ̄lɛ̄ka̍ sīīŋgu̍u̍ nda̍ chūāūwāā ndɔ̄ . Kɛ̍ mɛ̄ɛ̍ bōōndi̍i̍ Mɛ̄lɛ̄ka̍ pi̍la̍ bɛ̍ɛ̍ndi̍a̍a̍ ve̍ ī fūūlu̍u̍ , mbo̍ yɔ̄ŋ Po̍ ndɔ̄ɔ̍ . Mi̍ Po̍ ndɔ̄ɔ̍ ho̍ō kēēkū wānā la̍nɔ̍ɔ̍ o̍ īpūlu̍ mbo̍ vīālū ndu̍ . Mɛ̄ɛ̍ nda̍ vēlū ndu̍ , mbo̍ chūā sāwāla̍ māChu̍ūla̍ŋ kpe̍e̍kpe̍i̍ . Le̍ sa̍bū Mɛ̄lɛ̄ka̍ yɔ᷄ŋ ndu̍ wo̍ cho̍ ni̍ , māā le̍ mbō hu᷄ŋ ba̍ŋā wānāa̍ cho̍ ma̍ dūāū tīīnda᷄ŋ ndāa̍ o̍ sāwāla̍ŋ chūa̍a̍ ni᷄ŋ , le̍ mā wa̍ wānāā sa̍kpō Mɛ̄lɛ̄ka̍ o̍ hɔ̄l la̍ . Ō hīŋ le̍ mbō bāŋa̍ nda̍ , ndu̍yɛ̍ o̍ ko̍ŋ , mī Mɛ̄lɛ̄ka̍ sīīŋgu̍u̍ nda̍ chūāūwāā ndɔ̄ .
48004005	
48004006	O̍ ko̍ŋ kɔ̍ɔ̍lī , mbo̍ tōsā mi̍ Nyi̍nā ndɔ̄ɔ̍ tūāl nya̍ kɔ̄ɔ̄lī , ndu̍ yɔ̍nūŋ māā Po̍ ndɔ̄ɔ̍ Chi̍i̍sū Nyi̍na̍ ndɔ̄ɔ̍ ni̍ . Le̍ mɛ̄ɛ̍ nya̍ chō chūāūwāā ndūa̍a̍ yɛ̍ , o̍ to̍sa̍ he̍ī ni̍ . Ndu̍yɛ̍ Nyi̍nā ndɔ̄ ko̍ŋ to̍sā ni̍ , mī ŋ̄ vēēlū Mɛ̍lɛ̄ka̍ āā , “ Kɛ̄kɛ̍ , Fi̍nyā nāa̍ . ”
48004007	Le̍ sa̍bōo̍ ho̍ō , lā cho̍ lɛ̍ lāchɛ̄ nyi̍nāā wɔ̄ɔ̍ŋnda̍ o̍ bā bɛ̄ŋgu̍ le̍ . Chūāūwāa̍ Mɛ̄lɛ̄ka̍a̍ nya̍ chō ni᷅ŋ ni̍ . Tē lā wa̍ yɛ̄ chūāūwāā ndūa̍a̍ pɛ̍ , mɛ̄ɛ̍ nyɛ̄ o̍ nyɛ̄ o̍ kɛ̍si̍ le̍ chūāūwāā ndūa̍a̍ nya̍ cho̍ hūnɔ̄ɔ̄ mu̍ŋ nɔ̄ ni̍  .
48004008	Bōōndi̍i̍ nya̍ a̍a̍ si̍na̍ wɔ̍ Mɛ̍lɛ̄ka̍ le̍ ve̍ , lā wa̍ māwāā chīa̍a̍ nyi̍nāā wɔ̄ɔ̍ŋnda̍ o̍ bā bɛ̄ŋgu̍ , mī lā vēēlū nda̍ mɛ̄lɛ̄ka̍ la̍ŋ  .
48004009	Kɛ̍ , pɛ̄ŋgo̍o̍ ho̍ō ni᷅ŋ lā sīnā Mɛ̍lɛ̄ka̍ wa̍la̍ŋ , bɔ̄ɔ̍le̍ Mɛ̄lɛ̄ka̍ sīnā ni᷅ŋ nya̍ . Le̍la̍ŋ , yēēmɛ̍i̍ yɛ̄ɛ̍nɛ̍ nya̍ chō yɛ̄ vɛ̄lɛ̄ le̍ mīīŋgōo̍ nyi̍nāā wɔ̄ɔ̍ŋāā kāŋ o̍ bā ? Kpāāyā o̍ kpāāyā ā nɔ̍ le̍ mā tōsa̍l nya̍ nyɛ̄ o̍ nyɛ̄ kɛ̄ndɛ̄ le̍ . Nyɛ̄ o̍ nyɛ̄ cho̍ mā ke̍ nya̍ ndu̍ le̍ . Lā mi̍i̍ŋgū lɛ̄ sīmnɔ᷄ŋ nda̍ o̍ bā lāchɛ̄ le̍  .
48004010	Lā nɔ̄ pālɛ̍i̍ ī pūm , a̍ pāŋgo̍ŋ ŋ̄ pūm , a̍ te̍le̍ŋnda̍ŋ lā pūm o̍ wɔ̄sīo̍o̍ ni᷄ŋ kpɛ̍ kpɛ̍ . Sɔ̄ɔ̍ŋ nya̍ tōsā bo̍o̍ndu̍ŋ mu̍ŋ ndo̍ŋ ŋ̄ chō . Ŋ̄ nya̍ to̍sā bo̍o̍ndu̍ŋ mu̍ŋ te̍ wo̍ŋ ŋ̄ chō  .
48004011	Sɔ̄ɔ̍ŋ nya̍ chō mu᷅ŋ tōsāa̍ wo̍ŋ , I̍ bu̍u̍la̍ŋ a̍ nya̍ ta̍u̍ ta̍u̍ . Lā to̍sā a̍ sa̍bū mī wa̍li̍ ya̍ I̍ to̍sa̍ nya̍ tɛ̄ɛ̄ŋ ndo̍ ō tāmbu̍ŋ fo̍ndō fu̍u̍ le̍  .
48004012	Chāāŋāā nīāā wa̍nāā lāāla᷄ŋnda̍ , I̍ cho̍ nya̍ nyɔ̄ɔ̄lōo̍ a̍ yāndi̍i̍ . I̍ ma̍l ka̍ā māChu̍ūwo̍ , mi̍ wa᷅ ni᷅ŋ mɛ̄ɛ̍ nya̍ wānāa̍ cho̍ a̍ Chu̍ū le̍ wa̍ ā chō yɛ̍ . Lā tōsa̍ mɛ̄ɛ̍ yā I̍ to̍sa̍ nu̍a̍ā yɛ̍ . Īsɔ̄ɔ̍ o̍ īsɔ̄ɔ̍ wɔ̍ɔ̍ŋ lā tōsa̍ wɔ̍ a̍ ya̍ le̍ pi᷅lɛ̍ le̍  .
48004013	Nya̍ pi̍la̍ lā sīnā māā wā ya̍ I̍ wa̍ a̍ nāa̍ nya̍ tɛ̄ɛ̄ŋ ndo̍ , nyɛ̄ ko᷄ŋ to̍sa̍ ni̍ mi̍ I̍ sɔ̍lā fo̍ndāa̍ , mi̍ I̍ di̍mūl nya̍ Yōōŋgū Kɛ̄ndɛ̍ Mɛ̄lɛ̄ka̍a̍ o̍ tāse̍la̍ ndɔ̄ ko̍ŋ  .
48004014	Ndu̍yɛ̍ mi̍ nāā ya̍ I̍ na̍a̍ ko̍ŋ ndo̍ chūū nya̍ dɛ̍nɛ̍la̍ pa̍lāālā fāŋgā . Kɛ̍ o̍ ko̍ŋ ni̍ŋ kpo̍u̍ , lā bīi̍ ya̍ bīyɔ̄ɔ̄ wɔ̄ɔ̍ŋ te̍ , kɛ̄lɛ̄ŋgāā ni᷅ŋ te̍ mī lā ma᷄l la̍ . Mi̍ lā bīī ya̍ kpe̍e̍kpe̍i̍ o̍ kɛ̍ndɛ̄ nu̍a̍ā ŋ̄ yɔ̄ŋ āā , ki̍i̍la̍nɔ̍ Mɛ̄lɛ̄ka̍a̍ ya̍ cho̍ ni̍ . Mi̍ lā bīī ya̍ kpe̍e̍kpe̍i̍ , mɛ̄ɛ̍ nya̍ bīī Chi̍i̍sū Ki̍li̍tī pi̍la̍ yɛ̍  .
48004015	Kɔ̄l kɛ̄ndɔ̄ɔ̍ ō wa̍ nya̍ ni᷄ŋ ta̍u̍ bo̍o̍ndi̍i̍ ke̍ŋ . Vɛ᷅ ni᷅ŋ lā cho̍ lɛ̍ a̍ kɔ̄l kɛ̄ndɛ̄ le̍nde̍ le̍ ? Lā wa̍ ā bɛ̄ɛ̄ndīa̍ŋ bo̍o̍ndi̍i̍ ke̍ŋ le̍ nyɛ̄ o̍ nyɛ̄ tōsā le̍ ya̍ . Te̍ ndi̍ i̍i̍ yɔ̍nūŋ pɛ̍ , ndu̍ o̍o̍ wa̍ bɛ̍ɛ̍ āā wāŋndo̍ hɔ̄ltē ndɔ̄le̍ ndu̍ pi̍la̍ le̍ŋ ni̍ ndu̍ o̍o̍ ka̍lā ma̍ka̍lāā le̍ŋ po̍ mī ndu̍ o̍o̍ ke̍ ya̍  .
48004016	Kɛ̍ , pɛ̄ŋgo̍o̍ ho̍ō ni᷅ŋ lā chu̍a̍ ya̍ ni᷅ŋ māā ya̍a̍mɔ̍ɔ̍ nyā le̍ mɛ̄ɛ̍ ya̍ I̍ cho̍ nya̍ tōnya̍a̍ dīmūllo̍ yɛ̍  .
48004017	Ndu̍yɛ̍ wānāa̍ cho̍ ka̍ŋ ki̍ndīo̍o̍ le̍ mā māŋga̍la̍ Yōōŋgū Kɛ̄ndɛ̍ Mɛ̄lɛ̄ka̍a̍ a̍ Chi̍i̍sū Ki̍li̍tī o̍kɔ̄ɔ̄ wa̍ , ā chō kīndīo̍o̍ kpe̍e̍kpe̍i̍ le̍ mā mūli̍ nya̍ kūmbū ndāa̍ . Kɛ̍ ndu̍yɛ̍ yīya᷄ŋ nda̍ nɔ̄ ni᷄ŋ a̍ nya̍ o̍kɔ̄ɔ̄ wo̍ ō cho̍ yi̍ya᷄ŋ kɛ̍ndɛ̄ le̍ . Yēēmɛ̍i̍ ko̍ nda̍ yēēma̍ le̍ mā fāŋa̍ nya̍ ya̍ o̍ ŋ̄dīāl ni̍ , le̍ Hāli̍ kpe̍ŋ mī lā dɔ̄ū kɔ̄llo̍ o̍ nda̍ lo̍  .
48004018	Ō cho̍ su̍ɛ̍i̍ wɔ̍ɔ̍ŋ le̍ mī lā dɔ̄ū kɔ̄llo̍ o̍ wāŋndā chīe̍e̍ya̍ lo̍ le̍ , tē ō chō pɛ̍ le̍ sa̍bū kɛ̄ndɛ̄ . Kɛ̍ ō ve᷅ ma̍va̍ā māā lɔ̍ɔ̍ ya̍ I̍ wa᷅ nya̍ tɛ̄ɛ̄ŋ ndo̍ ko̍ni̍ le̍ nya̍ tōsā he̍ī le̍ , kɛ̍ tē I̍ fa̍ŋa̍ŋ pɛ̍ lā ma᷄l te̍  .
48004019	I̍ di̍mūl lɔ̍ nya̍ he̍ī chāa̍ŋāā nīāā ka̍a̍lāa̍ , mɛ̄ɛ̍ nyɛ̄ nɛ̄īyāa̍ ō wā wa̍nā la̍nɔ̍ɔ̍ chōo̍ nu̍a̍ā o̍ vīōlɔ̄ɔ̍ , kɛ̍ mbō lo̍ bīūwɔ᷄ŋndo̍ ha̍a̍a̍ mbō lo̍ o̍ ko̍ŋ mbō vēlū chūā ndɔ̄ɔ̍ yɛ̍ , le̍nde̍ nyɛ̄ nɛ̄īyāa̍ chō vɛ̄lɛ̄ ya̍ chōo̍ le̍ nya̍ ni̍ . I̍ cho̍ lō ndu̍ bīūwɔ᷄ŋndo̍ ha̍a̍a̍ mbō lo̍ o̍ ko̍ŋ mī lā chu̍a̍ ka̍ālā Chi̍i̍sū Ki̍li̍tīla̍ŋ  .
48004020	Māā I̍ wa̍ ko̍ nya̍ tɛ̄ɛ̄ŋ su̍ŋ su̍ŋ , le̍ mī ya̍ i̍i̍ cha̍a̍ nya̍ sūɛ̍i̍ ka̍lɛ̄i̍ chɔ̄m . Kɔ̄l nūu̍ chō ō lāāsīa̍ŋ ha̍a̍a̍ I̍ si̍nā mɛ̄ɛ̍ o̍ mɛ̄ɛ̍ ya̍ I̍ yɔ᷅ŋ te̍  .
48004021	Nya̍ yi̍ya̍ŋ ha̍ā māā lā nɔ̄lā mī lā chu̍a̍ sāwāla̍ Mɛ̄lɛ̄ka̍la̍ŋ o̍ kpāāya̍ nya̍ pi̍la̍a̍ ni᷄ŋ , le̍ mī lā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l la̍ , I̍ nyu̍nā wɔ̍ nya̍ . Nyɛ̍ cho̍ ō pōōnyīāā o̍ Yāu̍la̍ Sāwāla̍ Mɛ̄lɛ̄ka̍la̍ŋ ni᷄ŋ ndo̍ lā sīnā pa̍ ndu̍ pɛ̄ŋgu̍ wa̍la̍ŋ ?
48004022	O̍ yāu̍la̍ la̍ŋ ni᷄ŋ i̍ cho̍ ī pōōnyīāā a̍ pūa̍a̍ ŋi̍ɔ̍ɔ̍ŋāa̍ E̍bīlāha᷅mnda̍ o̍kɔ̄ɔ̄ ni̍ . Ō pīlɔ̍ɔ̄ nda̍ chūā chɛ̍ wa̍ ndu̍ o̍ bā wo̍ ve̍lū ndu̍ ni̍ , mā vēēlū chu̍ā chɛ̄ kōŋ āā , Ha̍kāā . Pōo̍ ō pīlɔ̍ɔ̄ yɛ̄ nda̍ Se̍lūā . Ndu̍ ndu̍ ve̍ chɛ̍ le̍  .
48004023	Po̍ o̍ ve̍lū nda̍ chūā chīɔ̍ɔ̍ wo̍ ndu̍ vi̍lu̍ŋ māā ō pīlɔ̍ɔ̄ le̍ . Ndu̍ ndu̍ , mɛ̄ɛ̍ nda̍ chūā yo᷄l yɔ̍ŋāa̍ nu̍a̍ā mā vēlū wāŋndo̍ yɛ̍ , le̍nde̍ nda̍ vēlū ndu̍ ni̍ . Kɛ̍ , po̍ nda̍ vēlū nda̍ la̍a̍ ndɔ̄ ba̍ŋa᷄ŋndo̍ wo̍ , ndu̍ ndu̍ ō wa̍ fɛ̍ɛ̍ŋ o̍ chu̍a̍na᷄ŋ i̍bu̍ŋgā . Mɛ̄lɛ̄ka̍ chūe̍l fɛ̍ɛ̍ŋ E̍bīlāha᷅m bu̍ŋgɛ̄i̍ le̍ vīōlɔ᷄ŋ ndɔ̄ɔ̍  .
48004024	Nyɛ̍ yɔ̍nu̍ŋ a̍ wāŋ lāāndūāā ŋīɔ̍ɔ̍ŋnda̍ ha̍ā wo̍ ō yīŋgi̍la̍ . Ndu̍yɛ̍ ō nɔ̄lā mbō pɛ̄ɛ̄ku̍ na̍a̍ a̍ kpe̍ma̍la̍ ti̍ɔ̍ɔ̍ŋ ndā Mɛ̄lɛ̄ka̍ yīi̍ sīndɛ̄ nda̍ ŋ̄wāŋndā chīe̍e̍ la̍ŋ o̍kɔ̄ɔ̄ . Chūā chīɔ̍ɔ̍ ho̍ō , ndu̍ yɔ̍nūŋ māā Ha̍kāā ni̍ , vēla᷅ŋ ndɔ̄ɔ̍ ndu̍ cho̍ māā kpe̍ma̍ Mɛ̄lɛ̄ka̍ yīi̍ nda̍ Chu̍ūwa̍ , mbo̍ kē nda̍ sāwāla̍ ndɔ̄la̍ŋ o̍ Pēmbīī Sa̍a̍nāīve̍ chōo̍ wo̍ ni̍ . Chūāūwāā chūa̍a̍ ho̍ō vēlū wa̍ bɛ̍ɛ̍ , chīa̍a̍ ko̍ni̍ nda̍ wa̍ ni̍ . Ko̍ŋ bɛ̍ɛ̍ vēla᷅ŋ ndɔ̄ɔ̍ cho̍ a̍ wānāa̍ chu̍ā sa̍wāla̍ Mɛ̄lɛ̄ka̍la̍ŋ nda̍ ni̍ , a̍ dīmi̍ māā tē ā chu̍a̍ la̍ŋ pɛ̍ ā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l la̍ . Nda̍ bɛ̍ɛ̍ chīa̍a̍ nda̍ chō ni̍  .
48004025	Ndu̍yɛ̍ Ha̍kāā o̍ ve̍la᷅ŋ ho̍ō a̍ kpe̍ma̍ Mɛ̄lɛ̄ka̍ yīi̍ o̍ Pēmbīī Sa̍a̍nāīve̍ chōo̍ o̍ lɛ̄ŋndē Ālu̍e̍e̍bīāāle̍ŋ ni᷄ŋ ndo̍ , vēla᷅ŋ ndɔ̄ɔ̍ ndu̍ cho̍ vɛ̄lɛ̄ a̍ Chūlu̍sɛ̄lɛ̄m na̍a̍ ŋ̄ nɔ̄ pɛ̄ŋgo̍o̍ ho̍ō wo̍ ni̍ . Mɛ̄ɛ̍ Ha̍kāā nda̍ chūāūwāā ndūa̍a̍ wa̍ chīa̍a̍ yɛ̍ le̍nde̍ wāŋnda̍ Chūlu̍sɛ̄lɛ̄m a̍ cho̍ chīa̍a̍ ni̍  .
48004026	Chu̍a̍ ve̍ ho̍ō chɛ̄ le̍ wo̍ , ndu̍ yɔ̍nūŋ māā Se̍lūā ni̍ , vēla᷅ŋ ndɔ̄ɔ̍ cho̍ chi̍e̍e̍ kpe̍e̍kpe̍i̍ Mɛ̄lɛ̄ka̍a̍ ni̍ , ndu̍ yɔ̍nūŋ māā Chūlu̍sɛ̄lɛ̄m chōo̍ cho̍o̍ ni̍ . Wāŋnda̍ chi̍e̍e̍ ko̍ŋ ni᷄ŋ nda̍ nda̍ cho̍ o̍ lēchɛ̄ ni᷄ŋ te̍ , kāni̍ fu̍u̍le̍ , nda̍ nda̍ o̍ Ki̍li̍tī ni̍ŋ nda̍ dɔ̄ū tīīnda᷄ŋ ndāa̍ ni̍ . O̍ ko̍ŋ , mi̍ Mɛ̄lɛ̄ka̍ sīīŋgūū nda̍ wānāā sa̍kpō Mɛ̍lɛ̄ka̍ o̍ hɔ̄l . Chūlu̍sɛ̄lɛ̄m ndo̍ ho̍ō ndu̍ cho̍ māchūāā māā kālā na̍a̍  .
48004027	Dīōmnda̍ŋ lā chō lā pōōnyīāā o̍ Yāu̍ Mɛ̄lɛ̄ka̍a̍ ni᷄ŋ a̍ Chūlu̍sɛ̄lɛ̄m ndo̍ ho̍ō o̍kɔ̄ɔ̄ . Mi̍ Yāu̍ Mɛ̄lɛ̄ka̍a̍ dīmī dīōmnda̍ŋ nda᷅ŋ a̍ ndu̍ o̍kɔ̄ɔ̄ āā ,  “ Nūm wānā la̍nɔ̍ vi̍lu̍ ho̍ō le̍ wo̍ , wa̍ a̍ kɔ̄l kɛ̄ndɛ̄ . A̍ chu̍e̍ yo᷄l mī pūli̍i̍ vi̍a̍lāā ī nɛ̄i̍ nu̍m te̍ , kɛ̍ wa̍nu̍ŋ a̍ kɔ̄l kɛ̄ndɛ̄ bu̍tē . Ma̍m cho̍o̍ cho̍o̍ a̍ kɔ̄l kɛ̄ndɔ̄ɔ̍ . Kāni̍ fo̍ndōle̍ , nūm nda̍ kɛ̄ɛ̍ ho̍ō wo̍ ā chō hūnɔ̄ɔ̄ chūāūwa̍ nɔ̄mbō hīōū chu̍a̍ cho̍nu᷄ŋ ho̍ō nda̍ pɔ̍nɔ̍ ndɔ̄ , ā kɛ̄ɛ̍ ndu̍ le̍ wo̍ . ”
48004028	Mi̍ Mɛ̄lɛ̄ka̍ tōsā mɛ̄ɛ̍ o̍ chu̍e̍l E̍bīlāha᷅m būŋgɛ̄i̍ yɛ̍ . Mbo̍ tōsā mi̍ E̍bīlāha᷅m vi̍a̍lū pōo̍ nda̍ Se̍lūā , ndu̍ yɔ̍nūŋ māā Āa̍se̍ ni̍ . Mī di̍mu̍l nya̍ chāāŋāā nīāā wa̍nāā lāāla᷄ŋnda̍ , le̍nde̍ nya̍ bɛ̍ɛ̍ nya̍ sīmnu᷄ŋ chu̍a̍u̍wāā Mɛ̄lɛ̄ka̍ ni̍ . Kāni̍ fo̍ndōle̍ , le̍nde̍ Mɛ̄lɛ̄ka̍ chu̍a̍ būŋgɛ̄i̍ ni̍ māā ī chō yɔ̄nɔ᷄ŋ  .
48004029	Ndu̍yɛ̍ mi̍ ī yɔ̄nu᷄ŋ a̍ bōōndi̍i̍ ke̍ŋ , mi̍ po̍ E̍bīlāha᷅m ve̍lū nda̍ Ha̍kāā wo̍ , ō tūsī nyɛ̄ pālāa̍ po̍ Nyi̍na̍ Mɛ̄lɛ̄ka̍a̍ tōsa̍ mi̍ E̍bīlāha᷅m nda̍ Se̍lūā a̍ vi̍a̍lū wo̍ chōo̍ . Le̍nde̍ ko̍ i̍ cho̍ hāū yɔ̍nɔ᷄ŋndo̍ ni̍ . Wānāa̍ dɔ̍ū tīīnda᷄ŋ ndāa̍ o̍ sāwāa̍ chūa̍a̍ ni᷄ŋ su̍e̍e̍ , le̍ mī nda̍ pi̍la̍ sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l la̍ , ā chō hāū wa̍nāa̍ dɔ̍ū tīīnda᷄ŋ ndāa̍ o̍ Chi̍i̍sū Ki̍li̍tī ni̍ŋ le̍ mī Mɛ̄lɛ̄ka̍ pi̍la̍ si̍i̍ŋgu̍u̍ nda̍ wānāā sa̍kpō wa̍ , nyɛ̄ pālāa̍ tūsīo̍o̍ chōo̍ ni̍  .
48004030	Mi̍ Yāu̍ Mɛ̄lɛ̄ka̍a̍ dīmī āā , “ To̍u̍ chu̍ā chīɔ̍ɔ̍ nda̍ po̍ ndɔ̄ɔ̍ ā kɔ̍ . Ā kɔ̍ , kāni̍ fo̍ndōle̍ , chūā chīɔ̍ɔ̍ po̍ ndɔ̄ɔ̍ , ō nɔ̍ mbō lōo̍ nyɛ᷄m fi̍nyā ndɔ᷄ŋ te̍ . La̍nɔ̍ cho̍ chɛ᷅ le̍ wo̍ , po̍ ndɔ̄ɔ̍ ndu̍ nɔ̍ mbō lōo̍ nyɛ᷄m fi̍nyā ndɔ᷄ŋ ni̍ . ”
48004031	Le̍la̍ŋ chāāŋāā nīāā , na̍a̍ na̍a̍ ŋ̄ cho̍ chu̍a̍u̍wāā wānā la̍nɔ̍ chi̍ɔ̍ɔ̍ ho̍ō le̍ . Ŋ̄ nɔ̍ lɛ̍ mī ŋ̄ tīīnda̍ŋ sa̍wāla̍ŋ chūa̍a̍ le̍ wāa̍ wānāā sa̍kpō Mɛ̄lɛ̄ka̍ o̍ hɔ̄l te̍ . Wānā la̍nɔ̍ cho̍ chɛ̍ le̍ wo̍ chūāūwāā ndūa̍a̍ na̍a̍ ŋ̄ chō ni̍ . Mɛ̄lɛ̄ka̍ sīīŋgu̍u̍ na̍a̍ wānāā sa̍kpō ndu̍ pi̍la̍ o̍ hɔ̄l le̍ mɛ̄ɛ̍ na̍a̍ ŋ̄ tīīnda̍ŋ Chi̍i̍sū Ki̍li̍tī yɛ̍  .
48005001	Tīīnda᷄ŋ na̍a̍ ŋ̄ dūāū o̍ sāwāla̍ŋ chūa̍a̍ ni᷄ŋ le̍ sīmnɔ᷄ŋndo̍ wānāā sa̍kpō a̍ bānāā Mɛ̄lɛ̄ka̍ o̍ hɔ̄l lo̍ , Ki̍li̍tī ba̍ŋa̍ na̍a̍ o̍ chɛ̄lē lēŋ ni᷄ŋ . Le̍la̍ŋ ā bāŋa᷄ŋnda̍ na̍a̍ ŋ̄ chō ni᷅ŋ ni̍ . Ndu̍yɛ̍ bāŋā Chi̍i̍sū ba̍ŋa̍ nya̍ mbo̍ sōli̍ nya̍ o̍ tīīnda᷄ŋ lāsāwāa̍ ho̍ō ni᷄ŋ ndo̍ , lā si᷄m o̍ bā kōŋ chōo̍ nyɛ̍ kɛ̄ndɛ̄ yi̍ . Lā chɛ᷅l mī wānā o̍ wānā to̍sa̍ mī lā mīīŋgu̍ lɛ̄ o̍ chɛ̄lē lēŋ ni᷄ŋ , sa̍wāla̍ŋ tīīnda᷄ŋndo̍ le̍ sīmnɔ᷄ŋndo̍ wānāā sa̍kpō Mɛ̄lɛ̄ka̍ o̍ hɔ̄l te̍  .
48005002	Lā kɛ̄si̍ŋ nyɛ᷅ ya̍ I̍ cho̍ nya̍ ho̍ō dīmūllo̍ wo̍ o̍ kɔ̄l nyɛ̄ kɛ̄ndɛ̄ kɛ̍ndɛ̍ī . Ya̍ Pɔ̍ɔ̄ mī di̍mu̍l nya̍ , tē lā chɛ᷄l pɛ̍ mā hīvi̍ nya̍ o̍ chīɛ̄ī kɔ̄ɔ̄lī , māā le̍ mī lā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l pɛ̍ , mɛ̄ɛ̍ chɔ̄mndo̍ nya̍ chɔ᷄m ko̍ŋ ni̍ māā nyɛ̄ o̍ nyɛ̄ Ki̍li̍tī to̍sa̍l nya̍ ō sīmnu᷄ŋ nyɛ᷅ fo̍ndō fu̍u̍  .
48005003	I̍ chɔ̍ɔ̍lū wɔ̍ vɛ̄lɛ̄ nya̍ sīlā . Wāna̍ chɛ̍l pɛ̍ mā hīvi̍ ndu̍ o̍ chīɛ̄ī kɔ̄ɔ̄lī le̍ sīmnɔ᷄ŋndo̍ wānā sa̍kpō Mɛ̄lɛ̄ka̍ o̍ hɔ̄l pɛ̍ , mɛ̄ɛ̍ wānā ko̍ŋ , ō nɔ̄ kūēē mbō chu̍a̍ ni̍ko̍ sa̍wāla̍ māChu̍ūla̍ŋ mɛ̄ɛ̍ la̍ cho̍ fa̍ū le̍ mbō sīmnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l  .
48005004	Nya̍ wānāa̍ nɔ̍ o̍ kɔ̄l māā le̍ mɛ̄ɛ̍ nya̍ chūā sa̍wāla̍ŋ yɛ̍ māā le̍la̍ŋ lā nɔ̄lā mī lā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l la̍ , lā sīna̍ pɛ̍ŋgu̍ māā lā fāŋa̍ nya̍ pi̍la̍ Ki̍li̍tī o̍ ŋ̄dīāl . Lā tōsa̍ Mɛ̄lɛ̄ka̍ to̍sāl lɛ̍ nya̍ kɛ̄ndɛ̄i̍ le̍  .
48005005	Kɛ̍ na̍a̍ na̍a̍ , Chi̍i̍sū Ki̍li̍ti̍ na̍a̍ ŋ̄ tīīnda̍ŋ ni̍ . Le̍ he̍ī Nyi̍na̍ Mɛ̄lɛ̄ka̍a̍ ndu̍ ke᷅ na̍a̍ kpāāyāa̍ le̍ wāa̍ lēhɔ̄l o̍ nɛ̄ī le̍ mī Mɛ̄lɛ̄ka̍ pi̍la̍ si̍i̍ŋgu̍u̍ na̍a̍ wānāā sa̍kpō Mɛ̍lɛ̄ka̍ o̍ hɔ̄l ni̍  .
48005006	Ndu̍yɛ̍ tē ŋ̄ chō dīōm pīlɛ̍ a̍ Chi̍i̍sū Ki̍li̍tī pɛ̍ , ŋ̄ wa̍ a̍ hi̍vīāā , ŋ̄ wa᷅ ā hīvīāā le̍ , ko̍ŋ ndu̍ ve᷅ nyɛ᷅ o̍ nyɛ̄ le̍ . Sūɛ̍i̍ le̍bo᷅lle̍ ndi̍ ko̍ni̍ cho̍ Ki̍li̍ti̍ tīīnda᷄ŋndo̍ ni̍ . Ndu̍yɛ̍ kāālāa̍ chɔ᷅m ni̍ māā ŋ̄ tīīnda̍ŋ Ki̍li̍tī  .
48005007	Mi̍ nya̍ a̍a̍ ka̍ndū kɔ̄la̍ŋ nyɛ̄ kɛ̄ndɛ̄ kɛ̍ndɛ̍ī a̍ mɛ̄ɛ̍ nya̍ wa̍ Ki̍li̍ti̍ tīīnda᷄ŋ ndo̍ yɛ̍ . Kɛ̍ mi̍ lā chɛ̄l mi̍ wānā pu̍m tōsā mi̍ lā māl dīōmndā tōnya̍la̍ cho̍ a̍ Mɛ̄lɛ̄ka̍ o̍kɔ̄ɔ̄ la̍ŋ . Nya̍ a̍a̍ nɔ̍ mī nya̍ a̍a̍ to̍sa̍ le̍nde̍ le̍  .
48005008	Ā chō nya̍ pɛ̄ɛ̄kōo̍ māā mɛ̄ɛ̍ mā hīvi̍ nya̍ o̍ chīɛ̄ī kɔ̄ɔ̄lī mālāŋ nya̍ sīmnūŋ wa̍nāā sa̍kpō Mɛ̄lɛ̄ka̍ o̍ hɔ̄l . Kɛ̍ , wāna̍ ve̍e̍lu̍ nya̍ ho̍ō le̍ wāa̍ wānāā ndɔ̄ wo̍ , ndu̍ yɔ̍nūŋ māā Mɛ̄lɛ̄ka̍ ni̍ , ō cho̍ ndu̍ le̍ ve᷅m nda̍ māā ā pɛ̄ɛ̄ku̍ nya̍ pɛ̄ɛ̄kū wāā le̍nde̍ le̍  .
48005009	Ndu̍yɛ̍ pɛ̄ɛ̄kū lāchōōwā nda̍ hīŋ ho̍ō wo̍ chō kēlāa̍ nya̍ tɛ̄ɛ̄ŋ . Pɛ̄ɛ̄kōo̍ ho̍ō chō ko̍ mɛ̄ɛ̍ yi̍i̍sīi̍yo̍ ō chō nu̍a̍ā yɛ̍ . Nyɛ̄ pɔ̄mbɔ̄ bɛ̍ɛ̍ wāŋndo̍ dɔ̄ū ndu̍ o̍ kōlo̍ nda̍ tōsā bēe̍dīi̍yo̍ wo̍ ni᷄ŋ pɛ̍ , ō tīu̍ dɔ̍ɔ̍ lēni᷄ŋ kpo̍u̍ . Le̍nde̍ ki̍nɛ̍i̍ pɛ̄ɛ̄kū lāchōōwāa̍ ho̍ō chō nya̍ tīūwo̍ tɛ̄ɛ̄ŋ ni̍  .
48005010	Kɛ̍ ō wa̍ dɔ̍ɔ̍ le̍nde̍ ni̍ , I̍ nɔ̍ wɔ̄ lāāla᷄ŋndo̍ a̍ nya̍ . Ha̍a̍a̍ mi̍ ŋ̄ wā ā mɔ̄ɔ̄sa᷅ŋ na̍a̍ pi᷅lɛ̍ na̍a̍ Māsānɔ̄ɔ̍ Mɛ̄lɛ̄ka̍ wa̍ā , he̍ī ī ke̍ ya̍ lāāla᷄ŋndo̍ kpe̍e̍kpe̍i̍ māā lā chu̍ē ni̍ŋ yi̍ya᷄ŋ che᷅le̍ŋ mbō wa̍ yɛ̍ a̍ yīya᷄ŋ ya̍ I̍ nɔ̍ wo̍ le̍ . Ndu̍yɛ̍ I̍ si̍nā kpe̍e̍kpe̍i̍ māā wāna̍ cho̍ nya̍ pālāa̍ ho̍ō wo̍ , ō wa̍ wa̍nā bɛ̍ndu̍ , yɛ̄ɛ̄ le̍ nɛ̍ , Mɛ̄lɛ̄ka̍ chō ndu̍ nyɛ̄ pālāa̍ tūsī chōo̍ le̍ ko̍ŋ  .
48005011	Mī di̍mu̍l nya̍ chāāŋāā nīāā lāāla᷄ŋnda̍ , ya̍ I̍ nɔ̍lā mī pɛ̍ɛ̍ku̍ nya̍ pɛ̄ɛ̄kū wāā le̍nde̍ kpo̍so̍ŋ te̍ . Mī yɔ̍ŋ āā , mɛ̄ɛ̍ mā hīvi̍ nya̍ , māā ko̍ŋ to̍sā ni̍ mī lā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l , ke̍ŋ yɔ̍nūŋ ya̍ fɛ̍ɛ̍ŋ a̍ fɛ̍ɛ̍ŋ te̍ . Nāa̍ nya̍ kāndū si̍nā wa̍ , tē ya̍ i̍i̍ wa̍ wāŋnda̍ pɛ̄ɛ̄kū wāā le̍nde̍ pɛ̍ , mɛ̄ɛ̍ nda̍ a̍a̍ ve᷅ ya̍ nyɛ̄ pālāa̍ tūsīo̍o̍ chōo̍ le̍ wa᷅ . Tē ya̍ i̍i̍ wa̍ wāŋnda̍ dīmūllo̍ pɛ̍ māā mɛ̄ɛ̍ mā hīvi̍ nda̍ o̍ chīɛ̄ī kɔ̄ɔ̄lī , mɛ̄ɛ̍ dīo̍m Mɛ̄lɛ̄ka̍ ya̍ I̍ cho̍ wāŋnda̍ dīmūllo̍ a̍ pīɔ̍m Chi̍i̍sū vi᷅ o̍ yɔ̄m sīŋgāfīlāa̍ chōo̍ wo̍ , mɛ̄ɛ̍ ndu̍ o̍o̍ nɛ̍ī nda̍ le̍ wa᷅  .
48005012	Wānāa̍ cho̍ ka̍ŋ nya̍ pālāa̍ wa̍ , mbɔ̄ māā ā mɛ̍ɛ̍lū o̍ hīvī nda̍ hīvi̍ nda̍ o̍ chīɛ̄ī kɔ̄ɔ̄lī wo̍ ko̍ni̍ le̍ , ā hīo̍u̍ lāchi̍ , ā tɛ̄nda̍ vɛ̍lɛ̄ nda̍ pi̍la̍ bōōsīla̍ŋ  .
48005013	Kɛ̍ ndu̍yɛ̍ , nya̍ nya̍ , Mɛ̄lɛ̄ka̍ vēēlu̍ nya̍ le̍ mī lā wa̍ chūāūwāā ndɔ̄ . O̍ ko̍ŋ , lā ti̍i̍ndāŋ ndɛ̍ nya̍ pi̍la̍ māā sāwāla̍ nya̍ chūā la̍ŋ , māā ko̍ŋ te̍ to̍sā mī lā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l te̍ . Le̍ he̍ī , lā chō ni᷅ŋ ā bāŋa᷄ŋnda̍ . Kɛ̍ ō wa̍ bɛ̍ɛ̍ mī ī wa̍ le̍nde̍ ni̍ , ko̍ŋ ve᷅ ka᷅fɛ̍īla̍ŋ ka᷅fɛ̍ī le̍ mī lā mīīŋgu̍ nyɛ̄ wāna̍ chi̍e̍e̍yɛ̍i̍ ī dīmūl nya̍ le̍ tōsāa̍ wo̍ tōsā le̍ . Nyɛ̄ nya̍ nɔ̄ mī lā tōsa̍ o̍ pīŋī Mɛ̄lɛ̄ka̍ pīŋi̍ nya̍ wo̍ ni᷄ŋ ndo̍ ndu̍ cho̍ wāŋnda̍ kāālāa̍ ni̍ , mī lā chɔ᷄m ka̍a̍lāa̍ ho̍ō a̍ māāli̍āŋndo̍ vēllāa̍ vēllē  .
48005014	Kāni̍ fo̍ndōle̍ , nyɛ̄ o̍ nyɛ̄ sāwāla̍ Mɛ̄lɛ̄ka̍la̍ŋ lā dīmi̍ , ō chɛ᷄ŋ o̍ sūɛ̍i̍ pi᷅lɛ̍i̍ he̍ī ni᷅ŋ kpe̍ . Mbo̍ dīmī āā , “ Ka̍a̍la̍ cha̍a̍ŋ nūm wa᷅na̍ chi̍o̍o̍ mɛ̄ɛ̍ ŋ̄ kāāla̍ nūm pi̍la̍ yɛ̍ . ”
48005015	Lā mānda̍ŋ kāni̍ fo̍ndōle̍ , lā mɛ̄i̍ he̍ī tōsāa̍ mi̍ lā sāā sɔ̄ɔ̍ŋ tōsāa̍ māā lāvīsī . Vīsīa̍a̍ nda̍ nda̍ , kīsi̍ ki̍si̍āŋndo̍ mā bōōlu̍āŋ mā lūēīya᷅ŋ nyɛ̍ nɛ̄īyāa̍ . Le̍nde̍ nya̍ chō yɔ̄ŋu̍la᷅ŋndo̍ a̍ nyɛ̄ nɛ̄īyāa̍ lūēīya᷅ŋndo̍ ni̍ . Tē lā tōsa̍ le̍nde̍ pɛ̍ , mɛ̄ɛ̍ tɛ̄ɛ̄mba᷅ŋndo̍ ko̍ni̍ nya̍ chō vēllāa̍ vēllē ni̍  .
48005016	Nyɛ̄ ya̍ I̍ di̍mi̍ ko̍ŋ ndo̍ cho̍ ni̍ māā , lā ke̍ Nyi̍na̍ Mɛ̄lɛ̄ka̍a̍ fo̍ndāa̍ le̍ mbō wa̍ nya̍ kɔ̄ɔ̄lī o̍ nyɛ̄ o̍ nyɛ̄ fe̍e̍ ni̍ŋ nya̍ nɔ̄ le̍ tōsāa̍ . O̍ ko̍ŋ lā to̍sā lɛ̍ nyɛ̄ wāna̍ chi̍e̍e̍yɛ̍ī nyɛ̄i̍ ī hɛ̄nāŋ māā lā tōsa̍ wo̍ le̍  .
48005017	Kāni̍ fu̍u̍le̍ , na̍a̍ ŋ̄wāŋndā chīe̍e̍ nyɛ̄ wāna̍ chi̍e̍e̍yɛ̍ī nɛ̄i̍ ī hɛ̄nāŋ māā ŋ̄ tōsa̍ ndu̍ wo̍ ō nīŋa᷅ŋ a̍ nyɛ̄ Nyi̍na̍ Mɛ̄lɛ̄ka̍a̍ ndu̍ hɛ̍nāŋ māā ŋ̄ tōsa̍ wo̍ le̍ . Ndu̍yɛ̍ nyɛ̄ Nyi̍na̍ Mɛ̄lɛ̄ka̍a̍ hɛ̄nāŋ māā ŋ̄ tōsa̍ ndu̍ wo̍ ō nīŋa᷅ŋ a̍ nyɛ̄ wāna̍ chi̍e̍e̍yɛ̍ī nɛ̄i̍ ī hɛ̄nāŋ māā ŋ̄ tōsa̍ wo̍ le̍ . Sɔ̄ɔ̍ŋ sa̍lā tīɔ̍ɔ̍ŋ mu᷅ŋ ŋ̄ nīŋa᷅ŋ pe̍sīŋ te̍ . Le̍ sa̍bōo̍ ho̍ō lā nɔ̍lā mī lā tōsa̍ nyɛ̄ nya̍ hɛ̄na̍ŋ ndo̍ le̍  .
48005018	Kɛ̍ ndu̍yɛ̍ tē Nyi̍na̍ Mɛ̄lɛ̄ka̍a̍ wa̍ nya̍ kɔ̄ɔ̄lī pɛ̍ mbō chɔ̄m nya̍ nyɛ̄ o̍ nyɛ̄ nya̍ nɔ̄ le̍ tōsāa̍ pɛ̍ , mɛ̄ɛ̍ lā cho̍ lɛ̍ sāwāla̍ŋ o̍ bā bɛ̄ŋgu̍ mī lā dɔ̄ū lɛ̄ tīīnda᷄ŋ o̍ la̍ŋ chūa̍a̍ ni᷄ŋ le̍ mī lā sīmnu᷄ŋ wa̍nāā sa̍kpō Mɛ̄lɛ̄ka̍ o̍ hɔ̄l te̍  .
48005019	Nyɛ̄m wāna̍ chi̍e̍e̍yɛ̍ī nɛ̄i̍ ī yēēmā na̍a̍ mī ŋ̄ tōsa̍ wo̍ŋ , ŋ̄ chō kpe̍nde̍ke̍le̍ . Mu̍ŋ cho̍ mu᷅ŋ ni̍ , sūūndāa̍ nya̍ wāna̍ nya̍ cho̍ o̍ nɔ̄ ni̍ŋ te̍ wo̍ , a̍ nīīlū sūūndɛ̍i̍ wɔ̍ɔ̍ŋndo̍ , a̍ nīīlūlā nɔ̄ɔ̄lɛ̍i̍la̍ŋ  ,
48005020	a̍ nyɛ̄m chēle̍ŋndo̍ŋ sōōlūūwo̍ yɔ̍ŋi̍ nda̍ sōōlu̍u̍ Mɛ̍lɛ̄ka̍ , a̍ pīōndɔ᷄ŋnda̍ŋ , a̍ nɛ̄īyɔ᷄ŋnda̍ŋ nɔ̄na᷅ŋndo̍ o̍ lākɔ̄l , a̍ nīīlū lātānda̍a̍ , a̍ pāŋa̍li̍āŋnda̍ŋ o̍ nyɔ̄ɔ̍ŋ chōo̍ , a̍ kɔ̄l tūū bɛ̄ndōo̍ , a̍ yēēmɛ̍i̍ le̍ wānā o̍ wānā hi̍o̍u̍wɔ̄ɔ̍ , a̍ yɛ̍ yi̍ɔ̍ɔ̍ chɔ̄ma᷅ŋndo̍  ,
48005021	a̍ hɔ̄lte̍ŋ lūɛ̄īyɔ̄ɔ̍ o̍ nyɛ̄ pi̍la̍a̍ , a̍ mūɛ̄īya̍ŋ kōlɔ̄ɔ̄ mī mā bīī nda̍ , a̍ sɔ̄ɔ̍ŋ lāsi̍ɔ̍mbo̍ŋ tōsāa̍ , a̍ sɔ̄ɔ̍ŋ wa̍ā le̍nde̍ ŋ̍ che᷅le̍ŋ . I̍ chɔ̍ɔ̍lū wɔ̍ nya̍ sīlā māā pāāndū , wānā o̍ wāna̍ to̍sā sɔ̍ɔ̍ŋ wa̍ā nu̍a̍ā , ā cho̍ nda̍ hūnɔ̄ɔ̄ chɛ̄lɔ̄ɔ̄ le̍ lūɛ̄īyɔ̄ɔ̍ o̍ fo̍ndāŋ Mɛ̄lɛ̄ka̍ chō hūnɔ̄ɔ̄ wā māwāā wāŋnda̍ chōo̍ wo̍ le̍  .
48005022	Kɛ̍ nyi̍na̍ Mɛ̄lɛ̄ka̍a̍ ndu̍ ndu̍ , nyɛ̄m o̍ to̍sā mī wāŋnda̍ ā tōsa̍ wo̍ŋ mu̍ŋ cho̍ mu᷅ŋ ni̍ , kāāli̍āŋndo̍ , a̍ kɔ̄l kɛ̄ndɛ̄ kpe̍e̍kpe̍i̍yo̍ nɔ̄ɔ̍ , a̍ wāa̍ nāa̍ pi᷅lɛ̍ sɛ̄ɛ̄ŋgi̍āŋ ve᷅ le̍ , a̍ bīūwa᷅ŋndo̍ vēllāa̍ vēllē , a̍ māāli̍āŋndo̍ , a̍ wāa̍ wānā kɛ̍ndɛ̄ o̍ chāa̍ŋ nūm ndo̍ , a̍ wāa̍ wāna̍ wānā nɔ̍lā mā ti̍i̍nda̍ŋ  ,
48005023	a̍ wāa̍ wānā tu̍sīa̍ŋ , a̍ kɔ̄l nūmndo̍ bāa̍ tīūwo̍ . Sāwā o̍ sāwā ku̍u̍nā wa̍nā mu᷅ŋ ndo̍ō tōsāa̍ le̍  .
48005024	Le̍la̍ŋ , wānāa̍ Chi̍i̍sū Ki̍li̍tīa̍a̍ nda̍ nda̍ , ā ma᷄l ni᷅ŋ kpāāya̍ nda̍ pi̍la̍a̍ tīīnda᷄ŋndo̍ le̍ sīmnɔ᷄ŋndo̍ wānāā sa̍kpō Mɛ̄lɛ̄ka̍ o̍ hɔ̄l . Ō wa̍ māā yɔ̄ŋɔ̄ɔ̄ pɛ̍ , mɛ̄ɛ̍ nda̍ nda̍ dīī ni᷅ŋ mādīyāā wāna̍ chi̍e̍e̍yɛ̍ī ndɛ̄i̍ he̍ī kɔ̍sɔ̄ kɔ̍sɔ̄ ma̍ chīī a̍ ndi̍  .
48005025	Le̍la̍ŋ , mɛ̄ɛ̍ Nyi̍na̍ Mɛ̄lɛ̄ka̍a̍ ke̍ na̍a̍ yōōmū kpe̍e̍kpe̍i̍yo̍ yɛ̍ , ŋ̄ kēnu᷅ŋ ni̍ko̍ ndu̍ fo̍ndāa̍ mī ndu̍ wa̍ na̍a̍ chɔ̄mndo̍ nyɛ̄ o̍ nyɛ̄ na̍a̍ ŋ̄ nɔ̄ le̍ tōsāa̍  .
48005026	Ŋ̄ tɛ̍ɛ̍mbūū wānā kɔ̍l te̍ . Ndu̍yɛ̍ ŋ̄ pa̍ŋālā wānā le̍ nyɛ̄ ndɔ̄ le̍  .
48006001	Chāa̍ŋāā nīāā wa̍nāā lāāla᷄ŋnda̍ , tē ō wa̍ pɛ̍ mī lā sāālu̍ŋ māā chāa̍ŋ nyā to̍sa̍ yɔ̄ŋ wɔ̄ɔ̍ŋndo̍ , mɛ̄ɛ̍ wānāa̍ cho̍ nya̍ tɛ̄ɛ̄ŋ mi̍ Nyi̍na̍ Mɛ̄lɛ̄ka̍a̍ wā nda̍ kɔ̄ɔ̄lī wa̍ , ā kɔ̍ mā kɔ̍ ma̍lā ndu̍ a̍ sīlāa̍ mbō sōli̍ lābā lēni᷄ŋ . Kɛ̍ ndu̍yɛ̍ tē lā wa̍ ndu̍ mālāa̍ ho̍ō pɛ̍ , lā chāa̍ su̍ɛ̍i̍ nāa̍ ndu̍ chu̍a̍ , ndu̍yɛ̍ mī lā mānda̍ŋ , yɔ̍ŋi̍ nya̍ lo̍ o̍ ndu̍ sīlāa̍ nya̍ pi̍la̍ bɛ̍ɛ̍ mī lā tōsa̍ yɔ̄ŋ wɔ̄ɔ̍ŋndo̍  .
48006002	Ndu̍yɛ̍ tē dɛ̍nɔ̍ɔ̍ wa̍ chāa̍ŋ nya̍ pālāa̍ pɛ̍ , lā sɔ̄ɔ̄ŋgu̍u̍ lā māla̍ ndu̍ . Tē lā tōsa̍ he̍ī pɛ̍ , nyɛ̄ o̍ nyɛ̄ Ki̍li̍tī di̍mu̍l nya̍ le̍ tōsāa̍ , mɛ̄ɛ̍ lā tīu̍ bā fɔ̍  .
48006003	Kāni̍ fo̍ndōle̍ , wānā o̍ wāna̍ chu̍a̍nu̍ŋ pɛ̍ māā ō bɛ̄nda̍ mbo̍ hīāū chāāŋnda̍ , kɛ̍ ndu̍yɛ̍ ō cho̍ yɛ̍ ō bɛ̄ndāā le̍ , mɛ̄ɛ̍ ndu̍ pi̍la̍ ko̍ni̍ cho̍ hūīnɔ᷄ŋndo̍ ni̍  .
48006004	Le̍la̍ŋ , wānā o̍ wānā mɛ̍ɛ̍nda̍ŋ nu᷅m pi̍la̍ , mā kēlū yāmɛ̍i̍ . Tē wa̍li̍ ŋ̄ tōsa̍ wo̍ na᷄ŋ pɛ̍ , a̍ to̍sa̍ kɔ̄l kɛ̄ndɔ̄ɔ̍ le̍ wa̍li̍ kɛ̍ndɛ̄ nūm pi̍la̍ to̍sa̍ wo̍ . Kɛ̍ ō ve᷅ ma̍wa̍ā mā yi̍ya̍ŋ māā , “ I̍ hi̍o̍ū fi̍nyɛ̄ , ” mbō wa̍ kɔ̄l kɛ̄ndɛ̄ wāā le̍nde̍ le̍  .
48006005	Kāni̍ fo̍ndōle̍ , wānā o̍ wānā nyɛ̄ ŋ̄ tōsā wo̍ nūm pi̍la̍ mu̍lī nyu̍nāa̍ o̍ Mɛ̄lɛ̄ka̍ lo̍ a̍ ndu̍ o̍kɔ̄ɔ̄ ni̍  .
48006006	Wāna̍ nda̍ chō sūɛ̍i̍ Mɛ̄lɛ̄kɛ̍i̍ pɛ̄ɛ̄kōo̍ wo̍ , ō māla̍ wa᷅na̍ cho̍ ndu̍ pɛ̄ɛ̄kōo̍ wo̍ a̍ nyɛ̄m o̍ nɔ̍ wo̍ŋ ŋ̄ ti᷄ŋ  .
48006007	Wānā o̍ wānā hu̍ī nūm pi̍la̍ mā ma̍m Mɛ̄lɛ̄ka̍ le̍ . Mɛ̄lɛ̄ka̍ cho̍ wa᷅na̍ wānā pi̍su̍l te̍ . Yɛ̄īyi̍i̍ wānā sa᷅ŋ o̍ chīɛ̄ī nūmnde̍ ni᷄ŋ nde̍ , ndi̍ ko̍ni̍ ŋ̄ kūāū ni̍  .
48006008	Tē ō wa̍ pɛ̍ mī wāŋndo̍ ndu̍ di̍mi̍ māā nyɛ̄ wāna̍ chi̍e̍e̍yɛ̍i̍ ndūɛ̍i̍ ī dīmūl ndu̍ le̍ tōsāa̍ wo̍ māā nyɛ̄ kōŋ o̍ to̍sā ni̍ , mɛ̄ɛ̍ tɔ̄nɔ̍ o̍ cho̍ hūnɔ̄ɔ̄ sɔ̄lā lēni᷄ŋ ndo̍ , ndu̍ cho̍ pīɔ̍mndo̍ ni̍ . Kɛ̍ ndu̍yɛ̍ tē ō wa̍ pɛ̍ māā sɔ̄ɔ̍ŋ Nyi̍na̍ Mɛ̄lɛ̄ka̍a̍ dīmūl nu̍m le̍ tōsāa̍ wo̍ŋ māā mu̍ŋ ŋ̄ tōsā ni̍ , mɛ̄ɛ̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ ndu̍ Nyi̍na̍ Mɛ̄lɛ̄ka̍a̍ ō kē nu̍m ni̍  .
48006009	Le̍ sa̍bōo̍ ho̍ō , ŋ̄ sa̍ŋgā a̍ wāŋnda̍ tōnya̍a̍ tōsāllo̍ le̍ . Kāni̍ fo̍ndōle̍ tē ŋ̄ sāŋga̍ mī ŋ̄ ma᷄l te̍ , pāa̍le̍ wa᷅ ni̍ŋ mī ŋ̄ sɔ̄la̍ tɔ̄nɔ̄ɔ̍ lēni᷄ŋ  .
48006010	Le̍ he̍ī , bōōndi̍i̍ na̍a̍ ŋ̄ nɔ̄ he̍ī fo̍ndāa̍ ve̍ , ŋ̄ tōsa᷅ŋ tōnya̍a̍ nāa̍ wāŋnda̍ chūā , tāāma̍ chāāŋāā nāā wa̍nāā lāāla᷄ŋnda̍  .
48006011	Pōōnyīa̍a̍ o̍ ni̍ ya̍ pi̍la̍a̍ cho̍ ni᷅ŋ ho̍ō ni̍ . Lā chē fa̍ū mɛ̄ɛ̍ o̍ cho̍ do̍kōlō dōkōlō yɛ̍  .
48006012	Wānāa̍ cho̍ ha̍ā dīmīo̍o̍ māā mɛ̄ɛ̍ mā hīvi̍ nya̍ wa̍ , nda̍ nda̍ , yōŋgāa̍ hɛ̍na̍ŋ nda̍ kīōlɔ̄ɔ̍ ni̍ le̍ mī wāŋnda̍ sīna̍ māā wa̍li̍ wa̍ā nu̍a̍ā kpɛ̍ nda̍ tōsa̍ ni̍ . Le̍ sa̍bū nda̍ dīmi̍ māā ā hīvi̍ nya̍ wo̍ cho̍ ni̍ māā ā hɛ̄na̍ŋ mī wāŋnda̍ tūsi̍ nda̍ nyɛ̄ pālāa̍ chōo̍ le̍ . Kāni̍ fo̍ndōle̍ tē ā dīmu̍l wāŋnda̍ yōōŋgū kɛ̄ndɔ̄ɔ̍ pɛ̍ māā pīɔ̍m Chi̍i̍sū Ki̍li̍tī sɔ̍la̍ wo̍ ndu̍ ko̍ni̍ na̍a̍ ŋ̄ tīīndāŋ ni̍ , wāŋnda̍ tūsi̍ nda̍ nyɛ̄ pālāa̍ chōo̍  .
48006013	Kɛ̍ wānāā kālāa̍ cho̍ ā hīvīāā wa̍ bɛ̍ɛ̍ ā cho̍ sa̍wāla̍ Mɛ̄lɛ̄ka̍la̍ŋ chīī chūā le̍ . Ō cho̍ le̍ nyɛ̄ chēle̍ŋ te̍ nda̍ chō nya̍ kɔ̄ɔ̄lī le̍ nya̍ hīvīo̍o̍ le̍ . Le̍ yōŋgāa̍ kīōlɔ̄ɔ̍ māā wānāa̍ cho̍ a̍ Chu̍ū le̍ wa̍ bɛ̍ɛ̍ ā chō ni᷅ŋ ka̍ā māChu̍ūwo̍ chūa̍a̍  .
48006014	Kɛ̍ , ya̍ Pɔ̍ɔ̄ ya̍ ya̍ , yōŋga̍ nūu̍ kīōlɔ̄ɔ̍ mɛ̄ɛ̍ a̍ pīɔ̍m Māsānɔ̍ɔ̍ Chi̍i̍sū Ki̍li̍tī sɔ̍la̍ o̍ yɔ̄m sīŋgāfīlāa̍ chōo̍ wo̍ o̍kɔ̄ɔ̄ . Kāni̍ fo̍ndōle̍ , pīɔ̍m o̍ sɔ̍la̍ wo̍ ndu̍ to̍sa̍ ni̍ I̍ nɔ̍ lɛ̍ kpe̍ku̍ o̍ kpe̍ku̍ a̍ chi̍e̍ēŋndo̍ ho̍ō le̍ , ko̍ŋ cho̍ ni̍ , wānā pi̍la̍ kīndīo̍o̍ le̍ sīmnɔ᷄ŋndo̍ wānā sa̍kpō Mɛ̄lɛ̄ka̍ o̍ hɔ̄l . Bā nī cho̍ lɛ̍ o̍ sɔ̄ɔ̍ŋ wa̍ā le̍nde̍ ni̍ŋ te̍ . Ya̍ I̍ ma̍l ni᷅ŋ kīndī kōŋ a̍ bā nī le̍ wāa̍ wānā sa̍kpō Mɛ̄lɛ̄ka̍ o̍ hɔ̄l  .
48006015	Le̍la̍ŋ , wānā wa̍ o̍ hi̍vīāā , wa᷅ ō hīvīāā le̍ , ko̍ŋ cho̍ nyɛ᷅ o̍ nyɛ̄ le̍ . Sūɛ̍i̍ cho̍ sūɛ̍i̍ le̍bo᷅lle̍ ve̍ ndi̍ cho̍ ni̍ māā Mɛ̄lɛ̄ka̍ mīŋgi̍ na̍a̍ tōōsīāā ā sɛ̄nɛ̄ī  .
48006016	Nya̍ wānā o̍ wāna̍ cho̍ kɔ̄la̍ŋ o̍ nɛ̄i̍ ya̍ I̍ cho̍ ho̍ō nya̍ dīmūllo̍ a̍ ndu̍ o̍kɔ̄ɔ̄ wo̍ chōo̍ , a̍ chūāūwāa̍ Mɛ̄lɛ̄ka̍a̍ ā tūa̍a̍ , mbɔ̄ Mɛ̄lɛ̄ka̍ ke̍ nya̍ kɔ̄l nyu̍lōo̍ , ndu̍yɛ̍ mbō tūīīnu̍ŋ nya̍ īnyīɛ̍ɛ̍ fɔ̍  .
48006017	Dīōm ya̍ cho̍ nya̍ mɛ̄ɛ̄lū dīmūl lo̍ cho̍ ni̍ māā wānā o̍ wānā chu̍ū lɛ̄ ya̍ nyɛ̄ pālāā chēle̍ŋ te̍ . Kāni̍ fo̍ndōle̍ , tīndīla̍ŋ nda᷅ŋ ya̍ lēkɔ̄ɔ̍ lā chɔ᷄m māā Chi̍i̍sū Ki̍li̍tī chɛ̄ ndɔ̄ɔ̍ ya̍ I̍ cho̍ ni̍  .
48006018	Le̍la̍ŋ chāāŋāā nīāā wa̍nāā lāāla᷄ŋnda̍ , mbɔ̄ Ma̍sānɔ̍ nāa̍ Chi̍i̍sū Ki̍li̍tī ō yīya̍ŋ nya̍ chōo̍ fɔ̍ . I̍ yɔ̄nu̍ŋ le̍nde̍ fɔ̍  .
49001001	Ya̍ Pɔ̍ɔ̄ , ya̍ cho̍ ho̍ō māā wāna̍ Chi̍i̍sū Ki̍li̍tī ve᷅m hɔ̄ltē ndɔ̄ o̍ hɛ̄na᷄ŋ Mɛ̄lɛ̄ka̍a̍ ni᷄ŋ ndo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ pōōnyīa̍a̍ nāa̍ nya̍ wānāa̍ Mɛ̄lɛ̄ka̍a̍ chūā Ɛ̍fi̍sīā chi̍e̍e̍ , nya̍ cho̍ ha̍ā īsīsi̍ yi̍ o̍ tīīnda᷄ŋ nya̍ nɔ̄ o̍ Chi̍i̍sū Ki̍li̍tī ni̍ŋ ndo̍ wa̍  .
49001002	I̍ cho̍ pīɛ̄īle̍ŋ māā Mɛ̄lɛ̄ka̍ fi̍nyā nāa̍ a̍ Māsānɔ̄ɔ̍ Chi̍i̍sū Ki̍li̍tī māā ā yīya̍ŋ nya̍ chōo̍ , ndu̍yɛ̍ , mā ke̍ nya̍ kɔ̄l nyūlōo̍ fɔ̍  .
49001003	Lā ŋ̄ mēlnu᷅ŋ Mɛ̄lɛ̄ka̍ ba̍li̍ka̍ o̍ cho̍ fi̍nyāa̍ le̍ Māsānɔ̍ nāa̍ Chi̍i̍sū Ki̍li̍tī wo̍ . Kāni̍ fu̍u̍le̍ , ō dɔ̄ū na̍a̍ sa̍lā mbo̍ kē na̍a̍ nyɛ̄m kɛ̄ndɔ᷄ŋ fa̍ū ŋ̍ cha᷅ŋ o̍ fo̍ndāŋ ndɔ̄ɔ̍ wo̍ŋ , le̍ mɛ̄ɛ̍ na̍a̍ ŋ̄ chō dīōm pīlɛ̍ na̍a̍ Ki̍li̍tī wa̍ā yɛ̍  .
49001004	Ndu̍yɛ̍ , le̍ chō na̍a̍ ŋ̄ chō ko̍ŋ o̍ dīōm pīlɔ̍ɔ̍ ni᷄ŋ na̍a̍ Ki̍li̍tī wa̍ā wo̍ , mi̍ Mɛ̄lɛ̄ka̍ hɛ̄lī na̍a̍ le̍ wāa̍ wānāā ndɔ̄ lɔ̍ɔ̍ pa̍ bɛ̍ɛ̍ o̍ to̍o̍sīāā chi̍e̍ēŋndo̍ . Ō hɛ̄li̍ na̍a̍ le̍ mī ŋ̄ wa̍ ā yɔ̄ŋga᷄ŋ le̍ ndu̍ Mɛ̍lɛ̄ka̍ , ndu̍yɛ̍ , mī kɔ̄ltā nāāla̍ŋ lā wa̍ lā dīāndāā wa̍la̍ŋ ndu̍ o̍ hɔ̄l . Ndu̍yɛ̍ , le̍ kāālā Mɛ̄lɛ̄ka̍ kāāla̍ na̍a̍ wo̍
49001005	ō chīi̍ na̍a̍ ni᷅ŋ yūlɔ̄ɔ̄ o̍ sa̍bu̍ Chi̍i̍sū Ki̍li̍tīo̍o̍ ni᷄ŋ le̍ mbō sīīŋgu̍u̍ na̍a̍ chūāūwāā ndɔ̄ , mɛ̄ɛ̍ ndu̍ Mɛ̍lɛ̄ka̍ pi̍la̍ kɛ̍ɛ̍si̍a̍a̍ o̍ hɛ̄na᷄ŋ ndɔ̄ɔ̍ ni᷄ŋ yɛ̍  .
49001006	Ō tōsa̍ mātōsāā he̍ī le̍ mī ŋ̄ sāŋga̍la̍ ndu̍ le̍ kɛ̄ndɛ̄ī bɛ̍ndūī o̍ to̍sa̍l na̍a̍ he̍ī ye̍ . Fo̍ndō o̍ to̍sa̍l na̍a̍ ndi̍ ni̍ sa̍na̍a̍ o̍ sa̍bu̍ wāna̍ o̍ ka̍a̍la̍ ho̍ō wo̍ ni᷄ŋ  .
49001007	Ndu̍yɛ̍ , pīɔ̍m Chi̍i̍sū Ki̍li̍tī vi᷅ wo̍ , ndu̍ to̍sa̍ ni̍ mi̍ ŋ̄ sɔ̄lā bāŋa᷄ŋndo̍ , ko̍ŋ cho̍ ni̍ , mi̍ ŋ̄ sɔ̄lā mālɔ̄ɔ̍ le̍ yɔ̄ŋndā wɔ̄ɔ̍ŋndā na̍a̍ ŋ̄ tōsa̍ la̍ŋ . Kɛ̄ndɛ̄ī bɛ̍ndū bɛ̄ndūe̍i̍ Mɛ̄lɛ̄ka̍ tōsa̍l na̍a̍ he̍ī ni̍  .
49001008	Kɛ̄ndɛ̄i̍ nɔ̍ la̍mɛ̍ɛ̍lu̍ le̍ ve̍ o̍ to̍sa̍l na̍a̍ he̍ī ni̍ . Mɛ̄lɛ̄ka̍ nɔ̍ kɔ̄l kālo̍o̍ kpo̍u̍ o̍ bā ni̍ , ndu̍yɛ̍ , ō sīnā i̍sɔ̍ɔ̍ o̍ īsɔ̄ɔ̍ fe̍e̍ pɛ̍ŋgu̍  .
49001009	Le̍ he̍ī , mbo̍ tōsā nyɛ̄ o̍ kɛ̍ɛ̍si̍a̍a̍ le̍ tōsāa̍ wo̍ . Sɔ̄ɔ̍ŋ ndu̍ o̍o̍ kɛ̍ɛ̍si̍a̍a̍ ni᷅ŋ pāāndū le̍ tōsāa̍ sa̍na̍a̍ o̍ sa̍bu̍ Ki̍li̍tīo̍o̍ ni᷄ŋ , kɛ̍ mi̍ mu̍ŋ wa᷅ ŋ̄ vīāŋāā wo̍ŋ , mbo̍ tōsā mi̍ ŋ̄ sīnā mu̍ŋ  .
49001010	Tē bōōndi̍i̍ Mɛ̄lɛ̄ka̍ pi̍la̍ bɛ̍ɛ̍ndi̍a̍a̍ ve̍ ī fūūlu̍u̍ pɛ̍ , ō chō nyɛ̄ o̍ kɛ̍ɛ̍si̍a̍a̍ wo̍ sīōū tōsā . Ko̍ŋ cho̍ ni̍ , nyɛ̄ o̍ nyɛ̄ fe̍e̍ Mɛ̄lɛ̄ka̍ to̍o̍si̍a̍a̍ , mu᷅ŋ o̍ fo̍ndāŋ ndɔ̄ɔ̍ ni̍ , a̍ mu᷅ŋ o̍ chi̍e̍ēŋndo̍ chōo̍ , mbō chūūŋgi̍a̍a̍ mu̍ŋ dīōm pīlɛ̍ mī Ki̍li̍tī wa̍ mu̍ŋ bōlle̍ŋ kpo̍u̍  .
49001011	Mɛ̄lɛ̄ka̍ yūlū na̍a̍ māyūlāā le̍ wāa̍ wānāā ndɔ̄ mɛ̄ɛ̍ ndu̍ pi̍la̍ kɛ̍ɛ̍si̍a̍a̍ yɛ̍ , ndu̍yɛ̍ , mbo̍ tōsā mi̍ nyɛ̄ o̍ nyɛ̄ yɔ̄nu᷄ŋ o̍ hɛ̄na᷄ŋ ndɔ̄ɔ̍ ni᷄ŋ . Le̍la̍ŋ , le̍ chō na̍a̍ ŋ̄ chō o̍ dīōm pīlɛ̍ ni᷄ŋ na̍a̍ Ki̍li̍tī wa̍ā wo̍ mi̍ Mɛ̄lɛ̄ka̍ hɛ̄lī na̍a̍ le̍ wāa̍ wānāā ndɔ̄  .
49001012	Le̍ sa̍bū mu᷅ŋ ki̍nɛ̍i̍ ŋ̍ yɔ̍nu̍ŋ ndo̍ cho̍ ni̍ māā le̍ mī na̍a̍ ŋ̍ wa̍ ha̍ā wānāā tāsi̍a̍a̍ le̍ tīīnda᷄ŋndo̍ dɔ̄wɔ̄ɔ̍ o̍ Ki̍li̍tī ni̍ŋ nda̍ mī ŋ̄ tōsa̍ mī wāŋnda̍ sāŋga̍la̍ Mɛ̄lɛ̄ka̍ le̍ mɛ̄ɛ̍ o̍ cho̍ wāna̍ kɔ̄ndɔ̄fi̍li̍ yɛ̍  .
49001013	Nya̍ bɛ̍ɛ̍ le̍nde̍ ko̍ni̍ i̍ yɔ̍nu̍ŋ a̍ nya̍ o̍kɔ̄ɔ̄ ni̍ . Mɛ̄ɛ̍ nya̍ tūēī yōōŋgū tōnya̍a̍ ho̍ō , ndu̍ yɔ̍nūŋ ni̍ māā Yōōŋgū Kɛ̄ndɛ̍ Mɛ̄lɛ̄ka̍a̍ ō nya̍ sɔ̄la̍ pīōŋɔ̄ɔ̍ lēni᷄ŋ ndo̍ , mi̍ lā dūāū tīīnda᷄ŋ nyāa̍ o̍ Ki̍li̍tī ni̍ŋ . Mi̍ Mɛ̄lɛ̄ka̍ tōsā mi̍ Nyi̍nā ndɔ̄ Kāsīo̍o̍ tūāl nya̍ kɔ̄ɔ̄lī mɛ̄ɛ̍ o̍ chu̍a̍ būŋgɛ̄i̍ yɛ̍ , le̍ wāa̍ māā tāāmāsi̍ le̍ chɔ̄mndo̍ māā ndu̍ Mɛ̍lɛ̄ka̍ nɔ̍ nya̍ ni̍  .
49001014	Ndu̍yɛ̍ , tōlɔ̄ɔ̄ Nyi̍na̍ Mɛ̄lɛ̄ka̍a̍ tūāl na̍a̍ kɔ̄ɔ̄lī wo̍ chō māchūāā , māā tāāmāsi̍ le̍ chɔ̄mndo̍ māā na̍a̍ bɛ̍ɛ̍ Mɛ̄lɛ̄ka̍ chō na̍a̍ nyɛ̄ o̍ chu̍a̍ būŋgɛ̄i̍ le̍ wānāā ndūa̍a̍ kīo̍o̍ wo̍ kē . Ndu̍yɛ̍ , mu᷅ŋ ki̍nɛ̍i̍ mɛ̄ɛ̄lu̍la̍ ndɔ̄la̍ŋ la̍ cho̍ ni̍ māā Mɛ̄lɛ̄ka̍ chō wānāa̍ cho̍ mīāl ndɔ̄ wa̍ bāŋā le̍ mbō lo̍ o̍ ko̍ŋ mī wāŋnda̍ ā sāŋga̍la̍ Mɛ̄lɛ̄ka̍ le̍ mɛ̄ɛ̍ o̍ cho̍ wāna̍ kɔ̄ndɔ̄fi̍li̍ yɛ̍  .
49001015	Le̍ sa̍bū kōŋ , chɔ̍ŋ a̍ bōōndi̍i̍ ya̍ I̍ tu̍e̍ī a̍ mɛ̄ɛ̍ kpɛ̍ nya̍ lāāla̍ŋ a̍ Māsānɔ̄ɔ̍ Chi̍i̍sū yɛ̍ ve̍ a̍ mɛ̄ɛ̍ nya̍ kāāla̍ wānāa̍ Mɛ̄lɛ̄ka̍a̍ kpo̍u̍ yɛ̍ , le̍ te̍le̍ŋ o̍ te̍le̍ŋ
49001016	I̍ cho̍ Mɛ̄lɛ̄ka̍ ba̍li̍ka̍a̍ mēllo̍ le̍ nya̍ , ndu̍yɛ̍ , mi̍ wa᷅ ndu̍ pīɛ̄īyo̍ le̍ nya̍  .
49001017	O̍ ko̍ŋ kɔ̍ɔ̍lī , Mɛ̄lɛ̄ka̍ ō Māsānɔ̍ nāa̍ Chi̍i̍sū Ki̍li̍tī o̍ pi̍ɛ̍ī yo̍ , ndu̍ yɔ̍nūŋ ni̍ māā Fi̍nyā nāa̍ kɔ̄ndɔ̄fi̍li̍ bɛ̄ndōo̍ , mi̍ pi̍ɛ̍ī ndu̍ le̍ nya̍ . I̍ pi̍ɛ̍i̍ ndu̍ le̍ mbō tōsa̍ mī Nyi̍nā ndɔ̄ɔ̍ tōl nya̍ kɔ̄ɔ̄lī , ndu̍yɛ̍ , mbō ke̍ nya̍ kɔ̄l kālu̍ Mɛ̄lɛ̄ka̍a̍ , o̍ ko̍ŋ kɔ̍ɔ̍lī , mbō chɔ᷄m nya̍ sɔ̄ɔ̍ŋ a̍ Mɛ̍lɛ̄ka̍ o̍kɔ̄ɔ̄ le̍ mī lā chɔ̄ɔ̄lu̍ sīnā a̍ ndu̍ o̍kɔ̄ɔ̄ wa̍la̍ŋ  .
49001018	I̍ cho̍ vɛ̄lɛ̄ pīɛ̄īle̍ŋ māā Mɛ̄lɛ̄ka̍ ō tōsa̍ mī nyɛ̄ wa̍wo̍ŋ ndɔ̄ɔ̍ tēŋga̍ o̍ kɔ̄ltā nyāla̍ŋ ni᷄ŋ le̍ mī lā sīna̍ nyɛ̄ o̍ ve̍e̍lu̍ nya̍ ho̍ō le̍ wāa̍ lēhɔ̄l o̍ nɛ̄ī le̍ ndu̍ wo̍ . Ko̍ŋ cho̍ ni̍ , mī lā sīna̍ nyɛ̄m ke᷅ŋ sūlāŋ bɛ̄ndūŋ o̍ chu̍a̍ būŋgɛ̄i̍ le̍ wānāā ndūa̍a̍ kīo̍o̍ wo̍ŋ  .
49001019	Ndu̍yɛ̍ , I̍ cho̍ pīɛ̄īle̍ŋ māā le̍ mī lā sīna̍ mɛ̄ɛ̍ kpāāya̍ ndɔ̍ cho̍ wa̍llo̍ o̍ na̍a̍ wānāa̍ ti̍i̍nda̍ŋ o̍ ndu̍ ni̍ŋ nda̍ wo̍ , ō chō kpāāya̍ kɔ̄ndɔ̄fi̍li̍ bɛ̄ndū yɛ̍ . Kpāāyā ko̍ŋ , ndu̍ ko̍ cho̍ kpāāyā bɛ̍ndū
49001020	Mɛ̄lɛ̄ka̍ mīŋgi̍ Ki̍li̍ti̍ yōōmū a̍ ndu̍ wo̍ ni̍ , mbo̍ kɔ̍ kɛ̍si᷄ŋ ndu̍ īkɛ̄i̍ o̍ fo̍ndāŋ lēbīɔ̍ɔ̍ o̍ bā ndɔ̄ kɛ̍ndɔ̄ɔ̍ chōo̍ o̍ fo̍nda᷄ŋ Mɛ̄lɛ̄ka̍a̍ chōo̍ cho̍o̍  .
49001021	Lo̍ŋ Mɛ̄lɛ̄ka̍ ke̍ ndu̍ nāa̍ si̍māa̍ ni̍ , mbo̍ hīāū a̍ kpāāyā o̍ kpāāya̍ īnyi̍nāya̍ cho̍ o̍ ha̍la̍a̍ ni᷄ŋ . Ko̍ŋ cho̍ ni̍ , Nyi̍nāa̍ cho̍ māā lāmāsā wa̍ ni̍ , a̍ nyi̍nāa̍ nɔ̍ tɔ̍ɔ̍ wa̍ , a̍ nyi̍nāa̍ nɔ̍ kpāāyāa̍ wa̍ , a̍ nyi̍nāa̍ , ā fo̍ndāŋndā yɛ̍ yɛ̍la̍ŋ o̍ ha̍la̍a̍ ni᷄ŋ la̍ cho̍ o̍ bā bɛ̄ŋgu̍ wa̍ , a̍ nyi̍nāa̍ nɔ̍ nāa̍ si̍māā bɛ̄ndūa̍a̍ wa̍ kpo̍u̍ , nāa̍ si̍māa̍ Ki̍li̍tīa̍a̍ nda̍ hi̍o̍ū po̍lo̍ŋ po̍lo̍ŋ . Kpāāya̍ Ki̍li̍tīo̍o̍ ho̍ō ō cho̍ ko̍ le̍ pɛ̍ŋgo̍o̍ ho̍ō le̍ , kɛ̍ mbō kūɛ̄ bɛ̍ɛ̍ a̍ lāchī kɛ᷅  .
49001022	Ndu̍yɛ̍ , Mɛ̄lɛ̄ka̍ tōsa̍ mi̍ nyɛ̄ o̍ nyɛ̄ fe̍e̍ wa᷅ Ki̍li̍tī o̍ bā bɛ̄ŋgu̍ . Ndu̍yɛ̍ , mbo̍ yūlū ndu̍ le̍ wāa̍ bōllē ku̍ndā wānāā lāāla᷄ŋnda̍ o̍ nyɛ̄ o̍ nyɛ̄ fe̍e̍ ni̍ŋ  .
49001023	Ndu̍yɛ̍ , Ki̍li̍tī o̍ cho̍ ho̍ō wāna̍ to̍sā mī nyɛ̄ o̍ nyɛ̄ bā o̍ bā fe̍e̍ o̍ si̍mnu᷄ŋ mɛ̄ɛ̍ o̍ nɔ̍ le̍ wāa̍ yɛ̍ wo̍ , ndu̍ bɛ̍ɛ̍ mbo̍ sīmnu᷄ŋ mɛ̄ɛ̍ o̍ nɔ̍ le̍ wāa̍ yɛ̍ , kāni̍ fu̍u̍le̍ , le̍ mɛ̄ɛ̍ o̍ sɔ̍la̍ ku̍ndā wānāā lāāla᷄ŋnda̍ yɛ̍  .
49002001	Ō wa̍ māā yɔ̄ŋɔ̄ɔ̄ pɛ̍ , lā wa̍ ni᷅ŋ māwāā ā vīlɛ̍i̍ pɛ̍ le̍ kɛ̄ɛ̄ nya̍ a̍a̍ kɛ̍ɛ̍ le̍ nyɛ̄ Mɛ̄lɛ̄ka̍ ndu̍ o̍o̍ di̍mu̍l nya̍ wo̍ tōsāa̍ wo̍ , a̍ yɔ̄ŋndā wɔ̄ɔ̍ŋndā nya̍ wa̍ tōsāa̍ la̍ŋ  .
49002002	Lā wa̍ māwāā sɔ̄ɔ̍ŋ tōsāa̍ bōōndi̍i̍ ke̍ŋ mɛ̄ɛ̍ wāŋnda̍ o̍ chi̍e̍ēŋndo̍ ni᷄ŋ a̍ to̍sā sɔ̍ɔ̍ŋ yɛ̍ . Ndu̍yɛ̍ , māsā wɔ̍ɔ̍ŋ cho̍ o̍ māsāle̍ŋ chōo̍ o̍ ha̍la̍a̍ ni᷄ŋ ndo̍ , nyɛ̄ ndu̍ o̍o̍ di̍mūl nya̍ wo̍ , ndu̍ ko̍ni̍ nya̍ a̍a̍ to̍sā ni̍ . Ndu̍yɛ̍ , wānāa̍ kɛ̍ɛ̄ le̍ nyɛ̄ Mɛ̄lɛ̄ka̍ dīmūl nda̍ le̍ tōsāa̍ wo̍ wa̍ , nyi̍nā kōŋ ko̍ni̍ nda̍ chō ni᷅ŋ o̍ bā bɛ̄ŋgu̍ ni̍  .
49002003	Na̍a̍ ha̍ā fa̍ū le̍nde̍ na̍a̍ ŋ̄ wa̍ ni̍ . Nyɛ̄ wāna̍ chi̍e̍e̍yɛ̍ī nɛ̄ī pa̍a̍ndūe̍i̍ ndi̍ i̍i̍ hɛ̍nāŋ ndo̍ ko̍ni̍ na̍a̍ ŋ̄ wa̍ tōsāa̍ ni̍ . Nyɛ̄ o̍ nyɛ̄ dīāllūŋ na᷄ŋ mu̍ŋ ye̍e̍mā le̍ tōsāa̍ , a̍ nyɛ̄ o̍ nyɛ̄ ndu̍ o̍o̍ hu᷅ŋ na̍a̍ o̍ lēbōl , ndu̍ ko̍ni̍ na̍a̍ ŋ̄ wa̍ tōsāa̍ ni̍ . Le̍la̍ŋ , le̍ wāna̍ chi̍e̍e̍yɛ̍ī nɛ̄ī pa̍a̍ndūīī kēŋ mɛ̄ɛ̍ mī Mɛ̄lɛ̄ka̍ ndu̍ o̍o̍ dɔ̍u̍nu᷄ŋ tu̍mbe̍ a̍ na̍a̍ , mī ndu̍ o̍o̍ tu̍si̍ na̍a̍ nyɛ̄ pālāa̍ chōo̍ , mɛ̄ɛ̍ i̍ nɔ̍ mī ī yɔ̄nu̍ŋ a̍ wānā o̍ wānā yɛ̍  .
49002004	Kɛ̍ ndu̍yɛ̍ , Mɛ̄lɛ̄ka̍ chō wāna̍ īnyīɛ̍ɛ̍ bɛ̄ndū bɛ̍ndū . Ndu̍yɛ̍ , le̍ kāālā bɛ̄ndū o̍ ka̍a̍la̍ na̍a̍ wo̍  ,
49002005	mbo̍ mīŋgī na̍a̍ yōōmū na̍a̍ Ki̍li̍tī wa̍ā . Bōōndi̍i̍ ke̍ŋ ŋ̄ wa̍ wɔ̄ ā vīlɛ̍i̍ya̍ le̍ kɛ̄ɛ̄ na̍a̍ ŋ̄ kɛ̄ɛ̍ le̍ nyɛ̄ ndu̍ o̍o̍ di̍mu̍l na̍a̍ wo̍ to̍sāa̍ wo̍ . O̍ kɛ̄ndɛ̄i̍ Mɛ̄lɛ̄kɛ̍i̍ ni᷄ŋ sa̍na̍a̍ nya̍ sɔ̄la̍ pīōŋɔ̄ɔ̍ ni̍  .
49002006	Ndu̍yɛ̍ , le̍ mɛ̄ɛ̍ na̍a̍ ŋ̄ chō dīōm pīlɛ̍ a̍ Chi̍i̍sū Ki̍li̍tī yɛ̍ , mi̍ Mɛ̄lɛ̄ka̍ mīŋgī na̍a̍ yōōmū na̍a̍ nda̍ā , ndu̍yɛ̍ , mbo̍ kɛ̄sī na̍a̍ Chi̍i̍sū Ki̍li̍ti̍ īkɛ̄i̍ o̍ fo̍nda᷄ŋ Mɛ̄lɛ̄ka̍a̍  .
49002007	Mɛ̄lɛ̄ka̍ tōsa̍ mātōsāā he̍ī le̍ chɔ̄mndo̍ le̍ fɛ̍ɛ̍ŋ a̍ fɛ̍ɛ̍ŋ mɛ̄ɛ̍ kɛ̄ndɛ̄i̍ o̍ to̍sa̍l na̍a̍ ve̍ ī chō ī bɛ̄ndū bɛ̍ndū yɛ̍ . Ndu̍yɛ̍ ō to̍sa̍l na̍a̍ kɛ̄ndɛ̄i̍ he̍ī sa̍na̍a̍ a̍ Chi̍i̍sū Ki̍li̍tī  .
49002008	Kāni̍ fo̍ndōle̍ , o̍ kɛ̄ndɛ̄i̍ ndūɛ̍i̍ ni᷄ŋ Mɛ̄lɛ̄ka̍ pīŋi̍ nya̍ ni̍ sa̍na̍a̍ o̍ tīīnda᷄ŋ nya̍ dɔ̄ū o̍ ndu̍ ni̍ŋ ndo̍ . Ō cho̍ su̍ɛ̍i̍ yɔ̍nu̍ŋ le̍ nya̍ pi̍la̍ wa̍li̍ nyā to̍sāā le̍ . Ke̍ Mɛ̄lɛ̄ka̍a̍ i̍ cho̍ ni̍  .
49002009	Ō cho̍ su̍ɛ̍i̍ wānā ke̍lū yōŋgā o̍ nūm pi̍la̍ ni̍ŋ te̍ , kāni̍ fu̍u̍le̍ , ō cho̍ nyɛ᷅ wānā sɔ̍la̍ le̍ wa̍li̍ nu̍m tōsāā le̍  .
49002010	Kāni̍ fo̍ndōle̍ , Mɛ̄lɛ̄ka̍ ndu̍ to̍o̍si̍a̍a̍ na̍a̍ tōōsīa̍a̍ ho̍ō ni̍ . Ndu̍yɛ̍ ha̍a̍a̍ mi̍ ŋ̄ wā o̍ dīōm pīlɔ̍ɔ̍ ni᷄ŋ na̍a̍ Chi̍i̍sū Ki̍li̍tī wa̍ā , Mɛ̄lɛ̄ka̍ tōōsi̍a̍a̍ na̍a̍ le̍ mī ŋ̄ tōsa̍ sɔ̄ɔ̍ŋ kɛ̍ndɔ᷄ŋ . Pāāndū pa̍ o̍ bɛ̍ɛ̍ndi̍a̍a̍ sɔ̄ɔ̍ŋ kɛ̍ndɛ̄ŋ mu᷅ŋ le̍ na̍a̍ mī ŋ̄ tōsa̍ mu̍ŋ ni̍  .
49002011	Lā lōōnu̍ŋ māā lā wa̍ māwāā pāāndū māā wānāā nda̍ vīlu̍ a̍ Chu̍ū le̍ wa̍ . Ndu̍yɛ̍ , mi̍ Chu̍ūwa̍ vēēlū nya̍ āā , “ Wānāa̍ cho̍ a̍ hi̍vīāā o̍ chīɛ̄ī kɔ̄ɔ̄lī le̍ wa̍ . ” Ma̍ vēēlū nda̍ pi̍la̍ āā , “ Wānāa̍ cho̍ ā hīvīāā wa̍ . ” Kɛ̍ ndu̍yɛ̍ hīvī chīɛ̄ī kɔ̄ɔ̄lī nda̍ hīvī ko̍ŋ wa᷅ŋnda̍ wo̍ , ndu̍ cho̍ māchūāā nyɛ̄ wāna̍ chi̍o̍o̍ tōsā a̍ dīāllūŋ ndɔ᷄ŋ ndu̍ pi̍la̍ŋ ndo̍  .
49002012	Lā lōōnu̍ŋ māā a̍ bōōndi̍i̍ ke̍ŋ nya̍ a̍a̍ si̍nā a̍ Ki̍li̍tī o̍kɔ̄ɔ̄ le̍ . Wānāā lēkāa̍wa̍ nya̍ wa̍ ni̍ . Nya̍ cho̍ a̍ Chu̍ū le̍ wa̍ , lā ve̍ o̍ ku̍ndā wānāā Mɛ̄lɛ̄ka̍ hɛ̄li̍ le̍ wāa̍ wānāā ndɔ̄ wa̍ , chōo̍ le̍ . Ndu̍yɛ̍ , o̍ ko̍ŋ kɔ̍ɔ̍lī , kpe̍ma̍ Mɛ̄lɛ̄ka̍ yīi̍ nda̍ wānāā ndūa̍a̍ , mbo̍ chūēl nda̍ būŋga᷄ŋ le̍ nda̍ nyɛ̄ tōsāl lo̍ , lā ve̍ o̍ kpe̍ma̍ ko̍ŋ chōo̍ le̍ . Lā wa̍ māwāā chi̍e̍ēŋ māā wānāa̍ nɔ̍ ti̍i̍nda᷄ŋ māā dɛ̍nɛ̍ kɛ̍ndɛ̄ chō nda̍ lāchī le̍ wa̍ . Nya̍ a̍a̍ si̍nā Mɛ̍lɛ̄ka̍ le̍  .
49002013	Kɛ̍ , pɛ̄ŋgo̍o̍ ho̍ō ni᷅ŋ nyɛ̄ o̍ nyɛ̄ ō māŋga̍la̍ŋ , kāni̍ fu̍u̍le̍ , le̍ chō nya̍ chō o̍ dīōm pīlɔ̍ɔ̍ ni᷄ŋ nya̍ Ki̍li̍tī wa̍ā wo̍ . Nya̍ a̍a̍ wa̍ la̍nda̍ŋ a̍ Mɛ̄lɛ̄ka̍ , kɛ̍ pīɔ̍m Ki̍li̍tī sɔ̍la̍ wo̍ tōsa̍ a̍ sa̍bū mi̍ Mɛ̄lɛ̄ka̍ mīŋgi᷄ŋ nya̍ o̍ ībūŋ  .
49002014	Ki̍li̍tī pi̍la̍ to̍sa̍ mi̍ kɔ̄l nyūlōo̍ mīīŋgū na̍a̍ tɛ̄ɛ̄ŋ . Ō tōsa̍ Chu̍ūwa̍ ni̍ , a̍ wānāa̍ cho̍ a̍ Chu̍ū le̍ wa̍ , ma̍ sīmnu᷄ŋ wa̍nāā pīlɛ̍ . Kāni̍ fo̍ndōle̍ , pīɔ̍m o̍ sɔ̍la̍ wo̍ pɛ̄l kpāki̍ lēya̍a̍mɔ̍ɔ̍ ndu̍ o̍o̍ pi̍ɔ̍u̍ nda̍ tɛ̄ɛ̄ŋ ndo̍ wɔ̍ wɔ̍  .
49002015	Ō tōsa̍ he̍ī sa̍na̍a̍ a̍ fāŋā o̍ fa̍ŋa̍ sāwāla̍ Mɛ̄lɛ̄ka̍ ke̍ Mūu̍sē la̍ŋ ndo̍ , o̍ ko̍ŋ kɔ̍ɔ̍lī , a̍ fāŋā o̍ fa̍ŋa̍ sɔ̄ɔ̍ŋ sāwāla̍ŋ nda᷅ŋ lā dīmi̍ māā wāŋnda̍ nɔ̄ mā tōsa̍ wo̍ŋ a̍ ŋ̄ nda̍ nɔ̍ mā tōsa̍ le̍ wo̍ŋ . Ndu̍yɛ̍ , sa̍bū o̍ fa̍ŋa̍ sāwāla̍ŋ nda᷅ŋ ndo̍ cho̍ ni̍ māā le̍ mī na̍a̍ wānāā ku̍ndālā tīɔ̍ɔ̍ŋāa̍ cho̍ ha̍ā o̍ dīōm pīlɔ̍ɔ̍ ni᷄ŋ a̍ ndu̍ wa̍ mī ŋ̄ sīmnu᷄ŋ wa̍nāā pīlɛ̍ kpe̍ . Mɛ̄ɛ̍ o̍ he̍ī ni᷄ŋ , mbo̍ tōsā mi̍ kɔ̄l nyūlōo̍ mīīŋgū na̍a̍ tɛ̄ɛ̄ŋ  .
49002016	O̍ pīɔ̍m Ki̍li̍tī sɔ̍la̍ ho̍ō o̍ yɔ̄m sīŋgāfīlāa̍ chōo̍ wo̍ ni᷄ŋ , mbo̍ tōsā mi̍ wānāā ku̍ndālā tīɔ̍ɔ̍ŋnda̍ ha̍ā sīmnu᷄ŋ ku̍ndāa̍ ō pīlɛ̍ . Ndu̍yɛ̍ , mi̍ pīɔ̍m o̍ vi᷅ ko̍ŋ ndo̍ tōsā mi̍ ŋ̄ mīīŋgū o̍ dīōm pīlɔ̍ɔ̍ ni᷄ŋ na̍a̍ Mɛ̄lɛ̄ka̍ wa̍ā . O̍ he̍ī ni᷄ŋ , mi̍ pīɔ̍m ndɔ̄ɔ̍ ho̍ō tōsā mi̍ ya̍a̍mɔ̍ɔ̍le̍ŋ lē chūū ku̍ndālā tīɔ̍ɔ̍ŋ nda̍ŋ nda᷅ŋ tɛ̄ɛ̄ŋ  .
49002017	Mi̍ Ki̍li̍tī hu᷅ŋ mbo̍ dīmūl wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ , yōōŋgu̍ chɔ᷅m a̍ mɛ̄ɛ̍ wāŋnda̍ lōōkū mā sɔ̄la̍ kɔ̄l nyūlōo̍ yɛ̍ wo̍ . Mbo̍ dīmūl wānāa̍ cho̍ a̍ Chu̍ū le̍ wa̍ kpo̍u̍ , a̍ wa̍ lēvīl ta̍u̍ a̍ Mɛ̄lɛ̄ka̍ wa̍ . Mbo̍ dīmūl vɛ̄lɛ̄ Chu̍ūwa̍ a̍ ve̍ le̍vi̍l ta̍u̍ a̍ Mɛ̄lɛ̄ka̍ le̍ wa̍  .
49002018	Kāni̍ fu̍u̍le̍ , Chu̍ūwa̍ ni̍ , wānāa̍ cho̍ a̍ Chu̍ū le̍ wa̍ ni̍ , na̍a̍ kpo̍u̍ , o̍ Ki̍li̍tī ni̍ŋ sa̍na̍a̍ na̍a̍ ŋ̄ nɔ̄lā ni̍ mī ŋ̄ fūūlu̍u̍ nāa̍ Mɛ̄lɛ̄ka̍ Fi̍nyāa̍ chūā . Ndu̍yɛ̍ , Nyi̍na̍ Mɛ̄lɛ̄ka̍ pīlɔ̍ɔ̍ ho̍ō ndu̍ ma̍lā na̍a̍ ni̍ mī ŋ̄ fūūlu̍u̍ lo̍ŋ  .
49002019	Le̍la̍ŋ , nya̍ cho̍ a̍ Chu̍ū le̍ wa̍ lā cho̍ lɛ̍ māā wānāā lēkāa̍ kɛ̄lɛ̄ŋgāā māā lāmīāl te̍ . Pi̍la̍chi̍e̍e̍ya̍ nya̍ chō ni᷅ŋ lātūlu̍ nya̍ Mɛ̄lɛ̄ka̍ wānāā ndūa̍a̍ ni̍ . Lā chō ni᷅ŋ māchūāā wānāa̍ cho̍ o̍ yu̍ŋgu̍ Mɛ̄lɛ̄ka̍a̍ ni᷄ŋ nda̍  .
49002020	Ō wa̍ māā yɔ̄ŋɔ̄ɔ̄ pɛ̍ , wānāā Chi̍i̍sū ve᷅m hɔ̄ltē ndɔ̄ wa̍ a̍ wānāa̍ su̍a̍ā le̍ Mɛ̄lɛ̄ka̍ wa̍ , nda̍ cho̍ chīyīī chīɛ̍i̍ Mɛ̄lɛ̄ka̍a̍ ō nɔ̄ mbō si᷄m lēchōo̍ ve̍ ni̍ . Ndu̍yɛ̍ , o̍ chīyīī kēŋ chōo̍ nya̍ chō ā tāŋgūlāā ni̍ . O̍ ko̍ŋ kɔ̍ɔ̍lī , Chi̍i̍sū Ki̍li̍tī pi̍la̍ ndu̍ cho̍ pōu̍ sa̍a̍ tāŋgūllo̍ le̍ mī tāŋgūllo̍ yɔ̄nu̍ŋ o̍ ka̍lā ka̍lā wo̍ ni̍  .
49002021	Ndu̍ mɔ̍ɔ̍sa̍ chīɛ̄īyo̍ ho̍ō nāa̍ pi᷅lɛ̍ ni̍ . Ndu̍yɛ̍ , ndu̍ to̍sā ni̍ mī chīɛ̄īyo̍ ho̍ō ō tāŋgu̍lu̍ŋ mbō sīmnu᷄ŋ o̍ bɛ̍ndū , ndu̍yɛ̍ , mbō sīmnu᷄ŋ chi̍ɛ̍i̍ cho̍ ō yɔ̄ŋga᷄ŋ le̍ Māsānɔ̄ɔ̍ Mɛ̄lɛ̄ka̍ wo̍  .
49002022	Mɛ̄ɛ̍ nya̍ chō nu̍a̍ā o̍ dīōm pīlɔ̍ɔ̍ ni᷄ŋ a̍ Ki̍li̍tī yɛ̍ , nya̍ bɛ̍ɛ̍ Ki̍li̍tī cho̍ nya̍ tāŋgūllo̍ nya̍ wāŋnda̍ ā pīli̍a̍ā māā chīɛ̍i̍ Mɛ̄lɛ̄ka̍ , nāa̍ Mɛ̄lɛ̄ka̍ wā o̍ īnyi̍nāya̍ wa̍  .
49003001	Le̍ he̍ī , ya̍ Pɔ̍ɔ̄ , ya̍ cho̍ ho̍ō Chi̍i̍sū Ki̍li̍tī o̍ bā o̍ bīyɔ̄ɔ̍ ni᷄ŋ le̍ nya̍ wānāa̍ cho̍ a̍ Chu̍ū le̍ wa̍ wo̍ , I̍ cho̍ Mɛ̄lɛ̄ka̍ pīɛ̄īyo̍ le̍ nya̍  .
49003002	Ndu̍yɛ̍ , I̍ nɔ̍ o̍ kɔ̄l māā lā tūēī ni᷅ŋ a̍ wa̍li̍ Mɛ̄lɛ̄ka̍ ke̍ ya̍ le̍ tōsāa̍ le̍ nya̍ wo̍ . Ndu̍ cho̍ ni̍ , yōōŋgōo̍ nya̍ dīmūllo̍ a̍ mɛ̄ɛ̍ Mɛ̄lɛ̄ka̍ chō wāna̍ īkɛ̄ndɛ̄ yɛ̍ o̍kɔ̄ɔ̄  .
49003003	Ndu̍yɛ̍ , lā tūēī a̍ mɛ̄ɛ̍ Mɛ̄lɛ̄ka̍ chɔ᷄m ya̍ sɔ̄ɔ̍ŋ o̍ kɛ̍ɛ̍si̍a̍a̍ le̍ tōsāa̍ wo̍ŋ yɛ̍ . Mu̍ŋ wa̍ ŋ̄ vīāŋāā , kɛ̍ mbo̍ chɔ̄ɔ̄mūū mu̍ŋ nāa̍ ya̍ chu̍a̍ . I̍ so̍ō ni᷅ŋ ti᷄ŋ a̍ mu̍ŋ o̍kɔ̄ɔ̄ o̍ yāu̍wo̍ ho̍ō ni᷄ŋ  .
49003004	Ndu̍yɛ̍ , tē lā tōfa̍ nyɛ̄ ya̍ I̍ po̍o̍nyi̍a̍a̍ ko̍ŋ ndo̍ pɛ̍ , lā chō sīnā pɛ̄ŋgo̍o̍ sɔ̄lā a̍ mɛ̄ɛ̍ ya̍ I̍ si̍nā a̍ sɔ̄ɔ̍ŋ Mɛ̄lɛ̄ka̍ kɛ̄ɛ̄si̍a̍a̍ a̍ Ki̍li̍tī o̍kɔ̄ɔ̄ mi̍ mu̍ŋ wa᷅ ŋ̄ vīāŋna᷄ŋ ndo̍ŋ pɛ̄ŋgu̍ yɛ̍  .
49003005	Mɛ̄lɛ̄ka̍ ndu̍ o̍o̍ chɔ̍m wa᷅ŋnda̍ sūɛ̍i̍ he̍ī o̍ pāāndōo̍ ni᷄ŋ te̍ . Kɛ̍ ndu̍yɛ̍ , pɛ̄ŋgo̍o̍ ho̍ō ni᷅ŋ ō tōsa̍ o̍ Nyi̍nā ndɔ̄ɔ̍ ni᷄ŋ sa̍na̍a̍ mbo̍ chɔ̄ɔ̄mūū ndi̍ nāa̍ wānāā ndūa̍a̍ o̍ ve᷅m hɔ̄ltē ndɔ̄ wa̍ chūā , a̍ wānāā ndūa̍a̍ su̍a̍ā le̍ ndu̍ wa̍ a̍ cho̍ ā yɔ̄ŋga᷄ŋ o̍ ndu̍ lo̍ wa̍  .
49003006	Sɔ̄ɔ̍ŋ Mɛ̄lɛ̄ka̍ kɛ̄ɛ̄si̍a̍a̍ mi̍ ŋ̄ wā pāāndū ŋ̄ vīāŋna᷄ŋ ndo̍ŋ , mu̍ŋ cho̍ ni̍ māā wānāa̍ cho̍ a̍ Chu̍ū le̍ wa̍ ā sīmnu᷄ŋ wa̍nāā sɔ̄lāā nyɛ̄m kɛ̍ŋ Mɛ̄lɛ̄ka̍ŋ nda̍ Chu̍ūwa̍ lātūlu̍ . Ō wa̍ māā yɔ̄ŋɔ̄ɔ̄ pɛ̍ , wānāā ku̍ndālā tīɔ̍ɔ̍ŋnda̍ ha̍ā ā chō ni᷅ŋ māchūāā māā pɛ᷄lta̍ yɛ̍ yɛ̍la̍ŋ o̍ dīāllūŋ pīlɔ̍ŋ , ndu̍yɛ̍ , mi̍ nyɛ̄ Mɛ̄lɛ̄ka̍ chu̍a̍ būŋgɛ̄i̍ yo̍ wā le̍ nda̍ ve̍llāa̍ vēllē . Mu᷅ŋ ki̍nɛ̍i̍ ŋ̄ yɔ̄nu̍ŋ ma̍yɔ̍ŋna᷄ŋ le̍ chō nda̍ chō o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī wo̍ . Kɛ̍ ndu̍yɛ̍ , Yōōŋgū Kɛ̄ndɛ̍ Mɛ̄lɛ̄ka̍a̍ ndu̍ hi᷅ŋ a̍ mu̍ŋ kpo̍u̍ ni̍  .
49003007	Mi̍ Mɛ̄lɛ̄ka̍ kē ya̍ wa̍llo̍ le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ ho̍ō dīmūllo̍ . Ndu̍yɛ̍ , kɛ̄ndɛ̄i̍ Mɛ̄lɛ̄ka̍ tōsa̍l la̍ ni̍ , mbo̍ kē ya̍ wa̍llo̍ ho̍ō māā nyɛ̄ kīāā . O̍ ko̍ŋ kɔ̍ɔ̍lī , mbo̍ lūēī ya̍ kpāāya̍ ndɔ̄ɔ̍ le̍ wa̍li̍ ka̍lāa̍ tōsāa̍  .
49003008	Ndu̍yɛ̍ , wānāa̍ Mɛ̄lɛ̄ka̍a̍ tɛ̄ɛ̄ŋ kpo̍u̍ , ya̍ hi̍o̍ū wā ō dɔ̄ɔ̄na᷄ŋ fa̍ū . Kɛ̍ ndu̍yɛ̍ , mi̍ Mɛ̄lɛ̄ka̍ tōsāl la̍ kɛ̄ndɛ̄i̍ he̍ī , mbo̍ kē ya̍ fo̍ndāa̍ le̍ wānāa̍ cho̍ a̍ Chu̍ū le̍ wa̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ a̍ nyɛ̄m kɛ̄ndɛ̄ kɛ̍ndɛ̄ŋ bɛ̄ndūŋ wānā nɔ̍lā mu᷅ŋ pɛ̄ŋgu̍ si̍nā le̍ wo̍ŋ o̍kɔ̄ɔ̄ , ŋ̄ na̍a̍ ŋ̄ sɔ̄lā o̍ Ki̍li̍ti̍ sīnāa̍ ni᷄ŋ ndo̍ŋ  .
49003009	Mi̍ Mɛ̄lɛ̄ka̍ o̍ to̍o̍si̍a̍a̍ nyɛ̄ o̍ nyɛ̄ fe̍e̍ wo̍ vīāŋ sɔ̄ɔ̍ŋ mu᷅ŋ kpi̍ŋ . Mi̍ ŋ̄ lō ŋ̄ vīāŋāā ha̍a̍a̍ mbo̍ lō o̍ ko̍ŋ mbo̍ fūūla᷅ŋ a̍ pɛ̄ŋgo̍o̍ ho̍ō . Ndu̍yɛ̍ , mbo̍ kē ya̍ wa̍llo̍ le̍ mī tɛ̍ɛ̍si̍a̍l wāŋnda̍ kpo̍u̍ a̍ mɛ̄ɛ̍ Mɛ̄lɛ̄ka̍ chō sɔ̄ɔ̍ŋ o̍ kɛ̍ɛ̍si̍a̍a̍ mu᷅ŋ le̍ tōsāa̍ wo̍ŋ tōsā yɛ̍  .
49003010	Le̍ sa̍bū Mɛ̄lɛ̄ka̍ ndu̍ o̍o̍ ve᷅ŋ sɔ̄ɔ̍ŋ mu᷅ŋ ndo̍ cho̍ ni̍ māā le̍ mbō tōsa̍ mī ku̍ndā wānāā lāāla᷄ŋnda̍ tōsa̍ pɛ̄ŋgo̍o̍ ho̍ō mī nyi̍nāa̍ cho̍ o̍ ha̍la̍a̍ ni᷄ŋ māā lāmāsā wa̍ a̍ nyi̍nāa̍ nɔ̍ tɔ̍ɔ̍ lo̍ŋ nda̍ mā sīna̍ mɛ̄ɛ̍ Mɛ̄lɛ̄ka̍ chō wāna̍ kɔ̄l kālu̍ bɛ̍ndū o̍ īsɔ̄ɔ̍ o̍ īsɔ̄ɔ̍ ni̍ŋ yɛ̍  .
49003011	Nyɛ̄ ndu̍ Mɛ̍lɛ̄ka̍ kɛ̄ɛ̄si̍a̍a̍ o̍ kāndɔ᷄ŋndo̍ di̍ le̍ tōsāa̍ wo̍ , ndu̍ kpe̍e̍kpe̍i̍ o̍ to̍sa̍ ho̍ō ni̍ . Ndu̍yɛ̍ , a̍ Ma̍sānɔ̄ nāa̍ Chi̍i̍sū Ki̍li̍tī sa̍na̍a̍ o̍ to̍sa̍ ndi̍ ni̍  .
49003012	Ndu̍yɛ̍ , chō na̍a̍ ŋ̄ chō dīōm pīlɛ̍ a̍ Chi̍i̍sū , ndu̍yɛ̍ , mi̍ ŋ̄ dūāū tīīnda᷄ŋ nāa̍ o̍ ndu̍ ni̍ŋ ndo̍ , ko̍ŋ to̍sa̍ ni̍ ŋ̄ yɔ᷅ŋ i̍si̍o̍o̍ŋ te̍ , ndu̍yɛ̍ , kīīsa᷄ŋ ve᷅ na̍a̍ le̍ hūnɔ̄ɔ̍ nāa̍ Mɛ̄lɛ̄ka̍ chūā le̍  .
49003013	Le̍la̍ŋ , I̍ cho̍ Mɛ̄lɛ̄ka̍ pīɛ̄īyo̍ māā lā wu᷅ ŋ̄dīāl le̍ mɛ̄ɛ̍ ya̍ cho̍ mɔ̍nɛ̍i̍ bīyɔ̄ɔ̍ le̍ nya̍ yɛ̍ le̍ . Kāni̍ fu̍u̍le̍ , le̍ dɛ̍nɛ̍ nya̍ kɛ̄ndɔ̄ɔ̍ ko̍ ya̍ cho̍ mɔ̍nɛ̍i̍ he̍ī bīyɔ̄ɔ̍ ni̍  .
49003014	Le̍ he̍ī ya̍ I̍ cho̍ o̍ wūla̍ŋ chōo̍ ni̍ , mī pi̍ɛ̍ī Fi̍nyā nāa̍  .
49003015	Wānāā lāāla᷄ŋnda̍ ku̍ndāla̍ŋ ɛ̄chɛ̍nɛ̄ ni̍ , a̍ la᷅ŋ o̍ chi̍e̍ēŋndo̍ chōo̍ kpo̍u̍ , ndu̍ to̍sa̍ ni̍ ma̍ wā  .
49003016	I̍ cho̍ pīɛ̄īle̍ŋ māā Mɛ̄lɛ̄ka̍ o̍ cho̍ ho̍ō ō sūlāā a̍ nyɛ̄m kɛ̄ndɛ̄ŋ bɛ̄ndo᷄ŋ ta̍u̍ wo̍ māā ō lūe̍i̍ nyi̍nāā nyāa̍ kpāāyāa̍ a̍ nyɛ̄m mu᷅ŋ ŋ̄ ti᷄ŋ sa̍na̍a̍ a̍ Nyi̍nā ndɔ̄ɔ̍  .
49003017	I̍ cho̍ pīɛ̄īle̍ŋ māā tē ō wa̍ māā yɔ̄ŋɔ̄ɔ̄ pɛ̍ , māā mī kɔ̄ltā nyāla̍ŋ lā wa̍ māā nāa̍ cha̍lāā le̍ Ki̍li̍tī sa̍na̍a̍ le̍ tīīnda᷄ŋ nya̍ dɔ̄ū o̍ ndu̍ ni̍ŋ ndo̍ . Ndu̍yɛ̍ , I̍ cho̍ pīɛ̄īle̍ŋ māā nyɛ̄ o̍ nyɛ̄ nya̍ tōsa̍ ō chɔ᷄ŋ tu̍m o̍ kāālāa̍ ni᷄ŋ  .
49003018	I̍ cho̍ vɛ̄lɛ̄ pīɛ̄īle̍ŋ māā nya̍ ni̍ a̍ wānāa̍ Mɛ̄lɛ̄ka̍a̍ kpo̍u̍ , mī lā sɔ̄la̍ kpāāyāa̍ le̍ mī lā sīna̍ pɛ̄ŋgu̍ mɛ̄ɛ̍ kāālā Ki̍li̍tī ka̍a̍la̍ ŋ̄wāŋndā chīe̍e̍ wo̍ chō ō bɛ̄ndū bɛ̍ndū ta̍u̍ yɛ̍ . Ō wa̍ nyɛ̄ tūwāā pɛ̍ , I̍ nɔ̍lā mī di̍mi̍ māā mɛ̄ɛ̍ o̍ nɔ̍ bu̍o̍o̍ ta̍u̍ yɛ̍ , le̍nde̍ o̍ ba̍ndu̍ , le̍nde̍ o̍ he̍l , ndu̍yɛ̍ , le̍nde̍ o̍ yi̍ŋgi̍la̍  .
49003019	I̍ cho̍ pīɛ̄īle̍ŋ māā kāālā bɛ̄ndū Chi̍i̍sū ka̍a̍la̍ nya̍ ho̍ō wo̍ māā lā sīna̍ŋ ndu̍ o̍ yōōmūlā nyāla̍ŋ ni᷄ŋ , mi̍ chē bɛ̍ɛ̍ wānā nɔ̍lā mā chi̍i̍ ndu̍ pɛ̄ŋgu̍ si̍nā le̍ ni̍ . Tē lā sīna̍ŋ ka̍a̍lā ndɔ̄ɔ̍ ho̍ō nya̍ ni᷄ŋ pɛ̍ , Mɛ̄lɛ̄ka̍yɛ̍i̍ Māsānɔ̄ɔ̍ Mɛ̄lɛ̄kɛ̍i̍ ī pēi̍ nya̍ nyɛ̄ kɛ̄ndɛ̄ kɛ̍ndɛ̍ī  .
49003020	Le̍la̍ŋ , ŋ̄ sāŋga̍la᷅ŋ Māsānɔ̄ɔ̍ Mɛ̄lɛ̄ka̍ . Ndu̍ nɔ̍lā ni̍ nyɛ̄ o̍ nyɛ̄ na̍a̍ ŋ̄ nyūna̍ ndu̍ le̍ ndu̍ , mbō tōsa̍l na̍a̍ ndu̍ mbō hīōū bɛ̍ɛ̍ mɛ̄ɛ̍ na̍a̍ ŋ̄ nyūna̍ yɛ̍ , ndu̍yɛ̍ mbō hīōū bɛ̍ɛ̍ nyɛ᷅ na̍a̍ ŋ̄ tūūnūŋ o̍ kɔ̄l lo̍ po̍lo̍ŋ po̍lo̍ŋ bɛ̍ndū . A̍ kpāāya̍ ndɔ̍ cho̍ wa̍llo̍ o̍ na̍a̍ ni᷄ŋ ndo̍ sa̍na̍a̍ Mɛ̄lɛ̄ka̍ tōsā mu᷅ŋ ki̍nɛ̍i̍ ni̍  .
49003021	Chɔ̍ŋ a̍ pɛ̄ŋgo̍o̍ ho̍ō mbō kūɛ̄ a̍ lāchī kɛ᷅ , na̍a̍ ŋ̍ cho̍ o̍ ku̍ndā wānāā lāāla᷄ŋnda̍ ni᷄ŋ ndu̍yɛ̍ , mi̍ ŋ̄ wā o̍ dīōm pīlɔ̍ɔ̍ ni᷄ŋ na̍a̍ Chi̍i̍sū Ki̍li̍tī wa̍ā wa̍ , lā ŋ̄ sāŋga̍la᷅ŋ Mɛ̄lɛ̄ka̍ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
49004001	Mɛ̄lɛ̄ka̍ vēēlu̍ nya̍ le̍ mī lā wa̍ wānāā ndɔ̄ . Le̍la̍ŋ , ya̍ Pɔ̍ɔ̍l cho̍ ho̍ō o̍ bīyɔ̄ɔ̍ ni᷄ŋ le̍ chō ya̍ I̍ cho̍ wa̍llo̍ le̍ Māsānɔ̄ɔ̍ Mɛ̄lɛ̄ka̍ wo̍ , I̍ nyɔ̍ɔ̍lu̍ nya̍ . Lā yāndi̍i̍ lā tōsa̍ ka̍ālā bɛ̍nda̍ a̍ vēēlū nya̍ sɔ̄lā ho̍ō le̍ wāa̍ wānāa̍ Mɛ̄lɛ̄ka̍ wo̍  .
49004002	Lā wa᷅ wānāā yōŋgā le̍ . Lā wa᷅ wānāā ka̍ālā kālā ka̍lā nāa̍ wāŋnda̍ chūā le̍ . O̍ īsɔ̄ɔ̍ o̍ īsɔ̄ɔ̍ ni̍ŋ , lā wa̍ wa̍nāā bīūwa᷄ŋ . Ndu̍yɛ̍ , mī lā bīūwa᷅ŋ ve᷅llāa̍ vēllē māā wānāa̍ ka̍a̍li̍āŋ  .
49004003	Nyi̍na̍ Mɛ̄lɛ̄ka̍a̍ tōsa̍ mi̍ lā wā o̍ dīōm pīlɔ̍ɔ̍ ni᷄ŋ . Le̍la̍ŋ , lā kīndi̍ o̍ nɛ̄ī o̍ nɛ̄ī ni̍ŋ mī lā hīōū lāchī a̍ dīōm pīlɔ̍ɔ̍ ho̍ō nɔ̄ɔ̍ , sa̍na̍a̍ a̍ kɔ̄l nyūlu̍ mɔ̍ɔ̍sa̍ nya̍ nāa̍ pi᷅lɛ̍ wo̍ nɔ̄ɔ̍  .
49004004	Tē ō wa̍ māā yɔ̄ŋɔ̄ɔ̄ pɛ̍ , na̍a̍ kpo̍u̍ dīāllūŋ pīlɔ̍ŋ kpe̍ na̍a̍ ŋ̄ chō ni̍ . Ndu̍yɛ̍ , Nyi̍na̍ Mɛ̄lɛ̄ka̍a̍ ō pīlɛ̍ o̍ cho̍ ni̍ , mɛ̄ɛ̍ vēēlū Mɛ̄lɛ̄ka̍ vēēlu̍ nya̍ wo̍ tōsa̍ mi̍ lā wā hɔ̄lte̍ŋ o̍ nɛ̄ī le̍ nyɔ̄ɔ̍ ō pīlɛ̍ kpe̍ yɛ̍  .
49004005	Māsānɔ̄ɔ̍ Mɛ̄lɛ̄ka̍ ō pīlɛ̍ kpe̍ o̍ cho̍ ni̍ . Ndu̍yɛ̍ , o̍ nɛ̄īyo̍ ō pīlɛ̍ kpe̍ cho̍o̍ ko̍ni̍ na̍a̍ ŋ̄ lōōkū mī ŋ̄ dɔ̄ū tīīnda᷄ŋ nāa̍ o̍ ndu̍ Ma̍sānɔ̄ɔ̍ ni᷄ŋ ni̍ . Ndu̍yɛ̍ , pūlɔ̄ɔ̍ Mɛ̄lɛ̄ka̍a̍ ō pīlɛ̍ kpe̍ o̍ cho̍ ni̍  .
49004006	Mɛ̄lɛ̄ka̍ ō pīlɛ̍ kpe̍ o̍ cho̍ ni̍ . Ndu̍yɛ̍ , ndu̍ cho̍ Fi̍nyāa̍ le̍ ŋ̄wāŋndā chīe̍e̍ kpo̍u̍ ni̍ . Ndu̍ ŋ̄wāŋndā chīe̍e̍ kpo̍u̍ a̍ cho̍ o̍ bā bɛ̄ŋgu̍ ni̍ . Ndu̍ cho̍ wa̍llo̍ tōsāa̍ sa̍na̍a̍ o̍ wāŋndā chīe̍e̍ya̍ kpo̍u̍ ni̍ŋ ni̍ . Ndu̍yɛ̍ , ō chō o̍ yōōmūlā wāŋnda̍ kpo̍u̍ ni̍ŋ  .
49004007	Na̍a̍ pi̍lɛ̍ŋ pi̍lɛ̍ŋ nda̍ fa̍ū Mɛ̄lɛ̄ka̍ tōsa̍l na̍a̍ kɛ̄ndɛ̄i̍ ndūɛ̍i̍ . Mɛ̄ɛ̍ Ki̍li̍tī pi̍ɔ̍u̍ yɛ̍ , le̍nde̍ wānā o̍ wānā sɔ̍la̍ kpɛ̍ kpɛ̍ ni̍  .
49004008	Le̍ he̍ī , ī chō ī dīmīa̍ŋ o̍ Yāu̍ Mɛ̄lɛ̄ka̍a̍ ni᷄ŋ āā ,  “ Mɛ̄ɛ̍ o̍ wa̍ hēlɔ̄ɔ̍ pɔ̍ɔ̍li̍ cho̍o̍ chōo̍ , mbo̍ hēl a̍ wāŋnda̍ ta̍u̍ ta̍u̍ , ā o̍ bi̍ī o̍ chɔ̄ūwo̍ wa̍ . Ndu̍yɛ̍ , mbo̍ kē wāŋndā chīe̍e̍ya̍ nyɔ̄ɔ̍ŋ . ”
49004009	Dīo̍m di̍mi̍ŋ ho̍ō āā , “ Mbo̍ hēl chōo̍ cho̍o̍ , ” wo̍ ndu̍ chɔ̍m ni̍ māā ō tōl fɛ̍lɛ̍ŋ o̍ chi̍e̍ēŋndo̍ bɛ̄ŋgu̍ di̍ mālāŋ o̍ he᷅l  .
49004010	Le̍la̍ŋ , wāna̍ to᷅l ho̍ō wo̍ ndu̍ ko̍ni̍ he̍l o̍ ha̍la̍a̍ lēkɔ̍ɔ̍lī di̍ ni̍ , le̍ mbō wa̍ bā o̍ bā fe̍e̍ , ndu̍yɛ̍ mbō wa̍ lātūlu̍ a̍ nyɛ̄ o̍ nyɛ̄ fe̍e̍ ni̍ , chōo̍ cho̍o̍ ni̍ , a̍ o̍ chi̍e̍ēŋndo̍ chōo̍  .
49004011	Dīōm di̍mi̍ŋ āā , “ Mbo̍ kē wāŋndā chīe̍e̍ya̍ nyɔ̄ɔ̍ŋ ” ndo̍ , sūɛ̍i̍ ke̍ŋ ndi̍ yɔ̍nu̍ŋ he̍ī ni̍ . Ndu̍ Ki̍li̍tī mbo̍ hɛ̄lī wāŋnda̍ , ā pūm wānāā lāāla᷄ŋnda̍ tɛ̄ɛ̄ŋ le̍ wāa̍ wānāā o̍ ve᷅m hɔ̄ltē ndɔ̄ wa̍ , ā pūm le̍ wāa̍ wānāa̍ su̍a̍ā le̍ Mɛ̄lɛ̄ka̍ wa̍ , ā pūm le̍ wāa̍ wānāa̍ di̍mūl wa᷅ŋnda̍ sūɛ̍i̍ Mɛ̄lɛ̄kɛ̍i̍ ya̍ , ā pūm le̍ pa̍a̍sūɛ̍i̍le̍ŋ a̍ wāŋnda̍ sūɛ̍i̍ Mɛ̄lɛ̄kɛ̍i̍ pɛ̄ɛ̄kōo̍  .
49004012	Ō tōsa̍ mātōsāā mu᷅ŋ le̍ wānāa̍ Mɛ̄lɛ̄ka̍a̍ bɛ̄ɛ̄ndīa̍a̍ le̍ wa̍lta̍ kɛ̍ndɛ̄la̍ Mɛ̄lɛ̄ka̍la̍ŋ tōsāa̍ . O̍ ko̍ŋ kɔ̍ɔ̍lī , ō tōsa̍ vɛ̄lɛ̄ mu̍ŋ le̍ mī ku̍ndā wānāā lāāla᷄ŋnda̍ o̍ cho̍ dīāllu᷄ŋ Ki̍li̍tīo̍ŋ ndo̍ mbō sɔ̄la̍ dīāllūŋ kāla᷄ŋ  .
49004013	Tē he̍ī yɔ̄nu̍ŋ pɛ̍ , na̍a̍ kpo̍u̍ ŋ̄ chō fūūlūū o̍ ībōōndu̍ mī ŋ̄ nɔ̄ tīīnda᷄ŋ pi᷅lɔ̍ɔ̍ o̍ Mɛ̄lɛ̄ka̍ ni᷄ŋ , ndu̍yɛ̍ , mī ŋ̄ sɔ̄la̍ sīnā pɛ̄ŋgu̍ pi᷅lɔ̍ɔ̍ a̍ Po̍ Mɛ̄lɛ̄ka̍a̍ o̍kɔ̄ɔ̄ , ndu̍yɛ̍ , mī ŋ̄ sīmnu᷄ŋ la̍ka̍a̍so̍ŋ o̍ tīīnda᷄ŋ na̍a̍ ŋ̄ nɔ̄ wo̍ ni᷄ŋ . O̍ ko̍ŋ kɔ̍ɔ̍lī , ŋ̄ chō fūūlūū o̍ ībōōndu̍ mī ŋ̄ sīmnu᷄ŋ kɛ̍sɛ̍ kɛ̍sɛ̍ māā Ki̍li̍tī  .
49004014	Tē ŋ̄ sīmnu᷄ŋ yɛ̍ ni᷅ŋ le̍nde̍ pɛ̍ , ŋ̄ ve᷅ lɛ̍ māā lāchūāāmbɔ̄ le̍ . Nyɛ̄ o̍ nyɛ̄ nɔ̍lā lɛ̍ na̍a̍ fāŋā o̍ nɛ̄ī mɛ̄ɛ̍ mɛ̄ŋnda̍ŋ mā tūūsū nu̍a̍ā a̍ nyɔ̄ɔ̍ yɛ̍ , kɛ̄lɛ̄ŋgāā mɛ̄ɛ̍ hūēīye̍ mūūlūū nu̍a̍ā nyɔ̍ɔ̍ yɛ̍ le̍ . Wānāā lēyālāa̍ nɔ̍ hūnɔ̄ɔ̍ nāa̍ na̍a̍ chūā a̍ pɛ̄ɛ̄kūlā ndāla̍ lāchōōwāla̍ŋ le̍ na̍a̍ hūīyo̍ a̍ pɛ̄ɛ̄kūlā lāŋ nda̍ , ā nɔ̍lā na̍a̍ hūī mā fāŋā na̍a̍ o̍ nɛ̄ī le̍  .
49004015	Tē ŋ̄ sīmnu᷄ŋ ni᷅ŋ lāka̍a̍so̍ŋ pɛ̍ , o̍ kāālāa̍ ni᷄ŋ na̍a̍ ŋ̄ dīmūl ni᷅ŋ wāŋnda̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ ni̍ . Ndu̍yɛ̍ o̍ ko̍ŋ kɔ̍ɔ̍lī , Ki̍li̍tī , o̍ cho̍ bōllē ku̍ndā wānāā lāāla᷄ŋnda̍ wo̍ , mī ŋ̄ sīmnu᷄ŋ māā ndu̍ o̍ nɛ̄ī o̍ nɛ̄ī ni̍ŋ  .
49004016	Pɛ᷄lta̍ yɛ̍ yɛ̍la̍ŋ o̍ dīāllo̍ŋ ni᷄ŋ nyɛ̍ bɔ̍ɔ̍ŋi̍a̍a̍ mu̍ŋ mi̍ ŋ̄ mɔ̄ɔ̄sā mu̍ŋ nāa̍ pi᷅lɛ̍ wo̍ŋ , mu̍ŋ cho̍ bōōndu̍ŋ yɛ̍ yi̍ɔ̍ɔ̍ŋ ni̍ . Mɛ̄ɛ̍ tē ō wa̍ māā yɔ̄ŋɔ̄ɔ̄ pɛ̍ , wāŋnda̍ o̍ ku̍ndā wānāā lāāla᷄ŋnda̍ ni᷄ŋ ā chō māchūāā mɛ̄ɛ̍ dīāllo̍ŋ nɔ̄ pɛ᷄lta̍ yɛ̍ yɛ̍la̍ŋ yɛ̍ . Ndu̍yɛ̍ , Ki̍li̍tī ndu̍ bɔ̍ɔ̍ŋīāā nda̍ nāa̍ pi᷅lɛ̍ ni̍ . Ndu̍yɛ̍ , tē pɛ᷄l o̍ pɛ᷄l to̍sa̍ wa̍li̍ o̍ nɔ̍ le̍ tōsāa̍ o̍ dīāllo̍ŋ ni᷄ŋ ndo̍ pɛ̍ , mu̍ŋ pi̍la̍ ŋ̄ nɔ̄lā mī ŋ̄ hīndū o̍ kāālāa̍ ni᷄ŋ mī ŋ̄ sɔ̄la̍ kpāāyāa̍  .
49004017	I̍ cho̍ nya̍ sīlāa̍ ho̍ō kīo̍o̍ māā wāna̍ Māsānɔ̄ɔ̍ Mɛ̄lɛ̄ka̍ vēm . Ka̍ālā nyāla̍ŋ lā wa᷅ lɛ̄ mɛ̄ɛ̍ ka̍ālā wānāa̍ tu̍i̍ī Mɛ̍lɛ̄ka̍ dīōm te̍ wa̍ lā chō yɛ̍ le̍ . Kāni̍ fo̍ndōle̍ , wāŋnda̍ ha̍ā nda̍ nda̍ sɔ̄ɔ̍ŋ ŋ̄dīɔ̄mndo̍ŋ ko̍ni̍ ŋ̍ hu᷅ŋ nda̍ o̍ lēbōl ni̍  .
49004018	Ā chō ā sūmɛ̍i̍ya̍ o̍ kɔ̄ltā ndāla̍ŋ ni᷄ŋ . Ndu̍yɛ̍ , yōōmū Mɛ̄lɛ̄ka̍ tōsa̍ mi̍ wāŋnda̍ wā ndu̍ sɔ̄lāa̍ wo̍ , ā sɔ̍lā ndu̍ kpo̍so̍ŋ te̍ . Sa̍bū ko᷄ŋ cho̍ ni̍ māā , wānāā lānīa̍a̍ nda̍ chō ni̍ . Le̍ he̍ī ā si̍nā nyɛ᷅ o̍ nyɛ̄ a̍ Mɛ̄lɛ̄ka̍ o̍kɔ̄ɔ̄ le̍  .
49004019	Īsɔ̄ɔ̍ o̍ īsɔ̄ɔ̍ wɔ̍ɔ̍ŋ bɛ̍ɛ̍ ī cho̍ lɛ̍ wāŋnda̍ ha̍ā lāsi̍ɔ̍mbu̍ le̍ . Ā chu̍a̍ māchūāā nda̍ pi̍la̍ ma̍ yɔ̄ŋgu᷄ŋ o̍ nīīlūlā nɔ̄ɔ̄lɛ̍i̍la̍ŋ ni᷄ŋ . Nīīlū o̍ nīīlū wɔ̄ɔ̍ŋ bālā ndāla̍ŋ lā chō lēni᷄ŋ . Kīndī bɛ̍ɛ̍ ā ki̍ndī le̍ mu̍ŋ kpɛ̄kpɛ̄lā le̍  .
49004020	Sīnā nya̍ sīna̍ a̍ Ki̍li̍tī o̍kɔ̄ɔ̄ wo̍ ō cho̍ sɔ̍ɔ̍ŋ wa̍ā le̍nde̍ le̍ nda̍ pɛ̄ɛ̄ku̍ nya̍ māā lā tōsa̍ le̍  .
49004021	Lā tūēī ni᷅ŋ cha̍la̍ŋ a̍ ndu̍ o̍kɔ̄ɔ̄ . Ndu̍yɛ̍ , ā bīī ma̍ pɛ̄ɛ̄kū nya̍ o̍ nɛ̄i̍ tōnya̍ Chi̍i̍sōo̍ chōo̍  .
49004022	Le̍la̍ŋ , lā ma᷄l sɔ̍ɔ̍ŋ wɔ̍ɔ̍ŋ nya̍ a̍a̍ wa̍ mu̍ŋ pa̍a̍ndū lēni᷄ŋ ndo̍ŋ . Ndu̍yɛ̍ , wāna̍ chi̍e̍e̍yɛ̍ī nyɛ̄ī pa̍a̍ndūe̍i̍ ī yēēma̍ŋ wɔ̍ɔ̍ŋndo̍ŋ ŋ̄ chō tɛ̄ɛ̄mbūūwo̍ ve̍ , lā ma᷄l wa᷅na̍ chi̍e̍e̍yɛ̍ī kēŋ  .
49004023	Kɔ̄ltā nyāla̍ŋ lā nɔ̄ mī lā sīmnu᷄ŋ la̍ sɛ̍nɛ̄ī yu̍ka̍  .
49004024	O̍ ko̍ŋ kɔ̍ɔ̍lī , lā nɔ̄ mī lā wōūnu̍ŋ wa᷅na̍ chi̍e̍e̍yɛ̍ī sɛ̄nɛ̄ī Mɛ̄lɛ̄ka̍ tōōsi̍a̍a̍ he̍ī le̍ wāa̍ māā ndu̍ pi̍la̍ ve̍ . O̍ ko̍ŋ , mī lā wa̍ o̍ nɛ̄i̍ tōnya̍a̍ chōo̍ , ko̍ŋ cho̍ ni̍ , mī lā sīmnu᷄ŋ wa̍nāa̍ cho̍ sa̍kpō , ndu̍yɛ̍ , mi̍ lā wā ā yɔ̄ŋga᷄ŋ o̍ Mɛ̄lɛ̄ka̍ lo̍  .
49004025	Le̍la̍ŋ , nya̍ wānāā lāāla᷄ŋnda̍ , lā wa᷅ lɛ̄ wānāā dīmīāā lāchōōwā nāa̍ chāāŋāā nyāa̍ chūā le̍ . Nya̍ kpo̍u̍ lā sōo̍ o̍ cho̍ tōnya̍a̍ wo̍ nāa̍ chāāŋāā nyāa̍ chūā . Kāni̍ fo̍ndōle̍ , na̍a̍ fa̍ū ŋ̄ chō māchūāā māā pɛ᷄lta̍ yɛ̍ yɛ̍la̍ŋ o̍ dīāllūŋ pīlɔ̍ŋ ni᷄ŋ  .
49004026	O̍ ko̍ŋ kɔ̍ɔ̍lī , tē ō wa̍ pɛ̍ mā dɔ̄ūnu᷄ŋ tu̍mbe̍ o̍ īsɔ̄ɔ̍ o̍ īsɔ̄ɔ̍ ni̍ŋ , chɛ᷅l mī kɔ̄l nūm tu̍ū kōŋ ō tōsa̍ mā to̍sa̍ yɔ̄ŋ wɔ̄ɔ̍ŋndo̍ le̍ . Du̍a̍u̍nu᷄ŋ tu̍mbe̍ o̍ ko̍ŋ kɔ̍ɔ̍lī , mā lo̍ o̍ tu̍mbe̍ ko̍ŋ ni᷄ŋ mī pāa̍le̍ŋ lē de᷄l te̍  .
49004027	Lā ke᷅ māsa̍ nyi̍nāā wɔ̄ɔ̍ŋnda̍ fo̍ndāŋ o̍ fo̍ndāŋ o̍ ku̍ŋgu̍la̍ŋ te̍  .
49004028	Ndu̍yɛ̍ , wāna̍ wa̍ pāāndū vīīle̍ŋ ndo̍ ō ma᷄l ni̍ko̍ vi̍īlē lēŋ , o̍ ko̍ŋ kɔ̍ɔ̍lī , mbō kēlū la᷄lle̍ mbō sɔ̄la̍ nyɛ̄ sɔ̄lāā tōnya̍a̍ le̍ bā ndɔ̄ ha̍vɛ̍i̍yo̍ sōlīo̍o̍ . Ko̍ŋ to̍sā bɛ̍ɛ̍ mbō wa̍ wānāa̍ cho̍ a̍ bālā hāvɛ̍i̍la̍ŋ nda̍ mālāa̍  .
49004029	Dīōm o̍ dīōm wɔ̄ɔ̍ŋ fu̍lā nya̍ o̍ sōndō le̍ . Dīōmnda̍ ma̍lā wa᷅ŋnda̍ la̍ŋ , la̍ŋ nya̍ sūāā nāa̍ nda̍ chūā ni̍ . Ko̍ŋ cho̍ ni̍ , lā sōo̍ dīōmnda̍ ke᷅ wa᷅ŋnda̍ kpāāyāa̍ , ndu̍yɛ̍ mī lā māla̍ nda̍ o̍ nyɛ̄ ndā pa̍lāa̍ ni᷄ŋ nda̍ŋ . Tē lā tōsa̍ le̍nde̍ pɛ̍ , wānāa̍ tu̍ɛ̍ī nyɛ᷅ nya̍ wā di̍mīo̍o̍ wo̍ wa̍ , ā nɔ̄lā mā sɔ̄la̍ mālāa̍ o̍ dīōmndā lāŋ ni᷄ŋ  .
49004030	Ndu̍yɛ̍ o̍ ko̍ŋ kɔ̍ɔ̍lī , lā to̍sā sūɛ̍i̍ tɛ̍ɛ̍mbūū Nyi̍na̍ Mɛ̄lɛ̄ka̍a̍ kɔ̄llo̍ ve̍ le̍ . Kāni̍ fu̍u̍le̍ , Nyi̍na̍ Mɛ̄lɛ̄ka̍a̍ ndu̍ cho̍ tāāmāsi̍ Mɛ̄lɛ̄ka̍ hāndu̍ nya̍ wo̍ ni̍ , le̍ chɔ̄mndo̍ māā le̍ Mɛ̄lɛ̄ka̍ nya̍ chō ni̍ . Ndu̍yɛ̍ , ndu̍ cho̍ tāāmāsi̍o̍o̍ le̍ chɔ̄mndo̍ ni̍ , māā Mɛ̄lɛ̄ka̍ ō bāŋā ni̍ŋ nya̍ , tē pāa̍le̍ le̍ŋ lē hu᷄ŋ fu̍u̍lūū pɛ̍  .
49004031	Lā ma᷄l nɛ̍i̍yɔ᷄ŋnda̍ŋ , a̍ kɔ̄l bīŋgīo̍o̍ , a̍ kɔ̄l tūūwo̍ , a̍ sɛ̄ɛ̄ŋgi̍āŋnda̍ŋ , a̍ wāŋndo̍ dīōlā wɔ̄ɔ̍ŋnda̍ŋ kēēlāa̍ , a̍ nyɛ̄ o̍ nyɛ̍ cho̍ nīīlū yɛ̄lē tūlāā  .
49004032	Lā tōsa̍la᷅ŋ dɛ̍nɛ̍ kɛ̍ndɔ̄ɔ̍ vēllāa̍ vēllē , ndu̍yɛ̍ , mī lā nɔ̄ kɔ̄ltā īnyi̍ɛ̍ɛ̍la̍ŋ . Ndu̍yɛ̍ , lā mālna᷅ŋ ve᷅llāa̍ vēllē le̍ yɔ̄ŋndā wɔ̄ɔ̍ŋnda̍ŋ , mɛ̄ɛ̍ Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ o̍ sa̍bu̍ Ki̍li̍tīo̍o̍ ni᷄ŋ yɛ̍  .
49005001	Mɛ̄ɛ̍ nya̍ chō ni᷅ŋ chūāūwāā Mɛ̄lɛ̄ka̍a̍ , ndu̍yɛ̍ mbo̍ kāālā nya̍ ta̍u̍ yɛ̍ , mɛ̄ɛ̍ lā kīndi̍ ni̍ko̍ mī lā chu̍a̍ ka̍ālā ndɔ̄la̍ŋ  .
49005002	Lā chɔ᷄m wa᷅ŋnda̍ kāālāa̍ o̍ nyɛ̄ o̍ nyɛ̄ ni᷄ŋ nya̍ tōsa̍ , mɛ̄ɛ̍ Ki̍li̍tī ka̍a̍la̍ na̍a̍ mbo̍ chɛ̄l mbo̍ wū le̍ na̍a̍ yɛ̍ . Mbo̍ yɔ̄ŋgū ndu̍ pi̍la̍ o̍ Mɛ̄lɛ̄ka̍ lo̍ māā sa̍lā chūŋ kɛ̄ndɛ̄ . Mbo̍ yɔ̄ŋgū ndu̍ pi̍la̍ o̍ Mɛ̄lɛ̄ka̍ lo̍ māā sa̍lāa̍ o̍ hi̍nī Mɛ̍lɛ̄ka̍ kɔ̄l lo̍  .
49005003	Ha̍a̍a̍ mi̍ lā wā wānāa̍ Mɛ̄lɛ̄ka̍a̍ , tɔ̍ɔ̍ ka̍lāa̍ bɛ̍ɛ̍ ō wa᷅ nya̍ chōo̍ a̍ sɔ̄ɔ̍ŋ wɔ̍ɔ̍ŋndo̍ŋ mu᷅ŋ o̍kɔ̄ɔ̄ kpo̍so̍ŋ te̍ . Mu̍ŋ cho̍ ni̍ , sūūndāa̍ a̍ wāna̍ nya̍ cho̍ o̍ nɔ̄ ni̍ŋ nya̍ ndu̍ le̍ wo̍ , a̍ nīīlū o̍ nīīlū sūūndɛ̍i̍ wɔ̍ɔ̍ŋ , a̍ hɔ̄lte̍ŋ lūɛ̄īyɔ̄ɔ̍ o̍ nyɔ̄ɔ̍ŋ  .
49005004	Ndu̍yɛ̍ , dīōm o̍ dīōm nɔ̄ɔ̄lɛ̍i̍ fu̍la̍ nya̍ o̍ sōndō le̍ . Lā wa᷅ wānāa̍ so̍ō sɔ̄ɔ̍ŋ ŋ̄dīɔ̄m te̍ . Lā wo̍ū sōndō o̍ ba̍ltā nɔ̄ɔ̄lɛ̍i̍ ni̍ŋ te̍ . Mu᷅ŋ ki̍nɛ̍i̍ ŋ̄ cho̍ sɔ̍ɔ̍ŋ bɛ̍nda̍ a̍ nya̍ le̍ . Nyɛ̄ nya̍ nɔ̄ le̍ tōsāa̍ wo̍ ndu̍ cho̍ Mɛ̄lɛ̄ka̍ ba̍li̍ka̍a̍ mēllo̍ ni̍  .
49005005	Kāni̍ fo̍ndōle̍ , lā kɛ̄si̍ŋ o̍ kɔ̄l māā wānāa̍ su̍u̍ndā a̍ wānāā nda̍ cho̍ o̍ nɔ̄ ni̍ŋ nda̍ nda̍ā le̍ wa̍ , a̍ wānā o̍ wāna̍ cho̍ o̍ nīīlū o̍ nīīlū sūūndɛ̍i̍ wɔ̍ɔ̍ŋndo̍ ni᷄ŋ , nda̍ ki̍nɛ̍i̍ ā ve᷅ ni̍ŋ wa̍nāā Ki̍li̍tī nda̍ Mɛ̄lɛ̄ka̍ ā wā ni̍ŋ cho̍o̍ la̍ma̍sā wa̍ tɛ̄ɛ̄ŋ te̍ . Wānāa̍ lu̍ɛ̍ī hɔ᷅lte̍ŋ o̍ nyɔ̄ɔ̍ŋ nda̍ bɛ̍ɛ̍ , ā ve᷅ ni̍ŋ nda̍ tɛ̄ɛ̄ŋ te̍ , kāni̍ fo̍ndōle̍ , wāna̍ lu̍ɛ̍ī hɔ᷅lte̍ŋ o̍ nyɔ̄ɔ̍ŋ ndo̍ , ndu̍ chu̍a̍ māchūāā nyɛ̄m mu᷅ŋ māā mɛ̄lɛ̄ka̍ ndɔ̄  .
49005006	Lā chɛ᷅l mī wānā o̍ wānā to̍sa̍ mī lā lāāla̍ŋ su̍ɛ̍i̍ lāchōōwɛ̄i̍ le̍ . Kāni̍ fo̍ndōle̍ , le̍ sɔ̄ɔ̍ŋ wa̍ā nu̍a̍ā Mɛ̄lɛ̄ka̍ dūāūnūŋ ni̍ŋ tu̍mbe̍ a̍ wānāa̍ tu̍i̍ī ndu̍ dīōm te̍ wa̍ ni̍  .
49005007	Le̍la̍ŋ lā mu̍ūli̍āŋ a̍ wānāā wāā le̍nde̍ le̍  .
49005008	Nya̍ bɛ̍ɛ̍ le̍nde̍ nya̍ wa̍ o̍ nyūmnda̍ŋ ni᷄ŋ ni̍ . Kɛ̍ ndu̍yɛ̍ , ha̍a̍a̍ mi̍ lā wā ni᷅ŋ o̍ dīōm pīlɔ̍ɔ̍ ni᷄ŋ a̍ Māsānɔ̄ɔ̍ Mɛ̄lɛ̄ka̍ , lā chō ni᷅ŋ māchūāā o̍ nyɛ̄ wa̍wo̍ŋndo̍ ni᷄ŋ . Ka̍ālā nya̍ nɔ̄ ni᷅ŋ mī lā tōsa̍ la̍ŋ lā nɔ̄ mī lā wa̍ māā wānāā wāā o̍ nyɛ̄ wa̍wo̍ŋ ni̍ŋ  .
49005009	Kāni̍ fu̍u̍le̍ , nyɛ̄ wa̍wo̍ŋndo̍ ho̍ō , ndu̍ to̍sā ni̍ mī wāŋnda̍ tōsa̍ īsɔ̄ɔ̍ o̍ īsɔ̄ɔ̍ cho̍ sūɛ̍i̍ kɛ̍ndɛ̄ , a̍ īsɔ̄ɔ̍ o̍ īsɔ̄ɔ̍ cho̍ sūɛ̍i̍ tōnya̍  .
49005010	Le̍la̍ŋ , lā kīndi̍ mī lā sīna̍ nyɛ̍ nɛ̍ŋī Ma̍sānɔ̄ɔ̍ Mɛ̄lɛ̄ka̍ kɔ̄l lo̍  .
49005011	Lā tu̍āl wānāa̍ to̍sā sɔ̍ɔ̍ŋ nɔ̍lā mī ŋ̄ māla̍ wānā o̍ wānā le̍ wo̍ŋ nda̍ kɔ̄ɔ̄lī le̍ , mu̍ŋ yɔ̍nūŋ ni̍ māā sɔ̄ɔ̍ŋ mānyūmndo̍ŋ . Sɔ̄ɔ̍ŋ wa̍ā le̍ndo̍ŋ lā nɔ̄ mī lā sōli̍ mu̍ŋ o̍ lu᷅ŋ de᷅ŋ  .
49005012	Ī chō sūɛ̍i̍ lāsi̍ɔ̍mbu̍i̍ bɛ̍ndū le̍ mī wānā so̍ō bɛ̍ɛ̍ a̍ sɔ̄ɔ̍ŋ nɔ̍ɔ̍lɛ̍i̍ nda̍ tōsā mu̍ŋ o̍ vīōŋnɔ᷄ŋndo̍ ni᷄ŋ ndo̍ŋ o̍kɔ̄ɔ̄  .
49005013	Ndu̍yɛ̍ , tē nyɛ̄ wa̍wo̍ŋndo̍ ō dēndū pɛ̍ , o̍ nyɛ̄ o̍ nyɛ̄ chōo̍ , ō chɔ̄ɔ̄mu̍u̍ nyɛ̄ kōŋ mɛ̄ɛ̍ o̍ cho̍ kpe̍e̍kpe̍i̍ yɛ̍  .
49005014	Kāni̍ fo̍ndōle̍ , nyɛ̄ o̍ nyɛ̄ tē nyɛ̄ wa̍wo̍ŋndo̍ dēndū lēchōo̍ mbō chɔ̄ɔ̄mu̍u̍ ndu̍ mɛ̄ɛ̍ o̍ cho̍ kpe̍e̍kpe̍i̍ yɛ̍ pɛ̍ , ō sīmnu᷄ŋ nyɛ᷅ wa̍wo̍ŋ . Le̍ sa̍bū kōŋ wānāā pūm ā dīmi̍ ni̍ āā ,  “ Nya̍ wānāa̍ cho̍ o̍ lūa̍a̍ŋ nda̍ lā tīōndu̍ ni̍ko̍ , lā mīīŋgu̍ yo̍o̍mū , mī Ki̍li̍tī tōsa̍ mī nyɛ̄ wa̍wo̍ŋndo̍ dēndū nya̍ chōo̍ . ”
49005015	Le̍la̍ŋ , lā mānda̍ŋ nyɛ̍ kɛ̄ndɛ̄ kɛ̄ndɛ̍ī a̍ ka̍ālā nya̍ chō tōsāa̍ la̍ŋ o̍kɔ̄ɔ̄ . Lā nɔ᷅ ka̍āla̍ŋ māā wānāa̍ ki̍ndu̍ kɔ̍l te̍ le̍ . Lā nɔ̍ ka̍āla̍ŋ māā wānāā kɔ̄l kālu̍  .
49005016	Pɛ̄ŋgu̍ o̍ pɛ̄ŋgu̍ tē lā sɔ̄la̍ fo̍ndāŋndo̍ le̍ sūɛ̍i̍ kɛ̍ndɛ̄i̍ tōsāa̍ pɛ̍ , lā tōsa̍ , kāni̍ fo̍ndōle̍ , pālɛ̍i̍ na̍a̍ ŋ̄ chō ni᷅ŋ he̍ī lēni᷄ŋ nde̍ , ī chō pālɛ̍i̍ wɔ̍ɔ̍ŋ  .
49005017	Le̍la̍ŋ , lā to̍sā sɔ̄ɔ̍ŋ māā lādīɔ̄m te̍ . Lā kīndi̍ mī lā sīna̍ nyɛ̄ Māsānɔ̄ɔ̍ Mɛ̄lɛ̄ka̍ hɛ̍na̍ŋ nya̍ mī lā tōsa̍ wo̍  .
49005018	Lā wa᷅ wānāā kōlāā māmūɛ̄ī mī mā bīī nya̍ le̍ . Mūɛ̄īya̍ŋ kōlɔ̄ɔ̄ kōŋ mī mā bīī nya̍ , ō nɔ̄lā mbō tɛ̄ɛ̄mbu̍u̍ nya̍ . Nyɛ̄ nya̍ nɔ̄ mī lā nɔ̄ wo̍ , ndu̍ cho̍ Nyi̍na̍ Mɛ̄lɛ̄ka̍a̍ wāa̍ nya̍ kɔ̄ɔ̄lī ta̍u̍ ni̍  .
49005019	Tē lā wa̍ sūūki̍āŋndo̍ vēllāa̍ vēllē pɛ̍ , lā sūūki̍āŋ a̍ dīōmndā kɛ̄ndɛ̄la̍ŋ dīmu̍la᷅ŋndo̍ , dīōmnda̍ŋ o̍ Yāu̍la̍ ŋ̄chōndu̍la̍ cho̍ o̍ Yāu̍ Mɛ̄lɛ̄ka̍a̍ ni᷄ŋ nda̍ŋ , a̍ chōndo̍ŋ ŋ̄ pīlɔ᷅ŋ . Lā sōli̍ cho̍ndo̍ŋ ŋ̄ pīlɔ᷅ŋ a̍ chōndu̍ŋ cho̍ o̍ Yāu̍la̍ ŋ̄chōndu̍la̍ cho̍ o̍ Yāu̍ Mɛ̄lɛ̄ka̍a̍ ni᷄ŋ ndo̍ŋ . Lā sōli̍ mu̍ŋ a̍ kɔ̄l kɛ̄ndɛ̄ mī lā sāŋga̍la̍ Māsānɔ̄ɔ̍ Mɛ̄lɛ̄ka̍ lēni᷄ŋ kpe̍e̍kpe̍i̍  .
49005020	Le̍ lēpāa̍ o̍ lēpāa̍ lā wa̍ Mɛ̍lɛ̄ka̍ fi̍nyā nāa̍ ba̍li̍ka̍a̍ mēllo̍ le̍ nyɛ̄ o̍ nyɛ̍ yɔ̍nu̍ŋ . Lā tōsa̍ he̍ī sa̍na̍a̍ o̍ Māsānɔ̍ nāa̍ Chi̍i̍sū Ki̍li̍tī sa̍bu̍ ndɔ̄ɔ̍ ni᷄ŋ  .
49005021	Dīōmndā tūɛ̄īya᷅ŋnda̍ŋ lā wa̍ nya̍ tɛ̄ɛ̄ŋ vēllāa̍ vēllē . Lā tōsa̍ le̍nde̍ le̍ bɛ̄ɛ̄le̍ Ki̍li̍tī le̍ŋ  .
49005022	Nya̍ lāāndūa̍a̍ lā tūe̍i̍ pi̍a̍a̍ndūāā nyāa̍ dīōm mɛ̄ɛ̍ nya̍ tūɛ̄ī Ma̍sānɔ̄ɔ̍ Mɛ̄lɛ̄ka̍ dīōm yɛ̍  .
49005023	Ki̍li̍tī ndu̍ cho̍ dīāllūŋ ndɔ᷄ŋ bōlle̍ŋ ni̍ , ko̍ŋ cho̍ ni̍ , ku̍ndā wānāā lāāla᷄ŋnda̍ , ā o̍ pi̍ŋi̍ wa̍ . Mɛ̄ɛ̍ le̍nde̍ ko̍ni̍ i̍ cho̍ ni̍ , pɔ̍nɔ̍ɔ̍ cho̍ la̍nɔ̍ɔ̍ bōlle̍ŋ ni̍  .
49005024	Le̍la̍ŋ , nya̍ lāāndūa̍a̍ , lā tūe̍i̍ pi̍a̍a̍ndūāā nyāa̍ dīōm o̍ īsɔ̄ɔ̍ o̍ īsɔ̄ɔ̍ ni̍ŋ , mɛ̄ɛ̍ ku̍ndā wānāā lāāla᷄ŋnda̍ tūēī Ki̍li̍tī dīōm yɛ̍  .
49005025	Nya̍ pīāāndūa̍a̍ yɛ̄ , lā kāāla̍ la̍a̍ndāā nyāa̍ mɛ̄ɛ̍ Ki̍li̍tī ka̍a̍la̍ ku̍ndā wānāā lāāla᷄ŋnda̍ , ndu̍yɛ̍ mbo̍ chɛ̄l mbo̍ wū le̍ nda̍ yɛ̍  .
49005026	Sa̍bū o̍ to̍sa̍ he̍ī yo̍ cho̍ ni̍ māā le̍ mbō tōsa̍ mī ku̍ndā wānāā lāāla᷄ŋnda̍ ō wa̍ ō yɔ̄ŋga᷄ŋ o̍ Mɛ̄lɛ̄ka̍ lo̍ . Ō tōsa̍ he̍ī sa̍na̍a̍ a̍ yīŋɔ̄ɔ̄ o̍ yi᷅ŋ nda̍ mbo̍ dīndī nda̍ fo̍ a̍ mɛ̄ŋnda̍ŋ ndo̍ , vɛ̄lɛ̄ a̍ dīo̍m Mɛ̄lɛ̄ka̍ o̍ di̍mu̍l nda̍ wo̍  .
49005027	Ki̍li̍tī to̍sa̍ vɛ̄lɛ̄ mātōsāā he̍ī le̍ mī ndu̍ pi̍la̍ chu̍a̍ ku̍ndā wānāā lāāla᷄ŋnda̍ mbō yɔ̄ŋgu̍ ndu̍ nāa̍ ndu̍ pi̍la̍ chu̍a̍ ō kɛ̄ndɛ̄ kɛ̍ndɛ̄ wu̍le̍ŋ , ō nɔ᷅ sɔ᷅ŋ te̍ , ō ve᷅ o̍ nyi̍fi̍li̍ɛ̍i̍ le̍ , nyɛ̄ o̍ nyɛ̄ wāā le̍nde̍ ō nɔ᷅ le̍ . Ō wā ma̍wa̍ā ō yɔ̄ŋga᷄ŋ o̍ Mɛ̄lɛ̄ka̍ lo̍ , īsɔ̄ɔ̍ o̍ īsɔ̄ɔ̍ wɔ̍ɔ̍ŋ ve᷅ a̍ ndu̍ o̍kɔ̄ɔ̄ le̍  .
49005028	Le̍nde̍ ko̍ni̍ , wāŋ pīāāndūa̍a̍ nɔ̄ mā kāāla̍ la̍a̍ndāā ndāa̍ , mɛ̄ɛ̍ nda̍ kāāla̍ dīāllūŋ ndāa̍ŋ nda̍ pi̍la̍ŋ yɛ̍ . Wānā o̍ wāna̍ ka̍a̍la̍ la̍a̍ ndɔ̍ pɛ̍ , mɛ̄ɛ̍ ndu̍ pi̍la̍ o̍ ka̍a̍la̍ ko̍ŋ ni̍  .
49005029	Kāni̍ fo̍ndōle̍ , wānā o̍ wānā cho̍ mbō tu᷄l dīāllūŋ ndɔ᷄ŋ ndu̍ pi̍la̍ŋ lēyɛ̄ le̍ . O̍ ko̍ŋ kɔ̍ɔ̍lī , nyɛ̄ o̍ to̍sāl di̍a̍llūŋ ndɔ᷄ŋ ndo̍ ndu̍ cho̍ ni̍ , nyɛ̄ dīa̍a̍ mu̍ŋ kīo̍o̍ , a̍ māndāa̍ mu̍ŋ nyɛ̄ kɛ̄ndɛ̄ kɛ̍ndɛ̍ī , mɛ̄ɛ̍ Ki̍li̍tī ma̍ndā ku̍ndā wānāā lāāla᷄ŋnda̍ yɛ̍  .
49005030	Kāni̍ fo̍ndōle̍ , tē ō wa̍ māā yɔ̄ŋɔ̄ɔ̄ pɛ̍ , ŋ̄ chō māchūāā māā pɛ᷄lta̍ yɛ̍ yɛ̍la̍ŋ o̍ dīāllu᷄ŋ Ki̍li̍tīo̍ŋ ni᷄ŋ  .
49005031	Kāni̍ fo̍ndōle̍ , dīōmndo̍ chō ō pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Le̍ sa̍bōo̍ ho̍ō wānā pɔ̍nɔ̍ɔ̍ mɛ̄ī fi̍nyāa̍ a̍ kālāa̍ ni̍ , mā chālnu̍ŋ nda̍ la̍a̍ ndɔ̄ . O̍ ko̍ŋ , nda̍ ŋi̍ɔ̍ɔ̍ŋ mā sīmnu᷄ŋ māā wāŋndo̍ ō pīlɛ̍ kpe̍ . ”
49005032	Dīōmnda̍ so̍o̍nu᷄ŋ la᷅ŋ nda̍ŋ , sɔ̄ɔ̍ŋ kpe̍e̍kpe̍i̍yo̍ŋ ŋ̄ pūm chō lēni᷄ŋ mi̍ ŋ̄ wā ŋ̄ vīāŋna᷄ŋ . Dīōmndā lāŋ mɛ̄ɛ̍ ya̍ ya̍ I̍ si̍nā la̍ŋ pɛ̄ŋgu̍ yɛ̍ cho̍ ni̍ , māā lā chō māchūāā sūɛ̍i̍ a̍ Ki̍li̍tī o̍kɔ̄ɔ̄ nda̍ ku̍ndā wānāā lāāla᷄ŋnda̍ mɛ̄ɛ̍ tɛ̍ɛ̄ŋ cho̍ nda̍ yɛ̍  .
49005033	Kɛ̍ ndu̍yɛ̍ , dīōmndā kālāla̍ŋ lā chō vɛ̄lɛ̄ le̍ nya̍ . Wānā pɔ̍nɔ̍ o̍ wānā pɔ̍nɔ̍ , ā nɔ̄ mā ka̍a̍la̍ la̍a̍ nu̍m mɛ̄ɛ̍ ŋ̄ kāāla̍ nūm pi̍la̍ yɛ̍ . Ndu̍yɛ̍ , wānā la̍nɔ̍ o̍ wānā la̍nɔ̍ , ā nɔ̄ mā ke̍ pɔ̍nɔ̍ nu̍m bɛ̄ɛ̄le̍ŋ  .
49006001	Nya̍ chūāūwa̍ , nyɛ̍ cho̍ nya̍ kūēē le̍ tōsāa̍ māā wānāa̍ Mɛ̄lɛ̄ka̍a̍ wo̍ , ndu̍ cho̍ ni̍ māā lā tūe̍i̍ wa̍nāa̍ ve̍lū nya̍ wa̍ dīōm . Kāni̍ fu̍u̍le̍ , he̍ī bɛ̍nda̍ le̍ tōsāa̍ ni̍  .
49006002	Ī chō ī dīmīa̍ŋ o̍ sāwāla̍ Mɛ̄lɛ̄ka̍la̍ŋ ni᷄ŋ āā , “ Ke̍ fi̍nyā nu̍m bɛ̄ɛ̄le̍ŋ a̍ kālā nu̍m . ” Sāwa̍ tāse̍ Mɛ̄lɛ̄ka̍ chūe̍l na̍a̍ būŋgɛ̄i̍ lēni᷄ŋ ndo̍ , ndu̍ cho̍ ko̍ŋ ni̍ . Būŋgɛ̄ī kēŋ ndi̍ cho̍ ni̍ āā  ,
49006003	 “  Ko̍ŋ to̍sā mī nyɛ̄ o̍ nyɛ̄ wa̍ ō kɛ̄ndɛ̄ a̍ nūm , ndu̍yɛ̍ , mā sɔ̄lā yōōmū vīlɛ̄īyo̍ . ”
49006004	Nya̍ fi̍nyāa̍ yɛ̄ , lā bi̍ī chūāūwāā nyāa̍ bīyɔ̄ɔ̄ wɔ̄ɔ̍ŋ o̍ to̍sā mā tāmbu̍ kɔ̄l a̍ nya̍ wo̍ le̍ . Nyɛ̄ nya̍ nɔ̄ mī lā tōsa̍ wo̍ ndu̍ cho̍ ni̍ māā tē lā wa̍ nda̍ māndāa̍ pɛ̍ , lā pɛ̄ɛ̄ku̍ nda̍ pɛ̄ɛ̄kūla̍ Māsānɔ̄ɔ̍ Mɛ̄lɛ̄ka̍la̍ŋ , ndu̍yɛ̍ , mī lā sīla̍ nda̍ sīlālā ndɔ̄la̍ŋ  .
49006005	Nya̍ cho̍ yɛ̄ chīa̍a̍ wa̍ , lā tūe̍i̍ wa̍nāā nya̍ chō o̍ bā wa̍ dīōm . Lā ke̍ nda̍ bɛ̄ɛ̄le̍ŋ ndu̍yɛ̍ , mī lā nɔ̄ sīōōŋīī ndɛ̄i̍ . Lā tōsa̍ mu᷅ŋ a̍ kɔ̄l kpo̍u̍ . Lā tōsa̍ mu᷅ŋ kpe̍e̍kpe̍i̍ mɛ̄ɛ̍ nya̍ tōsā nyɛ᷅ Ki̍li̍tī di̍mūl nya̍ wo̍ yɛ̍  .
49006006	Tē lā wa̍ he̍ī tōsāa̍ pɛ̍ , ō wa᷅ ko̍ bo̍o̍ndi̍i̍ nda̍ wā o̍ hɔ̄lndɔ̄ ndu̍yɛ̍ , mi̍ lā yēēma̍ mā chāndu̍ nya̍ ve̍ le̍ . Kɛ̍ lā tōsa̍ ndi̍ a̍ kɔ̄l kpo̍u̍ māā chīa̍a̍ Ki̍li̍tīa̍a̍ a̍ to̍sā nyɛ᷅ Mɛ̄lɛ̄ka̍ hɛ̄na̍ŋ nda̍ le̍ tōsāa̍ wo̍ wa̍  .
49006007	Lā tōsa̍ wa̍li̍ nya̍ nɔ̄ le̍ tōsāa̍ wo̍ a̍ kɔ̄ltā kɛ̄ndɛ̄ nu̍a̍ā ŋ̄ yɔ̄ŋ āā le̍ Māsānɔ̄ɔ̍ Mɛ̄lɛ̄ka̍ nya̍ chō ndu̍ tōsāa̍ ni̍ . Lā to̍sā ndu̍ māā le̍ wāna̍ chi̍e̍e̍ su̍e̍e̍ le̍  .
49006008	Lā sīnā wa̍la̍ŋ māā wānā o̍ wāna̍ to̍sa̍ wa̍li̍ kɛ̍ndɔ̄ɔ̍ pɛ̍ , ō wa̍ chɛ̍ , ō wa᷅ chɛ̄ le̍ , fāndāa̍ Māsānɔ̄ɔ̍ Mɛ̄lɛ̄ka̍ fāndā ndu̍ le̍ wa̍li̍ ndɔ̄ kɛ̍ndɔ̄ɔ̍ ni̍  .
49006009	Nya̍ nɔ̍ chīa̍a̍ wa̍ bɛ̍ɛ̍ , lā bīi̍ chi̍a̍ā nyāa̍ ō kɛ̄ndɛ̄ le̍nde̍ . Lā pɛ̄ŋgi̍ nda̍ kɔ̄ŋgɔ̄līa̍ŋnda̍ŋ , kāni̍ fu̍u̍le̍ , lā sīnā wa̍la̍ŋ māā nya̍ ni̍ , chīāā nya̍ nɔ̄ wa̍ ni̍ , wānā cho̍ ɛ̄chɛ̍nɛ̄ , ndu̍ cho̍ Māsānɔ̄ɔ̍ le̍ nya̍ ve᷅llāa̍ vēllē ni̍ . Ndu̍ ndu̍ hɛ̍lī ŋ̍wa᷅ŋndā chīe̍e̍ le̍  .
49006010	I̍ mɛ̍ɛ̍lū wɔ̍ a̍ nya̍ dīōmnda̍ŋ nda᷅ŋ dīmūllo̍ . Ha̍a̍a̍ mi̍ lā wā o̍ dīōm pīlɔ̍ɔ̍ ni᷄ŋ a̍ Māsānɔ̄ɔ̍ Mɛ̄lɛ̄ka̍ , ndu̍yɛ̍ mi̍ lā wā o̍ dīōm pīlɔ̍ɔ̍ ni᷄ŋ a̍ kpāāya̍ ndɔ̄ bɛ̍ndōo̍ , lā wa̍ ni̍ko̍ a̍ dīāllūŋ kālā  .
49006011	Lā wōūnu̍ŋ wo̍lɔ̄ɔ̄lā chɔ̄ūlā Mɛ̄lɛ̄ka̍ kē nya̍ la̍ŋ kpo̍u̍ . Ko̍ŋ to̍sā ni̍ mī lā nɔ̄la̍ mī lā kɛ̄ɛ̍ sɔ̄ɔ̍ŋ wɔ̍ɔ̍ŋ Māsa̍ Nyi̍nāā Wɔ̄ɔ̍ŋnda̍ kɛ̄ɛ̄sīāā le̍ nya̍ dɛ̄ɛ̄nīa̍a̍ le̍ mī lā tōsa̍ wo̍ŋ  .
49006012	Kāni̍ fu̍u̍le̍ , sɔ̍ŋgɔ̄ na̍a̍ ŋ̄ chō ho̍ō wo̍ , ō cho̍ sɔ̍ŋgɔ̄ wāā a̍ ŋ̄wāŋndā chīe̍e̍ le̍ . Nyi̍nāā wɔ̄ɔ̍ŋāa̍ cho̍ o̍ ha̍la̍a̍ ni᷄ŋ māā lāmāsā wa̍ , a̍ nyi̍nāā wɔ̄ɔ̍ŋāa̍ nɔ̍ tɔ̍ɔ̍ o̍ ha̍la̍a̍ ni᷄ŋ nda̍ , a̍ nyi̍nāā wɔ̄ɔ̍ŋāa̍ nɔ̍ kpāāyāa̍ o̍ chi̍e̍e̍ŋ cho̍ ho̍ō o̍ nīīlū mānyūmndo̍ ni᷄ŋ ndo̍ wa̍ , a̍ nyi̍nāā wɔ̄ɔ̍ŋāā kɔ̄l vēsɛ̍i̍ya̍ chōo̍ cho̍o̍ , a̍ nda̍ na̍a̍ ŋ̄ chō sɔ̍ŋgɔ̄ɔ̍ ni̍  .
49006013	Le̍la̍ŋ , lā wōūnu̍ŋ wo̍lɔ̄ɔ̄lā chɔ̄ūlā Mɛ̄lɛ̄ka̍ kē nya̍ la̍ŋ kpo̍u̍ . Ko̍ŋ to̍sā ni̍ tē bōōndi̍i̍ sɔ̄ɔ̍ŋ wɔ̍ɔ̍ŋ ndo̍ŋ ŋ̄ nɔ̄ le̍ yɔ̄nɔ᷄ŋndo̍ wo̍ŋ ī fūūlu̍u̍ pɛ̍ , ndu̍yɛ̍ , mī ya̍a̍mɔ̍ɔ̍ ō sāa̍ nya̍ a̍ sɔ̍ŋgɔ̄ɔ̍ , lā mi̍i̍ŋgū a̍ mākɔ̄ɔ̄ le̍ . Lā nɔ̄lā mī lā hīōū lāchī a̍ sɔ̍ŋgɔ̄ɔ̍ mbō lo̍ o̍ ko̍ŋ ha̍a̍a̍ mbō fūūlu̍u̍ o̍ mɛ̄ɛ̄lu̍la̍ŋ , ndu̍yɛ̍ , mī lā lo̍ lēchōo̍  .
49006014	Le̍la̍ŋ , lā si᷄m nyɛ̍ kɛ̄ndɛ̄ yi̍ , mī lā chu̍a̍ tōnya̍a̍ māā lēyāu̍ le̍ kānda᷄ŋndo̍ o̍ chāŋ . Ndu̍yɛ̍ , lā chu̍a̍ sa̍kpōyɛ̍i̍ le̍ wāa̍ nyɛ̍ ma̍ndā nya̍ tākpāa̍ wo̍  .
49006015	Ndu̍yɛ̍ , wāa̍ ō bɛ̄ɛ̄ndīa̍ŋ le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ a̍ kɔ̄l ndɔ̄ nyu̍lōo̍ o̍kɔ̄ɔ̄ , ndu̍ cho̍ kɔ̄ɔ̄vɛ̄i̍la̍ nya̍ wōūnu̍ŋ nda̍ŋ ni̍  .
49006016	Kɛ̍ , o̍ mu᷅ŋ kɔ̄ɔ̄lī , lā chu̍a̍ ti̍i̍nda᷄ŋndo̍ te̍le̍ŋ o̍ te̍le̍ŋ mī lā dɔ̄ū o̍ Mɛ̄lɛ̄ka̍ ni᷄ŋ . Tīīnda᷄ŋndo̍ chō māchūāā māā nyɛ̄ kālā ka̍lā pūa̍a̍ chɔ̄ūwa̍ bīī o̍ bā māā bōo̍ bɛ̍ndū wo̍ . A̍ ndu̍ nya̍ nɔ̄lā ni̍ mī lā nyūmi̍ chīŋɔ̍ma̍ lēyīŋnda̍ŋ mā Māsa̍ Nyi̍nāā Wɔ̄ɔ̍ŋnda̍ wūū le̍ nya̍ vīɔ̍ɔ̍ wa̍ŋ  .
49006017	Ndu̍yɛ̍ , mī lā bīī pīŋī Mɛ̄lɛ̄ka̍ pīŋī nya̍ wo̍ . Ndu̍ cho̍ mɔ̍si̍l chɔ̄ū nya̍ nɔ̄ le̍ wōūnɔ᷄ŋndo̍ wo̍ ni̍ . Mī lā chu̍a̍ dīo̍m Mɛ̄lɛ̄ka̍a̍ ō Nyi̍na̍ Mɛ̄lɛ̄ka̍a̍ kē nya̍ wo̍ . Ndu̍ cho̍ mūɛ̄ī chɔ̄ūve̍ ni̍  .
49006018	Lā wa̍ Mɛ̍lɛ̄ka̍ pīɛ̄īyo̍ le̍ te̍le̍ŋ o̍ te̍le̍ŋ , mɛ̄ɛ̍ Nyi̍na̍ Mɛ̄lɛ̄ka̍a̍ chɔ̄m nya̍ yɛ̍ . Lā pīɛ̍i̍ Mɛ̍lɛ̄ka̍ o̍ īsɔ̄ɔ̍ o̍ īsɔ̄ɔ̍ ni̍ŋ mī lā nyūna̍ ndu̍ le̍ nya̍ mālāa̍ . He̍ī ī wa̍ nya̍ o̍ lākɔ̄l , lā wa᷅ ā pūɛ̄ya᷄ŋ te̍ . Ndu̍yɛ̍ , lā wa̍ Mɛ̍lɛ̄ka̍ pīɛ̄īyo̍ te̍le̍ŋ o̍ te̍le̍ŋ , le̍ wānāa̍ Mɛ̄lɛ̄ka̍a̍ fa̍ū  .
49006019	Ya̍ bɛ̍ɛ̍ lā pīɛ̍i̍ Mɛ̍lɛ̄ka̍ le̍ ya̍ , le̍ mī Mɛ̄lɛ̄ka̍ chɔ᷄m ya̍ nyɛ̄ ya̍ I̍ nɔ̍ le̍ wāŋnda̍ dīmūllo̍ wo̍ . Ndu̍yɛ̍ , mī lā pīɛ̍i̍ Mɛ̄lɛ̄ka̍ māā sīōōŋīī wa᷅ ya̍ le̍ wāŋnda̍ dīmūllo̍ a̍ sɔ̄ɔ̍ŋ wa̍ mu̍ŋ ŋ̍ vi̍a̍ŋna᷄ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ o̍kɔ̄ɔ̄ wo̍ŋ te̍  .
49006020	Ndu̍yɛ̍ , I̍ cho̍ māchūāā māā hɔ̄lte̍ Mɛ̄lɛ̄ka̍le̍ŋ le̍ Yōōŋgū Kɛ̄ndɔ̄ɔ̍ ho̍ō , mi̍ chē bɛ̍ɛ̍ mi̍ wa᷅ o̍ bīyɔ̄ɔ̍ ni᷄ŋ pɛ̍ŋgo̍o̍ ho̍ō ni̍ . Lā pīɛ̍i̍ Mɛ̍lɛ̄ka̍ māā mī nɔ̍la̍ mī di̍mu̍l wāŋnda̍ ndu̍ sīōōŋīī bɛ̍ɛ̍ ve᷅ ya̍ le̍ , kāni̍ fo̍ndōle̍ , le̍nde̍ ya̍ I̍ nɔ̍ ni̍ mī di̍mi̍ ndu̍  .
49006021	I̍ hɛ̍na̍ŋ vɛ̍lɛ̄ nya̍ mī lā sīna̍ lāwāā na̍nu᷄ŋ a̍ ya̍ o̍kɔ̄ɔ̄ , ndu̍yɛ̍ , mī lā sīna̍ nyɛ̄ ya̍ I̍ cho̍ tōsāa̍ wo̍ . Le̍ he̍ī , chāa̍ŋ nāā ka̍a̍lāa̍ , Ti̍chi̍kɔ̄ɔ̄ , o̍ cho̍ ho̍ō bu̍ɛ̍ī sa̍kpōo̍ o̍ wa̍li̍ Māsānɔ̄ɔ̍ Mɛ̄lɛ̄ka̍a̍ ni᷄ŋ ndo̍ , ō chō nya̍ lākɔ̄ ko̍na̍ do̍o̍nɔ᷄ŋ kpo̍u̍  .
49006022	Le̍ sa̍bū kōŋ kpe̍e̍kpe̍i̍ ya̍ I̍ cho̍ ndu̍ vīōmɔ̄ɔ̍ nāa̍ nya̍ chūā ni̍ . Ko̍ŋ cho̍ ni̍ , mbō dōōnu̍ŋ nya̍ ko̍na̍ a̍ na̍a̍ kpo̍u̍ o̍kɔ̄ɔ̄ , ndu̍yɛ̍ vɛ̄lɛ̄ , mbō dɛ̄ɛ̄ni̍a̍a̍ nya̍ kɔ̄lta̍ŋ ni᷄ŋ  .
49006023	Mbɔ̄ Mɛ̄lɛ̄ka̍ Fi̍nyā nāa̍ , a̍ Māsānɔ̍ nāa̍ Chi̍i̍sū Ki̍li̍tī , ā tōsa̍ mī wānāā lāāla᷄ŋnda̍ kpo̍u̍ mā sɔ̄la̍ kɔ̄l nyūlōo̍ , ndu̍yɛ̍ , mā kāāli̍āŋ ve᷅llāa̍ vēllē , ndu̍yɛ̍ , mā dɔ̄ū tīīnda᷄ŋndo̍ o̍ Mɛ̄lɛ̄ka̍ ni᷄ŋ fɔ̍  .
49006024	Wānā o̍ wāna̍ ka̍a̍la̍ Ma̍sānɔ̄ nāa̍ Chi̍i̍sū Ki̍li̍tī kāāla̍ mɛ̍ɛ̍lū le̍ wo̍ , mbɔ̄ Mɛ̄lɛ̄ka̍ ō yīya̍ŋ nda̍ chōo̍ fɔ̍  .
50001001	Ya̍ Pɔ̍ɔ̍ cho̍ yāu̍wo̍ ho̍ō pōōnyīa̍a̍ ni̍ , na̍a̍ Ti̍mo̍tī , na̍a̍ ŋ̍ cho̍ ha̍ā bu̍ɛ̍i̍yāa̍ Chi̍i̍sū Ki̍li̍tīa̍a̍ wa̍ . Ŋ̄ chō ndu̍ pōōnyīa̍a̍ nāa̍ nya̍ wānāa̍ Mɛ̄lɛ̄ka̍a̍ kpo̍u̍ chu̍a̍ Fi̍li̍pāī chi̍e̍e̍ , nya̍ cho̍ ha̍ā o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī wa̍ , a̍ nya̍ wānāa̍ cho̍ ku̍ndālā wānāā lāāla᷄ŋnda̍ chīla̍ŋ nda̍ , a̍ nya̍ wānāā mālāa̍ cho̍ nda̍ īkɛ̄i̍ ya̍  .
50001002	I̍ cho̍ pīɛ̄īle̍ŋ māā Mɛ̄lɛ̄ka̍ Fi̍nyā nāa̍ a̍ Māsānɔ̄ɔ̍ Chi̍i̍sū Ki̍li̍tī ā yīya̍ŋ nya̍ chōo̍ ndu̍yɛ̍ , mā ke̍ nya̍ kɔ̄l nyūlōo̍ fɔ̍  .
50001003	Te̍le̍ŋ o̍ te̍le̍ŋ tē I̍ yi̍ya̍ŋ a̍ nya̍ pɛ̍ , ba̍li̍ka̍a̍ ko̍ni̍ ya̍ I̍ me᷅l Mɛ̍lɛ̄ka̍ ni̍  .
50001004	Ndu̍yɛ̍ le̍ pɛ̄ŋgu̍ o̍ pɛ̄ŋgu̍ tē I̍ wa̍ Mɛ̄lɛ̄ka̍ pīɛ̄īyo̍ le̍ nya̍ kpo̍u̍ pɛ̍ , a̍ kɔ̄l kɛ̄ndɛ̄ ya̍ pi̍ɛ̍ī ni̍  .
50001005	Kāni̍ fo̍ndōle̍ , chɔ̍ŋ a̍ pāa̍le̍ tāse̍le̍ nya̍ lāāla̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ le̍ŋ mbo̍ fūūla᷅ŋ a̍ pɛ̄ŋgo̍o̍ ho̍ō , lā māla̍ ya̍ ta̍u̍ o̍ wāŋnda̍ Yōōŋgū Kɛ̄ndɔ̄ɔ̍ ho̍ō dīmūllo̍ ni᷄ŋ  .
50001006	Ndu̍yɛ̍ , I̍ si̍nā māā Mɛ̄lɛ̄ka̍ o̍ ka̍ndu̍ wa̍li̍ kɛ̍ndɔ̄ɔ̍ ho̍ō tōsāa̍ o̍ yōōmūlā nyāla̍ŋ ni᷄ŋ ndo̍ chō hīōūwɔ̄ɔ̄ lāchī a̍ ndu̍ tōsāa̍ ha̍a̍a̍ mbō sīo̍u̍ ndu̍ tōsā o̍ pāa̍le̍ Chi̍i̍sū Ki̍li̍tī cho̍ vɛ̄lɛ̄ hūnɔ̄ɔ̄ le̍ŋ chōo̍  .
50001007	Le̍ te̍le̍ŋ o̍ te̍le̍ŋ kɔ̄l nūu̍ chō o̍ nya̍ lo̍ . Ndu̍yɛ̍ , ō chō lētūu̍ mī kɔ̄l nūu̍ ō wa̍ o̍ nya̍ lo̍ le̍nde̍ . Kāni̍ fu̍u̍le̍ , bōōndi̍i̍ ya̍ cho̍ he̍ī o̍ bīyɔ̄ɔ̍ ni᷄ŋ nde̍ ni̍ , a̍ bōōndi̍i̍ ya̍ wa̍nu̍ŋ bɛ̍ɛ̍ a̍ bā nī , mi̍ wa᷅ sūɛ̍i̍ le̍ Yōōŋgū Kɛ̄ndɛ̍ Mɛ̄lɛ̄ka̍a̍ ve̍ , ndu̍yɛ̍ mi̍ wa᷅ tōsāa̍ le̍ mī yōōŋgōo̍ ho̍ō si᷄m ō kālā yi̍ wo̍ , nya̍ kpo̍u̍ lā chō wa̍llo̍ ho̍ō tōsāa̍ a̍ ya̍ la̍tu̍lu̍ . Ndu̍ yɔ̍nūŋ ni̍ māā wa̍li̍ Mɛ̄lɛ̄ka̍ tōsa̍l la̍ ho̍ō kɛ̄ndɛ̄i̍ mbo̍ kē ya̍ ndu̍ le̍ tōsāa̍ wo̍  .
50001008	Mɛ̄lɛ̄ka̍ sīnā māā dīōm ya̍ cho̍ ho̍ō dīmīo̍o̍ wo̍ chō tōnya̍ māā mɛ̄ɛ̍ Chi̍i̍sū Ki̍li̍tī ka̍a̍la̍ nya̍ yɛ̍ le̍nde̍ kpe̍ŋ kāālāa̍ chō o̍ kɔ̄l nūu̍ ni᷄ŋ di̍ le̍ nya̍ ni̍  .
50001009	I̍ cho̍ Mɛ̄lɛ̄ka̍ pīɛ̄īyo̍ māā kāāla̍ cho̍ o̍ kɔ̄ltā nyāla̍ŋ ni᷄ŋ ndo̍ mbō hīōū lāchī kɛ᷅ kɛ᷅ . Mɛ̄ɛ̍ o̍ he̍ī ni᷄ŋ , mī lā chɔ̄ɔ̄lu̍ dɛ̍nɛ̍ si̍nāā kpe̍e̍kpe̍i̍yo̍ sɔ̄lā a̍ kɔ̄l kālu̍ kpe̍e̍kpe̍i̍yo̍  .
50001010	O̍ he̍ī ni᷄ŋ , lā nɔ̄lā mī lā hɛ̄li̍ sūɛ̍i̍ hi̍o̍ū bɛ̄ndā kpo̍u̍ le̍ tōsāa̍ ve̍ , o̍ ko̍ŋ , lā chō wā ā dīāndāā wa̍la̍ŋ o̍ kɔ̄lta̍ŋ ni᷄ŋ , ndu̍yɛ̍ , yɔ̄ŋ o̍ yɔ̄ŋ wɔ̄ɔ̍ŋ lā to̍sā mī tɛ̄ɛ̄ wa̍ nya̍ chōo̍ le̍ ndu̍ le̍ , mbō lo̍ o̍ ko̍ŋ ha̍a̍a̍ mī pāa̍le̍ Ki̍li̍tī cho̍ hūnɔ̄ɔ̄ le̍ŋ lē fūūlu̍u̍  .
50001011	Ndu̍yɛ̍ , lā nɔ̄ ni̍ŋ ka̍ālā cho̍ lā kɛ̄ndɛ̄ sa̍kpō la̍ŋ . La̍ŋ la̍ yɔ̍nūŋ ni̍ māā ka̍ālā cho̍ la᷅ŋ mɛ̄ɛ̍ Chi̍i̍sū Ki̍li̍tī ndu̍ pi̍la̍ mbō tōsa̍ mī lā nɔ̍la̍ la̍ŋ tōsā la̍ŋ . Ndu̍yɛ̍ , he̍ī tōsā mī wāŋnda̍ līsa̍ Mɛ̄lɛ̄ka̍ , ndu̍yɛ̍ , mā sāŋga̍la̍ ndu̍  .
50001012	Chāa̍ŋāā nīāā wa̍nāā lāāla᷄ŋnda̍ , I̍ hɛ̍na̍ŋ mī lā sīna̍ pɛ̄ŋgu̍ māā nyɛ̍ yɔ̍nu̍ŋ ho̍ō a̍ ya̍ wo̍ , ndu̍ kpe̍e̍kpe̍i̍ to̍sa̍ ni̍ mi̍ wānāā fāŋgā fa̍ŋgā a̍ tūɛ̄ī Yōōŋgū Kɛ̄ndɛ̍ Mɛ̄lɛ̄ka̍a̍  .
50001013	O̍ bīyɔ̄ɔ̄ nda̍ bīī ho̍ō ya̍ wo̍ ni᷄ŋ , so̍vɛ̄i̍ya̍ a̍ cho̍ chīɛ̄ī māsā bɛ̍ndōo̍ māndāa̍ wa̍ a̍ wānā o̍ wāna̍ cho̍ na̍ŋ ā sīna̍ ni᷅ŋ māā le̍ chō ya̍ I̍ cho̍ bu̍ɛ̍i̍ Ki̍li̍tīo̍o̍ wo̍ māā le̍la̍ŋ nda̍ dɔ̄ū ya̍ o̍ chīɛ̄ī mānyūmndo̍ ni᷄ŋ ni̍  .
50001014	Ndu̍yɛ̍ o̍ ko̍ŋ kɔ̍ɔ̍lī , bīyɔ̄ɔ̄ nda̍ bīī ya̍ ho̍ō wo̍ ō tōsa̍ mi̍ chāāŋāā nāā wa̍nāā lāāla᷄ŋnda̍ chɔ̄ɔ̄lū tīīnda᷄ŋndo̍ dɔ̄wɔ̄ɔ̄ vɛ̄lɛ̄ kpe̍e̍kpe̍i̍ o̍ Māsānɔ̄ɔ̍ Mɛ̄lɛ̄ka̍ ni᷄ŋ . Ndu̍yɛ̍ ō tōsa̍ mi̍ kɔ̄lta̍ŋ lā sīmūl nda̍ nyɛ̄ kɛ̄ndɛ̄ yi̍ le̍ sūɛ̍i̍ Mɛ̄lɛ̄kɛ̍i̍ dīmīo̍o̍ ā yɔ᷅ŋ i̍si̍o̍o̍ŋ te̍  .
50001015	Ī chō tōnya̍ kpe̍e̍kpe̍i̍ māā wāŋnda̍ ā pūm a̍ nɛ̄īyɔ᷄ŋ nūu̍ o̍ kɔ̄l nda̍ chō wāŋnda̍ dīmūllo̍ a̍ Ki̍li̍tī o̍kɔ̄ɔ̄ ni̍ . Ndu̍yɛ̍ , tānda̍a̍ ko̍ nda̍ chūū ya̍ ni̍ . Kɛ̍ chāāŋnda̍ ā pūm nda̍ nda̍ , a̍ yīya᷄ŋ kɛ̍ndɔ̄ɔ̍ o̍ kɔ̄l nda̍ dīmūl wa᷅ŋnda̍ a̍ Ki̍li̍tī o̍kɔ̄ɔ̄ ni̍  .
50001016	Le̍ kāālā nda̍ kāāla̍ ya̍ wo̍ , nda̍ tōsā ndi̍ ni̍ . Kāni̍ fu̍u̍le̍ , ā sīnā māā le̍ mī so̍ō le̍ Yōōŋgū Kɛ̄ndɛ̍ Mɛ̄lɛ̄ka̍a̍ ho̍ō ya̍ I̍ cho̍ na̍nu᷄ŋ ni̍  .
50001017	Wāŋnda̍ ā pīli̍a̍ā nda̍ nda̍ , ō cho̍ a̍ kɔ̄l kpe̍e̍kpe̍i̍ le̍ nda̍ chō dīmīo̍o̍ a̍ Ki̍li̍tī o̍kɔ̄ɔ̄ le̍ . Le̍ nda̍ pi̍la̍ dɛ̍nɛ̍ ndā kɛ̍ndɔ̄ɔ̍ , nda̍ chō ndi̍ dīmīo̍o̍ ni̍ . Yīya᷄ŋ cho̍ nda̍ o̍ lākɔ̄l lo̍ cho̍ ni̍ māā le̍ mā tōsa̍ mī I̍ sɔ̍la̍ dɛ̍nɛ̍ pa̍lāa̍ bōōndi̍i̍ ya̍ cho̍ he̍ī o̍ chīɛ̄ī mānyūm ndo̍ ni᷄ŋ nde̍  .
50001018	Kɛ̍ ndu̍yɛ̍ , nyɛ̄ o̍ nyɛ̄ nda̍ chō tōsāa̍ ō cho̍ ya̍ kpe̍ku̍ le̍ . Nda̍ a̍a̍ di̍mi̍ bɛ̍ɛ̍ su̍ɛ̍i̍ he̍ī a̍ yīya᷄ŋ wɔ̍ɔ̍ŋ o̍ kɔ̄l , nda̍ a̍a̍ di̍mi̍ ndi̍ a̍ yīya᷄ŋ kɛ̍ndɛ̄ , Hāli̍ māā wāŋnda̍ ā tūe̍i̍ a̍ Ki̍li̍tī o̍kɔ̄ɔ̄ o̍ nɛ̄ī o̍ nɛ̄ī ni̍ŋ . Le̍ he̍ī , I̍ cho̍ a̍ kɔ̄l kɛ̄ndɛ̄  .
50001019	Kāni̍ fu̍u̍le̍ , I̍ si̍nā māā pīɛ̄īlē nya̍ chō Mɛ̄lɛ̄ka̍ le̍ ya̍ le̍ŋ a̍ mālā Nyi̍na̍ Chi̍i̍sū Ki̍li̍tīo̍o̍ chō ya̍ wo̍ chō tōsā mā ma᷄l la̍  .
50001020	Nyɛ̄ ya̍ la̍ndu̍ŋ kɔ̍l o̍ ndu̍ ndu̍yɛ̍ , mi̍ ye̍e̍mā le̍ tōsāa̍ wo̍ cho̍ ni̍ māā wa̍li̍ cho̍ ya̍ ho̍ō ō yɔ̄ŋga᷄ŋ le̍ tōsāa̍ wo̍ , māā I̍ bu̍mbā ndu̍ le̍ . Ndu̍yɛ̍ , yēēmɛ̍i̍ chō ya̍ māā I̍ sɔ̍la̍ kɔ᷅l sīmūlāa̍ pɛ̄ŋgo̍o̍ ho̍ō māā pāāndū le̍ mī to̍sa̍ a̍ sa̍bū o̍ nyɛ̄ o̍ nyɛ̄ ni᷄ŋ ya̍ I̍ to̍sa̍ mī wāŋnda̍ chē mɛ̄ɛ̍ Ki̍li̍tī cho̍ ō bɛ̄ndū yɛ̍ . He̍ī ya̍ hɛ̍na̍ŋ māā ī yɔ̄nu̍ŋ ni̍ , I̍ wa̍ yo̍o̍mū , kɛ̄lɛ̄ŋgāā ā yɔ᷄ŋ bɛ̍ɛ̍ mā dīī ya̍  .
50001021	Kāni̍ fo̍ndōle̍ le̍ ya̍ ya̍ , wa̍llo̍ tōsāa̍ le̍ Ki̍li̍tī ndu̍ cho̍ wāa̍ yōōmū ni̍ . Yālāā ya̍ I̍ wu᷅ le̍ sūɛ̍i̍ tɔ̄nūɛ̍i̍ ko̍ni̍ i̍ wa᷅ le̍ ya̍ ni̍  .
50001022	Kɛ̍ ndu̍yɛ̍ , tē ō wa̍ pɛ̍ māā tē I̍ hi̍o̍ū lāchī a̍ wāa̍ yōōmū pɛ̍ , māā I̍ nɔ̍lā mī to̍sa̍ wa̍li̍ kɛ̍ndɛ̄ le̍ Mɛ̄lɛ̄ka̍ , mɛ̄ɛ̍ I̍ si̍nā kpe̍e̍kpe̍i̍ sūɛ̍i̍ ya̍ I̍ chu̍ā o̍ sɔ̄ɔ̍ŋ sa̍lā tīɔ̍ɔ̍ŋ ndo̍ŋ mu᷅ŋ ni᷄ŋ te̍  .
50001023	O̍ yɔ̄m tɛ̄ndāa̍ tɛ̄ɛ̄ŋ ya̍ I̍ cho̍ ni̍ . I̍ hɛ̍nāŋ mī fa̍ŋa̍ŋ chi̍e̍ēŋ na̍nu᷄ŋ le̍ mī I̍ ku̍ɛ̍nu᷄ŋ , mī ŋ̄ kɔ̍ wa᷅ lātūlu̍ na̍a̍ Ki̍li̍tī wa̍ā . Ko̍ŋ hi̍o̍ū nāŋɔ̄ɔ̄  .
50001024	Kɛ̍ ndu̍yɛ̍ , le̍ sa̍bū nyāa̍ , sūɛ̍i̍ hi̍o̍ū bɛ̄ndā ve̍ cho̍ ni̍ , māā mī hi̍o̍ū wɔ̄ lāchī a̍ wāa̍ yōōmū  .
50001025	I̍ si̍nā le̍nde̍ wa̍la̍ŋ . Le̍ he̍ī , I̍ si̍nā māā I̍ cho̍ wɔ̄ wā yōōmū . Ndu̍yɛ̍ , I̍ cho̍ hīōūwɔ̄ɔ̄ lāchī a̍ wāa̍ lātūlu̍ a̍ nya̍ , le̍ mī ma̍la̍ nya̍ mī lā chɔ̄ɔ̄lu̍ tīīnda᷄ŋ nyāa̍ dɔ̄wɔ̄ɔ̄ o̍ Ki̍li̍tī ni̍ŋ , ndu̍yɛ̍ , mī lā chɔ̄ɔ̄lu̍ kɔ̄l kɛ̄ndɔ̄ɔ̍ sɔ̄lā lēni᷄ŋ  .
50001026	Le̍la̍ŋ , tē ō lo̍ o̍ ko̍ŋ pɛ̍ mī I̍ mi̍i̍ŋgu̍ vɛ̄lɛ̄ nya̍ tɛ̄ɛ̄ŋ , mɛ̄ɛ̍ ko̍ŋ to̍sā kɔ̄l kɛ̄ndɛ̄ nya̍ nɔ̄ le̍ chō nya̍ chō dīōm pīlɛ̍ a̍ Chi̍i̍sū Ki̍li̍tī wo̍ , mbō chɔ̄ɔ̄lu̍ŋ ta̍u̍ ta̍u̍ , kāni̍ fu̍u̍le̍ le̍ wā nūu̍ nya̍ tɛ̄ɛ̄ŋ  .
50001027	O̍ ko̍ŋ kɔ̍ɔ̍lī , sūɛ̍i̍ le̍bo᷅lle̍ ndi̍ cho̍ ni̍ māā ka̍ālā nyāla̍ŋ lā wa̍ mɛ̄ɛ̍ Yōōŋgū Kɛ̄ndɔ̄ɔ̍ a̍ Ki̍li̍tī o̍kɔ̄ɔ̄ o̍ di̍mi̍ māā ka̍ālā nyāla̍ŋ lā nɔ̄ le̍ wāa̍ yɛ̍ . He̍ī tōsā I̍ sɔ̍la̍ fo̍ndāŋ le̍ nya̍ lākɔ̄ yīlɔ̄ɔ̍ , I̍ sɔ̍lā fo̍ndā le̍ , I̍ nɔ̍lā mī tu̍e̍ī tɔ̍ɔ̍ kɛ̍ndɛ̄ a̍ nya̍ o̍kɔ̄ɔ̄ , māā lā chō īsīsi̍ nyɛ̍ kɛ̄ndɛ̄ yi̍ , ndu̍yɛ̍ , mī lā nɔ̄ yīya᷄ŋ pi᷅lɔ̍ɔ̍ kpe̍ . Ndu̍yɛ̍ , I̍ nɔ̍lā mī tu̍e̍ī māā lā chō dīōm pīlɛ̍ o̍ sɔ̍ŋgɔ̄ɔ̍ ho̍ō ni᷄ŋ le̍ tīīnda᷄ŋ wānāa̍ la̍a̍la̍ŋ a̍ Yōōŋgū Kɛ̄ndɛ̍ Mɛ̄lɛ̄ka̍a̍ wa̍ ā nɔ̄ wo̍ māndāa̍  .
50001028	Ndu̍yɛ̍ māā īsīōōŋ o̍ īsīōōŋ ī cho̍ nya̍ le̍ wānāa̍ si̍mu̍l nya̍ a̍ sɔ̍ŋgɔ̄ɔ̍ wa̍ le̍ . He̍ī cho̍ wā tāāmāsi̍o̍o̍ ni̍ , māā nda̍ chō wā ā tɛ̄ɛ̄mbāā , kɛ̍ , nya̍ nya̍ mī lā sɔ̄la̍ pīōŋɔ̄ɔ̍ . Ndu̍yɛ̍ , Mɛ̄lɛ̄ka̍ pi̍la̍ ndu̍ cho̍ he̍ī tōsā ni̍  .
50001029	Kāni̍ fo̍ndōle̍ , fo̍ndāŋ kɛ̄ndɛ̄ Mɛ̄lɛ̄ka̍ ke̍ ho̍ō nya̍ wo̍ , ō cho̍ ko̍ le̍ lāāla᷄ŋndo̍ a̍ Ki̍li̍tī le̍ , kɛ̍ , ō kēnu̍ŋ nya̍ vɛ̄lɛ̄ le̍ mī lā sɔ̄la̍ nyɛ̄ pālāa̍ le̍ ndu̍  .
50001030	Ndu̍yɛ̍ , sɔ̍ŋgɔ̄ nya̍ chē ya̍ mi̍ wa᷅ ndu̍ wo̍ , sɔ̍ŋgɔ̄ kōŋ ko̍ni̍ nya̍ bɛ̍ɛ̍ nya̍ chō ho̍ō ni̍ , ndu̍ ko̍ni̍ nya̍ chō ho̍ō tūēīyɔ̄ɔ̍ māā I̍ cho̍ wɔ̄ kɛ᷅ ni̍  .
50002001	Le̍ chō nya̍ chō o̍ dīōm pīlɔ̍ɔ̍ ni᷄ŋ a̍ Ki̍li̍tī wo̍ , ko̍ŋ to̍sa̍ ni̍ mi̍ lā wā a̍ dīāllūŋ kālā . Ndu̍yɛ̍ , kāālā o̍ ka̍a̍la̍ nya̍ wo̍ ndu̍ dɛ̍ɛ̍nīāā nya̍ kɔ̄lta̍ŋ ni̍ . Lā chō o̍ nāŋa᷅ŋndo̍ ni᷄ŋ a̍ Nyi̍na̍ Mɛ̄lɛ̄ka̍a̍ . Ndu̍yɛ̍ , lā chō kɛ̄ndɛ̄i̍ tōsa̍la᷅ŋndo̍ mī lā tūīīna᷅ŋ nyīɛ̍ɛ̍ye̍ vēllāa̍ vēllē  .
50002002	Le̍ he̍ī , lā nɔ̍ yi̍ya᷄ŋ pi᷅lɔ̍ɔ̍ , ndu̍yɛ̍ , mī lā kāāli̍āŋ ve᷅llāa̍ vēllē , mī kɔ̄ltā nyāla̍ŋ lā wa̍ nāa̍ pi᷅lɛ̍ kpe̍ , ndu̍yɛ̍ , mī lā nɔ̄ yēēmɛ̍i̍ pi᷅lɛ̍i̍ . Tē lā tōsa̍ le̍nde̍ pɛ̍ , mɛ̄ɛ̍ lā nɛ̄ŋi̍ ya̍ kɔ̄l cha̍po̍ cha̍po̍  .
50002003	Wānā o̍ wānā to̍sā īsɔ̄ɔ̍ o̍ īsɔ̄ɔ̍ le̍ nu᷄m pīlɛ̍ dɛ̍nɛ̍ nu̍m kɛ̄ndɔ̄ɔ̍ su̍e̍e̍ le̍ . Ndu̍yɛ̍ , lā to̍sā īsɔ̄ɔ̍ o̍ īsɔ̄ɔ̍ le̍ chɔ̄mnɔ᷄ŋ o̍ ŋ̄wāŋndā chīe̍e̍ lo̍ le̍ . Lā wa̍ a̍ tu̍sīa̍ŋ ve̍llāa̍ vēllē o̍ chāāŋāā nyāa̍ lo̍ . Wānā o̍ wānā mā chu̍a̍ bɛ̍ɛ̍ cha̍a̍ŋ nu᷄m māā ndu̍ hi̍o̍ū bɛ̄ndā a̍ nūm  .
50002004	Ndu̍yɛ̍ , wānā o̍ wānā ō cho̍ ko̍ le̍ dɛ̍nɛ̍ nu̍m kɛ̄ndɔ̄ɔ̍ nu᷄m pīlɛ̍ su̍e̍e̍ le̍ ŋ̄ lāndūŋ kɔ̍l te̍ . Nɔ̍ kɔ᷅l lānda᷄ŋndo̍ le̍ chāāŋnda̍ bɛ̍ɛ̍ dɛ̍nɛ̍ nda̍ kɛ̄ndɔ̄ɔ̍  .
50002005	Ka̍ā Chi̍i̍sū Ki̍li̍tī ndu̍ o̍o̍ nɔ̍ ni᷄ŋ ndo̍ , lā nɔ̍ ka̍ā kōŋ  .
50002006	Kāni̍ fo̍ndōle̍ , mɛ̄ɛ̍ Mɛ̄lɛ̄ka̍ chō yɛ̍ , le̍nde̍ ko̍ni̍ Chi̍i̍sū Ki̍li̍tī cho̍ kāni̍ bɛ̍ɛ̍ ni̍ . Kɛ̍ o̍ ko̍ŋ ni̍ŋ kpo̍u̍ , ō yīya̍ŋ o̍ kɔ̄l ni᷄ŋ le̍ ndu̍ pi̍la̍ sīīma᷅ŋndo̍ a̍ Mɛ̄lɛ̄ka̍ a̍ ka̍ ka̍ le̍  .
50002007	O̍ ko̍ŋ kɔ̍ɔ̍lī , mi̍ ndu̍ pi̍la̍ chɛ᷅l mbo̍ māl nāa̍ ndūāā si̍māā bɛ̄ndūa̍a̍ , mbo̍ sīīŋgūū ndu̍ pi̍la̍ bu̍ɛ̍ī . Mbo̍ lō o̍ ko̍ŋ , mbo̍ sīmnu᷄ŋ mɛ̄ɛ̍ na̍a̍ ŋ̄wāŋndā chīe̍e̍ ŋ̍ cho̍ yɛ̍ . Mi̍ wāŋnda̍ chā ndu̍ māā wāna̍ chi̍e̍e̍  .
50002008	Mbo̍ tūsī ndu̍ pi̍la̍ tōōlō . Ndu̍yɛ̍ , mbo̍ tūɛ̄ī Mɛ̄lɛ̄ka̍ dīōm . O̍ he̍ī ni᷄ŋ , mbo̍ chɛ̄l ma̍ dīī ndu̍ , ndu̍ yɔ̍nūŋ ni̍ māā dīyɔ̄ɔ̄ nda̍ dīī ndu̍ o̍ yɔ̄m sīŋgāfīlāa̍ chōo̍ wo̍  .
50002009	Le̍ sa̍bōo̍ ho̍ō mi̍ Mɛ̄lɛ̄ka̍ kē ndu̍ nāa̍ si̍māa̍ hi̍o̍ū kpo̍u̍ ɛ̄chɛ̍nɛ̄ wa̍ . Nāa̍ si̍māa̍ hi̍o̍ū kpo̍u̍ wa̍ lo̍ŋ Mɛ̄lɛ̄ka̍ sīmi̍ ndu̍ ni̍  .
50002010	Le̍la̍ŋ , nyɛ̄ o̍ nyɛ̍ yo̍o̍mu̍ ɛ̄chɛ̍nɛ̄ ni̍ , o̍ chi̍e̍ēŋndo̍ chōo̍ ni̍ , lēbɛ̄ŋgu̍ ni̍ , kpo̍u̍ , mɛ̄ɛ̍ mā ba᷄ŋ wūla̍ŋ Chi̍i̍su̍ o̍ lābɛ̄ŋgu̍ ni̍ŋmā ke̍ ndu̍ bɛ̄ɛ̄le̍ŋ  .
50002011	Ndu̍yɛ̍ , wānā o̍ wānā cho̍ dīmī wāŋnda̍ o̍ hɔ̄l kpe̍nde̍ke̍le̍ , māā Chi̍i̍sū Ki̍li̍ti̍ ndu̍ cho̍ Māsānɔ̄ɔ̍ Mɛ̄lɛ̄ka̍ ni̍ . Tē ke̍ŋ yɔ̍nu̍ŋ pɛ̍ , wāŋnda̍ sāŋga̍la̍ Mɛ̄lɛ̄ka̍ fi̍nyā nāa̍  .
50002012	Chāa̍ŋāā nīāā ka̍a̍lāa̍ , bōōndi̍i̍ ya̍ I̍ wa̍ nya̍ tɛ̄ɛ̄ŋ nde̍ , lā wa̍ wānāa̍ tu̍ɛ̍ī nyɛ᷅ ya̍ I̍ di̍mūl nya̍ wo̍ . Le̍la̍ŋ , pɛ̄ŋgu̍ ya̍ I̍ cho̍ ho̍ō nya̍ tɛ̄ɛ̄ŋ te̍ wo̍ bɛ̍ɛ̍ kpɔ̍ nya̍ nɔ̄ ni̍ mī lā tūēī nyɛ̄ ya̍ I̍ di̍mūl nya̍ wo̍ . Lā hīo̍u̍ la̍chi̍ a̍ fāfa̍la̍a̍ , le̍ mī lā sīo̍u̍ pīŋīo̍o̍ sɔ̄lā . Lā tōsa̍ he̍ī o̍ sīōōŋīi̍ Mɛ̄lɛ̄kɛ̍i̍ ni᷄ŋ , a̍ tūsi᷄ŋndo̍ ndu̍ o̍ lābɛ̄ŋgu̍ ni̍ŋ  .
50002013	Kāni̍ fu̍u̍le̍ , Mɛ̄lɛ̄ka̍ pi̍la̍ ndu̍ cho̍ wa̍llo̍ o̍ nya̍ ni̍ŋ ni̍ mi̍ lā nɔ̄ yēēmɛ̍i̍ le̍ nyɛ̄ o̍ hɛ̍na̍ŋ ndo̍ tōsāa̍ . Ndu̍yɛ̍ , ndu̍ to̍sā ni̍ mī lā nɔ̄la̍ nyɛ̄ o̍ hɛ̍na̍ŋ ko̍ŋ ndo̍ tōsā  .
50002014	Nyɛ̄ o̍ nyɛ̄ lā wa̍ ndu̍ tōsā pɛ̍ , lā to̍sā ndu̍ a̍ ŋɔ̄ɔ̄chīa̍ŋ te̍ , kɛ̄lɛ̄ŋgāā ni᷅ŋ te̍ mī lā hīŋa᷅ŋ la̍di̍o̍m a̍ chāāŋāā nyāa̍ a̍ ndu̍ o̍kɔ̄ɔ̄  .
50002015	Ko̍ŋ to̍sā īsɔ̄ɔ̍ o̍ īsɔ̄ɔ̍ bɛ̍ɛ̍ i̍ ve᷅ ī wānā bi̍ī nya̍ tɛ̄ɛ̄ le̍ ndi̍ le̍ . Ndu̍yɛ̍ , ō tōsā mī kɔ̄ltā nyāla̍ŋ lā wa̍ lā dīāndāā wa̍la̍ŋ . Ō tōsa̍ mi̍ lā wā chūāūwāa̍ Mɛ̄lɛ̄ka̍a̍ a̍ nɔ̍ sɔ᷅ŋ o̍ sɔ̄ŋ te̍ wa̍ , kɛ̍ ma̍ wā wānāā wɔ̄ɔ̍ŋnda̍ ha̍ā tɛ̍ɛ̄ŋ nda̍ , wānāā yɔ̄ŋ wɔ̄ɔ̍ŋnda̍ ha̍ā . Lā hīo̍u̍ la̍chi̍ a̍ fāfa̍la̍a̍ le̍ mī lā sīo̍u̍ pīŋīo̍o̍ sɔ̄lā . Lā tōsa̍ he̍ī o̍ sīōōŋīi̍ Mɛ̄lɛ̄kɛ̍i̍ ni᷄ŋ a̍ tūsi᷄ŋndo̍ ndu̍ o̍ lābɛ̄ŋgu̍ ni̍ŋ . Mɛ̄ɛ̍ lōo̍ŋ dīāndū nu̍a̍ā o̍ ha̍la̍a̍ ni᷄ŋ mī ŋ̄ yɔ̄ŋgū nyɛ᷅ wa̍wo̍ŋndo̍ yɛ̍ , le̍nde̍ nya̍ chō dīōndɔ̄ɔ̍ wāŋnda̍ ha̍ā tɛ̄ɛ̄ŋ ni̍  .
50002016	Lā chō māchūāā he̍ī tōsāa̍ sa̍na̍a̍ a̍ nda̍ yōōŋgu̍ ke᷅ nda̍ yōōmōo̍ wo̍ kīo̍o̍ . O̍ he̍ī ni᷄ŋ , tē pāa̍le̍ Ki̍li̍tī mi̍i̍ŋgū ni̍ŋ chi̍e̍ēŋ na̍ŋ nde̍ŋ lē fūūlu̍u̍ pɛ̍ , I̍ nɔ̍lā mī ke̍lū yōŋgā māā fāfa̍la̍ o̍ fāfa̍la̍ ya̍ I̍ fa̍fa̍la̍ , a̍ sāŋgā o̍ sāŋgā ya̍ I̍ sa̍ŋga̍ , māā ō cho̍ fo̍ndō fu̍u̍ le̍  .
50002017	Wānā si̍nāŋ dɛ̍nɛ̍ le̍ , mā dīī ya̍ dɔ̍ɔ̍ . Tē ī yɔ̄nu̍ŋ yɛ̍ le̍nde̍ pɛ̍ , mɛ̄ɛ̍ pīɔ̍m nūu̍ ō wā ni̍ŋ ma̍wa̍ā chɔ̄ɔ̄lu̍la̍ sa̍lā nya̍ chō yɔ̄ŋgōo̍ o̍ Mɛ̄lɛ̄ka̍ lo̍ wo̍ , ndu̍ yɔ̍nūŋ ni̍ māā tīīnda᷄ŋ nya̍ nɔ̄ o̍ Mɛ̄lɛ̄ka̍ ni᷄ŋ ndo̍ a̍ fāfa̍la̍ nyāa̍ . Kɛ̍ , ā yɔ᷄ŋ bɛ̍ɛ̍ mā dīī ya̍ I̍ na᷅ŋ kɔ̍l , ndu̍yɛ̍ , I̍ ye̍e̍ma̍ nya̍ kpo̍u̍ mī lā na᷄ŋ kɔ̄l o̍ he̍ī ni᷄ŋ a̍ ya̍ la̍tu̍lu̍  .
50002018	Le̍nde̍ ko̍ni̍ nya̍ bɛ̍ɛ̍ nya̍ nɔ̄ mī lā na᷄ŋ kɔ̄l ni̍ . Nya̍ bɛ̍ɛ̍ lā nɔ̍ ye̍e̍mɛ̍i̍ le̍ mī ya̍ bɛ̍ɛ̍ mī na̍ŋ kɔ̄l a̍ nya̍ la̍tu̍lu̍  .
50002019	I̍ nɔ̍ o̍ kɔ̍l le̍ Ti̍mo̍tī yɔ̄ŋndo̍ su̍ŋ nāa̍ nya̍ chūā . Tē Māsānɔ̄ɔ̍ Chi̍i̍sū chɛ̍l pɛ̍ , mɛ̄ɛ̍ ō chō hūnɔ̄ɔ̄ mbō hu᷄ŋ yi᷅l nya̍ . Mɛ̄ɛ̍ ko̍ŋ to̍sā , tē I̍ si̍na̍ lāwāā a̍ nya̍ o̍kɔ̄ɔ̄ pɛ̍ , I̍ hi̍ni̍ kɔ̄l  .
50002020	Wānā o̍ wānā che᷅le̍ŋ I̍ nɔ̍ na̍nu᷄ŋ mbō nɔ̄ kɔ̄l lānda᷄ŋndo̍ kpe̍e̍kpe̍i̍ le̍ dɛ̍nɛ̍ nyā kɛ̍ndɔ̄ɔ̍ māā ndu̍ Ti̍mo̍tī le̍  .
50002021	Wāŋnda̍ ā pīli̍a̍ā kpo̍u̍ a̍ bālā hāvɛ̍i̍la̍ ndāla̍ nda̍ pi̍la̍la̍ŋ ko̍ni̍ nda̍ lāndu̍ŋ kɔ̍l ni̍ . Ā lēndu̍ŋ kɔ̍l o̍ sɔ̄ɔ̍ŋ Chi̍i̍sū Ki̍li̍tīo̍ŋ te̍  .
50002022	Nya̍ pi̍la̍ lā sīnā wa̍la̍ŋ mɛ̄ɛ̍ Ti̍mo̍tī lo̍ o̍ ko̍ŋ mbo̍ chɔ̄m wāna̍ su̍u̍ o̍ cho̍ wo̍ yɛ̍ . Mɛ̄ɛ̍ fi̍nyāa̍ wā nu̍a̍ā nda̍ po̍ ndɔ̄ɔ̍ o̍ wa̍llo̍ ni᷄ŋ yɛ̍ le̍nde̍ Ti̍mo̍tī cho̍ ya̍ mālāa̍ a̍ wa̍llo̍ le̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmīo̍o̍ ni̍  .
50002023	Le̍la̍ŋ I̍ nɔ̍ o̍ kɔ̄l le̍ ndu̍ yɔ̄ŋgōo̍ mbō kɔ̍ yi᷅l nya̍ , tē I̍ si̍na̍ dɔ̍ɔ̍ mɛ̄ɛ̍ nda̍ chō bīyɔ̄ɔ̄ a̍ ya̍ yɛ̍ pɛ̍  .
50002024	I̍ nɔ̍ tīīnda᷄ŋndo̍ o̍ Māsānɔ̄ɔ̍ Mɛ̄lɛ̄ka̍ ni᷄ŋ , māā ya̍ pi̍la̍ I̍ ko̍māl nya̍ ni̍ŋ su̍ŋ  .
50002025	Ndu̍yɛ̍ , I̍ yi̍ya̍ŋ ndi̍ māā ō bɛ̄ndā mī mi̍ŋgi̍ chāa̍ŋ nāā wa̍nā la̍a̍la᷄ŋndo̍ Ɛ̄pāfūlōda̍i̍tɔ̄ɔ̄ nāa̍ nya̍ chūā . Ndu̍ yɔ̍nūŋ ni̍ māā bu̍ɛ̍ī nya̍ vēm le̍ mbō hu᷄ŋ ma̍lā ya̍ o̍ bālā hāvɛ̍i̍la̍ŋ ni᷄ŋ ndo̍ . Mbo̍ tōsā wa̍llo̍ a̍ ya̍ la̍tu̍lu̍ o̍ wa̍li̍ Ki̍li̍tīo̍o̍ ni᷄ŋ ndu̍yɛ̍ , na̍a̍ ndu̍ mi̍ ŋ̄ chɔ̄ū lātūlu̍ o̍ chɔ̄u̍ Ki̍li̍tīo̍o̍ ho̍ō ni᷄ŋ  .
50002026	Ndu̍yɛ̍ , yēēmɛ̍i̍ chō ni᷅ŋ ndu̍ ta̍u̍ le̍ mbō chē nya̍ kpo̍u̍ . Mɛ̄ɛ̍ o̍ sa̍a̍lu̍ŋ māā lā tūēī a̍ nāā o̍ na̍a̍ wo̍ o̍kɔ̄ɔ̄ , mi̍ mɔ̍nɛ̍i̍ bīī ndu̍ ta̍u̍  .
50002027	Nāā kālāa̍ chō tōnya̍ . Ndu̍ o̍o̍ lo̍ ni᷅ŋ cho̍be̍ mī ndu̍ o̍o̍ vi᷅ , kɛ̍ ndu̍yɛ̍ , mi̍ Mɛ̄lɛ̄ka̍ tūīīnu᷄ŋ ndu̍ īnyīɛ̍ɛ̍ . Kɛ̍ ō cho̍ ko̍ Ɛ̄pāfūlōda̍i̍tɔ̄ɔ̄ le̍ Mɛ̄lɛ̄ka̍ tūīīnu̍ŋ i̍nyi̍ɛ̍ɛ̍ o̍ dīālīī nɛ̄i̍ he̍ī ni᷄ŋ te̍ . Ya̍ kpɔ̍ o̍ tūīīnu̍ŋ i̍nyi̍ɛ̍ɛ̍ ni̍ . Kāni̍ fo̍ndōle̍ , tē ndu̍ o̍o̍ vi᷅ pɛ̍ , mɔ̍nɛ̍i̍ ndi̍ i̍i̍ wa᷅ ni̍ŋ bɔ̍ɔ̍ ya̍ chōo̍  .
50002028	Le̍ sa̍bōo̍ ho̍ō ya̍ I̍ hɛ̍na̍ŋ ni̍ mī mi̍ŋgi̍ ndu̍ vɛ̄lɛ̄ nāa̍ nya̍ chūā le̍ mī lā chē ndu̍ , mī lā na᷄ŋ kɔ̍l , ndu̍yɛ̍ mī I̍ fu̍la̍ o̍ kɔ̄l lānda᷄ŋndo̍ ni᷄ŋ  .
50002029	Le̍la̍ŋ , lā bīi̍ ndu̍ ō kɛ̄ndɛ̄ kɛ̍ndɛ̍ī māā chāa̍ŋ nyā wa̍nā la̍a̍la᷄ŋndo̍ o̍ Māsānɔ̄ɔ̍ Mɛ̄lɛ̄ka̍ ni᷄ŋ . Lā ke̍ wa̍nāā wāā nu̍a̍ā bɛ̄ɛ̄le̍ŋ ta̍u̍ , tāāma̍ mɛ̄ɛ̍ ndu̍ cho̍ nu̍a̍ā yɛ̍  .
50002030	Kāni̍ fo̍ndōle̍ , cho̍be̍ mī ndu̍ o̍o̍ vi᷅ le̍ wa̍li̍ Ki̍li̍tīo̍o̍ . Mbo̍ nɔ̄lā mbo̍ pīsī yōōmū ndɔ̄ɔ̍ chi̍ le̍ hāli̍ kpe̍ŋ mbō yɔ̄ŋgu̍ ya̍ mālā nya̍ nya̍ nɔ̍lā mī lā yɔ̄ŋgu̍ ya̍ le̍ wo̍  .
50003001	Chāa̍ŋāā nīāā wa̍nāā lāāla᷄ŋnda̍ , nyɛ̄ ya̍ I̍ cho̍ nya̍ mɛ̄ɛ̄lū dīmūl lo̍ ndu̍ cho̍ ho̍ō ni̍ . Mbɔ̄ Māsānɔ̄ɔ̍ Mɛ̄lɛ̄ka̍ ō tōsa̍ mī lā wa̍ a̍ kɔ̄l kɛ̄ndɛ̄ le̍ mɛ̄ɛ̍ nya̍ chō dīōm pīlɛ̍ a̍ ndu̍ yɛ̍ fɔ̍ . I̍ di̍mu̍l nya̍ ni᷅ŋ pāāndū sūɛ̍i̍ he̍ī o̍ yāu̍wo̍ ni᷄ŋ . Kɛ̍ ndu̍yɛ̍ ō cho̍ su̍ɛ̍i̍ ka̍lā nāa̍ ya̍ chu̍a̍ le̍ nya̍ ndi̍ chɔ̄ɔ̄lū dīmūl te̍ . Ndu̍yɛ̍ tē ō wa̍ pɛ̍ mī chɔ̍ɔ̍lu̍ nya̍ ndi̍ dīmūl , ō wā su̍ɛ̍i̍ ma̍nda̍ nya̍  .
50003002	Ndu̍ cho̍ ni̍ māā lā wa̍ a̍ ma̍nda᷄ŋ le̍ wānāā dɛ̍nɛ̍la̍ wɔ̍ɔ̍ŋnda̍ , nda̍ yɔ̍nūŋ ni̍ māā tūŋāā wɔ̄ɔ̍ŋāa̍ ki̍lī di̍a̍llūŋ nda᷄ŋ nda̍ pi̍la̍ŋ nda̍ . Ya̍ ya̍ I̍ ve̍e̍lū ko̍ŋ māā hīvī chīɛ̄ī kɔ̄ɔ̄lī le̍  .
50003003	Kāni̍ fo̍ndōle̍ , na̍a̍ ŋ̍ sɔ̍la̍ hīvī chīɛ̄ī kɔ̄ɔ̄līo̍o̍ ō kpe̍e̍kpe̍i̍yo̍ ni̍ ko̍ŋ cho̍ ni̍ , na̍a̍ ŋ̍ pi̍ɛ̍ī Mɛ̍lɛ̄ka̍ o̍ kpāāya̍ Nyi̍na̍ Mɛ̄lɛ̄ka̍a̍ ni᷄ŋ , ndu̍yɛ̍ mi̍ ŋ̄ wā a̍ kɔ̄l kɛ̄ndɛ̄ le̍ chō na̍a̍ ŋ̄ chō dīōm pīlɛ̍ a̍ Chi̍i̍sū Ki̍li̍tī wo̍ wa̍ . Ndu̍yɛ̍ , na̍a̍ ŋ̍ cho̍ wānāa̍ ma̍l ni᷅ŋ tīīnda᷄ŋndo̍ dɔ̄wɔ̄ɔ̍ o̍ nyɛ̄ wānā pi̍la̍ to̍sā wo̍ ni᷄ŋ ndo̍ ni̍  .
50003004	Ya̍ i̍i̍ nɔ̍lā kpe̍e̍kpe̍i̍ mī ya̍ i̍i̍ dɔ̍ū tīīnda᷄ŋndo̍ o̍ sɔ̄ɔ̍ŋ wa̍ā le̍ndo̍ŋ ni᷄ŋ . Nāa̍ wānāā kāŋ ā dɔ̄ū wɔ̄ tīīnda᷄ŋ ndāa̍ o̍ nyɛ̄ nda̍ pi̍la̍ tōsā wo̍ ni᷄ŋ , ya̍ yɛ̍ ?
50003005	Kāni̍ fo̍ndōle̍ , mɛ̄ɛ̍ nda̍ vēlū ya̍ , I̍ chu̍a̍ pālɛ̍i̍ ī ŋɔ̄ma̍a̍ ma̍ hīvī ya̍ o̍ chīɛ̄ī kɔ̄ɔ̄lī . I̍sɔ̄lu̍ɛ̍i̍nɔ̍ kpe̍e̍kpe̍i̍yo̍ ya̍ I̍ cho̍ ni̍ , fūlāa̍ o̍ pūlāle̍ Bɛ̍ŋnja̍mīŋnde̍ŋ chōo̍ . Hi̍būlūi̍nɔ̍ Hi̍būlūi̍ya̍ vēlū wo̍ ya̍ I̍ cho̍ ni̍ . Tē ō wa̍ pɛ̍ le̍ sāwāla̍ māChu̍ūla̍ŋ chūa̍a̍ , na̍a̍ ŋ̍ fu̍la̍ o̍ ku̍nda̍ chu̍ā la̍ŋ kpe̍e̍kpe̍i̍ yo̍ chōo̍ ni̍ , ku̍ndā Fālīsi̍īya̍  .
50003006	Kēīyo̍ ya̍ i̍i̍ ke̍ī ku̍ndā wānāā lāāla᷄ŋa̍a̍ Chi̍i̍sūa̍a̍ nyɛ̄ pālāa̍ tūsīo̍o̍ chōo̍ ni̍ kāni̍ fu̍u̍le̍ , a̍ kɔ᷄l wa̍ ya̍ ni᷄ŋ le̍ Mɛ̄lɛ̄ka̍ sāāŋgīāllo̍ wo̍ . A̍ nyɛ̄ sāwāla̍ŋ lā dīmi̍ wo̍ tōsāa̍ o̍kɔ̄ɔ̄ le̍ sīmnɔ᷄ŋndo̍ wānā sa̍kpō Mɛ̄lɛ̄ka̍ o̍ hɔ̄l , I̍ nɔ̍lā mī di̍mi̍ māā wānā o̍ wānā nɔ̍lā mbō dīmi̍ māā mi̍ bi̍a̍ndu᷄ŋ o̍ sāwāa̍ ō pīlɛ̍ bɛ̍ɛ̍ kpe̍ ni̍ŋ te̍  .
50003007	Kɛ̍ ndu̍yɛ̍ , sɔ̄ɔ̍ŋ ya̍ i̍i̍ chu̍a̍ mu̍ŋ pa̍a̍ndū , māā sɔ̄ɔ̍ŋ tɔ̄nɔ̄ wo̍ŋ , pɛ̄ŋgo̍o̍ ho̍ō ni᷅ŋ mu̍ŋ kpo̍u̍ I̍ chu̍a̍ ni᷅ŋ mu̍ŋ māchūāā māā sɔ̄ɔ̍ŋ nɔ̍ tɔ̍nɔ̄ le̍ni̍ŋ kpo̍so̍ŋ te̍ , kāni̍ fu̍u̍le̍ , le̍ nyɛ̄ Chi̍i̍sū Ki̍li̍tī to̍sa̍ le̍ ya̍ wo̍  .
50003008	Ndu̍yɛ̍ , ō cho̍ ko̍ni̍ mu̍ŋ te̍ ya̍ I̍ chu̍a̍ māā sɔ̄ɔ̍ŋ nɔ̍ tɔ̍nɔ̄ le̍ le̍ . I̍ chu̍a̍ ni᷅ŋ sɔ̄ɔ̍ŋ chēle̍ŋndo̍ŋ kpo̍u̍ māā sɔ̄ɔ̍ŋ nɔ̍ tɔ̍nɔ̄ le̍ , le̍ hāli̍ kpe̍ŋ mī I̍ sɔ̍la̍ tɔ̄nɔ̄ bɛ̍ndū bɛ̄ndōo̍ o̍ hi̍o̍ū kpo̍u̍ wo̍ , ō ya̍ I̍ sɔ̍lā sa̍na̍a̍ o̍ dɛ̍nɔ̍ɔ̍ si̍nāa̍ ni᷄ŋ a̍ Māsānɔ̍ nūu̍ Chi̍i̍sū Ki̍li̍tī o̍kɔ̄ɔ̄ wo̍ . I̍ ma̍l ni᷅ŋ nyɛ̄ o̍ nyɛ̄ fe̍e̍ le̍ ndu̍ . Sɔ̄ɔ̍ŋ mu̍ŋ kpo̍u̍ ŋ̄ chō māchūāā ya̍ o̍ hɔ̄l māā bīl wāā o̍ sa᷄l cho̍o̍ , le̍ hāli̍ kpe̍ŋ mī sɔ̍la̍ tɔ̄nɔ̄ɔ̍ le̍ wāa̍ dīōm pīlɛ̍ na̍a̍ Ki̍li̍tī  ,
50003009	ndu̍yɛ̍ na̍a̍ ndu̍ mī ŋ̄ wa̍ ā mɔ̄ɔ̄sa᷅ŋ . I̍ cho̍ ki̍ndī le̍ ya̍ pi̍la̍ sīīŋgūū wānā sa̍kpō Mɛ̄lɛ̄ka̍ o̍ hɔ̄l o̍ sāwāla̍ŋ chūa̍a̍ ni᷄ŋ te̍ . O̍ tīīnda᷄ŋndo̍ dɔ̄wɔ̄ɔ̍ o̍ Ki̍li̍tī ni̍ŋ sa̍na̍a̍ ya̍ si̍mnu᷄ŋ wa̍nā sa̍kpō Mɛ̄lɛ̄ka̍ o̍ hɔ̄l ni̍ , ndu̍ yɔ̍nūŋ ni̍ māā sa̍kpōyɛ̍ī Mɛ̄lɛ̄ka̍ ke̍ ya̍ mi̍ sɔ̍lā ndi̍ sa̍na̍a̍ o̍ Ki̍li̍ti̍ tīīnda᷄ŋndo̍ ni᷄ŋ nde̍  .
50003010	Le̍ he̍ī , nyɛ̄ ya̍ I̍ la̍ndu̍ŋ kɔ̍l o̍ ndu̍ su̍e̍e̍ wo̍ cho̍ ni̍ , māā mī sīna᷅ŋndo̍ ō wa̍ na̍a̍ tɛ̄ɛ̄ŋ na̍a̍ Ki̍li̍ti̍ , ndu̍yɛ̍ Ki̍li̍tī o̍ mi̍i̍ŋgu̍ ho̍ō yōōmū wo̍ mī nɔ̍ kpāāya̍ ndɔ̄ɔ̍ . I̍ hɛ̍na̍ŋ mī bi̍ī mɔ̍nɛ̍i̍ mɛ̄ɛ̍ o̍ bi̍ī mɔ̍nɛ̍i̍ yɛ̍ , ndu̍yɛ̍ , mī sɔ̍la̍ pīɔ̍mndo̍ mɛ̄ɛ̍ o̍ sɔ̍la̍ pīɔ̍mndo̍ yɛ̍  ,
50003011	le̍ hāli̍ kpe̍ŋ ya̍ bɛ̍ɛ̍ mī Mɛ̄lɛ̄ka̍ hu᷄ŋ so̍lī ya̍ o̍ pīɔ̍mndo̍ ni᷄ŋ , mbō mīŋgi̍ ya̍ yōōmū  .
50003012	Ō cho̍ ma̍chu̍a̍ā mī wa̍ dīmī māā I̍ chi̍i̍ ni᷅ŋ sūɛ̍i̍ he̍ī bā tīū le̍ . Ndu̍yɛ̍ , ō cho̍ mī di̍mi̍ māā I̍ chi̍i̍ ni᷅ŋ sīmnɔ᷄ŋ mɛ̄ɛ̍ ya̍ I̍ nɔ̍ le̍ wāa̍ yɛ̍ le̍ . Kɛ̍ , I̍ cho̍ wɔ̄ hīōūwɔ̄ɔ̍ lāchī a̍ kīndīo̍o̍ le̍ mī sɔ̍la̍ fāndāa̍ ho̍ō . Kāni̍ fo̍ndōle̍ , le̍ sa̍bōo̍ ho̍ō Chi̍i̍sū Ki̍li̍tī mu̍li̍ ya̍ mi̍ si̍mnu᷄ŋ wa᷅na̍ ndɔ̄ ni̍  .
50003013	Chāāŋāā nīa̍a̍ , ō cho̍ di̍mī le̍ ya̍ I̍ cho̍ kpo̍so̍ŋ māā I̍ chi̍i̍ ni᷅ŋ fāndā nūu̍ sɔ̄lā le̍ . Nyɛ̄ ya̍ la̍ndu̍ŋ kɔ̍l le̍ tōsāa̍ wo̍ ndu̍ cho̍ ni̍ māā mī fa̍ŋa̍ kɔ̄llo̍ ba̍ū o̍ nyɛ̄ o̍ nyɛ̄ ya̍ i̍i̍ to̍sā pa̍a̍ndū , ndu̍yɛ̍ mī ki̍ndi̍ ki̍ndi̍ le̍ mī sɔ̍la̍ nyɛ̍ cho̍ ya̍ lāchī wo̍  .
50003014	I̍ cho̍ fāfa̍la̍a̍ le̍ mī I̍ lo̍ o̍ ko̍ŋ mī I̍ fu̍u̍lu̍u̍ o̍ mɛ̄ɛ̄lu̍la̍ŋ le̍ mī I̍ kɔ̍ sɔ̍lā fāndāa̍ . Fāndā ko᷄ŋ yɔ̍nūŋ ni̍ māā vēēlū Mɛ̄lɛ̄ka̍ vēēlu̍ ya̍ o̍ sa̍bu̍ Chi̍i̍sū Ki̍li̍tīo̍o̍ ni᷄ŋ , le̍ yōōmū kpe̍e̍kpe̍i̍yo̍ chōo̍ cho̍o̍ sɔ̍lāa̍ wo̍  .
50003015	Na̍a̍ ŋ̍ cho̍ ha̍ā mi̍ ŋ̄ wā ni᷅ŋ ka̍a̍so̍ŋnda̍ o̍ sūɛ̍i̍ Mɛ̄lɛ̄kɛ̍i̍ ni᷄ŋ nda̍ , na̍a̍ kpo̍u̍ , yīya᷄ŋ pi᷅lɔ̍ɔ̄ ho̍ō kpe̍ na̍a̍ ŋ̄ nɔ̄ ni̍ mī ŋ̄ nɔ̄ . Kɛ̍ ndu̍yɛ̍ , tē ŋ̄wāŋ ā wa̍ yɛ̄ nya̍ tɛ̄ɛ̄ŋ pɛ̍ mā nɔ̄ yīya᷄ŋ che᷅le̍ŋ te̍ŋge̍ŋ o̍ ho̍ō kɔ̄ɔ̄lī pɛ̍ , mɛ̄ɛ̍ Mɛ̄lɛ̄ka̍ chō tōsā mā sɔ̄la̍ sīnā pɛ̄ŋgo̍o̍ o̍ sūɛ̍i̍ ka̍lɛ̄i̍ ni᷄ŋ mɛ̄ɛ̍ nda̍ bɛ̄nda̍ le̍ ndi̍ sīnāa̍ yɛ̍  .
50003016	Kɛ̍ ndu̍yɛ̍ o̍ ko̍ŋ ni̍ŋ fa̍ū , nɛ̄i̍ na̍a̍ ŋ̄ lo̍ ho̍ō kɔ̄la̍ŋ lēchōo̍ ha̍a̍a̍ mbo̍ fūūla᷅ŋ a̍ bōōnde̍i̍ he̍ī yo̍ , ŋ̄ hīōūnu᷅ŋ lāchī a̍ kɔ̄la̍ŋ o̍ nɛ̄ī ko̍ŋ chōo̍  .
50003017	Chāāŋāā nīa̍a̍ , nya̍ kpo̍u̍ lā to᷄l la̍ kɔ̄ɔ̄lī o̍ ka̍a̍ ni᷄ŋ . Ndu̍yɛ̍ wānāa̍ cho̍ kɔ̄la̍ŋ o̍ nɛ̄i̍ na̍a̍ ŋ̄ chɔ᷄m nya̍ wo̍ chōo̍ wa̍ , lā mɛ̄ɛ̄nda̍ŋ nda̍ mī lā chu̍a̍ nda̍ māā tāāmāsi̍ le̍ nya̍  .
50003018	O̍ ko̍ŋ kɔ̍ɔ̍lī , sūɛ̍i̍ ya̍ I̍ cho̍ he̍ī nya̍ dīmūllo̍ ve̍ I̍ di̍mu̍l nya̍ ni᷅ŋ ndi̍ pāāndū te̍le̍ŋnda̍ fa̍ŋgā . I̍ cho̍ wɔ̄ nya̍ ndi̍ chɔ̄ɔ̄lū dīmūl pɛ̄ŋgo̍o̍ ho̍ō bɛ̍ɛ̍ . Ndu̍yɛ̍ ī chō ya̍ a̍ īmɔ̍nɛ̍ ha̍a̍a̍ , cha᷄ŋ māmɛ̍mɔ̍ɔ̍ kpe̍e̍kpe̍i̍ ya̍ cho̍ le̍ ndi̍ ni̍ . Ndu̍ yɔ̍nūŋ ni̍ māā sūɛ̍i̍ kpe̍e̍kpe̍i̍ cho̍ a̍ pīɔ̍m Ki̍li̍tī sɔ̍la̍ o̍ yɔ̄m sīŋgāfīlāa̍ chōo̍ wo̍ o̍kɔ̄ɔ̄ ve̍ , wānāā ka̍ ka̍ a̍ cho̍ ndi̍ tɛ̄ɛ̄mbūūwo̍ a̍ ka̍ālā nda̍ chō tōsāa̍ la̍ŋ  .
50003019	Le̍ he̍ī , ā chō hūnɔ̄ɔ̄ mɛ̄ɛ̄lū lākɔ̄ o̍ fo̍ndāŋ nyɛ̄ pālāā fɛ̍ɛ̍ŋ fɛ̍ɛ̍ŋndo̍ . Wāŋnda̍ ha̍ā nyɛ̄ nda̍ lāndu̍ŋ kɔ̍l su̍e̍e̍ wo̍ ko̍ni̍ cho̍ dēmbēla̍ ndāla̍ŋ ni̍ . Sɔ̄ɔ̍ŋ nɔ̍ mī ŋ̄ bīī wānā la̍si̍ɔ̍mbu̍ wo̍ŋ , mu̍ŋ nda̍ kīālū yo̍ŋgāa̍ le̍ tōsāa̍ ni̍ . Ndu̍yɛ̍ yīya᷄ŋnda̍ ndāla̍ŋ kpo̍u̍ a̍ sɔ̄ɔ̍ŋ chi̍e̍ēŋ na̍nu᷄ŋ o̍kɔ̄ɔ̄ ko̍ni̍ la̍ cho̍ ni̍  .
50003020	Kɛ̍ ndu̍yɛ̍ , na̍a̍ na̍a̍ pi̍la̍ chi̍e̍e̍ya̍ ɛ̄chɛ̍nɛ̄ na̍a̍ ŋ̄ chō ni̍ . Ndu̍yɛ̍ ŋ̄ chō lēhɔ̄l o̍ nɛ̄ī le̍ pɛ̄ŋgu̍ o̍ pɛ̄ŋgu̍ le̍ chɔ̄nɔ᷄ŋ wāna̍ pi̍ŋi̍ na̍a̍ wo̍ ō chāŋ ni̍ŋ ɛ̄chɛ̍nɛ̄ mbō hīŋ ndo̍ , ndu̍ yɔ̍nūŋ ni̍ māā Māsānɔ̄ɔ̍ Chi̍i̍sū Ki̍li̍tī  .
50003021	Ndu̍yɛ̍ , dīāllūŋ na̍a̍ ŋ̄ nɔ̄ mu᷅ŋ ndo̍ŋ , ŋ̍ nɔ̍ mu᷅ŋ kpāāyā le̍ wo̍ŋ , ndu̍yɛ̍ , ŋ̍ nɔ̍ mu᷅ŋ mī ŋ̄ vī wo̍ŋ , ō chō hūnɔ̄ɔ̄ mu̍ŋ māŋgālā mī ŋ̄ sīmnu᷄ŋ mɛ̄ɛ̍ dīāllūŋ ndɔ᷄ŋ ndu̍ pi̍la̍ŋ ŋ̄ chō yɛ̍ , ko̍ŋ cho̍ ni̍ , dīāllūŋ ndɔ̄ŋ kɛ̍ndɛ̄ŋ bɛ̄ndo᷄ŋ . Ō chō he̍ī tōsā sa̍na̍a̍ a̍ kpāāya̍ o̍ to̍sa̍ ho̍ō mi̍ nyɛ̄ o̍ nyɛ̄ fe̍e̍ wa᷅ ndu̍ o̍ bā bɛ̄ŋgu̍ wo̍  .
50004001	Le̍la̍ŋ chāa̍ŋāā nīāā wa̍nāā lāāla᷄ŋnda̍ , I̍ ka̍a̍la̍ nya̍ ta̍u̍ . Ndu̍yɛ̍ I̍ cho̍ ni᷅ŋ a̍ yēēmɛ̍i̍ nyɛ̍i̍ bɔ̄ɔ̍ . Nya̍ cho̍ wānāa̍ nɛ̍ŋī ya̍ kɔ̄llo̍ wa̍ ni̍ . Ndu̍yɛ̍ , I̍ nɔ̍lā kpe̍e̍kpe̍i̍ mī ke̍lū yōŋgā a̍ nya̍ o̍kɔ̄ɔ̄ . Chāāŋāā nīāā ka̍a̍lāa̍ , o̍ sɔ̄ɔ̍ŋ mu᷅ŋ ni᷄ŋ fa̍ū , nu̍a̍ā nya̍ nɔ̄ mī lā si᷄m nyɛ̄ kɛ̄ndɛ̄ yi̍ o̍ sūɛ̍i̍ Māsānɔ̄ɔ̍ Mɛ̄lɛ̄kɛ̍i̍ ni᷄ŋ ni̍  .
50004002	Nūm Yūwo̍dīāā nya̍ Sīŋti̍kē , I̍ nyɔ̍ɔ̍lu̍ nya̍ a̍ yāndi̍i̍ lā mīīŋgu̍ o̍ dīōm pīlɛ̍ ni᷄ŋ māā wānāā lāāla᷄ŋ o̍ Māsānɔ̄ɔ̍ Mɛ̄lɛ̄ka̍ ni̍ŋ  .
50004003	Ndu̍yɛ̍ , nūm chāa̍ŋ ni̍ na̍a̍ ŋ̄ tōsa̍ ho̍ō wa̍llo̍ ō kālā ka̍lā lātūlu̍ wo̍ , I̍ hɛ̍na̍ŋ mā to̍sa̍ a̍ sa̍bū mī wāŋ lāāndūa̍a̍ ha̍ā mīīŋgu̍ dīōm pīlɛ̍ . Kāni̍ fu̍u̍le̍ , wāŋ lāāndūa̍a̍ ha̍ā ā tōsa̍ wa̍llo̍ a̍ ya̍ la̍tu̍lu̍ o̍ ka̍lā ka̍lā le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ , lātūlu̍ na̍a̍ Ki̍lɛ̍mɛ̄ŋ wa̍ā a̍ chāāŋāā nīa̍a̍ ā pīli̍a̍ā , ā ya̍ I̍ wa̍ wa̍llo̍ a̍ nda̍ la̍tu̍lu̍ wa̍ . Ndu̍yɛ̍ , dīōlā ndāla̍ŋ lā chō lā pōōnyīāā o̍ yāu̍ wānāa̍ nɔ̍ yōōmū kpe̍e̍kpe̍i̍yo̍ wa̍ ni᷄ŋ  .
50004004	Mbɔ̄ Māsānɔ̄ɔ̍ Mɛ̄lɛ̄ka̍ tōsa̍ mī lā wa̍ a̍ kɔ̄l kɛ̄ndɛ̄ pɛ̄ŋgu̍ o̍ pɛ̄ŋgu̍ , le̍ mɛ̄ɛ̍ nya̍ chō dīōm pīlɛ̍ a̍ ndu̍ yɛ̍ fɔ̍ . I̍ chɔ̍ɔ̍lū wɔ̍ ndi̍ dīmī . Mbɔ̄ Mɛ̄lɛ̄ka̍ tōsa̍ mī lā wa̍ a̍ kɔ̄l kɛ̄ndɛ̄ fɔ̍  .
50004005	Lā nɔ̍ kɔ᷅ltā bīūwa᷄ŋnda̍ŋ a̍ wānā o̍ wānā . Māsānɔ̄ɔ̍ Mɛ̄lɛ̄ka̍ chō hūnɔ̄ɔ̄ su̍ŋ su̍ŋ  .
50004006	Lā nɔ᷅ būūla᷄ŋ o̍ īsɔ̄ɔ̍ o̍ īsɔ̄ɔ̍ ni̍ŋ te̍ . Ndu̍yɛ̍ , īsɔ̄ɔ̍ o̍ īsɔ̄ɔ̍ nya̍ wa̍ Mɛ̄lɛ̄ka̍ pīɛ̄īyo̍ le̍ ndi̍ pɛ̍ , lā chɔ᷄m ndu̍ nyɛ̄ nya̍ hāu̍ bā le̍ ndu̍ wo̍ . Ndu̍yɛ̍ , pɛ̄ŋgu̍ o̍ pɛ̄ŋgu̍ nya̍ wa̍ ndu̍ nyūnāa̍ le̍ nyɛ̄ o̍ nyɛ̄ pɛ̍ , lā me᷄l ndu̍ ba̍li̍ka̍a̍  .
50004007	O̍ ko̍ŋ kɔ̍ɔ̍lī , kɔ̄l nyūlū Mɛ̄lɛ̄ka̍ yɔ̄ŋgū wo̍ ō wāna̍ chi̍e̍e̍ nɔ̍lā mbō sīna̍ bɛ̍ɛ̍ pɛ̍ŋgu̍ le̍ wo̍ nɔ̄lā mbō mānda̍ kɔ̄ltā nyāla̍ŋ , a̍ yīya᷄ŋnda̍ nya̍la̍ŋ , kāni̍ fu̍u̍le̍ , le̍ mɛ̄ɛ̍ nya̍ chō o̍ dīōm pīlɔ̍ɔ̍ ni᷄ŋ a̍ Chi̍i̍sū Ki̍li̍tī yɛ̍  .
50004008	Chāāŋāā nīa̍a̍ , nyɛ̄ ya̍ hɛ̍na̍ŋ mī di̍mu̍l nya̍ o̍ mɛ̄ɛ̄lu̍la̍ŋ ndo̍ ndu̍ cho̍ ni̍ , nyɛ̄ o̍ nyɛ̍ cho̍ sūɛ̍i̍ sa̍ndāā , nyɛ̄ o̍ nyɛ̍ cho̍ sūɛ̍i̍ lēbɛ̄ɛ̄ , nyɛ̄ o̍ nyɛ̍ cho̍ sūɛ̍i̍ sa̍kpō , nyɛ̄ o̍ nyɛ̍ cho̍ sūɛ̍i̍ di̍a̍ndāā , nyɛ̄ o̍ nyɛ̍ cho̍ sūɛ̍i̍ ka̍a̍lāā , nyɛ̄ o̍ nyɛ̍ cho̍ sūɛ̍i̍ bɛ̍nda̍ , nyɛ̄ o̍ nyɛ̍ cho̍ sūɛ̍i̍ īkɛ̄ndɛ̄ , nyɛ̄ o̍ nyɛ̍ cho̍ sūɛ̍i̍ cha̍ndāā , lā nɔ̍ mu̍ŋ o̍ kɔ̄ltā nyāla̍ŋ ni᷄ŋ  .
50004009	Īsɔ̄ɔ̍ o̍ īsɔ̄ɔ̍ ya̍ pɛ̍ɛ̍ku̍ nya̍ , sɔ̄ɔ̍ŋ nya̍ tūēī mi̍ di̍mūl nya̍ wo̍ŋ ni̍ , a̍ nyɛ̄ o̍ nyɛ̄ nya̍ chē ya̍ o̍ to̍sāa̍ , lā wa̍ mu̍ŋ tōsāa̍ . Tē lā tōsa̍ he̍ī pɛ̍ , Mɛ̄lɛ̄ka̍ o̍ ke᷅ na̍a̍ kɔ̄l nyūlōo̍ wo̍ nɔ̄lā mbō wa̍ lātūlu̍ a̍ nya̍  .
50004010	I̍ na̍ŋ kɔ̄l ta̍u̍ , ndu̍yɛ̍ , mi̍ yi᷅l Māsānɔ̄ɔ̍ Mɛ̄lɛ̄ka̍ ba̍li̍ka̍ le̍ mɛ̄ɛ̍ nya̍ mīīŋgu̍ vɛ̄lɛ̄ ya̍ chɔ̄m māā lā lāndu̍ŋ kɔ̍l le̍ ya̍ yɛ̍ , mi̍ chē bɛ̍ɛ̍ mi̍ te̍le̍ŋndo̍ bāndū ni̍ . I̍ si̍nā māā lā lāndu̍ŋ kɔ̍l le̍ ya̍ te̍le̍ŋ o̍ te̍le̍ŋ . Fo̍ndāa̍ ko̍ni̍ nya̍ a̍a̍ sɔ̍la̍ wɔ̍ le̍ ni̍  .
50004011	Ō cho̍ ma̍chu̍a̍ā vɛ̍lɛ̄ mī pɛ̄ŋndē wa̍ ya̍ le̍ nyɛ̄ o̍ nyɛ̄ , mī wa̍ ŋɔ̄ɔ̄chīa̍ŋ ko̍ŋ te̍ . Kāni̍ fo̍ndōle̍ , I̍ pɛ̍ɛ̍ku̍ ni᷅ŋ le̍ wāa̍ a̍ kɔ̄l hīnīāā te̍le̍ŋ o̍ te̍le̍ŋ , I̍ nɔ̍ ta̍u̍ , I̍ nɔ᷅ ta̍u̍ le̍  .
50004012	I̍ si̍nā nyɛ̍ cho̍ pɛ̄ŋnde̍ŋ ndo̍ . Tē wāŋndo̍ nɔ̄ vɛ̄lɛ̄ ta̍u̍ mbō hīōū mɛ̄ɛ̍ o̍ ha̍u̍ bā yɛ̍ pɛ̍ , I̍ si̍nā . I̍ wa̍ o̍ pu̍māā , kɛ̄lɛ̄ŋgāā I̍ wa̍ a̍ māyī , I̍ nɔ̍ ta̍u̍ , kɛ̄lɛ̄ŋgāā I̍ wa̍ o̍ lēpɛ̄ŋ ni᷄ŋ , I̍ pɛ̍ɛ̍ku̍ ni᷅ŋ le̍ wāa̍ a̍ kɔ̄l hīnīāā bā o̍ bā ya̍ I̍ wa̍ , a̍ te̍le̍ŋ o̍ te̍le̍ŋ  .
50004013	Ki̍li̍tī ke̍ ya̍ kpāāyāa̍ le̍ mī nɔ̍lā mī kēēkū o̍ īsɔ̄ɔ̍ o̍ īsɔ̄ɔ̍ ni̍ŋ  .
50004014	Kɛ̍ ndu̍yɛ̍ , sūɛ̍i̍ tōnyɛ̄ī bɛ̄ndū nya̍ tōsa̍l la̍ ni̍ , mi̍ lā mālā ya̍ o̍ te̍le̍ŋ nyɛ̄ pālāa̍ wa̍ ya̍ chōo̍ wo̍  .
50004015	Nya̍ wāŋnda̍ Fi̍li̍pāī , lā sīnā wa̍la̍ŋ māā sɔ̄lā tāse̍ nya̍ sɔ̄la̍ Yōōŋgū Kɛ̄ndɛ̍ Mɛ̄lɛ̄ka̍a̍ , ndu̍yɛ̍ , mi̍ wa᷅ chɔ̄nɔ᷄ŋndo̍ lɛ̄ŋndē Māsīdo̍o̍nīāāle̍ŋ ndo̍ , nya̍ su̍e̍e̍ wa̍ ku̍ndā wānāā lāāla᷄ŋnda̍ o̍ ma̍la̍ ya̍ a̍ nyɛ̄ sɔ̄lāa̍ bōōndi̍i̍ ke̍ŋ ndo̍ ni̍ . Ku̍ndā wānāā lāāla᷄ŋa̍a̍ che᷅le̍ŋ bɛ̍ɛ̍ ma̍la̍ ya̍ le̍  .
50004016	Bōōndi̍i̍ ya̍ I̍ wa̍ Tɛ̄sālōna̍i̍kā chi̍e̍e̍ ve̍ bɛ̍ɛ̍ mi̍ lā yɔ̄ŋ ya̍ nyɛ̄ sɔ̄lāa̍ , ō hīōū bɛ̍ɛ̍ le̍ pi᷅lɛ̍ , a̍ bōōndu̍ŋ ya̍ wa̍ o̍ bā hāvɛ̍i̍yo̍ ni᷄ŋ ndo̍ŋ  .
50004017	Ō cho̍ ma̍chu̍a̍ā nyɔ̄ɔ̍ŋ ko̍ni̍ le̍ ya̍ ye̍e̍ma̍ nya̍ o̍ bā le̍ . I̍ ye̍e̍ma̍ māyēēmāā , māā sɔ̄ɔ̍ŋ kɛ̍ndɛ̄ŋ nya̍ tōsa̍ ni᷅ŋ ndo̍ŋ mī lā chɔ̄ɔ̄lu̍ ŋ̄ chēle̍ŋ tōsā , o̍ ko̍ŋ mī ŋ̄ wa̍ ŋ̄ pōōnyīāā a̍ dīōlā nyāla̍ŋ  .
50004018	Le̍la̍ŋ , nyɛ̄ o̍ nyɛ̄ ya̍ I̍ sɔ̍la̍ nya̍ o̍ bā , lā chē yāu̍wo̍ le̍ ndu̍ , le̍ chɔ̄mndo̍ māā I̍ sɔ̍la̍ . Nyɛ̄ o̍ nyɛ̄ nya̍ yɔ̄ŋgu̍ ō chō lētūu̍ . Ō hīōū bɛ̍ɛ̍ mɛ̄ɛ̍ ya̍ I̍ ha̍u̍ bā yɛ̍ . Nyɛ̄ o̍ nyɛ̄ ya̍ I̍ ha̍u̍ bā le̍ ndu̍ I̍ chi̍i̍ sɔ̄lā . Kāni̍ , Ɛ̄pāfūlōda̍i̍tɔ̄ɔ̄ chu̍u̍ ya̍ nyɛ̄m nya̍ yɔ᷄ŋ ya̍ wo̍ŋ . Nyɛ̄ o̍ nyɛ̄ nya̍ ke̍ ya̍ , ŋ̄ chō māchūāā māā sa̍lā chūŋ kɛ̄ndɔ̄ɔ̍ o̍ Mɛ̄lɛ̄ka̍ lo̍ , sa̍lā Mɛ̄lɛ̄ka̍ bīīlu̍ ndu̍yɛ̍ mbo̍ hi̍ni̍ kɔ̄l a̍ ndu̍ wo̍  .
50004019	Nyɛ̄ o̍ nyɛ̄ nya̍ I̍ hāu̍ bā le̍ ndu̍ , Mɛ̄lɛ̄ka̍ ya̍ I̍ cho̍ pīɛ̄īyo̍ wo̍ chō nya̍ kē . Ō chō bā wōū o̍ sūl ndɔ̄ bɛ̍ndōo̍ ni᷄ŋ mbō ke̍ nya̍ , sa̍na̍a̍ o̍ Chi̍i̍sū Ki̍li̍tī ni̍ŋ  .
50004020	Mbɔ̄ wāŋnda̍ ā ke̍ Mɛ̍lɛ̄ka̍ nāa̍ o̍ cho̍ Fi̍nyā nāa̍ wo̍ sāŋgālāa̍ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
50004021	I̍ yi̍l wānāa̍ Mɛ̄lɛ̄ka̍a̍ kpo̍u̍ a̍ dɔ̍ū tīīnda᷄ŋndo̍ o̍ Chi̍i̍sū Ki̍li̍tī ni̍ŋ nda̍ . Chāāŋāā nāā wa̍nāā lāāla᷄ŋnda̍ na̍nu᷄ŋ a̍ yi̍l nya̍ lāpi̍  .
50004022	Wānāa̍ Mɛ̄lɛ̄ka̍a̍ kpo̍u̍ na̍nu᷄ŋ ā yi᷄l nya̍ , tāāma̍ a̍ cho̍ wa̍llo̍ o̍ chīɛ̄ī māsā bɛ̍ndōo̍ ni᷄ŋ nda̍ , ndu̍ yɔ̍nūŋ ni̍ māā māsā kpe̍de̍ bo᷅lle̍ŋ o̍ lɛ̄ŋīī Lu̍o̍ma᷅ŋnde̍ ni᷄ŋ  .
50004023	Mbɔ̄ nya̍ kpo̍u̍ Māsānɔ̄ɔ̍ Chi̍i̍sū Ki̍li̍tī ō yīya̍ŋ nya̍ chōo̍ fɔ̍  .
51001001	Yāu̍ Pɔ̍ɔ̄ , yā cho̍ ho̍ō wānā Chi̍i̍sū Ki̍li̍tī ve᷅m māā hɔ̄ltē ndɔ̄ o̍ hɛ̄na᷄ŋ Mɛ̄lɛ̄ka̍a̍ ni᷄ŋ ndo̍ , yā cho̍ yāu̍wo̍ ho̍ō pōōnyīāā ni̍ , nāā chāāŋ nāā wānā lāāla᷄ŋndo̍ Ti̍mo̍tī  .
51001002	Ŋ̄ chō ndu̍ pōōnyīāā nāā nyā wānāā Mɛ̄lɛ̄ka̍a̍ chūā , nyā cho̍ Kōlo̍sīā chi̍e̍e̍ wā . Ko̍ŋ cho̍ ni̍ , nyā chāāŋāā nāā wānāā lāāla᷄ŋndā , nyā cho̍ ha̍ā īsīsi̍ yi̍ o̍ tīīnda᷄ŋ nyā nɔ̄ o̍ Ki̍li̍tī ni̍ŋ ndo̍ wā . Yā Pɔ̍ɔ̄ , I̍ cho̍ pīɛ̄īle̍ŋ māā Mɛ̄lɛ̄ka̍ Fi̍nyā nāā ō yīyāŋ nyā chōo̍ ndu̍yɛ̍ , mbō ō ke̍ nyā kɔ̄l nyūlōo̍ fɔ̍  .
51001003	Pɛ̄ŋgu̍ o̍ pɛ̄ŋgu̍ , tē ŋ̄ wā Mɛ̄lɛ̄ka̍ pīɛ̄īyo̍ le̍ nyā wānāā lāāla᷄ŋndā Kōlo̍sīā pɛ̍ , ba̍li̍kāā ko̍ni̍ nāā ŋ̄ yīl Mɛ̍lɛ̄kā ni̍ , Māsānɔ̍ nāā Chi̍i̍sū Ki̍li̍tī , Fi̍nyā ndɔ̄  .
51001004	Kāni̍ fu̍u̍le̍ , ŋ̄ tūēī mɛ̄ɛ̍ kpɛ̍ nyā dɔ̄ū tīīnda᷄ŋ nyāā o̍ Chi̍i̍sū Ki̍li̍tī ni̍ŋ yɛ̍ , ndu̍yɛ̍ vɛ̍lɛ̄ , ā mɛ̄ɛ̍ nyā kāālā wānāā Mɛ̄lɛ̄ka̍a̍ kpo̍u̍ yɛ̍  .
51001005	Tīīnda᷄ŋ nyā nɔ̄ ko̍ŋ ndo̍ ā kāālā nyā nɔ̄ wo̍ , sɔ̄ɔ̍ŋ mu̍ŋ ŋ̄ yɔ̄nu̍ŋ le̍ mɛ̄ɛ̍ nyā chō lēhɔ̄l o̍ nɛ̄ī le̍ nyɛ̄ Mɛ̄lɛ̄ka̍ kɛ̄su̍l nyā o̍ fo̍ndāŋ ndɔ̄ɔ̍ wo̍ yɛ̍ . Lā tūēī ni᷅ŋ ā ndu̍ o̍kɔ̄ɔ̄ o̍ Mɛ̄lɛ̄ka̍ dīōm ndɔ̍ tōnyāā ni᷄ŋ , ndu̍ yɔ̍nūŋ ni̍ māā Yōōŋgū Kɛ̄ndɛ̍ Mɛ̄lɛ̄ka̍ wāŋndā dīmu̍l nyā wo̍  .
51001006	Yōōŋgū Kɛ̄ndɛ̍ Mɛ̄lɛ̄ka̍a̍ ho̍ō chō hūnɔ̄ɔ̍ ā tɔ̄nɔ̄ɔ̍ o̍ yōōmūlā wāŋndā chīe̍e̍ya̍ ni᷄ŋ . Ndu̍yɛ̍ , ō chō hīōūwɔ̄ɔ̍ lāchī ā pɛ̄ŋgɛ̄la᷄ŋndo̍ bā o̍ bā fe̍e̍ o̍ chi̍e̍ēŋndo̍ chōo̍ . Kāni̍ fo̍ndōle̍ , chɔ̍ŋ bɛ̍ɛ̍ ā bōōndi̍i̍ nyā tūēī yōōŋgū kɛ̄ndɔ̄ɔ̍ ho̍ō , ndu̍yɛ̍ mi̍ lā sīnā kɛ̄ndɛ̄i̍ Mɛ̄lɛ̄kɛ̍i̍ pɛ̄ŋgu̍ ā tōnyā o̍ tōnyā cho̍ lēni᷄ŋ ndo̍ , le̍nde̍ ko̍ni̍ yōōŋgōo̍ ho̍ō wā hīōūwɔ̄ɔ̍ lāchī ā pɛ̄ŋgɛ̄la᷄ŋndo̍ nyā tɛ̄ɛ̄ŋ ni̍  .
51001007	Chāāŋ nāā kāālāā , Ɛ̄pāfu̍lɔ̄ɔ̄ ō nāā ŋ̄ chō wa̍llo̍ le̍ Ki̍li̍tī nāā ndāā wo̍ , ndu̍ pɛ̍ɛ̍ku̍ nyā ā kɛ̄ndɛ̄i̍ Mɛ̄lɛ̄kɛ̍i̍ o̍kɔ̄ɔ̄ ni̍ . Wānā wa̍llo̍ o̍ cho̍ Ki̍li̍ti̍ sāāŋgīāllo̍ sākpō sɔ̍ŋgɔ̍ nāā wo̍ o̍ cho̍ ni̍  .
51001008	O̍ ko̍ŋ kɔ̍ɔ̍lī , ndu̍ di̍mu̍l nāā ā mɛ̄ɛ̍ Nyi̍nā Mɛ̄lɛ̄ka̍a̍ tōsā mi̍ lā nɔ̄ kāālāā o̍ kɔ̄ltā nyālāŋ ni᷄ŋ yɛ̍ ni̍  .
51001009	Le̍ sɔ̄ɔ̍ŋ yɔ̍nu̍ŋ mu᷅ŋ ndo̍ŋ , chɔ̍ŋ ā pāāle̍ tāse̍le̍ nāā ŋ̄ tūēī ā nyā o̍kɔ̄ɔ̄ le̍ŋ mbo̍ fūūla᷅ŋ ā te̍le̍ŋndo̍ ho̍ō , ŋ̄ chō Mɛ̄lɛ̄ka̍ pīɛ̄īyo̍ pɛ̄ŋgu̍ o̍ pɛ̄ŋgu̍ le̍ nyā . Ŋ̄ chō Mɛ̄lɛ̄ka̍ pīɛ̄īyo̍ māā ō tōsā mī lā sīnā nyɛ̄ o̍ nyɛ̄ o̍ ye̍e̍mā nyā le̍ mī lā tōsā . O̍ ko̍ŋ kɔ̍ɔ̍lī , mī lā sɔ̄lā kɔ̄l kālo̍o̍ ā sīnā pɛ̄ŋgo̍o̍ , ō nyi̍nā Mɛ̄lɛ̄ka̍a̍ kē wa᷅ŋndā wo̍  .
51001010	Ŋ̄ chō pīɛ̄īle̍ŋ māā lā nɔ̍ ka̍āla̍ŋ māā wānāā Māsānɔ̄ɔ̍ Mɛ̄lɛ̄ka̍ . Ndu̍yɛ̍ , lā nɔ̄lā mī lā tōsā nyɛ̍ nɛ̍ŋī ndu̍ kɔ̄l lo̍ pɛ̄ŋgu̍ o̍ pɛ̄ŋgu̍ . O̍ ko̍ŋ , yōōmūlā nyālāŋ lā nɔ̄lā mī lā hīŋ ā tɔ̄nɔ̄ɔ̍ sānāā ā wāli̍ o̍ wāli̍ kɛ̍ndɛ̄ nyā chō tōsāā , ndu̍yɛ̍ mī lā chɔ̄ɔ̄lu̍ hīōūwɔ̄ɔ̄ lāchī ā dɛ̍nɔ̍ɔ̍ sīnāā ā Mɛ̄lɛ̄ka̍ o̍kɔ̄ɔ̄  .
51001011	Ŋ̄ chō pīɛ̄īle̍ŋ māā Mɛ̄lɛ̄ka̍ tōsā ā kpāāyā ndɔ̄ bɛ̍ndōo̍ mī lā nɔ̄ kpāāyāā tāu̍ o̍ nyi̍nāā nyāā ni᷄ŋ . Ko̍ŋ to̍sā ā yɔ᷄ŋ bɛ̍ɛ̍ mī dɛ̍nɛ̍la̍ pa̍lāāla̍ŋ lā kōmāl nyā lā nɔ̄lā mī lā si᷄m nyɛ̄ kɛ̄ndɛ̄ yi̍ , mī lā hīōū lāchī ā bīūwɔ᷄ŋndo̍  .
51001012	Ndu̍yɛ̍ , mī lā lo̍ o̍ ko̍ŋ mī lā me᷄l Mɛ̄lɛ̄ka̍ Fi̍nyā nāā bāli̍ka̍ ā kɔ̄l kɛ̄ndɛ̄ . Ndu̍ Mɛ̍lɛ̄kā to̍sā ni̍ mi̍ lā wā ā bɛ̄ndāā le̍ nyā bɛ̍ɛ̍ mī lā sɔ̄lā nyɛ̄ o̍ chu̍ā būŋgɛ̄i̍ le̍ wānāā ndūāā kīo̍o̍ o̍ māsāle̍ ndɔ̄le̍ŋ ni᷄ŋ , nāā nyɛ̄ wāwo̍ŋndo̍ ō chō wā ni̍  .
51001013	Ndu̍ Mɛ̍lɛ̄kā ō bīī mbo̍ sōlī nāā po̍ o̍ fo̍ndāŋ mānyūmndo̍ , nāa̍ na̍a̍ ŋ̄ wā kpāāyā mānyūmndo̍ o̍ bā bɛ̄ŋgu̍ wā . Mɛ̄ɛ̍ o̍ so̍li̍ nāā lo̍ŋ mbo̍ hūŋ ā nāā o̍ māsāle̍ Po̍ ndɔ̄ kāālāā bɛ̄ŋgu̍  .
51001014	Ndu̍yɛ̍ , o̍ sābū Po̍ ndɔ̄ɔ̍ ho̍ō ni᷄ŋ sānāā nāā ŋ̄ sɔ̄lā bāŋa᷄ŋndo̍ ni̍ , ko̍ŋ cho̍ ni̍ , mi̍ Mɛ̄lɛ̄ka̍ māl nāā le̍ yɔ̄ŋndā wɔ̄ɔ̍ŋndā nāā ŋ̄ tōsā lāŋ  .
51001015	Mɛ̄lɛ̄ka̍ ō wānā chi̍e̍e̍ chi᷅ ho̍ō ā lēhɔ̄l te̍ wo̍ Po̍ ndɔ̄ɔ̍ ho̍ō , ndu̍ cho̍ vēla᷅ŋ ndɔ̄ɔ̍ ni̍ . Po̍ ndɔ̄ɔ̍ ho̍ō ndu̍ hi̍o̍ū ā nyɛ̄ o̍ nyɛ̄ fe̍e̍ Mɛ̄lɛ̄ka̍ tōōsi̍āā  .
51001016	Kāni̍ fu̍u̍le̍ ndu̍ Mɛ̄lɛ̄ka̍ ō tōsā ā sābū ni̍ mbo̍ tōōsīāā nyɛ̄ o̍ nyɛ̄ fe̍e̍ , nyɛ̄ o̍ nyɛ̍ cho̍ chōo̍ cho̍o̍ ā o̍ chi̍e̍ēŋndo̍ chōo̍ , kɔ̍ bi̍ī ā nyɛ̄ o̍ nyɛ̄ wānā chi̍e̍e̍ cha᷅ ā lēhɔ̄l , ā ŋ̄ wānā chi̍e̍e̍ chi᷅ bɛ̍ɛ̍ le̍ wo̍ŋ , kɔ̍ bi̍ī ā nyi̍nāā yɛ̍ yi̍a̍a̍ cho̍ chōo̍ cho̍o̍ mā nɔ̄ kpāāyāā wā , ā nyi̍nāā nɔ̍ tɔ̍ɔ̍ wā , ā nyi̍nāā o̍ fo̍ndāŋndā yɛ̍ yɛ̍la̍ŋ o̍ ha̍la̍a̍ ni᷄ŋ , lā cho̍ o̍ bā bɛ̄ŋgu̍ wā . Ndu̍ Mɛ̄lɛ̄ka̍ tōsā ā sābū ni̍ mbo̍ tōōsīāā nyɛ̄ o̍ nyɛ̄ fe̍e̍ , ndu̍yɛ̍ le̍ ndu̍ nyɛ̄ o̍ nyɛ̄ chō ni̍  .
51001017	Lɔ̍ɔ̍ pā bɛ̍ɛ̍ mī Mɛ̄lɛ̄ka̍ tōōsi̍āā nyɛ̄m mu᷅ŋ kpo̍u̍ , Ki̍li̍tī ndu̍ wā ni᷅ŋ . Ndu̍yɛ̍ , ndu̍ to̍sā ni̍ mi̍ nyɔ̄ɔ̍ŋ kpo̍u̍ ŋ̍ wa᷅ ŋ̄ chīīŋīāā nāā pi᷅lɛ̍  .
51001018	Ndu̍yɛ̍ , ku̍ndā wānāā lāāla᷄ŋndā cho̍ dīāllūŋ ndɔ᷄ŋ ni̍ . Ndu̍ pi̍lā cho̍ yɛ̄ bōlle̍ŋ le̍ dīāllo̍ŋ mu᷅ŋ ni̍ . Ndu̍yɛ̍ , yōōmū dīāllo̍ŋ mu᷅ŋ ŋ̄ nɔ̄ wo̍ ndu̍ yɔ̍ŋgū yo̍o̍mū kōŋ ni̍ . Ō fūlā o̍ ko̍ŋ kɔ̍ɔ̍lī , ndu̍ cho̍ wānā tāso̍o̍ le̍ wūo̍o̍ mbo̍ mīīŋgū vɛ̄lɛ̄ yōōmū ni̍ . Ndu̍yɛ̍ , sūɛ̍i̍ he̍ī yɔ̄nu̍ŋ le̍ mī ndu̍ Ki̍li̍tī mbō wā nyɛ̄ o̍ nyɛ̄ fe̍e̍ bo᷅lle̍ŋ  .
51001019	Kāni̍ fo̍ndōle̍ , Mɛ̄lɛ̄ka̍ pi̍lā ndu̍ kɛ̍ɛ̍si̍a̍a̍ ni̍ le̍ mī Po̍ ndɔ̄ɔ̍ bɛ̍ɛ̍ mī Mɛ̄lɛ̄ka̍yɛ̍ī ndūɛ̍i̍ kpo̍u̍ mī ī wā o̍ ndu̍ ni̍ŋ  .
51001020	Ndu̍yɛ̍ , Mɛ̄lɛ̄ka̍ pi̍lā ndu̍ kɛ̍ɛ̍si̍a̍a̍ ni̍ māā o̍ sābu̍ Po̍ ndɔ̄ɔ̍ ni᷄ŋ mbō tōsā mī nyɛ̄ o̍ nyɛ̄ fe̍e̍ mi̍i̍ŋgu̍ dīōm pīlɛ̍ ā ndu̍ , nyɛ᷄m cho̍ o̍ chi̍e̍ēŋndo̍ chōo̍ wo̍ŋ ni̍ , ā nyɛ᷄m cho̍ ɛ̄chɛ̍nɛ̄ wo̍ŋ . Pīɔ̍m Po̍ ndɔ̄ɔ̍ vī o̍ yɔ̄m sīŋgāfīlāā chōo̍ wo̍ , ndu̍ to̍sā ā sābū ni̍ mi̍ Mɛ̄lɛ̄ka̍ mīŋgī vɛ̄lɛ̄ kɔ̄l nyūlōo̍ ŋ̄wāŋndā chīe̍e̍ tɛ̍ɛ̄ŋ ā Mɛ̄lɛ̄ka̍  .
51001021	O̍ tāse̍lā ndɔ̄ɔ̍ nyā wāŋndā Kōlo̍sīā lā wā māwāā la̍nda̍ŋ ā Mɛ̄lɛ̄ka̍ . Pɛ̄ŋgu̍ ko̍ŋ wɔ̄wa᷅ŋndo̍ wā nyā tɛ̄ɛ̄ŋ nyā Mɛ̄lɛ̄ka̍ wāā , kāni̍ fu̍u̍le̍ , le̍ sɔ̄ɔ̍ŋ wɔ̍ɔ̍ŋ nyā wā tōsāā wo̍ŋ , ā sɔ̄ɔ̍ŋ wɔ̍ɔ̍ŋ nyā āā yi̍yāŋ o̍ kɔ̄l ni᷄ŋ ndo̍ŋ  .
51001022	Kɛ̍ ndu̍yɛ̍ , pīɔ̍m Ki̍li̍tī vi᷅ o̍ īwāna̍ chi̍e̍e̍ya̍ wo̍ , ndu̍ to̍sā ni̍ mi̍ Mɛ̄lɛ̄ka̍ mīŋgī nyā dīōm pīlɛ̍ ā ndu̍ pi̍lā . Mɛ̄lɛ̄ka̍ tōsā he̍ī , le̍ mbō hu᷄ŋ si̍mī nyā ndu̍ pi̍lā o̍ hɔ̄l māā wānāā cho̍ ā yɔ̄ŋga᷄ŋ le̍ ndu̍ , mī lā wānu̍ŋ ā di̍a̍ndāā ndu̍ o̍ hɔ̄l nyɛ̄ kɛ̄ndɛ̄ wu̍le̍ŋ , nyɛ̄ o̍ nyɛ̄ wɔ̄ɔ̍ŋ ve᷅ o̍ nyā ni̍ŋ te̍  .
51001023	Mɛ̄lɛ̄ka̍ chō he̍ī tōsā , tē ō wā pɛ̍ mī lā hīōū lāchī ā tīīnda᷄ŋ nyāā dɔ̄wɔ̄ɔ̍ o̍ ndu̍ ni̍ŋ , ndu̍yɛ̍ , mī lā si᷄m nyɛ̄ kɛ̄ndɛ̄ yi̍ , o̍ ko̍ŋ kɔ̍ɔ̍lī , mī lā fēŋa̍ dɔ̍ɔ̍ hɔ̄lte̍ŋ o̍ nɛ̄ī le̍ nyɛ̄ Yōōŋgū Kɛ̄ndɛ̍ Mɛ̄lɛ̄ka̍ nyā tūēī yo̍ dīmi̍ ā ndu̍ o̍kɔ̄ɔ̄ wo̍ le̍ . Ndu̍ yɔ̍nūŋ ni̍ māā , yōōŋgū kɛ̄ndɔ̄ɔ̍ o̍ di̍mi̍ŋ ho̍ō o̍ ŋ̄wāŋndā chīe̍e̍ lo̍ kpo̍u̍ o̍ chi̍e̍ēŋndo̍ ni᷄ŋ ndo̍ , ō yā Pɔ̍ɔ̄ si̍mnu᷄ŋ ho̍ō bu̍ɛ̍ī le̍ ndu̍ dīmīo̍o̍ wo̍  .
51001024	Yā Pɔ̍ɔ̄ I̍ cho̍ mɔ̍nɛ̍i̍ bīyɔ̄ɔ̍ le̍ nyā . Kɛ̍ ndu̍yɛ̍ , mɔ̍nɛ̍i̍ yā cho̍ he̍ī bīyɔ̄ɔ̍ ve̍ , I̍ cho̍ ā kɔ̄l kɛ̄ndɛ̄ le̍ ndi̍ . Mɔ̍nɛ̍i̍ yā cho̍ he̍ī bīyɔ̄ɔ̍ ve̍ mālāā yā cho̍ ni̍ , le̍ hāli̍ kpe̍ŋ mɔ̍nɛ̍i̍ ndi̍ i̍i̍ lo̍ le̍ mī Ki̍li̍tī ndu̍ o̍o̍ bi̍ī le̍ dīāllūŋ ndɔ᷄ŋ nde̍ , mu̍ŋ yɔ̍nūŋ ni̍ māā ku̍ndā wānāā lāāla᷄ŋndā , mī I̍ si̍o̍u̍ mɔ̍nɛ̍i̍ ke̍ŋ bīyɔ̄ɔ̄  .
51001025	Ndu̍yɛ̍ o̍ ko̍ŋ kɔ̍ɔ̍lī , Mɛ̄lɛ̄ka̍ sīīŋgu̍u̍ yā bu̍ɛ̍īyo̍ le̍ ku̍ndā wānāā lāāla᷄ŋndā . Ndu̍ Mɛ̍lɛ̄kā ndu̍ ke̍ yā wa̍llo̍ ho̍ō ni̍ , le̍ mī I̍ to̍sā ndu̍ le̍ dɛ̍nɛ̍ nyā kɛ̍ndɔ̄ɔ̍ . Wāli̍ ko̍ŋ yɔ̍nūŋ ni̍ māā mī di̍mu̍l nyā sūɛ̍i̍ Mɛ̄lɛ̄kɛ̍i̍ mɛ̄ɛ̍ i̍ cho̍ fa̍ū  .
51001026	Ndi̍ yɔ̍nūŋ ni̍ māā sūɛ̍i̍ Mɛ̄lɛ̄ka̍ ndu̍ o̍o̍ māndā he̍ī mbo̍ vīŋ ŋ̄wāŋndā chīe̍e̍ ndi̍ kāni̍ māsi̍ndɛ̄ ve̍ . Kɛ̍ ndu̍yɛ̍ , bōōnde̍i̍ he̍ī ni᷅ŋ ō bīī mbo̍ chɔ̄ɔ̄mūū ndi̍ nāā wānāā ndūāā chūā  .
51001027	Ī wā o̍ kɛ̄ɛ̄sīāā Mɛ̄lɛ̄ka̍a̍ ni᷄ŋ , le̍ mbō hu᷄ŋ chɔ᷅m wānāā ndūāā sūɛ̍i̍ wā he̍ī ī vīāŋna᷄ŋ nde̍ . Ndu̍yɛ̍ , ī wā kɛ̄ɛ̄sīāā ndɔ̄ le̍ mbō chɔ᷄m wāŋndā ka̍āla̍ŋ kpo̍u̍ , mɛ̄ɛ̍ sūɛ̍i̍ wā he̍ī ī vīāŋna᷄ŋ nde̍ ī chō sūɛ̍i̍ kɛ̍ndɛ̄ kɛ̍ndɛ̄ī bɛ̄ndū yɛ̍ . Sūɛ̍i̍ ke̍ŋ ndi̍ yɔ̍nūŋ ni̍ māā Ki̍li̍tī cho̍ o̍ yōōmūlā nyālāŋ ni᷄ŋ . Ndu̍yɛ̍ , ndu̍ to̍sā ni̍ mī lā wā hɔ̄lte̍ŋ o̍ nɛ̄ī le̍ nyɛ̄m kɔ̄ndɔ̄fi̍li̍ŋ bɛ̄ndūŋ nyā chō hūnɔ̄ɔ̄ sɔ̄lā wo̍ŋ  .
51001028	Ŋ̄ dīmu̍l wānā o̍ wānā ā Ki̍li̍tī o̍kɔ̄ɔ̄ . Ndu̍yɛ̍ , ŋ̄ chō wānā o̍ wānā sīlāā , ndu̍yɛ̍ mi̍ ŋ̄ wā wānā o̍ wānā pɛ̍ɛ̍kōo̍ o̍ nɛ̄ī o̍ nɛ̄i̍ kɔ̄l kālu̍ ni̍ŋ . Ŋ̄ chō māchūāā he̍ī tōsāā le̍ mī ŋ̄ tōsā mī wāŋndā kpo̍u̍ ā hi᷅ŋ nāā Mɛ̄lɛ̄ka̍ chūā , ndu̍yɛ̍ , mā sīmnu᷄ŋ lāka̍a̍so̍ŋ o̍ sūɛ̍i̍ Ki̍li̍tīe̍i̍ ni᷄ŋ  .
51001029	Le̍ mī mu᷅ŋ kpo̍u̍ ŋ̍ yɔ̍nu̍ŋ , I̍ cho̍ wa̍llo̍ ō kālā kālā kpo᷅ke̍ . I̍ cho̍ fāfa̍la̍a̍ kpe̍e̍kpe̍i̍ o̍ wa̍llo̍ ni᷄ŋ ā kpāāyā Mɛ̄lɛ̄ka̍ lūe̍i̍ yā wo̍  .
51002001	I̍ hɛ̍nāŋ nyā wānāā lāāla᷄ŋndā Kōlo̍sīā mī lā sīnā mɛ̄ɛ̍ yā to̍sā wa̍llo̍ ō kālā kālā le̍ nyā ā ha̍ā Lāwo̍di̍sīā ā wānāā si̍nā yā le̍ wā fa̍ū yɛ̍  .
51002002	Le̍ sābū yā cho̍ fāfa̍la̍a̍ ho̍ō wo̍ cho̍ ni̍ māā I̍ hɛ̍nāŋ mī lā sɔ̄lā kɔ̄ltā sīmūlāā lāŋ . O̍ ko̍ŋ kɔ̍ɔ̍lī , I̍ hɛ̍nāŋ wa᷅ŋndā ha̍ā mā wā dīōmndo̍ ō pīlɛ̍ kpe̍ o̍ kāālāā ni᷄ŋ . Ndu̍yɛ̍ , I̍ hɛ̍nāŋ ndā mā sɔ̄lā tɔ̄nɔ̄ bɛ̍ndōo̍ , ō sīnā pɛ̄ŋgu̍ kpe̍e̍kpe̍i̍ yo̍ ō chūū wānā wo̍ . Ndu̍yɛ̍ o̍ he̍ī ni᷄ŋ , wāŋndā nɔ̄lā mā sīnā sɔ̄ɔ̍ŋ Mɛ̄lɛ̄ka̍ ndu̍ o̍o̍ māndā mbo̍ vīŋ ŋ̄wāŋndā chīe̍e̍ mu̍ŋ ndo̍ŋ , mu̍ŋ yɔ̍nūŋ māā sɔ̄ɔ̍ŋ ā Ki̍li̍tī o̍kɔ̄ɔ̄ ni̍  .
51002003	Ndu̍yɛ̍ , ndu̍ Ki̍li̍tī ndu̍ to̍sā ni̍ mī wāŋndā sɔ̄lā nyɛ̄m sūla᷄ŋ Mɛ̄lɛ̄ka̍ŋ kpo̍u̍ ŋ̍ wā ŋ̄ vīāŋna᷄ŋ ndo̍ŋ , mu̍ŋ yɔ̍nūŋ ni̍ māā kɔ̄l kālu̍ Mɛ̄lɛ̄ka̍a̍ ā dɛ̍nɛ̍ si̍nāā ndɔ̄ɔ̍  .
51002004	Le̍lāŋ , mī si̍lā nyā , lā chɛ᷅l mī wānā o̍ wānā hu̍i̍ nyā ā dīōmndā yēēlɛ̍i̍la̍ŋ te̍  .
51002005	Mi̍ chē bɛ̍ɛ̍ I̍ cho̍ nyā tɛ̄ɛ̄ŋ mī ŋ̄ wā chāna᷅ŋndo̍ hɔ̄lla̍ ā hɔ̄lla̍ le̍ ni̍ , kɛ̍ ndu̍yɛ̍ nyi̍nā nūu̍ chō nyā tɛ̄ɛ̄ŋ . Ndu̍yɛ̍ , I̍ cho̍ ā kɔ̄l kɛ̄ndɛ̄ bu̍tē le̍ mɛ̄ɛ̍ dīōmndā sīīmi̍āŋndāŋ lā chō nyā tɛ̄ɛ̄ŋ , ndu̍yɛ̍ mi̍ lā wā īsīsi̍ nyɛ̍ kɛ̄ndɛ̄ yi̍ ā tīīnda᷄ŋndo̍ nɔ̄ɔ̍ o̍ Ki̍li̍tī ni̍ŋ yɛ̍  .
51002006	Mɛ̄ɛ̍ nyā dɔ̄ū ni᷅ŋ tīīnda᷄ŋ nyāā o̍ Chi̍i̍sū Ki̍li̍tī ni̍ŋ māā Māsānɔ̄ Mɛ̄lɛ̄ka̍ nyā yɛ̍ , mɛ̄ɛ̍ kēlālā nyālāŋ lā wā ni̍ko̍ māā wānāā cho̍ o̍ dīōm pīlɛ̍ ni᷄ŋ ā ndu̍  .
51002007	Mɛ̄ɛ̍ yɔ̄mndo̍ lūēī nu̍āā pūūndu᷅ŋ ndɔ᷄ŋ lɛ̄ŋ la̍nda̍ŋ yɛ̍ , lā wā ā mɔ̍ɔ̄sa᷅ŋ ā ndu̍ le̍nde̍ , ndu̍yɛ̍ , lā hīo̍u̍ lāchi̍ ā kāālā ndɔ̄lāŋ chūāā le̍nde̍ kpe̍e̍kpe̍i̍ . Lā hīo̍u̍ lāchi̍ ā wāā ā dīāllūŋ kālā o̍ tīīnda᷄ŋ nyā nɔ̄ o̍ ndu̍ ni̍ŋ ndo̍ . Pɛ̄ɛ̄kū nyā sɔ̄lā wo̍ ndu̍ cho̍ ho̍ō ni̍ . Lā wā Mɛ̍lɛ̄kā ba̍li̍kāā yīlɔ̄ɔ̍ ta̍u̍ ta̍u̍  .
51002008	Wāŋndā ā pūm ā chō kēī wāŋndā kɔ̄l kālu̍ īwāna̍ chi̍e̍e̍ya̍a̍ pɛ̄ɛ̄kōo̍ , o̍ nɔ̍ tɔ̍nɔ̄ o̍ tɔ̄nɔ̄ le̍ni̍ŋ te̍ wo̍ . Hūīyo̍ ko̍ni̍ pɛ̄ɛ̄kū kōŋ ndu̍ hu̍ī wānā ni̍ . Le̍lāŋ , lā chɛ᷅l mī wānā o̍ wānā to̍sā mī lā sīmnu᷄ŋ wānāā wāā o̍ lākpɛ̍ɛ̍ o̍ pɛ̄ɛ̄kū wāā le̍nde̍ bɛ̍ŋgu̍ le̍ . Ō cho̍ pɛ̍ɛ̄ku̍ fu̍lā o̍ Ki̍li̍tī lo̍ le̍ . Pɛ̄ɛ̄kū ndā sɔ̄lā fi̍nyāā ndāā māmāā o̍ bā ā nyi̍nāā wɔ̄ɔ̍ŋāā cho̍ chōo̍ cho̍o̍ mā wā māsāā wā o̍ cho̍ ni̍  .
51002009	Kāni̍ fo̍ndōle̍ , hūnɔ̄ɔ̄ Ki̍li̍tī hi᷅ŋ o̍ īwāna̍ chi̍e̍e̍ya̍ wo̍ , Mɛ̄lɛ̄ka̍yɛ̍i̍ kpo̍u̍ ī wā o̍ ndu̍ ni̍ŋ  .
51002010	Ndu̍yɛ̍ , le̍ chō nyā chō o̍ dīōm pīlɔ̍ɔ̍ ni᷄ŋ ā ndu̍ Ki̍li̍tī wo̍ , le̍ sābū kōŋ Mɛ̄lɛ̄ka̍ tōsā ni̍ mi̍ lā sɔ̄lā yōōmū kpe̍e̍kpe̍i̍yo̍ . Ndu̍yɛ̍ , nyɛ̄ o̍ nyɛ̍ cho̍ nyi̍nā wɔ̄ɔ̍ŋ mā nɔ̄ kpāāyāā , ndu̍yɛ̍ , mā wā māā lāmāsā ndā kpo̍u̍ Ki̍li̍tī o̍ bā bɛ̄ŋgu̍ ndā chō ni̍  .
51002011	Bōōndi̍i̍ nyā sīmnu᷄ŋ di̍ōm pīlɛ̍ ā Ki̍li̍tī ve̍ , ō wā māā yɔ̄ŋɔ̄ɔ̄ pɛ̍ , hīvī chīɛ̄ī kɔ̄ɔ̄līo̍o̍ nyā sɔ̄lā ko̍ŋ ni̍ . Kɛ̍ ndu̍yɛ̍ , hīvī kōŋ ndu̍ ve̍ māā hīvī wāŋndā hīvī wa᷅ŋndā wo̍ le̍ . Hīvī kōŋ ndu̍ ndu̍ Ki̍li̍tī pi̍lā hi̍vi̍ nyā ndu̍ ni̍ , ndu̍ yɔ̍nūŋ ni̍ māā bāŋā o̍ bāŋā nyā mbo̍ sōlī nyā o̍ wānā chi̍e̍e̍yɛ̍ī yɔ̄ŋ wɔ̄ɔ̍ŋnde̍ ni̍ŋ ndo̍  .
51002012	Yīŋɔ̄ɔ̄ nyā sɔ̄lā wo̍ , ō wā māā yɔ̄ŋɔ̄ɔ̄ pɛ̍ , mɛ̄ɛ̍ chɔ̄ ndā chɔ̍ Ki̍li̍ti̍ wo̍ , mɛ̄ɛ̍ nyā ndāā ndā chɔ̍ chɔ̄ kōŋ ni̍ . Ndu̍yɛ̍ , ō wā māā yɔ̄ŋɔ̄ɔ̄ pɛ̍ , mɛ̄ɛ̍ mīŋgī Mɛ̄lɛ̄ka̍ mīŋgi̍ ndu̍ yōōmū wo̍ , mɛ̄ɛ̍ nyā ndāā o̍ mi̍ŋgi̍ mīŋgī kōŋ yōōmū ni̍ . He̍ī yɔ̄nu̍ŋ sānāā o̍ tīīnda᷄ŋ nyā dɔ̄ū o̍ kpāāyā Mɛ̄lɛ̄ka̍a̍ ni᷄ŋ ndo̍ , ndu̍ yɔ̍nūŋ ni̍ māā Mɛ̄lɛ̄ka̍ o̍ mi̍ŋgi̍ Ki̍li̍ti̍ yōōmū wo̍  .
51002013	Ō wā māā yɔ̄ŋɔ̄ɔ̄ pɛ̍ , lā wā māwāā o̍ tāse̍lā ndɔ̄ɔ̍ māā wānāā vīlɛ̍i̍ . Kāni̍ fu̍u̍le̍ , le̍ yɔ̄ŋndā nyāla̍ wɔ̍ɔ̍ŋndāŋ , ndu̍yɛ̍ vɛ̍lɛ̄ le̍ mɛ̄ɛ̍ nyā āā sɔ̍lā wɔ̍ hi̍vī chīɛ̄ī kɔ̄ɔ̄lī Ki̍li̍tī hi̍vī wa᷅ŋndā wo̍ le̍ yɛ̍ . Ko̍ŋ cho̍ ni̍ , nyā āā sɔ̍lā wɔ̍ bāŋa᷄ŋndo̍ o̍ wānā chi̍e̍e̍yɛ̍ī nyɛ̄i̍ yɔ̄ŋ wɔ̄ɔ̍ŋnde̍ ni᷄ŋ te̍ . Kɛ̍ pɛ̄ŋgo̍o̍ ho̍ō ni᷅ŋ , ō wā māā yɔ̄ŋɔ̄ɔ̄ pɛ̍ , mɛ̄ɛ̍ mīŋgī Mɛ̄lɛ̄ka̍ mīŋgi̍ Ki̍li̍ti̍ yōōmū wo̍ mɛ̄ɛ̍ nyā ndāā o̍ mi̍ŋgi̍ mīŋgī kōŋ yōōmū ni̍ . Mɛ̄lɛ̄ka̍ bīī mbo̍ māl nāā le̍ yɔ̄ŋndā nāālā wɔ̍ɔ̍ŋndāŋ kpo̍u̍  .
51002014	Ō ma᷄l sɔ̄ɔ̍ŋ wā ŋ̄ chɔ̄māā nāā chōo̍ mi̍ mu̍ŋ wa᷅ nāā ŋ̄ bīyāā wo̍ŋ . Ndu̍yɛ̍ vɛ̍lɛ̄ , sāwālā ndɔ̄lā di̍mi̍ māā tē wānā to̍sā sūɛ̍i̍ wāā nu̍āā , ā sūɛ̍i̍ wāā nu̍āā pɛ̍ , mɛ̄ɛ̍ ā to̍sā yɔ̄ŋ wɔ̄ɔ̍ŋndo̍ lāŋ , mbo̍ fāŋā sāwālā lāŋ . Ō wā māā yɔ̄ŋɔ̄ɔ̄ pɛ̍ , ō ba᷄ŋ mābāŋāā lāŋ o̍ yɔ̄m sīŋgāfīlāā chōo̍ mbo̍ chīī ā lāŋ  .
51002015	Mi̍ Mɛ̄lɛ̄ka̍ tōsā pīɔ̍m Chi̍i̍sū Ki̍li̍tī vi᷅ o̍ yɔ̄m sīŋgāfīlāā chōo̍ wo̍ , mbo̍ pūū kpāāyā o̍ kpāāyā cho̍ nyi̍nāā wɔ̄ɔ̍ŋndā o̍ bā , nyi̍nāā nɔ̍ kpāāyāā wā ni̍ ā nyi̍nāā cho̍ māā lāmāsā wā . Mbo̍ sōlī ndā fāŋgāa̍ lāchī de᷅ŋ le̍ mī wānā o̍ wānā che᷅ ndā le̍ sīnāā māā Ki̍li̍tī so̍li̍ ndā ā chɔ̄ūwo̍  .
51002016	Le̍lāŋ , wānā o̍ wānā do̍ū lɛ̄ nyā sāwā mbō yɔ᷄ŋ māā lā di̍ā ho̍ō le̍ , ɔ̄ɔ̄ lā ko᷅l ho̍ō ndo̍ō le̍ , mī lā hāu̍ bālāŋ lēbɛ̄ŋgu̍ le̍ . Sāwālā ndālā yɛ̍ yɛ̍la̍ lāŋ ā pālɛ̍i̍ ndā hɛ̄li̍ o̍ wɔ̄sīo̍o̍ ni᷄ŋ le̍ Mɛ̄lɛ̄ka̍ pīɛ̄īyo̍ ve̍ ni̍ , ā sāwālāŋ ā chūūŋgi̍āŋndā ndā chūūŋgi̍āŋ ā pāŋgi̍i̍ sɛ̍nɛ̄ī ye̍ lāŋ , kɔ̍ bi̍ī ā sāwālāŋ ā pālɛ̍i̍ pɛ̍ŋgīɛ̍i̍ o̍kɔ̄ɔ̄ , lāŋ kpo̍u̍ , lā lu̍ɛ̍ī o̍ lāŋ bɛ̄ŋgu̍ le̍  .
51002017	Sāwālāŋ nda᷅ŋ kpo̍u̍ , tē ō wā māā yɔ̄ŋɔ̄ɔ̄ pɛ̍ , lā chō māchūāā sɔ̍ŋgɔ̍ nyɛ̄ kpe̍e̍kpe̍i̍ ndu̍ o̍o̍ nɔ̍ le̍ hūnɔ̄ɔ̄ yɔ̄nɔ᷄ŋndo̍ wo̍ . Ki̍li̍tī ndu̍ cho̍ nyɛ̄ kpe̍e̍kpe̍i̍ yo̍ ni̍  .
51002018	Wānā o̍ wānā pɛ̍ɛ̍ku̍ nyā le̍ tūsi᷄ŋ kɔ̄l chōo̍ wo̍ ndu̍yɛ̍ , mbō pɛ̄ɛ̄ku̍ nyā le̍ ki̍i̍la̍a̍ Mɛ̄lɛ̄ka̍a̍ sōōlūūwo̍ mī lā chɛ᷄l te̍ , yɔ̄ŋi̍ ndā tōsā mī lā fūlā fāndā Mɛ̄lɛ̄ka̍ nɔ̄ le̍ nyā wo̍ . Wāŋndā ha̍ā , ā bīī pɛ̍ ā dīmu̍l nyā māā ndā cho̍ o̍ nɛ̄ī ni̍ , kāni̍ fu̍u̍le̍ , le̍ mɛ̄ɛ̍ ndā chā sɔ̍ɔ̍ŋ o̍ yi̍lāŋndo̍ ni᷄ŋ yɛ̍ , o̍ ko̍ŋ , mā tōl hēēlɔ᷄ŋ fo̍ndōo̍ . O̍ wānā chi̍e̍e̍yɛ̍i̍ ni᷄ŋ ko̍ni̍ ndā yīyāŋ sɔ̍ɔ̍ŋ ni̍  .
51002019	Wānā wāā le̍nde̍ ō cho̍ wa᷅nā cho̍ ō mɔ̄ɔ̄sa᷅ŋ ā Ki̍li̍tī o̍ cho̍ bōlle̍ŋ ndo̍ le̍ . O̍ ndu̍ Ki̍li̍tī ni̍ŋ dīāllo̍ŋ fa̍ū ŋ̍ sɔ̍lā nyɛ̍ dīāā ni̍ . Ndu̍yɛ̍ , o̍ ndu̍ ni̍ŋ bōōndo̍ŋ ā nyɛ̄su̍a̍ŋ o̍ dīāllo̍ŋ ŋ̄ chō ŋ̄ bɔ̄ɔ̄ŋīāā ni̍ . Ndu̍yɛ̍ , mī ŋ̄ hīndū mɛ̄ɛ̍ Mɛ̄lɛ̄ka̍ tōsā ā sābū mī ŋ̄ hīndū yɛ̍  .
51002020	Tē ī wā pɛ̍ māā wu̍ Ki̍li̍tī vi᷅ wo̍ , māā nyā ndā vi᷅ wu̍ ko̍ŋ ni̍ , ndu̍yɛ̍ māā he̍ī tōsā lā cho̍ lɛ̍ nyi̍nāā wɔ̄ɔ̍ŋāā nɔ̍ kpāāyāā wā o̍ bā bɛ̄ŋgu̍ le̍ pɛ̍ , mɛ̄ɛ̍ vɛ᷅ mi̍ lā wā wɔ̄ o̍ ka̍āla̍ŋ ni᷄ŋ māā wānāā cho̍ le̍ chi̍e̍ēŋndo̍ ho̍ō wā ? Vɛ᷅ mī lā wōū bo᷅lle̍ŋ o̍ sāwālā ndālāŋ bɛ̄ŋgu̍ ?
51002021	Ā bīī pɛ̍ ā dīmu̍l nyā āā , “ Lā nɔ᷅ kpe̍ku̍ o̍ kpe̍ku̍ ā nyɛ̄ dīāā wāā nu̍āā le̍ , lā di̍ā nyɛ̄ wāā nu̍āā le̍ , lā pi̍la᷄ŋ nyɛ̍ dīāā wāā nu̍āā le̍ . ”
51002022	Sāwālāŋ nda᷅ŋ kpo̍u̍ lā chō māchūāā ā nyɛ̄ dīāā o̍kɔ̄ɔ̄ , o̍ cho̍ ho̍ō tē wāŋndo̍ dē dɔ̍ɔ̍ ndu̍ pɛ̍ ō sīmnu᷄ŋ nyɛ᷅ fo̍ndō wo̍ . Ndu̍yɛ̍ , wāŋndā chīe̍e̍ya̍ pi̍lā kɛ̍ɛ̍si̍a̍a̍ sāwālāŋ nda᷅ŋ mā wā wāŋndā lāŋ pɛ̄ɛ̄kōo̍ ni̍  .
51002023	Tē wānā wā o̍ sāwālā ndālāŋ nda᷅ŋ bɛ̄ŋgu̍ pɛ̍ , mɛ̄ɛ̍ o̍ nɛ̄i̍ lā chɔ᷅m ndo̍ chōo̍ mā pi̍ɛ̍i̍ Mɛ̄lɛ̄ka̍ . Ndu̍yɛ̍ , sāwālāŋ nda᷅ŋ lā pɛ̄ɛ̄kū wānā tu̍si᷄ŋ kɔ̄l chōo̍ wo̍ . O̍ ko̍ŋ kɔ̍ɔ̍lī , tē wāŋndo̍ chō o̍ lāŋ bɛ̍ŋgu̍ pɛ̍ mɛ̄ɛ̍ mbō lūe̍i̍ dīāllūŋ ndɔ᷄ŋ mɔ̍nɛ̍i̍ . Wānā che᷅ sɔ̄ɔ̍ŋ mu᷅ŋ ki̍nɛ̍i̍ pɛ̍ , nu̍āā ŋ̄ yɔ̄ŋ āā kɔ̄l kālu̍ bɛ̍ndōo̍ pi̍lā cho̍ o̍ sāwālāŋ nda᷅ŋ ni᷄ŋ ni̍ . Kɛ̍ ndu̍yɛ̍ , nyɛ̄ o̍ nyɛ̄ kɛ̄ndɛ̄ bɛ̍ɛ̍ cho̍ o̍ lāŋ ni̍ŋ o̍ to̍sā mī wāŋndo̍ nɔ̄lā mbō tīu̍ kɔ̄l ndɔ̄ɔ̍ bā ā yēēmāŋ dīāllūŋ ndɔ᷄ŋ o̍kɔ̄ɔ̄ le̍  .
51003001	Tē ō wā māā yɔ̄ŋɔ̄ɔ̄ pɛ̍ , mīŋgī Mɛ̄lɛ̄ka̍ mīŋgi̍ Ki̍li̍ti̍ yōōmū wo̍ nyā ndā o̍ mi̍ŋgi̍ mīŋgī kōŋ yōōmū ni̍ . Mɛ̄ɛ̍ le̍ sābū kōŋ , lā lāndu̍ŋ kɔ̍l le̍ nyɛ̄m wāā ɛ̄chɛ̍nɛ̄ . Lo̍ŋ Ki̍li̍tī cho̍ īchāli̍ o̍ kpe̍ŋgbe̍i̍ lēmāsāa̍ chōo̍ o̍ fo̍ndāŋ lēbɛ̄ɛ̄ bɛ̄ndōo̍ o̍ bā kɛ̄ndɛ̍ Mɛ̄lɛ̄ka̍a̍ chōo̍ ni̍  .
51003002	Nyɔ̄ɔ̍ŋ ɛ̄chɛ̍nɛ̄ ā mu̍ŋ nyā nɔ̄ ni̍ mī lā wā yīya᷄ŋndo̍ , ō cho̍ ā nyɛ̄m wāā chi̍e̍ēŋ nāŋ te̍  .
51003003	Kāni̍ fu̍u̍le̍ , tē ō wā māā yɔ̄ŋɔ̄ɔ̄ pɛ̍ , nyā chō ni᷅ŋ māchūāā wānāā vi᷅ ni᷅ŋ . Yōōmūlā kpe̍e̍kpe̍i̍la̍ nyā nɔ̄ lāŋ wāŋndā ā nɔ̍lā wɔ̍ mā chē lāŋ te̍ . Kāni̍ fo̍ndōle̍ , yōōmūlā nyālāŋ lā chō wɔ̄ Ki̍li̍tī o̍ bā lā vīāŋāā nāā o̍ cho̍ o̍ māsāle̍ Mɛ̄lɛ̄ka̍le̍ŋ ni᷄ŋ ndā  .
51003004	Ki̍li̍ti̍ cho̍ yōōmū nyā kpe̍e̍kpe̍i̍yo̍ ni̍ . Ndu̍yɛ̍ , bōōndi̍i̍ Ki̍li̍tī cho̍ ndu̍ pi̍lā chɔ̄m mī wāŋndā chē ndu̍ ve̍ , bōōndi̍i̍ ke̍ŋ nyā bɛ̍ɛ̍ nyā chō wā ā chɔ̄māā ā ndu̍ lātu̍lu̍ o̍ nāŋɔ̄ɔ̍ ni᷄ŋ ni̍  .
51003005	Le̍lāŋ , lā sōli̍ ni̍ko̍ ba᷅la̍ŋ po̍ o̍ yēēmāŋ wānāā cho̍ le̍ chi̍e̍ēŋndo̍ ho̍ō wā ā nɔ̄ wo̍ŋ ni᷄ŋ . Mu̍ŋ cho̍ ni̍ , sūūndāa̍ nyā wānā nyā cho̍ o̍ nɔ̄ ni̍ŋ te̍ wo̍ , nīīlū nɔ̄ɔ̄lɛ̍i̍yo̍ , yēēmɛ̍i̍ su̍u̍ndɛ̍i̍ bɛ̍ndūe̍i̍ nɔ̄ɔ̍ , yēēmɛ̍i̍ le̍ dɛ̍nɛ̍ wɔ̍ɔ̍ŋndo̍ tōsāā , ā hɔ̄lte̍ŋ lūɛ̄īyɔ̄ɔ̍ o̍ nyɔ̄ɔ̍ŋ . Hɔ̄lte̍ŋ lūɛ̄īyɔ̄ɔ̍ o̍ nyɔ̄ɔ̍ŋ , sōōlu̍u̍la̍ŋ nɔ̄ɔ̍ lā ti᷄ŋ lā cho̍ lāŋ ni̍  .
51003006	Le̍ sɔ̄ɔ̍ŋ wɔ̍ɔ̍ŋ wāā nu̍āā , Mɛ̄lɛ̄ka̍ chō ā tu̍mbo̍o̍ ā wāŋndā ndu̍yɛ̍ , mbo̍ wā ndā hūnɔ̄ɔ̄ dɛ̍nɛ̍ pālāā tūsī chōo̍ ni̍  .
51003007	Nyā bɛ̍ɛ̍ sɔ̄ɔ̍ŋ wāā le̍nde̍ nyā wā tōsāā o̍ yōōmū pāāndū nyā wā ni᷄ŋ ndo̍ ni̍  .
51003008	Kɛ̍ ndu̍yɛ̍ , pɛ̄ŋgo̍o̍ ho̍ō ni᷅ŋ lā nɔ̄ mī lā sōli̍ bālāŋ po̍ o̍ sɔ̄ɔ̍ŋ wāā nu̍āā ni᷄ŋ . Mu̍ŋ cho̍ ni̍ , tu̍mbe̍la̍ŋ , kɔ̄l tūūwo̍ , nīīlū yɛ̄lē tūlāā , wāŋndo̍ dīōlā wɔ̄ɔ̍ŋndāŋ kēēlāā , ā dīōmndā nɔ̄ɔ̄lɛ̍i̍la̍ŋ dīmīo̍o̍  .
51003009	Lā di᷅mu̍la᷅ŋ cho̍ōla̍ŋ te̍ , kāni̍ fu̍u̍le̍ , lā chīi̍ ni᷅ŋ fe̍u̍ ā wānā chi̍e̍e̍yɛ̍ī pāāndūe̍i̍ , ā sɔ̄ɔ̍ŋ ndi̍ i̍i̍ to̍sā wo̍ŋ  .
51003010	Wānā chi̍e̍e̍yɛ̍ī sɛ̄nɛ̄īye̍ nyā nɔ̄ ni᷅ŋ ni̍ . Ndu̍yɛ̍ , Mɛ̄lɛ̄ka̍ to̍o̍si̍āā ndi̍ ni̍ . Ō chō hīōūwɔ̄ɔ̍ lāchī ā tōsāā mī wānā chi̍e̍e̍yɛ̍ī sɛ̄nɛ̄īye̍ he̍ī ī chɔ̄ɔ̄lu̍ wā māā ndu̍ pi̍lā , le̍ mbō lo̍ o̍ ko̍ŋ mbō tōsā mī lā sīnā ndu̍ kɛ̍sɛ̍ kɛ̍sɛ̍  .
51003011	Le̍ sūɛ̍i̍ Mɛ̄lɛ̄ka̍ tōsā he̍ī ye̍ , yɛ̍ yɛ̍ bɛ̍ɛ̍ cho̍ lɛ̍ Chu̍ūwa̍ tɛ̄ɛ̄ŋ ndā wānāā cho̍ ā Chu̍ū le̍ wā le̍ . Wānāā hi̍vī chu̍a̍u̍wāā ndāā o̍ chīɛ̄ī kɔ̄ɔ̄lī wā ni̍ , wānāā hi̍vī bɛ̍ɛ̍ le̍ wā ni̍ , wānāā kāālā che᷅le̍ŋnda̍ ni̍ , kāālā cho̍ la̍nda̍ŋ ndāŋ ni̍ , ō wā lāchɛ̍ ni̍ , kāŋ kpo̍u̍ , yɛ̍ yɛ̍ bɛ̍ɛ̍ cho̍ ndā tɛ̄ɛ̄ŋ te̍ . O̍ he̍ī ni᷄ŋ , Ki̍li̍tī ko̍ cho̍ sūɛ̍i̍ le̍bo᷅lle̍ ni̍ . Ndu̍yɛ̍ , ndu̍ cho̍ o̍ yōōmūlā nyālāŋ ni᷄ŋ kpo̍u̍ ni̍  .
51003012	Nyā cho̍ wānāā Mɛ̄lɛ̄ka̍ hɛ̄li̍ le̍ wāā wānāā ndɔ̄ wā ni̍ . Wānāā cho̍ le̍ Mɛ̄lɛ̄ka̍ wā nyā chō ni̍ , ndu̍yɛ̍ , ō kāālā nyā tāu̍ . Le̍lāŋ , sɔ̄ɔ̍ŋ nyā nɔ̄ mī lā tōsā ni᷅ŋ ndo̍ŋ mu̍ŋ cho̍ mu᷅ŋ ni̍ , nyīɛ̍ɛ̍ye̍ nɔ̄ɔ̍ , ā kɛ̄ndɛ̄i̍ , ā wāā wānā tu̍sīa̍ŋ , ā wāā wānā chāā ŋ̍wāŋ bīyɔ̄ɔ̍ , ā wāā wānā bi̍u̍wa᷄ŋ  .
51003013	Lā bīūwa᷅ŋ ve᷅llāā vēllē . Ndu̍yɛ̍ , tē ō wā pɛ̍ mī chāāŋ nūm yɔ̍ŋ nu̍m īsɔ̄ɔ̍ , mɛ̄ɛ̍ māl ndu̍ le̍ sūɛ̍i̍ wɔ̍ɔ̍ŋ o̍ to̍sāl nu̍m ke̍ŋ nde̍ . Lā nɔ̄ mī lā mālna᷅ŋ ve᷅llāā vēllē mɛ̄ɛ̍ Māsānɔ̄ɔ̍ Mɛ̄lɛ̄ka̍ ma᷄l nyā le̍ yɔ̄ŋndā nyāla̍ wɔ̍ɔ̍ŋndāŋ yɛ̍  .
51003014	O̍ ko̍ŋ kɔ̍ɔ̍lī , sūɛ̍i̍ le̍bo̍līī nyā nɔ̄ mī lā tōsā ve̍ cho̍ ni̍ , lā nɔ̍ kāālāā nyā o̍ lākɔ̄l . Kāālā kɛ̄ndɛ̄la̍ŋ nda᷅ŋ ki̍nɛ̍i̍ kāālāā ndu̍ mɔ̍ɔ̍sā lāŋ ni̍ mī nyɛ̄ o̍ nyɛ̄ bɛ̄ndā nyɛ̄ kɛ̄ndɛ̍ī  .
51003015	Kɔ̄l nyūlū Ki̍li̍tī yɔ̍ŋgū wo̍ ndu̍ nɔ̍ ni̍ mbō chɔ᷄m nyā o̍ kɔ̄ltā nyālāŋ ni᷄ŋ nyɛ̍ bɛ̍ndā le̍ tōsāā wo̍ . Mɛ̄lɛ̄ka̍ vēēlu̍ nyā ma̍ve̍e̍lāā le̍ mī lā sɔ̄lā kɔ̄l nyūlōo̍ ho̍ō māā wānāā cho̍ o̍ dīāllūŋ pīlɔ̍ŋ ni᷄ŋ ndā . Ndu̍yɛ̍ o̍ ko̍ŋ kɔ̍ɔ̍lī , lā nɔ̄ mī lā me᷄l Mɛ̄lɛ̄ka̍ bāli̍ka̍ le̍ nyɛ̄ o̍ to̍sā le̍ nyā wo̍  .
51003016	O̍ ko̍ŋ kɔ̍ɔ̍lī , yōōŋgōo̍ ā Ki̍li̍tī o̍kɔ̄ɔ̄ ō nɔ̄ mbō lūɛ̄ī o̍ kɔ̄ltā nyālāŋ ni᷄ŋ nyɛ̍ kɛ̄ndɛ̄ kpe̍e̍kpe̍i̍ . Ndu̍yɛ̍ , lā pɛ̄ɛ̄ka᷅ŋ ve᷅llāā vēllē mī lā sīīli̍āŋ o̍ nɛ̄ī o̍ nɛ̄i̍ kɔ̄l kālu̍ ni̍ŋ . O̍ ko̍ŋ kɔ̍ɔ̍lī , lā sōli̍ cho̍ndu̍ŋ cho̍ o̍ Yāu̍ Ŋ̄chōndu̍ Mɛ̄lɛ̄ka̍a̍ ni᷄ŋ ndo̍ŋ , ā chōndo̍ŋ ā Chi̍i̍sū o̍kɔ̄ɔ̄ , ā chōndu̍ŋ Nyi̍nā Mɛ̄lɛ̄ka̍a̍ dūāū nyā o̍ lākɔ̄l lo̍ŋ . Lā me᷄l Mɛ̍lɛ̄kā bāli̍ka̍ o̍ chōndo̍ŋ ni᷄ŋ ā kɔ̄ltā nyālāŋ kpo̍u̍  .
51003017	Nyɛ̄ o̍ nyɛ̄ nyā wā dīmī kɛ̄lɛ̄ŋgāā mī lā wā ndu̍ tōsā pɛ̍ , lā tōsā ndu̍ māā bu̍ɛ̍īyāā Māsānɔ̄ɔ̍ Chi̍i̍sū , ndu̍yɛ̍ , mī lā me᷄l Mɛ̍lɛ̄kā fi̍nyā nāā bāli̍ka̍ sānāā o̍ Chi̍i̍sū ni̍ŋ  .
51003018	Nyā lāāndūāā , lā tūe̍i̍ pi̍a̍a̍ndāā nyāā dīōm . Kāni̍ fo̍ndōle̍ , nyɛ̍ bɛ̍ndā nūm wānā lāāla᷄ŋndo̍ mā to̍sā wo̍ ndu̍ cho̍ ho̍ō ni̍  .
51003019	Nyā pīāāndūāā yɛ̄ , lā kāālā lāāndāā nyāā . Ndu̍yɛ̍ , lā wa᷅ ŋu̍āsū ŋūāsū ā ndā le̍  .
51003020	Nyā chūāūwa̍ , lā tūe̍i̍ wānāā ve̍lū nyā wā dīōm o̍ īsɔ̄ɔ̍ o̍ īsɔ̄ɔ̍ ni̍ŋ , kāni̍ fo̍ndōle̍ , he̍ī ī nɛ̄ŋī Māsānɔ̄ɔ̍ Mɛ̄lɛ̄ka̍ kɔ̄l  .
51003021	Nyā fi̍nyāā yɛ̄ , lā bi̍ī chūāūwāā nyāā bīyɔ̄ɔ̄ wɔ̄ɔ̍ŋ te̍ , kāni̍ fo̍ndōle̍ , ko̍ŋ to̍sā mā tāmbu̍ kɔ̄l  .
51003022	Nyā cho̍ yɛ̄ chīāā wā , lā tūe̍i̍ wānāā nyā chō o̍ bā wā dīōm o̍ īsɔ̄ɔ̍ o̍ īsɔ̄ɔ̍ ni̍ŋ . Kɛ̍ , ō wa᷅ ko̍ bo̍o̍ndi̍i̍ ndā wā o̍ hɔ̄lndɔ̄ ndu̍yɛ̍ , mi̍ lā yēēmā le̍ mā chāndu̍ nyā ve̍ le̍ . Le̍ te̍le̍ŋ o̍ te̍le̍ŋ lā tōsā wa̍llo̍ ā kɔ̄l kpo̍u̍ . O̍ ko̍ŋ kɔ̍ɔ̍lī , lā tōsā ndu̍ le̍ bɛ̄ɛ̄le̍ nyā nɔ̄ le̍ Māsānɔ̄ɔ̍ Mɛ̄lɛ̄ka̍ le̍ŋ  .
51003023	Wāli̍ o̍ wāli̍ nyā wā tōsā pɛ̍ , lā tōsā ndu̍ ā kɔ̄l kpo̍u̍ . Lā tōsā ndu̍ nu̍āā ŋ̄ chā āā le̍ Māsānɔ̄ɔ̍ Mɛ̄lɛ̄ka̍ nyā chō ndu̍ tōsāā ni̍ . Lā to̍sā ndu̍ māā le̍ wānā chi̍e̍e̍ su̍e̍e̍ le̍  .
51003024	Lā sīnā pɛ̍ŋgu̍ māā Māsānɔ̄ɔ̍ Mɛ̄lɛ̄ka̍ chō hūnɔ̄ɔ̄ nyā fāndā . Nyɛ̄ o̍ chu̍e̍l wānāā ndūāā būŋgɛ̄i̍ le̍ ndā kīo̍o̍ wo̍ , lā chō ndu̍ sɔ̄lā . Ki̍li̍tī ndu̍ cho̍ Māsānɔ̍ nyā chō wa̍llo̍ le̍ ndu̍ kpe̍e̍kpe̍i̍ yo̍ ni̍  .
51003025	Wānā o̍ wānā to̍sā ī wɔ̄ɔ̍ŋnde̍ pɛ̍ , wānā ko̍ŋ chō hūnɔ̄ɔ̄ pāāwāā chūā le̍ sūɛ̍i̍ wɔ̍ɔ̍ŋ o̍ to̍sā ve̍ . Mɛ̄lɛ̄ka̍ ndu̍ nɔ̍ hɛ̍lī le̍  .
51004001	Nyā nɔ̍ chīāā o̍ lābā wā , lā bīi̍ chi̍a̍ā nyāā ō kɛ̄ndɛ̄ , ndu̍yɛ̍ , mī lā tōsā o̍ cho̍ sākpō le̍ ndā wo̍ . Lā kɛ̄si̍ŋ o̍ kɔ̄l māā nyā bɛ̍ɛ̍ wānā cho̍ ɛ̄chɛ̍nɛ̄ mi̍ lā wā ndu̍ o̍ bā bɛ̄ŋgu̍  .
51004002	Lā wā Mɛ̍lɛ̄kā pīɛ̄īyo̍ le̍ pɛ̄ŋgu̍ o̍ pɛ̄ŋgu̍ . Tē lā wā Mɛ̄lɛ̄ka̍ pīɛ̄īyo̍ pɛ̍ , kɔ̄llo̍ ō wā nyā nyɛ̄ kɛ̄ndɛ̄ kɛ̍ndɛ̍ī o̍ nyɛ̄ nyā chō ndu̍ dīmūllo̍ wo̍ . Ndu̍yɛ̍ , lā wā ndu̍ ba̍li̍kāā mēllo̍ o̍ pīɛ̄īlē nyāle̍ŋ ni᷄ŋ  .
51004003	Nāā bɛ̍ɛ̍ lā wā Mɛ̍lɛ̄kā pīɛ̄īyo̍ le̍ nāā . Lā pīɛ̍i̍ Mɛ̍lɛ̄kā māā mbō kūmbu̍l nāā nɛ̄īyo̍ le̍ mī ŋ̄ dīmu̍l wāŋndā yōōŋgū ndɔ̄ɔ̍ . Lā pīɛ̍i̍ le̍ nāā le̍ mī ŋ̄ chɔ᷄m wāŋndā sɔ̄ɔ̍ŋ wā ŋ̄ vīāŋna᷄ŋ ā Ki̍li̍tī o̍kɔ̄ɔ̄ wo̍ŋ . Kāni̍ fo̍ndōle̍ , le̍ yōōŋgōo̍ ho̍ō yā cho̍ o̍ bīyɔ̄ɔ̍ ni᷄ŋ ni̍  .
51004004	Lā pīɛ̍i̍ Mɛ̍lɛ̄kā le̍ yā le̍ mɛ̄ɛ̍ yā I̍ nɔ̍lā mī di̍mu̍l wāŋndā yōōŋgōo̍ ho̍ō wa̍la̍ŋ , mɛ̄ɛ̍ yā I̍ nɔ̍ kūēē mī di̍mu̍l ndā ndu̍ yɛ̍  .
51004005	Ndu̍yɛ̍ o̍ ko̍ŋ kɔ̍ɔ̍lī , lā nɔ̍ tāāsi̍o̍o̍ ā mɛ̄ɛ̍ nyā tōsā sɔ̍ɔ̍ŋ nāā wānāā cho̍ wānāā lāāla᷄ŋ te̍ wā chūā yɛ̍ . Ībōōndu̍ o̍ ībōōndu̍ nyā sāālu̍ŋ fo̍ndāa̍ le̍ wānā cho̍ wānā lāāla᷄ŋ te̍ wo̍ īsɔ̄ɔ̍ chɔ᷅m ā yōōŋgu̍ Mɛ̄lɛ̄ka̍a̍ o̍kɔ̄ɔ̄ pɛ̍ , lā chɔ᷄m ndu̍  .
51004006	Ndu̍yɛ̍ , mɛ̄ɛ̍ wānā chɔ᷅m wa᷅ŋndo̍ sūɛ̍i̍ mbō hīni̍ kɔ̄l , o̍ ko̍ŋ kɔ̍ɔ̍lī , mī yēēmɛ̍i̍ ī bīī ndu̍ yɛ̍ le̍nde̍ nyā sōo̍ ni̍ . Tē wānā o̍ wānā nyu̍nā nyā īsɔ̄ɔ̍ o̍ īsɔ̄ɔ̍ pɛ̍ , lā sīnā mɛ̄ɛ̍ nyā mūlī ndu̍ dīōm mbō wā sākpō yɛ̍  .
51004007	I̍ cho̍ chāāŋ nāā Ti̍chi̍kɔ̄ɔ̍ vīōmɔ̄ɔ̄ nāā nyā chūā . Chāāŋ nāā wānā lāāla᷄ŋndo̍ , ō nāā ŋ̄ kāālā mi̍ ŋ̄ wā wāli̍ Māsānɔ̄ɔ̍ Mɛ̄lɛ̄ka̍a̍ nāā ndāā wo̍ o̍ cho̍ ni̍ . Ndu̍yɛ̍ , ō chō wānā wāli̍ sākpō . Tē ō kūɛ̄ pɛ̍ ō chō lākɔ̄ nyā ko̍na̍ do̍o̍nɔ᷄ŋ ā yā o̍kɔ̄ɔ̄  .
51004008	Sābū nāā ŋ̄ chō ndu̍ vīōmɔ̄ɔ̄ wo̍ cho̍ ni̍ māā , tē ō kūɛ̄ pɛ̍ , ō kɔ̍ do̍o̍nu᷄ŋ nyā ko̍na̍ ā nāā o̍kɔ̄ɔ̄ , ndu̍yɛ̍ , ō dɛ̄ɛ̄ni̍a̍a̍ nyā kɔ̄lta̍ŋ  .
51004009	Tɔ̄nɔ̄ɔ̍ chāāŋ nyā , ō nyā chō o̍ ku̍ndā pīlɔ̍ɔ̍ chōo̍ nyā ndāā wo̍ , ndā Ti̍chi̍kɔ̄ɔ̍ cho̍ hūnɔ̄ɔ̍ ni̍ . Chāāŋ nāā wānā lāāla᷄ŋndo̍ ō nāā ŋ̄ kāālā wo̍ o̍ cho̍ ni̍ . Ndu̍yɛ̍ ō chō wānā sākpō . Tē pūāā ha̍ā ā kūɛ̄ pɛ̍ , ā chō nyā lākɔ̄ ko̍na̍ do̍o̍nɔ᷄ŋ ā nyɛ̄ o̍ nyɛ̍ yɔ̍nu̍ŋ ā nānu᷄ŋ o̍kɔ̄ɔ̄  .
51004010	Ālūi̍tākɔ̄ɔ̄ , ō nāā ŋ̄ chō o̍ bīyɔ̄ɔ̍ ni᷄ŋ lātu̍lu̍ nāā ndu̍ wo̍ , ō yi᷄l nyā . Ma̍kī bɛ̍ɛ̍ ō yi᷄l nyā , ndu̍ yɔ̍nūŋ ni̍ māā Ba̍na̍bāā po̍ fi̍nyā ndɔ̄ pɔ̍mbɔ̄ɔ̍ wo̍ . I̍ di̍mu̍l nyā ni᷅ŋ pāāndū ā Ma̍kī o̍kɔ̄ɔ̄ , māā pɛ̄ŋgu̍ o̍ pɛ̄ŋgu̍ o̍ ko̍māl nyā pɛ̍ , lā bīi̍ ndu̍ nyɛ̄ kɛ̄ndɛ̄ kɛ̍ndɛ̍ī  .
51004011	Chɔ̍ɔ̍sūāā , ō ndā vēēlū vɛ̍lɛ̄ āā , Chɔ̍si̍tɔ̄ɔ̄ wo̍ , ndu̍ bɛ̍ɛ̍ ō yi᷄l nyā . Pūāā ha̍ā ndā ko̍ni̍ cho̍ Chu̍ūwa̍ , ā cho̍ wa̍llo̍ ā yā lātu̍lu̍ le̍ tōsāā mī Mɛ̄lɛ̄ka̍ ō wā māsāā ŋ̄wāŋndā chīe̍e̍ cho̍o̍ wā ni̍ . Pūāā ha̍ā ā mālā yā bɔ̄ɔ̍ ta̍u̍ ta̍u̍  .
51004012	Ɛ̄pāfu̍lɔ̄ɔ̄ , bu̍ɛ̍i̍ Chi̍i̍sū Ki̍li̍tīo̍o̍ ō nyā chō nyā ndāā o̍ ku̍ndā pīlɔ̍ɔ̍ chōo̍ wo̍ , ndu̍ bɛ̍ɛ̍ ō yi᷄l nyā . Le̍ pɛ̄ŋgu̍ o̍ pɛ̄ŋgu̍ ō chō Mɛ̄lɛ̄ka̍ pīɛ̄īyo̍ le̍ nyā ā kɔ̄l kpo̍u̍ . Ō chō Mɛ̄lɛ̄ka̍ pīɛ̄īyo̍ māā mī lā lo̍ o̍ ko̍ŋ , mī lā si᷄m yi̍ ā dīāllūŋ kālā mī lā sīmnu᷄ŋ lāka̍a̍so̍ŋ . Ndu̍yɛ̍ , ō chō pīɛ̄īle̍ŋ māā kīīsa᷄ŋ o̍ kīīsa᷄ŋ o̍ wa᷅ nyā o̍ lākɔ̄l ā lāāla᷄ŋ nyāā o̍kɔ̄ɔ̄ le̍ , ndu̍yɛ̍ , māā mī lā tōsā nyɛ̄ o̍ nyɛ̄ fe̍e̍ Mɛ̄lɛ̄ka̍ hɛ̄nāŋ nyā le̍ tōsāā  .
51004013	Yā Pɔ̍ɔ̄ bɛ̍ɛ̍ I̍ nɔ̍lā mī tɛ̍ndā ndi̍ māā lēse̍ī , mɛ̄ɛ̍ kpɛ̍ Ɛ̄pāfu̍lɔ̄ɔ̄ to̍sā wa̍llo̍ ō kālā kālā le̍ nyā , ā le̍ wānāā lāāla᷄ŋndā Lāwo̍di̍sīā , ā ha̍ā Hīɛ̄lu̍a̍po̍līī chi̍e̍e̍ yɛ̍  .
51004014	Chāāŋ nāā kāālāā Lu̍kū , o̍ cho̍ dɔ̍ki̍tɛ̄i̍nɔ̍ɔ̍ wo̍ , ndā De̍ma̍sī , ā yi᷄l nyā  .
51004015	Lā yi᷄l nāā chāāŋāā nāā wānāā lāāla᷄ŋndā Lāwo̍di̍sīā chi̍e̍e̍ . Lā yi᷄l ye̍mā nāā Ni̍mi̍fāā , ā wānāā lāāla᷄ŋndā ā chu̍ūŋgi̍āŋ o̍ ndu̍ lo̍ chi̍ɛ̍ī ni̍ŋ ndā  .
51004016	Tē lā chīi̍ lāwāā o̍ yāu̍wo̍ ho̍ō ni᷄ŋ to̍fā pɛ̍ , mɛ̄ɛ̍ lā tōsā ā sābū mā to̍mbo̍la̍ ndu̍ vɛ̄lɛ̄ ku̍ndā wānāā lāāla᷄ŋndā Lāwo̍di̍sīā o̍ hɔ̄l . Ndu̍yɛ̍ , yāu̍ nāā ŋ̄ yɔ᷄ŋ vɛ̄lɛ̄ o̍ wānāā lāāla᷄ŋndā lo̍ Lāwo̍di̍sīā mā wā nyā ndu̍ yɔ̄ŋ ndo̍ , ndu̍ bɛ̍ɛ̍ lā to̍mbo̍la̍ ndu̍ wānāā lāāla᷄ŋndā o̍ hɔ̄l Kōlo̍sīā  .
51004017	Lā dīmu̍l A̍ki̍pɔ̄ɔ̄ māā ō sīo̍u̍ wāli̍ Māsānɔ̄ɔ̍ Mɛ̄lɛ̄ka̍a̍ , ō ndā ke̍ ndu̍ le̍ tōsāā wo̍  .
51004018	Yā Pɔ̍ɔ̄ pi̍lā cho̍ ni᷅ŋ yīlɔ̄ɔ̍ ho̍ō pōōnyīāā ni̍ . I̍ yi̍l nyā lāpi̍ . Lā lōōnu̍ŋ māā I̍ cho̍ o̍ bīyɔ̄ɔ̍ ni᷄ŋ . Mbɔ̄ Mɛ̄lɛ̄ka̍ yīyāŋ nyā chōo̍ fɔ̍  .
52001001	Yā Pɔ̍ɔ̄ , ā Sa̍i̍lɔ̄ɔ̄ , ā Ti̍mo̍tī , nāā ŋ̍ cho̍ yāu̍wo̍ ho̍ō pōōnyīāā ni̍ . Ŋ̄ chō ndu̍ pōōnyīāā nāā nyā ku̍ndā wānāā lāāla᷄ŋndā chūā Tɛ̄sālōnāi̍kā chi̍e̍e̍ , nyā yɔ̍nūŋ ni̍ māā Mɛ̄lɛ̄ka̍ Fi̍nyā nāā ā Māsānɔ̄ɔ̍ Chi̍i̍sū Ki̍li̍tī wānāā ndūāā . I̍ cho̍ pīɛ̄īle̍ŋ māā Mɛ̄lɛ̄ka̍ yīyāŋ nyā chōo̍ ndu̍yɛ̍ , mbō ke̍ nyā kɔ̄l nyūlōo̍ fɔ̍  .
52001002	Pɛ̄ŋgu̍ o̍ pɛ̄ŋgu̍ tē ŋ̄ wā Mɛ̄lɛ̄ka̍ pīɛ̄īyo̍ pɛ̍ , mɛ̄ɛ̍ mī ŋ̄ pīɛ̍i̍ le̍ nyā . Ndu̍yɛ̍ , le̍ pɛ̄ŋgu̍ o̍ pɛ̄ŋgu̍ , ŋ̄ chō Mɛ̄lɛ̄ka̍ ba̍li̍kāā mēllo̍ le̍ nyā kpo̍u̍  .
52001003	Tē ŋ̄ wā Mɛ̄lɛ̄ka̍ Fi̍nyā nāā pīɛ̄īyo̍ pɛ̍ , mɛ̄ɛ̍ mī ŋ̄ pɛ̄l nyā dīōla̍ŋ , ā mɛ̄ɛ̍ nyā chɔ᷄m tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍ , sānāā o̍ kāālā nyālāŋ ni᷄ŋ yɛ̍ . Ndu̍yɛ̍ , mɛ̄ɛ̍ mī ŋ̄ chɔ᷄m ā wāli̍ nyā chō tōsāā le̍ kāālā nyā nɔ̄ o̍ lākɔ̄l lo̍ o̍kɔ̄ɔ̄ , vɛ̄lɛ̄ ā mɛ̄ɛ̍ nyā nɔ̄ hɔ̄lte̍ŋ o̍ Māsānɔ̄ɔ̍ Chi̍i̍sū Ki̍li̍tī lo̍ nyɛ̍ kɛ̄ndɛ̄ chi̍ŋ yɛ̍  .
52001004	Chāāŋāā nāā , ŋ̄ sīnā māā Mɛ̄lɛ̄ka̍ kāālā nyā , ndu̍yɛ̍ , mbo̍ hɛ̄lī nyā le̍ wāā wānāā ndɔ̄  .
52001005	Kāni̍ fu̍u̍le̍ , dīmūl nāā ŋ̄ dīmu̍l nyā Yōōŋgū Kɛ̄ndɛ̍ Mɛ̄lɛ̄ka̍a̍ wo̍ , ō ve̍ ā sōndō ko̍ni̍ le̍ nāā ŋ̄ dīmu̍l nyā ndu̍ le̍ . Mi̍ ŋ̄ chɔ̄m nyā sūɛ̍i̍ he̍ī wa̍la̍ŋ ā kɔ̄ndɔ̄fi̍ltā Nyi̍nā Kāsīo̍o̍ tōsā lāŋ . O̍ ko̍ŋ kɔ̍ɔ̍lī , mi̍ ŋ̄ chɔ̄m mɛ̄ɛ̍ kpɛ̍ nāā ŋ̄ nɔ̄ tīīnda᷄ŋndo̍ māā yōōŋgū kɛ̄ndɔ̄ɔ̍ ho̍ō chō tōnyā yɛ̍ . Ndu̍yɛ̍ , nyā pi̍lā bɛ̍ɛ̍ lā sīnā bōōndi̍i̍ nāā ŋ̄ wā nyā tɛ̄ɛ̄ŋ nde̍ , mɛ̄ɛ̍ kāālā nāālāŋ lā wā yɛ̍ . Ndu̍yɛ̍ , le̍ sābū nyāā nāā ŋ̄ wā nyā tɛ̄ɛ̄ŋ le̍nde̍ ni̍  .
52001006	O̍ ko̍ŋ kɔ̍ɔ̍lī , lā lo̍ o̍ ko̍ŋ , mi̍ lā chūā kāā nāā ā kāā Māsānɔ̄ɔ̍ Mɛ̄lɛ̄ka̍a̍ . Ndu̍yɛ̍ , yōōŋgū kɛ̄ndɛ̄ nāā ŋ̄ dīmu̍l nyā ā Chi̍i̍sū o̍kɔ̄ɔ̄ wo̍ , mi̍ lā bīī ndu̍ nyɛ̄ kɛ̄ndɛ̄ kɛ̍ndɛ̍ī . O̍ he̍ī ni᷄ŋ , mi̍ lā sɔ̄lā nyɛ̄ pālāā fāŋgā fa̍ŋgā . Kɛ̍ ndu̍yɛ̍ , o̍ sɔ̄ɔ̍ŋ pālāŋ mu᷅ŋ ni᷄ŋ kpo̍u̍ , mi̍ lā chɛ̄l yōōŋgu̍ Mɛ̄lɛ̄ka̍a̍ ho̍ō ā kɔ̄l kɛ̄ndɛ̄ Nyi̍nā Kāsīo̍o̍ ō ke̍ nyā wo̍  .
52001007	O̍ he̍ī ni᷄ŋ , lā sīmnu᷄ŋ māā tāāmāsi̍ le̍ wānāā lāāla᷄ŋndā lɛ̄ŋndē Māsīdo̍o̍nīāāle̍ŋ , ā ha̍ā lɛ̄ŋndē Āke̍yāle̍ŋ  .
52001008	Kāni̍ fo̍ndōle̍ , wānāā fāŋgā fa̍ŋgā lɛ᷅ŋndē Māsīdo̍o̍nīāāle̍ŋ , ā Āke̍yā , ā lo̍ o̍ ko̍ŋ mā tūɛ̄ī yōōŋgōo̍ ho̍ō ā Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ , o̍ sābū nyāā ni᷄ŋ . Bā o̍ bā fe̍e̍ ā chō nyā tɔ̍ɔ̍ tūēīyɔ̄ɔ̍ ā tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍ . Ŋ̄ nɔ̍ bɛ̍ɛ̍ mī ŋ̄ chɔ᷄m wānā nyɛ᷅ o̍ nyɛ̄ chēle̍ŋ ā he̍ī o̍kɔ̄ɔ̄ le̍  .
52001009	Kāni̍ fo̍ndōle̍ , wāŋndā ta̍u̍ a̍ chō dīmīo̍o̍ ā bīyɔ̄ɔ̄ kɛ̄ndɛ̄ nyā bīī nāā bōōndi̍i̍ nāā ŋ̄ kūɛ̄ nāā nyā chūā ve̍ . O̍ ko̍ŋ kɔ̍ɔ̍lī , wāŋndā chō dīmīo̍o̍ ā mɛ̄ɛ̍ nyā ma᷄l nyɛ̄m chēle̍ŋndo̍ŋ sōōlūūwo̍ mi̍ lā wā ni᷅ŋ Mɛ̄lɛ̄ka̍ sōōlūūwo̍ yɛ̍ . Lā ma᷄l ni᷅ŋ nyɛ̄m mu᷅ŋ sōōlūūwo̍ , mi̍ lā wā ni᷅ŋ Mɛ̄lɛ̄ka̍ o̍ cho̍ Mɛ̄lɛ̄ka̍ kpe̍e̍kpe̍i̍yo̍ , ndu̍yɛ̍ , mbo̍ wā yōōmū wo̍ sōōlūūwo̍  .
52001010	Ndu̍yɛ̍ , ā chō dīmīo̍o̍ ā mɛ̄ɛ̍ nyā chō ni᷅ŋ chūmndo̍ le̍ chɔ̄nɔ᷄ŋ Po̍ ndɔ̄ɔ̍ chāŋ ni̍ŋ ɛ̄chɛ̍nɛ̄ mbō hīŋ ndo̍ yɛ̍ , ndu̍ yɔ̍nūŋ yɛ̍ ni̍ māā Po̍ ndɔ̄ɔ̍ Chi̍i̍sū , ō ndu̍ pi̍la̍ mi̍ŋgi̍ yōōmū wo̍ . Ndu̍ cho̍ hūnɔ̄ɔ̄ nāā pīŋī bōōndi̍i̍ Mɛ̄lɛ̄ka̍ dūāūnūŋ ni̍ŋ tu̍mbe̍ ā ŋ̄wāŋndā chīe̍e̍ , mbō tūsi̍ ndā dɛ̍nɛ̍ pālāā chōo̍ ve̍ ni̍  .
52002001	Chāāŋāā nāā , nyā pi̍lā lā sīnā māā kɔ̄lā nāā ŋ̄ kūɛ̄ nāā nyā chūā lāŋ , ō ve̍ kɔ̍lā fo̍ndō fu̍u̍ le̍  .
52002002	Ndu̍yɛ̍ , lā sīnā mɛ̄ɛ̍ kpɛ̍ nāā ŋ̄ sɔ̄lā ni᷅ŋ pāāndū nyɛ̄ pālāā Fi̍li̍pāī chi̍e̍e̍ yɛ̍ , ā si̍ɔ̍mbu̍lā ndā tūsi̍ nāā lāŋ . Kɛ̍ , mɛ̄ɛ̍ nāā ŋ̄ hīŋ nāā nyā chūā Tɛ̄sālōnāi̍kā , mi̍ Mɛ̄lɛ̄ka̍ kē nāā kɔ̄l sīmūlāā , le̍ mī ŋ̄ dīmu̍l nyā Yōōŋgū Kɛ̄ndɛ̍ Mɛ̄lɛ̄ka̍a̍ , mi̍ chē bɛ̍ɛ̍ mi̍ wāŋndā ndā āā si̍mūl nāā ta̍u̍ ta̍u̍ ni̍  .
52002003	Yōōŋgū Kɛ̄ndɛ̍ Mɛ̄lɛ̄ka̍ nāā ŋ̄ chō ho̍ō nyā dīmūllo̍ wo̍ , tōnyāā kpe̍e̍kpe̍i̍ o̍ cho̍ ni̍ . Ō cho̍ mī ŋ̄ wā nyā ndu̍ dīmūl mī ŋ̄ ho᷄l lāchōōwā lēchōo̍ le̍ . Ŋ̄ cho̍ ndu̍ dīmī ā yīya᷄ŋ wɔ̍ɔ̍ŋ o̍ kɔ̄l te̍ . Ndu̍yɛ̍ , ō cho̍ hu̍ī le̍ nāā ŋ̄ chō nyā le̍  .
52002004	Mɛ̄lɛ̄ka̍ pi̍lā chɛ̍l ni̍ māā ŋ̄ bɛ̄ndā le̍ mbō ke̍ nāā wa̍llo̍ ho̍ō , ndu̍ yɔ̍nūŋ ni̍ māā , wāŋndā yōōŋgū kɛ̄ndɔ̄ɔ̍ ho̍ō dīmūllo̍ . Ndu̍yɛ̍ , yōōŋgū kɛ̄ndɛ̄ nāā ŋ̄ chō ho̍ō wāŋndā dīmūllo̍ wo̍ ŋ̄ cho̍ ndu̍ dīmī le̍ wānā chi̍e̍e̍ kɔ᷅l nɛ̄ŋī su̍e̍e̍ le̍ . Le̍ Mɛ̄lɛ̄ka̍ kɔ̄llo̍ nɛ̄ŋīo̍o̍ nāā ŋ̄ chō kīndīo̍o̍ ni̍ . Ndu̍ Mɛ̍lɛ̄kā ndu̍ mɛ̍ɛ̍ndāŋ o̍ kɔ̄ltā nāālāŋ ni᷄ŋ le̍ nyɛ̄ nāā ŋ̄ yīyāŋ ndo̍ ni̍  .
52002005	Nyā pi̍lā lā sīnā wa̍la̍ŋ māā hūnɔ̄ɔ̄ nāā ŋ̄ hīŋ nāā nyā chūā wo̍ ŋ̄ hi᷄ŋ ā dīōmndā sōndō yēēlɛ̍i̍ le̍ . Ndu̍yɛ̍ , nyɛ̄ o̍ nyɛ̄ nāā ŋ̄ sōō nāā nyā chūā , ŋ̄ dīmi̍ ndu̍ le̍ mī ŋ̄ sɔ̄lā nyɛ̄ nyā o̍ bā le̍  .
52002006	Ndu̍yɛ̍ , wāli̍ nāā ŋ̄ chō ho̍ō wo̍ ŋ̄ cho̍ ndu̍ tōsā māā le̍ hāli̍ kpe̍ŋ mī ŋ̄ sɔ̄lā chāndɔ̄ɔ̍ ā wānā o̍ wānā chi̍e̍e̍ le̍ . Ŋ̄ cho̍ ndu̍ tōsā le̍ mī lā chāndu̍ nāā kɛ̄lɛ̄ŋgāā mī wānā che᷅le̍ŋ chāndu̍ nāā le̍  .
52002007	Mɛ̄ɛ̍ nāā ŋ̄ chō wānāā Ki̍li̍tī ve᷅m hɔ̄ltē ndɔ̄ wā yɛ̍ , ŋ̄ nɔ̄ di̍o̍o̍ le̍ mī lā ke̍ nāā nyɛ̄m nāā ŋ̄ hāu̍ bā le̍ mu̍ŋ ndo̍ŋ . Kɛ̍ ndu̍yɛ̍ o̍ ko̍ŋ ni̍ŋ kpo̍u̍ , ŋ̄ chɛ᷄l mī ŋ̄ sīīlu̍u̍ nyā wōlɔ̄ɔ̄ o̍ wōlɔ̄ɔ̄ lūsu̍lɛ̍i̍ le̍ . Mi̍ ŋ̄ bīī nyā ō kɛ̄ndɛ̄ kɛ̍ndɛ̄ mɛ̄ɛ̍ kālā chūāā bīī chu̍ā ndɔ̄ɔ̍ yɛ̍  .
52002008	Ndu̍yɛ̍ , le̍ kāālā nāā ŋ̄ kāālā nyā wo̍ , ō ve̍ ko̍ Yo̍o̍ŋgū Kɛ̄ndɛ̍ Mɛ̄lɛ̄ka̍a̍ le̍ nāā ŋ̄ ke̍ nyā le̍ . Yōōmūlā nāālāŋ bɛ̍ɛ̍ ŋ̄ wā ā bɛ̄ɛ̄ndīāŋ le̍ yɔ̄ŋgōo̍ le̍ nyā . Kāni̍ fo̍ndōle̍ , ŋ̄ kāālā nyā ta̍u̍ ta̍u̍  .
52002009	Chāāŋāā nāā , nyā pi̍lā lā lōōnūŋ ā bōōndi̍i̍ nāā ŋ̄ wā nyā Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ ve̍ , mɛ̄ɛ̍ nāā ŋ̄ wā sāāŋgīāā yɛ̍ . Le̍ pāāle̍ŋ ā nyūmndāŋ ŋ̄ wā wa̍llo̍ ō kālā kālā , māā hāli̍ kpe̍ŋ ŋ̄ he̍ndū nyā wōlɔ̄ɔ̄ lūsu̍lɛ̍i̍ cho̍o̍ le̍  .
52002010	Tē ō wā māā yɔ̄ŋɔ̄ɔ̄ pɛ̍ , nyā ni̍ , Mɛ̄lɛ̄ka̍ pi̍lā ni̍ , lā tɛ̄ndā se̍īle̍ŋ ā nāā o̍kɔ̄ɔ̄ , māā bōōndi̍i̍ nāā ŋ̄ wā nyā wānāā lāāla᷄ŋndā tɛ̄ɛ̄ŋ nde̍ , māā kāālā cho̍ lā bɛ̄ndāā lāŋ nāā ŋ̄ wā tōsāā ni̍ . Nyɛ̄ o̍ nyɛ̄ nāā ŋ̄ tōsā nāā nyā wānāā lāāla᷄ŋndā chūā , ō wā māwāā sākpō . Nyɛ̄ o̍ nyɛ̄ ŋ̄ tōsā ndu̍ mbō wā sūɛ̍i̍ wānā sɔ̍lā pɛ̄ɛ̄sā le̍ ndi̍ le̍  .
52002011	Lā sīnā wa̍la̍ŋ māā mɛ̄ɛ̍ fi̍nyāā ō bīī chu̍a̍u̍wāā ndūāā ō kɛ̄ndɛ̄ yɛ̍ , le̍nde̍ nāā ŋ̄ wā nyā pi̍lɛ̍ŋ pi̍lɛ̍ŋnda̍ kpo̍u̍ bi̍yɔ̄ɔ̄ kɛ̄ndɔ̄ɔ̍ ni̍  .
52002012	Mi̍ ŋ̄ dɛ̄ɛ̄nīāā nyā mi̍ ŋ̄ nyɔ̄ɔ̄lū nyā kɔ̄lta̍ŋ , ndu̍yɛ̍ , mi̍ ŋ̄ dīmūl nyā te̍le̍ŋndā fāŋgā le̍ mī kāālā nyālāŋ lā wā māā wānāā Mɛ̄lɛ̄ka̍ . Ndu̍ yɔ̍nūŋ ni̍ māā Mɛ̄lɛ̄ka̍ o̍ ve̍e̍lu̍ nyā le̍ mī lā kɔ̍ wa᷅ fɛ̍ɛ̍ŋ o̍ māsāle̍ ndɔ̄le̍ kɔ̄ndɔ̄fi̍li̍le̍ŋ ni᷄ŋ ndo̍  .
52002013	Le̍ sābū nāā ŋ̄ chō vɛ̄lɛ̄ Mɛ̄lɛ̄ka̍ ba̍li̍kāā mēllo̍ pɛ̄ŋgu̍ o̍ pɛ̄ŋgu̍ wo̍ cho̍ ni̍ , māā , mɛ̄ɛ̍ nāā ŋ̄ dīmu̍l nyā Yōōŋgū Kɛ̄ndɛ̍ Mɛ̄lɛ̄ka̍a̍ mi̍ lā yāŋ ndu̍ lānī . Ndu̍yɛ̍ , mi̍ lā chūā ndu̍ māā Mɛ̄lɛ̄ka̍ dīōm ndɔ̄ɔ̍ ni̍ . Lā chu̍e̍ ndu̍ māā sūɛ̍i̍ wānā chi̍e̍e̍ kɛ̍ɛ̍si̍a̍a̍ le̍ . Ndu̍yɛ̍ , māā lēkɛ̍ndɛ̄ , Mɛ̄lɛ̄ka̍ dīōm ndɔ̄ɔ̍ kpe̍e̍kpe̍i̍ o̍ cho̍ ni̍ . Ndu̍yɛ̍ , dīōm kālāā chō wāli̍ kpe̍e̍kpe̍i̍yo̍ tōsāā o̍ nyā wānāā lāāla᷄ŋndā ni᷄ŋ  .
52002014	Chāāŋāā nāā , nyɛ̍ yɔ̍nu̍ŋ ā ku̍ndālā wānāā lāāla᷄ŋāā Mɛ̄lɛ̄ka̍a̍ o̍ lɛ̄ŋndē Chūdi̍a̍āle̍ŋ ni᷄ŋ ndo̍ , ndā yɔ̍nūŋ ni̍ māā wānāā dɔ̍ū tīīnda᷄ŋndo̍ o̍ Chi̍i̍sū Ki̍li̍tī ni̍ŋ ndā , nyɛ̄ pīlɛ̍ kōŋ ndu̍ ko̍ yɔ̍nu̍ŋ nyā ho̍ō ndo̍o̍ . Mɛ̄ɛ̍ wānāā nyāā nyā chō kāa̍le̍ pi᷅lɛ̍ le̍ŋ ndā chō nyā nyɛ̄ pālāā tūsīo̍o̍ chōo̍ yɛ̍ , le̍nde̍ ko̍ni̍ i̍ yɔ̍nu̍ŋ ā ku̍ndālā wānāā lāāla᷄ŋndā ha̍ā ni̍ . Wānāā ndā chō Chu̍ūwa̍ vēllāā vēllē wā ndā tu̍si̍ ndā nyɛ̄ pālāā chōo̍ ni̍  .
52002015	Ndā ko̍ni̍ di̍ī Māsānɔ̄ɔ̍ Chi̍i̍sū ni̍ , ā wānāā su̍āā le̍ Mɛ̄lɛ̄ka̍ wā . Ndā ko̍ tu̍si̍ vɛ̄lɛ̄ nāā nyɛ̄ pālāā chōo̍ ni̍ . Mā bīī mā tɛ̄ɛ̄mbūū Mɛ̄lɛ̄ka̍ kɔ̄l , ndu̍yɛ̍ , mā sīīŋgūū ndā pi̍lā ya̍a̍mɔ̍ɔ̍wa̍a̍ wāŋndā kpo̍u̍  ,
52002016	kāni̍ fu̍u̍le̍ , mā kīndī le̍ nāā kūūnāa̍ māā ŋ̄ di̍mūl wānāā cho̍ ā Chu̍ū le̍ wā sūɛ̍i̍ Mɛ̄lɛ̄kɛ̍i̍ le̍ , yɔ̄ŋi̍ bɛ̍ɛ̍ Mɛ̄lɛ̄ka̍ pi̍ŋi̍ ndā . Yɔ̄ŋ o̍ yɔ̄ŋ wɔ̄ɔ̍ŋ ndā tōsā bōlle̍ŋ kīōlɔ̄ɔ̍ kpa̍li̍ cho̍ ho̍ō ni̍ . Kɛ̍ ndu̍yɛ̍ , Mɛ̄lɛ̄ka̍ dɔ̄ūnu᷄ŋ tu̍mbe̍ ā ndā , ndu̍yɛ̍ , mbo̍ wā ni᷅ŋ ndā nyɛ̄ pālāā tūsīo̍o̍ chōo̍  .
52002017	Chāāŋāā nāā , fāŋā ndā fāŋā nāā nyā īkɛ̄i̍ yo̍ , dīāllūŋ na᷄ŋ ko̍ni̍ ndā fāŋā ni̍ , kɛ̍ , ā fēŋa̍ kɔ᷅ltā nāālāŋ o̍ nyā lo̍ le̍ . Pīɔ̄ūwa᷅ŋ kōŋ nāā nyāā , te̍le̍ŋ bi̍ŋgī ko̍ni̍ hi̍o̍ū ni̍ mi̍ yēēmɛ̍i̍ nyɛ̍i̍ ī kāndū nāā bīyɔ̄ɔ̍ ta̍u̍ ta̍u̍ le̍ mī ŋ̄ chīīki̍āŋ nāā nyāā  .
52002018	Ndu̍yɛ̍ , mi̍ ŋ̄ kīndī tāu̍ le̍ mī ŋ̄ chīīki̍āŋ , ō chō māchūāā mi̍ Sēta̍nā māsā nyi̍nāā wɔ̄ɔ̍ŋndā kūūnā nāā . Yā Pɔ̍ɔ̄ bɛ̍ɛ̍ mi̍ ki̍ndī o̍ te̍le̍ŋndā fāŋgā ni᷄ŋ le̍ chīīki̍āŋndo̍ ā nyā  .
52002019	Kāni̍ fu̍u̍le̍ , pāāle̍ Māsānɔ̄ɔ̍ Chi̍i̍sū hu᷅ŋ ni̍ŋ mī ŋ̄ si᷄m ndu̍ o̍ hɔ̄l le̍ŋ , nyā nāā ŋ̄ kɛ̄sī ni̍ŋ kɔ᷅lta̍ŋ chōo̍ ni̍ . Nyā to̍sā ni̍ŋ ni̍ mī ŋ̄ na᷄ŋ kɔ̄l . Ndu̍yɛ̍ , ā nyā nāā ŋ̄ pɛ̄ɛ̄lu̍ŋ ni̍ŋ pāāle̍ le̍ŋ ni̍  .
52002020	Ī chō tōnyā kpe̍e̍kpe̍i̍ māā nyā to̍sā ni̍ŋ ni̍ mī ŋ̄ pɛ̄ɛ̄lu̍ŋ , ndu̍yɛ̍ , mī ŋ̄ na᷄ŋ kɔ̄l  .
52003001	O̍ mɛ̄ɛ̄lu̍lāŋ , mɛ̄ɛ̍ yēēmɛ̍i̍ nyɛ̍i̍ ī bīī nāā te̍i̍ nāā ŋ̍ nɔ̍lā lɛ̍ hīōūwɔ̄ɔ̍ lāchī ā bīūwɔ᷄ŋndo̍ le̍ . Le̍ he̍ī , mi̍ ŋ̄ kɛ̄ɛ̄sīāā māā mī ŋ̄ lo̍ ā mākɔ̄ɔ̄ A̍tɛ̄ŋ chi̍e̍e̍ nānu᷄ŋ nāā kpe̍e̍le̍  ,
52003002	mī Ti̍mo̍tī ndu̍ ku̍ɛ̄ nāā nyā chūā . Chāāŋ nāā wānā lāāla᷄ŋndo̍ Ti̍mo̍tī cho̍ ni̍ . Nāā ndāā ŋ̍ cho̍ wāli̍ Mɛ̄lɛ̄ka̍a̍ tōsāā lātūlu̍ le̍ mī Yōōŋgū Kɛ̄ndɛ̍ Ki̍li̍tī wo̍ ō tīu̍ si̍lɔ̍ ni̍ . Ŋ̄ vēm ndu̍ le̍ mbō kɔ̍ mālā nyā mī lā chɔ̄ɔ̄lu̍ dīāllūŋ kāla᷄ŋ sɔ̄lā o̍ tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍ . Ndu̍yɛ̍ , ō kūɛ̄ mākūāā vɛ̄lɛ̄ le̍ mbō kɔ̍ dɛ̍ɛ̍nīāā nyā kɔ̄lta̍ŋ le̍ hīōūwɔ̄ɔ̍ lāchī ā tīīnda᷄ŋndo̍ ho̍ō nɔ̄ɔ̍  .
52003003	Ko̍ŋ to̍sā , mi̍ chē bɛ̍ɛ̍ mi̍ wāŋndā wā nyā nyɛ̄ pālāā tūsīo̍o̍ chōo̍ ni̍ , kɛ̍ wānā o̍ wānā nyā tɛ̄ɛ̄ŋ ō chɛ᷅l mī he̍ī fāŋā ndu̍ o̍ tīīnda᷄ŋ o̍ nɔ̄ o̍ Mɛ̄lɛ̄ka̍ ni᷄ŋ ndo̍ chōo̍ le̍ . Kāni̍ , nyā pi̍lā lā sīnā māā mu᷅ŋ nɔ̄ mī ŋ̄ yɔ̄nu̍ŋ nāā  .
52003004	Ō fūlā wɔ̍ bɛ̍ɛ̍ o̍ ko̍ŋ kɔ̍ɔ̍lī , bōōndi̍i̍ nāā ŋ̄ wā nyā tɛ̄ɛ̄ŋ nde̍ , pɛ̄ŋgu̍ o̍ pɛ̄ŋgu̍ ŋ̄ wā nyā dīmūllo̍ māā wāŋndā chō tōsā mī ŋ̄ sɔ̄lā nyɛ̄ pālāā tāu̍ . Ndu̍yɛ̍ , nyā pi̍lā lā sīnā māā mɛ̄ɛ̄ nāā ŋ̄ dīmu̍l nyā yɛ̍ , le̍nde̍ ko̍ni̍ i̍ yɔ̍nu̍ŋ ni̍  .
52003005	Le̍ sābū kōŋ , mɛ̄ɛ̍ yēēmɛ̍i̍ nyɛ̍i̍ ī bīī yā te̍i̍ , māā I̍ nɔ̍lā lɛ̍ mī hi̍o̍ū lāchī ā bīūwɔ᷄ŋndo̍ le̍ , mi̍ vi̍ām Ti̍mo̍tī nāā nyā chūā , le̍ mī I̍ si̍nā ā nyā o̍kɔ̄ɔ̄ , ā mɛ̄ɛ̍ nyā chō hīōūwɔ̄ɔ̍ lāchī ā tīīnda᷄ŋ nyāā o̍ Mɛ̄lɛ̄ka̍ ni᷄ŋ yɛ̍ . I̍ wā būūla᷄ŋndo̍ māā Māsā Nyi̍nāā Wɔ̄ɔ̍ŋndā ō dɛ̍ɛ̍nīāā nyā mī lā ma᷄l tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍ le̍ . Kāni̍ fu̍u̍le̍ , tē ī yɔ̄nu̍ŋ le̍nde̍ pɛ̍ , mɛ̄ɛ̍ wāli̍ o̍ wāli̍ nāā ŋ̄ tōsā ō sīmnu᷄ŋ nyɛ᷅ tāmbɛ̍i̍  .
52003006	Kɛ̍ ndu̍yɛ̍ , Ti̍mo̍tī la̍ŋga̍ chɔ̍ŋ nāā nyā chūā mbo̍ kōmāl nāā . Ō chūu̍ nāā ko̍na̍a̍ , māā lā chō wɔ̄ hīōūwɔ̄ɔ̍ lāchī ā tīīnda᷄ŋ nyāā dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ , ndu̍yɛ̍ , māā kāālāā chō nyā tɛ̄ɛ̄ŋ vēllāā vēllē . Ō dīmu̍l nāā māā te̍le̍ŋ o̍ te̍le̍ŋ lā chō sɔ̄ɔ̍ŋ kɛ̍ndɔ᷄ŋ dīmīo̍o̍ ā nāā o̍kɔ̄ɔ̄ , ndu̍yɛ̍ māā lā nɔ̄ yēēmɛ̍i̍ tāu̍ le̍ mī lā chē nāā , mɛ̄ɛ̍ nāā bɛ̍ɛ̍ ŋ̍ cho̍ ā yēēmɛ̍i̍ le̍ mī ŋ̄ chē nyā yɛ̍  .
52003007	Le̍lāŋ , chāāŋāā nāā , mi̍ chē bɛ̍ɛ̍ mi̍ dɛ̍nɛ̍la̍ pa̍lāāla̍ŋ lā wā nāā chōo̍ ta̍u̍ ta̍u̍ , ndu̍yɛ̍ , mi̍ wāŋndā wā nāā nyɛ̄ pālāā tūsīo̍o̍ chōo̍ , kɛ̍ , mɛ̄ɛ̍ nāā ŋ̄ tūēī māā lā chō hīōūwɔ̄ɔ̍ lāchī ā tīīnda᷄ŋ nyāā dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ , mi̍ ŋ̄ hīnī lākɔ̄l  .
52003008	Kāni̍ fo̍ndōle̍ , pɛ̄ŋgo̍o̍ ho̍ō ni᷅ŋ , tē ō wā pɛ̍ mī lā wā hīōūwɔ̄ɔ̍ lāchī ā wāā ā dīāllūŋ kālā o̍ tīīnda᷄ŋ nyā nɔ̄ o̍ Māsānɔ̄ɔ̍ Mɛ̄lɛ̄ka̍ ni᷄ŋ ndo̍ pɛ̍ , he̍ī dɛ̄ɛ̄nīāā nāā kɔ̄lta̍ŋ le̍ wāā yōōmū  .
52003009	Ŋ̄ nɔ̍lā bɛ̍ɛ̍ Mɛ̄lɛ̄ka̍ bāli̍ka̍ me᷅l le̍ nyā le̍ . Ndu̍yɛ̍ , kɔ̄l kɛ̄ndɛ̄ Mɛ̄lɛ̄ka̍ tōsā mi̍ ŋ̄ sɔ̄lā o̍ sābū nyāā ni᷄ŋ ndo̍ , ŋ̄ nɔ̍lā bɛ̍ɛ̍ ndu̍ bāli̍ka̍ me᷅l le̍ ndu̍ le̍  .
52003010	Ndu̍yɛ̍ , īdīi̍ ni̍ , īchɔ̄l ni̍ , ŋ̄ chō Mɛ̄lɛ̄ka̍ pīɛ̄īyo̍ ta̍u̍ ta̍u̍ le̍ mbō tōsā ā sābū , nāā nyāā mī ŋ̄ chīīki̍āŋ , ndu̍yɛ̍ , mī ŋ̄ tōsā mī lā sɔ̄lā nyɛ̍ lo̍ wɔ̄ nyā le̍ sɔ̄lāā ā tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍ o̍kɔ̄ɔ̄ wo̍  .
52003011	Ŋ̄ chō pīɛ̄īle̍ŋ māā Mɛ̄lɛ̄ka̍ pi̍lā o̍ cho̍ fi̍nyā nāā wo̍ , ndā Māsānɔ̍ nāā Chi̍i̍sū , māā ā kūmbu̍l nāā nɛ̄īyo̍ le̍ mī ŋ̄ hīŋ nāā nyā chūā  .
52003012	Ŋ̄ chō pīɛ̄īle̍ŋ māā Māsānɔ̄ɔ̍ Mɛ̄lɛ̄ka̍ tōsā mī kāālā cho̍ nyā tɛ̄ɛ̄ŋ vēllāā vēllē wo̍ , ā kāālā nyā nɔ̄ le̍ wānā o̍ wānā fe̍e̍ wo̍ , ō hīo̍u̍ lāchi̍ ā chɔ̄ɔ̄lɔ᷄ŋndo̍ lēchōo̍ ta̍u̍ ta̍u̍ , mɛ̄ɛ̍ nāā ŋ̄ kāālā nyā ta̍u̍ ta̍u̍ yɛ̍  .
52003013	Ndu̍yɛ̍ , ŋ̄ chō pīɛ̄īle̍ŋ māā Mɛ̄lɛ̄ka̍ ke̍ nyā dīāllūŋ kāla᷄ŋ . Ko̍ŋ to̍sā tē Māsānɔ̍ nāā Chi̍i̍sū hi᷅ŋ pɛ̍ , ā wānāā cho̍ le̍ ndu̍ wā kpo̍u̍ , lā nɔ̄lā ni̍ŋ mī lā hu᷄ŋ si᷅m Mɛ̄lɛ̄ka̍ o̍ cho̍ Fi̍nyā nāā wo̍ lāchī , lā nɔ᷅ tɔ̍ɔ̍ya̍ŋ o̍ tɔ̍ɔ̍ya̍ŋ cho̍o̍ le̍ . Kāni̍ fo̍ndōle̍ , lā chō wā wānāā cho̍ le̍ Mɛ̄lɛ̄ka̍ wā kɛ̍sɛ̍ kɛ̍sɛ̍  .
52004001	Ō fūlā o̍ ko̍ŋ kɔ̍ɔ̍lī chāāŋāā nāā , mi̍ ŋ̄ pɛ̄ɛ̄kū nyā ā mɛ̄ɛ̍ nyā nɔ̄ mī lā nɔ̄ kāālā nɛ̍ŋī Mɛ̍lɛ̄kā kɔ̄l lāŋ yɛ̍ , ndu̍yɛ̍ , mi̍ lā wā kāālā lāŋ tōsāā . Ndu̍yɛ̍ , o̍ ko̍ŋ kɔ̍ɔ̍lī , ŋ̄ chō nyā nyɔ̄ɔ̄lōo̍ sɔ̍ŋgɔ̍ Māsānɔ̄ɔ̍ Chi̍i̍sōo̍ , ā yāndi̍i̍ lā hīo̍u̍ lāchi̍ ā ka̍āla̍ŋ nda᷅ŋ tōsāā , mbō hīōū bɛ̍ɛ̍ māā pāāndū po̍lo̍ŋ  .
52004002	Lā sīnā si̍lālā nāā ŋ̄ sīlā nyā lāŋ , lā Māsānɔ̄ɔ̍ Chi̍i̍sū di̍mu̍l nāā māā nāā ŋ̄ sīlā nyā lāŋ  .
52004003	Sɔ̄ɔ̍ŋ Mɛ̄lɛ̄ka̍ hɛ̄nāŋ nyā mī lā tōsā wo̍ŋ , mu̍ŋ cho̍ mu᷅ŋ ni̍ . Lā nɔ̄ mī lā nɔ̄ ka̍āla̍ŋ māā wānāā cho̍ le̍ Mɛ̄lɛ̄ka̍ . Wānā o̍ wānā ā nɔ̍ kpo̍so̍ŋ mā su̍u̍ndā nyā wānā nyā cho̍ o̍ nɔ̄ ni̍ŋ nyā ndu̍ le̍ wo̍ le̍  .
52004004	Wānā o̍ wānā ā nɔ̄ mā pɛ̍ɛ̍ku̍ le̍ nūm pi̍lā māndāā , mɛ̄ɛ̍ o̍ wa᷅ o̍ bɛ̍ndāā Mɛ̄lɛ̄ka̍ o̍ hɔ̄l ā ŋ̄wāŋndā chīe̍e̍ yɛ̍  .
52004005	Yēēmɛ̍i̍ wānā la̍nɔ̍ɔ̍ ī nɔ̍ mī ī hīōū nu̍m o̍ kɔ̄l kɔ̄ɔ̄lī , māā wāŋndā ā pīli̍āā ā si̍nā Mɛ̍lɛ̄kā le̍ wā le̍  .
52004006	Le̍lāŋ , wānā o̍ wānā to̍sāl chāāŋ nu᷄m sūɛ̍i̍ wɔ̍ɔ̍ŋ o̍ nɛ̄ī o̍ nɛ̄ī ni̍ŋ ā sūɛ̍i̍ he̍ī o̍kɔ̄ɔ̄ le̍ . Ŋ̄ sīlā ni᷅ŋ nyā pāāndū ō kālā kālā māā wānāā to̍sā sɔ̍ɔ̍ŋ wāā le̍ndo̍ŋ ndā , Māsānɔ̄ɔ̍ Mɛ̄lɛ̄ka̍ chō ndā nyɛ̄ pālāā tūsī chōo̍  .
52004007	Kāni̍ fu̍u̍le̍ , Mɛ̄lɛ̄ka̍ vēēlu̍ nāā ma̍ve̍e̍lāā le̍ mī ŋ̄ wā wānāā cho̍ ā yɔ̄ŋga᷄ŋ o̍ ndu̍ lo̍ . Ō vēēlu̍ nāā le̍ mī ŋ̄ wā o̍ nīīlū nɔ̄ɔ̄lɛ̍i̍ ni̍ŋ te̍  .
52004008	Le̍lāŋ , wānā kɛ̍ɛ̍ le̍ pɛ̄ɛ̄kūlāŋ nda᷅ŋ chūāā pɛ̍ , mɛ̄ɛ̍ ō cho̍ wa᷅nā chi̍e̍e̍ le̍ o̍ kɛ̍ɛ̍ dīōm te̍ , mɛ̄ɛ̍ Mɛ̄lɛ̄ka̍ o̍ to̍sā mī Nyi̍nā ndɔ̄ Kāsīo̍o̍ tōl nyā kɔ̄ɔ̄lī wo̍ , mɛ̄ɛ̍ ndu̍ o̍ kɛ̍ɛ̍ dīōm ni̍  .
52004009	A̍ chāāŋāā nyāā wānāā lāāla᷄ŋndā kāālāā o̍kɔ̄ɔ̄ ndu̍ ndu̍ , I̍ nɔ̍ mī po̍o̍nyi̍a̍l nyā yāu̍ ā ndi̍ o̍kɔ̄ɔ̄ le̍ . Kāni̍ fo̍ndōle̍ , lā sɔ̄lā ni᷅ŋ pɛ̄ɛ̄kōo̍ Mɛ̄lɛ̄ka̍ pi̍lā o̍ bā , ā mɛ̄ɛ̍ nyā nɔ̄ mī lā kāāli̍āŋ ve᷅llāā vēllē yɛ̍  .
52004010	Ndu̍yɛ̍ , ī chō tōnyā māā lā kāālā wānāā lāāla᷄ŋndā fa̍ū o̍ lɛ̄ŋndē Māsīdo̍o̍nīāāle̍ŋ ni᷄ŋ . Le̍lāŋ chāāŋāā nāā , lā hīo̍u̍ lāchi̍ ā sūɛ̍i̍ he̍ī tōsāā , mbō hīōū bɛ̍ɛ̍ māā pāāndū po̍lo̍ŋ  .
52004011	Lā wā wānāā kɛ̍si̍ŋ le̍bɛ̍ɛ̍ . Lā wo̍ū sōndō o̍ sūɛ̍i̍ pi̍lā ni᷄ŋ te̍ . Ndu̍yɛ̍ , nyā pi̍lā lā tōsā wa̍llo̍ le̍ bālā hāvɛ̍i̍la̍ nyālāŋ sōli᷄ŋndo̍ mɛ̄ɛ̍ nāā ŋ̄ dīmu̍l nyā pāāndū yɛ̍  .
52004012	Tē lā tōsā he̍ī pɛ̍ , mɛ̄ɛ̍ wānāā cho̍ bɛ̍ɛ̍ wānāā lāāla᷄ŋ te̍ wā ā nɔ̄lā mā ke̍ nyā bɛ̄ɛ̄le̍ŋ . Ndu̍yɛ̍ , ko̍ŋ to̍sā lā ti̍i̍ndāŋ wānā le̍ nyɛ̄ o̍ nyɛ̄ mālāŋ nyā sɔ̄lā le̍  .
52004013	Chāāŋāā nāā , ŋ̄ hɛ̄nāŋ mī lā sīnā pɛ̄ŋgu̍ wa̍la̍ŋ tē wāŋndo̍ vī pɛ̍ , nyɛ̍ yɔ̍nūŋ ā ndu̍ wo̍ . Ko̍ŋ to̍sā ā yɔ᷄ŋ bɛ̍ɛ̍ mī wāŋndo̍ ō vī nyā tɛ̄ɛ̄ŋ , lā te̍mbū kɔ̍l tāu̍ mɛ̄ɛ̍ wāŋndā ā pīli̍āā ā tāmbū kɔ̍l lɛ̍ le̍ . Ndā yɔ̍nūŋ māā wānāā cho̍ le̍hɔ̍l o̍ nɛ̄ī le̍ lākɔ̄ ɛ̄chɛ̍nɛ̄ le̍ wā ni̍  .
52004014	Ŋ̄ lāāla̍ŋ kpe̍e̍kpe̍i̍ māā mɛ̄ɛ̍ Chi̍i̍sū vi᷅ , mi̍ Mɛ̄lɛ̄ka̍ mīŋgī ndu̍ yōōmū . He̍ī chɔ᷄m māā tē Chi̍i̍sū wā hūnɔ̄ɔ̍ pɛ̍ , Mɛ̄lɛ̄ka̍ chō tōsā mī wānāā dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ , kɛ̍ mi̍ ndā āā wu᷅ wā , mā hīŋ lātūlu̍ ndā Chi̍i̍sū wāā  .
52004015	O̍ ko̍ŋ kɔ̍ɔ̍lī , nyɛ̄ Māsānɔ̄ɔ̍ Chi̍i̍sū pɛ̍ɛ̍ku̍ nāā wo̍ , ndu̍ nāā ŋ̄ chō ni᷅ŋ ho̍ō nyā dīmūllo̍ ni̍ , māā nāā ŋ̍ lo᷅ ni̍ŋ yo̍o̍mū mbō lo̍ o̍ ko̍ŋ mī Māsānɔ̄ɔ̍ Mɛ̄lɛ̄ka̍ hīŋ ndā , ŋ̄ hi̍ū ni̍ŋ wānāā lāāla᷄ŋndā ā vi᷅ wā lāchī le̍  .
52004016	A̍ bōōndi̍i̍ ke̍ŋ , Mɛ̄lɛ̄ka̍ pi̍lā cho̍ īsɔ̄ɔ̍ cho̍o̍ cho̍o̍ kpe̍le̍ŋ , ndu̍yɛ̍ , mī ki̍i̍la̍nɔ̍ Mɛ̄lɛ̄ka̍a̍ o̍ cho̍ ki̍i̍la̍a̍ Mɛ̄lɛ̄ka̍a̍ kpo̍u̍ bo᷅lle̍ŋ ndo̍ , mbō sōō . Ndu̍yɛ̍ , mī wāŋndā tūēī mī bu̍lu̍ Mɛ̄lɛ̄ka̍a̍ sōō . O̍ ko̍ŋ , mī Māsānɔ̄ɔ̍ chɛ᷄ŋ ɛ̄chɛ̍nɛ̄ mbō hīŋ . O̍ ko̍ŋ , wānāā dɔ̍ū tīīnda᷄ŋ ndāā o̍ Mɛ̄lɛ̄ka̍ ni᷄ŋ fɛ̍lɛ̍ŋ mālāŋ ndā wū wā , ndā fɛ̍lɛ̍ŋ cho̍ mīīŋgū yōōmū  .
52004017	Tē ā mīīŋgu̍ yōōmū pɛ̍ , nāā ŋ̍ cho̍ wā yōōmū bōōndi̍i̍ ke̍ŋ ndā , Mɛ̄lɛ̄ka̍ tōsā nāā kpo̍u̍ , ŋ̄ chūūŋgi̍āŋ di̍ōm pīlɛ̍ chōo̍ cho̍o̍ , le̍ Māsānɔ̄ɔ̍ Mɛ̄lɛ̄ka̍ bɔ̄ŋāā o̍ ha̍la̍a̍ ni᷄ŋ . O̍ ko̍ŋ kɔ̍ɔ̍lī , nāā kpo̍u̍ mī ŋ̄ wā lātūlu̍ ā Māsānɔ̄ɔ̍ Mɛ̄lɛ̄ka̍ le̍ fɛ̍ɛ̍ŋ ā fɛ̍ɛ̍ŋ  .
52004018	Le̍lāŋ , lā dɛ̄ɛ̄ni̍āŋ kɔ᷅lta̍ŋ vēllāā vēllē ā dīōmnda̍ŋ nda᷅ŋ  .
52005001	Chāāŋāā nīāā , I̍ nɔ̍ mī pōōnyi̍a̍l nyā yāu̍ mī chɔ̍m nyā bōōndi̍i̍ kpe̍e̍kpe̍i̍ sɔ̄ɔ̍ŋ mu᷅ŋ ŋ̄ chō yɔ̄nɔ᷄ŋ ndo̍ŋ te̍  .
52005002	Kāni̍ fu̍u̍le̍ , nyā pi̍lā lā sīnā cha̍la̍ŋ māā pāāle̍ Māsānɔ̄ɔ̍ Mɛ̄lɛ̄ka̍ chō hūnɔ̄ɔ̄ le̍ŋ , lē yɔ̄nūŋ ni̍ŋ māyɔ̍ŋna᷄ŋ su̍ɛ̍i̍ wo̍o̍lāā , mɛ̄ɛ̍ vīīnɔ̄ɔ̍ hūŋ nu̍āā ā nyūmndāŋ wānā ve᷅ ndu̍ kɔ̍l te̍ yɛ̍  .
52005003	Bōōndi̍i̍ wāŋndā chō wā dīmīo̍o̍ āā , “ Kɔ̄l nyūlōo̍ chō ni᷅ŋ ō tīūwāā bā o̍ bā fe̍e̍ . Mbɔ̄ wānā yɔ̍nūŋ ni᷅ŋ īsīōōŋ fu̍u̍ , ” ā bōōndi̍i̍ ke̍ŋ kpūndɛ̍ bɛ̄ndōo̍ dēl ni̍ŋ ndā chōo̍ o̍ lē pīlɛ̍ ni᷄ŋ kpe̍ ni̍ . Ī yɔ̄nūŋ ni̍ŋ ko̍ mɛ̄ɛ̍ pūli̍i̍ vi̍ālɛ̄i̍ ī kpūwā nu̍āā wānā yo᷄llo̍ ā nɛ̄īyo̍ yɛ̍ . Ndu̍yɛ̍ ā nɔ̍lā ni̍ŋ mā fūlā o̍ kpūndɛ̍ kōŋ ni᷄ŋ te̍  .
52005004	Kɛ̍ ndu̍yɛ̍ chāāŋāā nāā , nya̍ nya̍ cho̍ mɛ̄ɛ̍ wānāā cho̍ o̍ nyūmndāŋ ni᷄ŋ , ā si̍nā ā sɔ̄ɔ̍ŋ Mɛ̄lɛ̄ka̍ŋ o̍kɔ̄ɔ̄ le̍ wā ā chō yɛ̍ le̍ . Nya̍ nya̍ , pāāle̍ le̍ŋ lē wo̍o̍lū ni̍ŋ nyā mɛ̄ɛ̍ vīīnɔ̄ɔ̍ hūŋ nu̍āā wānā ve᷅ ndu̍ kɔ̍l te̍ yɛ̍ le̍  .
52005005	Nyā kpo̍u̍ lā chō māchūāā wānāā wāā o̍ nyɛ̄ wāwo̍ŋ ni̍ŋ . Wānāā wāā īpāla̍ nyā chō ni̍ . Na̍a̍ na̍a̍ ŋ̄ cho̍ wānāā wāā īchɔ̄l , kɛ̄lɛ̄ŋgāā wānāā wāā o̍ mānyūm ni᷄ŋ te̍  .
52005006	Mɛ̄ɛ̍ ō wā māā yɔ̄ŋɔ̄ɔ̄ pɛ̍ , ŋ̄ wānūŋ māā wāŋndā ā pīli̍āā ā cho̍nu᷄ŋ o̍ lūa̍a̍ŋ ndā le̍ . Ŋ̄ nɔ̄ mī ŋ̄ wā lāhɔ̄l , ndu̍yɛ̍ mī ŋ̄ wā nyɛ̄ kɛ̄ndɛ̄ ye̍ke̍ŋ  .
52005007	A̍ nyūmndāŋ wāŋndā lɔ̄l ni̍ . Ndu̍yɛ̍ ā nyūmndāŋ wāŋndā nɔ̄ vɛ̄lɛ̄ mūɛ̄īya̍ŋ kōlɔ̄ɔ̍ mī mā bīī ndā ni̍  .
52005008	Kɛ̍ na̍a̍ na̍a̍ , mɛ̄ɛ̍ nāā ŋ̄ chō ni᷅ŋ wānāā wāā īpāla̍ yɛ̍ , ŋ̄ wānu᷅ŋ ni̍ko̍ nyɛ̍ kɛ̄ndɛ̄ ye̍ke̍ŋ . Ŋ̄ chūānu᷅ŋ tīīnda᷄ŋndo̍ o̍ Mɛ̄lɛ̄ka̍ ni᷄ŋ ā kāālāā , le̍ nāā māndāā mɛ̄ɛ̍ pūāā chɔ̄ūwa̍ ā wōūnūŋ nyɛ̍ māndā ndā tākpāa̍ wo̍ yɛ̍ . O̍ ko̍ŋ kɔ̍ɔ̍lī , ŋ̄ nɔ̄ mī ŋ̄ wā lēhɔ̄l o̍ nɛ̄ī kpe̍e̍kpe̍i̍ le̍ pīŋī Mɛ̄lɛ̄ka̍ pīŋī ni̍ŋ nāā wo̍ . He̍ī ma̍ndā nāā ni̍ , mɛ̄ɛ̍ pūāā chɔ̄ūwa̍ ā wōūnūŋ mɔ̍si̍lta̍ kālā kālāla̍ŋ le̍ ndā bōlle̍ māndāā yɛ̍  .
52005009	Kāni̍ fo̍ndōle̍ , Mɛ̄lɛ̄ka̍ hɛ̄li̍ nāā le̍ mbō dɔ̄ūnu᷄ŋ tu̍mbe̍ ā nāā mbō tūsi̍ nāā nyɛ̄ pālāā chōo̍ le̍ . Ō hɛ̄li̍ māhɛ̄līāā nāā , le̍ mī ŋ̄ sɔ̄lā pīŋīo̍o̍ sānāā o̍ sābu̍ Māsānɔ̄ɔ̍ Chi̍i̍sū Ki̍li̍tī wo̍ ni᷄ŋ  .
52005010	Ndu̍ vi᷅ le̍ nāā ni̍ , le̍ hāli̍ kpe̍ŋ bōōndi̍i̍ o̍ cho̍ mīīŋgū ve̍ , ŋ̄ wā ā vi̍lɛ̍i̍ , kɛ̄lɛ̄ŋgāā ŋ̄ wā yo̍o̍mū , ŋ̄ nɔ̄lā mī ŋ̄ hu᷄ŋ wa᷅ lātūlu̍ nāā ndāā  .
52005011	Le̍lāŋ lā wā kɔ᷅lta̍ŋ dɛ̄ɛ̄ni̍āŋndo̍ vēllāā vēllē . Ndu̍yɛ̍ lā wā māāli̍āŋndo̍ vēllāā vēllē le̍ dīāllūŋ kāla᷄ŋ sɔ̄lāā mɛ̄ɛ̍ nyā chō nu̍āā tōsāā yɛ̍  .
52005012	Chāāŋāā nāā , ŋ̄ chō nyā nyɔ̄ɔ̄lōo̍ māā , wānāā cho̍ ha̍ā mā wā fāfa̍la̍a̍ nyā tɛ̄ɛ̄ŋ ndā , lā ke̍ ndā bɛ̄ɛ̄le̍ŋ , ndā yɔ̍nūŋ ni̍ māā wānāā cho̍ nyā lāchī o̍ sūɛ̍i̍ Māsānɔ̄ɔ̍ Mɛ̄lɛ̄kɛ̍i̍ ni᷄ŋ , mā wā nyā pɛ̄ɛ̄kōo̍ wā  .
52005013	Lā chu̍ā wa᷅ŋndā ha̍ā māā wānāā nyāā bānā kpe̍e̍kpe̍i̍ , ndu̍yɛ̍ mī lā kāālā ndā , kāni̍ fu̍u̍le̍ , le̍ wāli̍ o̍ wāli̍ ndā chō tōsāā . Ndu̍yɛ̍ o̍ ko̍ŋ kɔ̍ɔ̍lī , lā nɔ̍ kɔ᷅ltā nyūlūla̍ŋ nyā pi̍lā tɛ̄ɛ̄ŋ vēllāā vēllē  .
52005014	Ŋ̄ chō nyā nyɔ̄ɔ̄lōo̍ chāāŋāā nāā , lā yāndi̍i̍ , lā sīlā wānāā lāāla᷄ŋndā ā nɔ̍ sīɛ̄lɛ̍i̍ye̍ wā . O̍ ko̍ŋ kɔ̍ɔ̍lī , lā dɛ̄ɛ̄ni̍a̍a̍ wānāā nɔ̍ sīōōŋnde̍ wā mī sīōōŋnde̍ fūlā ndā . Ndu̍yɛ̍ lā mālā wānāā nɔ̍ di̍āllūŋ kālā o̍ tīīnda᷄ŋ ndāā o̍ Mɛ̄lɛ̄ka̍ ni᷄ŋ te̍ wā . Lā nɔ̍ kɔ᷅ltā bīūwa᷄ŋnda̍ŋ ā wānā o̍ wānā fe̍e̍  .
52005015	Lā chɛ᷅l mī wānā o̍ wānā mi̍ŋgu̍l chāāŋ ndɔ̍ māā o̍ māā le̍ . Dɛ̍nɛ̍ kɛ̍ndɔ̄ɔ̍ ndu̍ nyā kīndi̍ lɔ̍ɔ̍ lɔ̍ɔ̍ le̍ tōsa̍la᷅ŋndo̍ vēllāā vēllē ni̍ , ā nāā wānā o̍ wānā fe̍e̍ chu̍ā  .
52005016	Lā wā ā kɔ̄l kɛ̄ndɛ̄ le̍ pɛ̄ŋgu̍ o̍ pɛ̄ŋgu̍  .
52005017	Ndu̍yɛ̍ lā wā Mɛ̍lɛ̄kā pīɛ̄īyo̍ te̍le̍ŋ o̍ te̍le̍ŋ  .
52005018	Lā me᷄l Mɛ̍lɛ̄kā bāli̍ka̍ o̍ īsɔ̄ɔ̍ o̍ īsɔ̄ɔ̍ fe̍e̍ ni̍ŋ . Kāni̍ fu̍u̍le̍ , he̍ī Mɛ̄lɛ̄ka̍ hɛ̄nāŋ mī nyā wānāā Chi̍i̍sū Ki̍li̍tīa̍a̍ lā wā tōsāā ni̍  .
52005019	Ndu̍yɛ̍ , lā ku̍u̍nā Nyi̍nā Kāsīo̍o̍ o̍ wa̍llo̍ le̍  .
52005020	Lā pɛ̍ɛ̍sā yōōŋgū wānāā su̍āā le̍ Mɛ̄lɛ̄ka̍ wā ā dīmūl nyā wo̍ le̍  .
52005021	Kɛ̍ ndu̍yɛ̍ lā mɛ̄ɛ̄ndāŋ ndu̍ nyɛ̄ kɛ̄ndɛ̄ kɛ̍ndɛ̍ī , tē o̍ Mɛ̄lɛ̄ka̍ lo̍ le̍kɛ̍ndɛ̍ī o̍ fu̍lā ni̍ . Ndu̍yɛ̍ lā chu̍ā i̍sɔ̍ɔ̍ o̍ īsɔ̄ɔ̍ cho̍ sūɛ̍i̍ kɛ̍ndɛ̄  ,
52005022	mī lā kɛ̄ɛ̍ īsɔ̄ɔ̍ o̍ īsɔ̄ɔ̍ cho̍ sūɛ̍i̍ wɔ̍ɔ̍ŋ  .
52005023	Mbɔ̄ Mɛ̄lɛ̄ka̍ pi̍lā , o̍ ke̍ nāā ho̍ō kɔ̄l ndɔ̄ nyu̍lōo̍ wo̍ , ō tōsā mī lā sīmnu᷄ŋ wānāā cho̍ ā yɔ̄ŋga᷄ŋ nāā ndu̍ chu̍ā kpe̍e̍kpe̍i̍ fɔ̍ . Ndu̍yɛ̍ Mɛ̄lɛ̄ka̍ māndā yo̍o̍mūlā nyālāŋ kpo̍u̍ , ā nyi̍nāā nyāā , ā dīāllūŋ nyāa̍ŋ , māā tē Māsānɔ̍ nāā Chi̍i̍sū Ki̍li̍tī hi᷅ŋ pɛ̍ , tɛ̄ɛ̄ o̍ tɛ̄ɛ̄ ve᷅ nyā chōo̍ le̍ fɔ̍  .
52005024	Mɛ̄lɛ̄ka̍ o̍ ve̍e̍lu̍ nāā wo̍ ō nɔ̄lā mbō tōsā ke̍ŋ , kāni̍ fu̍u̍le̍ , nyɛ̄ o̍ di̍mī le̍ tōsāā wo̍ , tōsāā o̍ to̍sā ndu̍ ni̍  .
52005025	Nāā bɛ̍ɛ̍ lā pīɛ̍i̍ Mɛ̍lɛ̄kā le̍ nāā  .
52005026	Chāāŋāā nāā , nyā kpo̍u̍ lā wā yi᷅la᷅ŋndo̍ vēllāā vēllē o̍ kāālāā ni᷄ŋ māā wānāā lāāla᷄ŋ o̍ Chi̍i̍sū ni̍ŋ  .
52005027	I̍ cho̍ nyā sūɛ̍i̍ he̍ī dīmūllo̍ lɛ̍kɛ̍ lɛ̍kɛ̍ , māā Māsānɔ̄ɔ̍ Mɛ̄lɛ̄ka̍ bu̍ɛ̍ī ndɔ̄ , māā lā to̍mbo̍la̍ di̍ōmndā cho̍ o̍ yāu̍wo̍ ho̍ō ni᷄ŋ ndāŋ nāā chāāŋāā nāā kpo̍u̍ chu̍ā  .
52005028	Mbɔ̄ Māsānɔ̍ nāā Chi̍i̍sū Ki̍li̍tī ō yīyāŋ nyā chōo̍ fɔ̍  .
53001001	Yā Pɔ̍ɔ̄ , ā Sa̍i̍lɔ̄ɔ̄ , ā Ti̍mo̍tī , nāā ŋ̍ cho̍ yāu̍wo̍ ho̍ō pōōnyīāā ni̍ . Ŋ̄ chō ndu̍ pōōnyīāā nāā nyā ku̍ndā wānāā lāāla᷄ŋndā chūā Tɛ̄sālōnāi̍kā chi̍e̍e̍ , nyā yɔ̍nūŋ ni̍ māā Mɛ̄lɛ̄ka̍ Fi̍nyā nāā ā Māsānɔ̄ɔ̍ Chi̍i̍sū Ki̍li̍tī wānāā ndāā  .
53001002	I̍ cho̍ pīɛ̄īle̍ŋ māā Mɛ̄lɛ̄ka̍ Fi̍nyā nāā ndā Māsānɔ̄ɔ̍ Chi̍i̍sū Ki̍li̍tī , ā yīyāŋ nyā chōo̍ , ndu̍yɛ̍ mā ke̍ nyā kɔ̄l nyūlōo̍ fɔ̍  .
53001003	Chāāŋāā nāā , ŋ̄ nɔ̄ mī ŋ̄ me᷄l Mɛ̄lɛ̄ka̍ bāli̍ka̍ te̍le̍ŋ o̍ te̍le̍ŋ le̍ nyā . Ō bɛ̄ndā mī ŋ̄ tōsā le̍nde̍ , kāni̍ fu̍u̍le̍ , le̍ mɛ̄ɛ̍ tīīnda᷄ŋ nyā nɔ̄ o̍ Mɛ̍lɛ̄kā ni᷄ŋ ndo̍ chō hīōūwɔ̄ɔ̍ lāchī ā chɔ̄ɔ̄lɔ᷄ŋndo̍ ta̍u̍ ta̍u̍ yɛ̍ . Ndu̍yɛ̍ o̍ ko̍ŋ kɔ̍ɔ̍lī , nyā pi̍lɛ̍ŋ pi̍lɛ̍ŋ ndā kpo̍u̍ , kāāli̍āŋ nyā kāāli̍āŋ ve᷅llāā vēllē wo̍ chō hīōūwɔ̄ɔ̍ lāchī ā chɔ̄ɔ̄lɔ᷄ŋndo̍  .
53001004	Le̍ he̍ī , nāā bɛ̍ɛ̍ mi̍ ŋ̄ kīālū yōŋgā ā nyā o̍kɔ̄ɔ̄ ku̍ndālā wānāā lāāla᷄ŋāā Mɛ̄lɛ̄ka̍a̍ ā pīli̍āā tɛ̄ɛ̄ŋ . Mi̍ ŋ̄ kīālū yōŋgā ā nyā o̍kɔ̄ɔ̄ , ā mɛ̄ɛ̍ nyā chō īsīsi̍ yi̍ yɛ̍ , ā mɛ̄ɛ̍ nyā chō hīōūwɔ̄ɔ̍ lāchī ā Mɛ̄lɛ̄ka̍ tīīnda᷄ŋndo̍ yɛ̍ , mi̍ chē bɛ̍ɛ̍ mi̍ wāŋndā wā nyā nyɛ̄ pālāā tūsīo̍o̍ chōo̍ tāu̍ , ndu̍yɛ̍ mi̍ lā wā mɔ̍nɛ̍i̍ bīyɔ̄ɔ̍ tāu̍ ni̍  .
53001005	Sɔ̄ɔ̍ŋ mu᷅ŋ ki̍nɛ̍i̍ ŋ̄ chō chɔ̄mndo̍ māā yāmɛ̍i̍ Mɛ̄lɛ̄kɛ̍i̍ ī nɔ̍ la̍ka̍fā le̍ . Ndu̍yɛ̍ le̍ sābū Mɛ̄lɛ̄ka̍ chɛ᷄l māā mu᷅ŋ ki̍nɛ̍i̍ ŋ̄ yɔ̄nu̍ŋ ndo̍ cho̍ ni̍ māā le̍ mbō tōsā mī lā wā ā bɛ̄ndāā le̍ mbō wā nyā chōo̍ māsā . Le̍lāŋ , le̍ mɛ̄ɛ̍ Mɛ̄lɛ̄ka̍ chō nyā chōo̍ māsā yɛ̍ nyā chō mɔ̍nɛ̍i̍ bīyɔ̄ɔ̍ ni̍  .
53001006	Mɛ̄lɛ̄ka̍ cho̍ wa᷅nā la̍ka̍fā le̍ . Le̍ he̍ī , ō chō wānāā cho̍ nyā nyɛ̄ pālāā tūsīo̍o̍ chōo̍ wā māā ko̍ŋ mīŋgūl  .
53001007	Nyā cho̍ mɔ̍nɛ̍i̍ bīyɔ̄ɔ̍ wā ā nāā bɛ̍ɛ̍ fa̍ū , ō chō nāā nyɛ̄ pālāā kōŋ fāŋā chōo̍ . Bōōndi̍i̍ Māsānɔ̄ɔ̍ Chi̍i̍sū cho̍ chɔ̄nɔ᷄ŋ ɛ̄chɛ̍nɛ̄ lātūlu̍ ā ki̍i̍la̍a̍ ndūāā kpāāyāā mī Mɛ̄lɛ̄ka̍ chɔ᷄m ndu̍ o̍ ŋ̄wāŋndā chīe̍e̍ lo̍ ve̍ , bōōndi̍i̍ ke̍ŋ o̍ cho̍ sūɛ̍i̍ he̍ī tōsā ni̍  .
53001008	Ō chō hūnɔ̄ɔ̄ ā yīŋndē wūle̍ wu᷅le̍ bɛ̍ndū bɛ̄ndūle̍ŋ . O̍ ko̍ŋ , wānāā kɛ̍ɛ̍ Mɛ̄lɛ̄ka̍ wā ni̍ ā wānāā kɛ̍ɛ̍ le̍ nyɛ̄ yōōŋgū kɛ̄ndɔ̄ɔ̍ ho̍ō dīmi̍ wo̍ tōsāā wā , ndu̍ yɔ̍nūŋ ni̍ māā Māsānɔ̍ nāā Chi̍i̍sū yōōŋgōo̍ ā ndu̍ o̍kɔ̄ɔ̄ , wānāā kāŋ ō chō ndā hūnɔ̄ɔ̄ nyɛ̄ pālāā tūsi̍ chōo̍  .
53001009	Mɛ̄lɛ̄ka̍ chō tōsā mā sɔ̄lā nyɛ̄ pālāā , ndu̍yɛ̍ mā wā ā tɛ̄ɛ̄mbāā le̍ fɛ̍ɛ̍ŋ ā fɛ̍ɛ̍ŋ . Ndu̍yɛ̍ pīɔ̄ūwa᷅ŋndo̍ chō ndā dēlɔ̄ɔ̄ tɛ̍ɛ̄ŋ ndā Māsānɔ̄ɔ̍ Mɛ̄lɛ̄ka̍ wāā , ā chi᷅ lɛ̍ ndu̍ hɔ̄lla̍ le̍ . Ndu̍yɛ̍ le̍ fɛ̍ɛ̍ŋ ā fɛ̍ɛ̍ŋ ā chi᷅ ni̍ŋ mɛ̄ɛ̍ Mɛ̄lɛ̄ka̍ chō wānā kɔ̄ndɔ̄fi̍li̍ yɛ̍ le̍  .
53001010	Tē Chi̍i̍sū hi᷅ŋ pɛ̍ , sɔ̄ɔ̍ŋ mu̍ŋ kpo̍u̍ ŋ̄ chō yɔ̄nɔ᷄ŋ . O̍ pāāle̍ le̍ŋ chōo̍ wānāā ndūāā kpo̍u̍ ā līsā ndu̍ ni̍ŋ ā dīōmndā lēbɛ̄ɛ̄lā bɛ̄ndūla̍ŋ , ndu̍yɛ̍ mā dɔ̄ūnu᷄ŋ kɔ̄ndɔ̄fi̍li̍ ā ndu̍ . Ndā yɔ̍nūŋ ni̍ māā wāŋndā kpo̍u̍ , ā lāāla̍ŋ ā ndu̍ wā . Nyā bɛ̍ɛ̍ lā wā ni̍ŋ ndā tɛ̄ɛ̄ŋ , kāni̍ fu̍u̍le̍ , le̍ mɛ̄ɛ̍ nyā lāāla̍ŋ ā yōōŋgū nāā ŋ̄ dīmu̍l nyā wo̍ yɛ̍  .
53001011	Le̍ sābōo̍ ho̍ō nāā ŋ̄ chō Mɛ̄lɛ̄ka̍ pīɛ̄īyo̍ le̍ nyā te̍le̍ŋ o̍ te̍le̍ŋ ni̍ . Ŋ̄ chō Mɛ̄lɛ̄ka̍ nāā pīɛ̄īyo̍ le̍ nyā māā ō sīīŋgu̍u̍ nyā wānāā bɛ̍ndā le̍ mī lā wā o̍ yōōmū o̍ ve̍e̍lu̍ nyā le̍ wāā lēni᷄ŋ ndo̍ ni᷄ŋ . Ŋ̄ chō pīɛ̄īle̍ŋ māā mī Mɛ̄lɛ̄ka̍ tōsā o̍ kpāāyā ndɔ̄ɔ̍ ni᷄ŋ mbō pēēlu̍ yēēmāŋ kɛ̍ndɛ᷄ŋ wā nyā o̍ lākɔ̄l lo̍ŋ . Ndu̍yɛ̍ mi̍ ŋ̄ wā pīɛ̄īle̍ŋ māā , nyɛ̄ o̍ nyɛ̄ nyā tōsā le̍ tīīnda᷄ŋ nyā nɔ̄ o̍ ndu̍ Mɛ̍lɛ̄kā ni᷄ŋ ndo̍ , māā mbō sīo̍u̍ wāli̍ ko̍ŋ  .
53001012	Tē he̍ī ī yɔ̄nu̍ŋ pɛ̍ , mɛ̄ɛ̍ lā tōsā mi̍ dīōlā Māsānɔ̍ nāā Chi̍i̍sūla̍ŋ lā sɔ̄lā līsāa̍ . Ndu̍yɛ̍ ndu̍ bɛ̍ɛ̍ ō chō tōsā mī lā sɔ̄lā līsāa̍ . He̍ī chō yɔ̄nɔ᷄ŋ sānāā ā kɛ̄ndɛ̄i̍ Mɛ̄lɛ̄ka̍ ndā Māsānɔ̄ɔ̍ Chi̍i̍sū Ki̍li̍tī ā to̍sāl nyā ve̍  .
53002001	I̍ di̍mūl lɔ̍ nyā ā Māsānɔ̍ nāā Chi̍i̍sū Ki̍li̍tī , hūnɔ̄ɔ̄ ndɔ̄ɔ̍ o̍kɔ̄ɔ̄ . Ndu̍yɛ̍ , I̍ cho̍ vɛ̄lɛ̄ nyā chɔ̄m ā mɛ̄ɛ̍ o̍ chu̍u̍ŋgīāā ni̍ŋ nāā kpo̍u̍ ndu̍ pi̍lā īkɛ̄i̍ yɛ̍  .
53002002	Wānāā pūm ā chō dīmīo̍o̍ māā pāāle̍ Māsānɔ̄ɔ̍ nɔ̄ le̍ hūnɔ̄ɔ̍ le̍ŋ lē chūū ni᷅ŋ hīōūwɔ̄ɔ̄ . Kɛ̍ ndu̍yɛ̍ , I̍ cho̍ nyā nyɔ̄ɔ̄lōo̍ , lā yāndi̍i̍ chāāŋāā nīāā , lā chɛ᷅l mī wānāā wāā le̍nde̍ ā to̍sā mī kɔ̄ltā nyālāŋ lā lāāsi̍a̍ŋ , kɛ̄lɛ̄ŋgāā mī lā būūlāŋ ā sūɛ̍i̍ he̍ī o̍kɔ̄ɔ̄ le̍ . Kɛ̄lɛ̄ŋgāā dɔ̍ɔ̍ , wānāā pu᷄m ā wā yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ dīmīo̍o̍ ni̍ , mā dīmūl nyā māā pāāle̍ le̍ŋ lē hīōū ni᷅ŋ . Kɛ̄lɛ̄ŋgāā dɔ̍ɔ̍ , mbō wā wānāā pu᷄m ā wā wāŋndā sūɛ̍i̍ Mɛ̄lɛ̄kɛ̍i̍ dīmūllo̍ ni̍ , mā dīmī le̍nde̍ . Ɔ̄ɔ̄ mī wānāā pūm ā dīmi̍ dɔ̍ɔ̍ māā le̍nde̍ nāā ŋ̄ pōōnyi̍a̍a̍ o̍ yāu̍lā nāā ŋ̄ yɔ᷄ŋ ndāŋ ni᷄ŋ ni̍  .
53002003	Kɛ̍ ndu̍yɛ̍ , lā chɛ᷅l mī wānā o̍ wānā hu̍i̍ nyā o̍ sūɛ̍i̍ he̍ī ni᷄ŋ o̍ nɛ̄ī o̍ nɛ̄ī ni᷄ŋ te̍ . Kāni̍ fu̍u̍le̍ , lā nɔ̄ mī lā sīnā pɛ̄ŋgu̍ , māā lɔ̍ɔ̍ pā mī pāāle̍ le̍ŋ lē fūūlu̍u̍ , sɔ̄ɔ̍ŋ pūm chō mɛ̄ɛ̍ mī ŋ̄ yɔ̄nu̍ŋ . Mɛ̄ɛ̍ mī bōōndi̍i̍ fu̍u̍lu̍u̍ , mī wāŋndā sīmu̍l Mɛ̄lɛ̄ka̍ . Ndu̍yɛ̍ , wānā cho̍ ho̍ō mbo̍ kɛ̄ɛ̄ nyɛ̄ o̍ nyɛ̄ fe̍e̍ Mɛ̄lɛ̄ka̍ ō dīmi̍ wo̍ wo̍ , mɛ̄ɛ̍ mbō hīŋ . Ndu̍ Mɛ̄lɛ̄ka̍ tɛ̄ɛ̄mbūū ni̍ŋ mbō chīi̍ ā ndu̍ ni̍  .
53002004	Ndu̍yɛ̍ , wānā kɛ̍ɛ̄ ni̍ŋ ko̍ŋ nyɛ᷅ Mɛ̄lɛ̄ka̍ dīmī wo̍ wo̍ , ō sīmūl ni̍ŋ nyɛ᷅ o̍ nyɛ̄ wāŋndā chu̍ā māā Mɛ̄lɛ̄ka̍ ndā , kɛ̄lɛ̄ŋgāā mā wā mu̍ŋ sōōlūū wo̍ . O̍ ko̍ŋ , mbō chu̍ā ndu̍ pi̍lā māā ndu̍ hi̍o̍ū ā mu̍ŋ kpo̍u̍ . Ō fūlā o̍ ko̍ŋ kɔ̍ɔ̍lī , mbō lūɛ̄ī bɛ̍ɛ̍ o̍ chīɛ̍i̍ Mɛ̄lɛ̄ka̍a̍ ni᷄ŋ mbō cha᷄l , mbō dīmi̍ māā ndu̍ cho̍ Mɛ̄lɛ̄ka̍ ni̍  .
53002005	I̍ di̍mu̍l nyā ni᷅ŋ sɔ̄ɔ̍ŋ mu᷅ŋ fa̍ū bōōndi̍i̍ yā I̍ wā nyā tɛ̄ɛ̄ŋ nde̍ . Bāā lā pūɛ̄ɛ̄nu̍ŋ ?
53002006	Nyā pi̍lā lā sīnā nyɛ̍ cho̍ wāŋndo̍ ho̍ō kūūnā hūnɔ̄ɔ̍ pɛ̄ŋgo̍o̍ ho̍ō wo̍ . He̍ī yɔ̄nu̍ŋ le̍ mbō lo̍ o̍ ko̍ŋ mī bōōndi̍i̍ o̍ nɔ̍ le̍ hūnɔ̄ɔ̍ ve̍ ī fūūlu̍u̍ fɛ̍lɛ̍ŋ  .
53002007	Dīōm kɛ̄yāā ho̍ō le̍ nyɛ̄ Mɛ̄lɛ̄ka̍ dīmi̍ wo̍ tōsāā , ō chō ni᷅ŋ bɛ̍ɛ̍ yɔ̍nɔ᷄ŋndo̍ , kɛ̍ ī fūlā wɔ̍ kpe̍nde̍ke̍le̍ le̍ . Kɛ̍ ndu̍yɛ̍ , wānā chāl sūɛ̍i̍ he̍ī lāchī wo̍ , ō chō hīōūwɔ̄ɔ̄ lāchī ā cha᷄lle̍ ndi̍ lāchī hāāā , mbō lo̍ o̍ ko̍ŋ mī Mɛ̄lɛ̄ka̍ fāŋā ndu̍ lāchī  .
53002008	Tē Mɛ̄lɛ̄ka̍ fāŋā ndu̍ lāchī pɛ̍ , o̍ ko̍ŋ , wānā cho̍ ho̍ō mbo̍ kɛ̄ɛ̄ nyɛ̄ o̍ nyɛ̄ fe̍e̍ Mɛ̄lɛ̄ka̍ dīmi̍ wo̍ wo̍ , ō hīŋ . Kɛ̍ ndu̍yɛ̍ , Māsānɔ̄ɔ̍ Chi̍i̍sū cho̍ ndu̍ dīyɔ̄ɔ̄ ā hūēīye̍ ndu̍ o̍ sōndō , ndu̍yɛ̍ , mbō tɛ̄ɛ̄mbu̍u̍ ndu̍ ā yēlēŋgi̍ ye̍lēŋgi̍ cho̍ ndu̍ wā ō bālāā o̍ hūnɔ̄ɔ̄ ndɔ̄ɔ̍ wo̍  .
53002009	Wānā kɛ̍ɛ̍ ko̍ŋ nyɛ᷅ o̍ nyɛ̄ Mɛ̄lɛ̄ka̍ dīmi̍ wo̍ wo̍ , tē ō hīŋ pɛ̍ , Sēta̍nā o̍ cho̍ māsā nyi̍nāā wɔ̄ɔ̍ŋndā wo̍ , ā kpāāyā ndɔ̄ɔ̍ o̍ hu᷅ŋ ni̍ŋ ni̍ . Ndu̍yɛ̍ ō tōsā ni̍ŋ sɔ̍ɔ̍ŋ kɔ̄ndɔ̄fi̍li̍ŋ fāŋgā fa̍ŋgā , ā kpālōla̍ lāchōōwāla̍ŋ , ā ka̍a̍ma̍āla̍ŋ  .
53002010	Ndu̍yɛ̍ , ō tōsā ni̍ŋ sɔ̍ɔ̍ŋ wɔ̍ɔ̍ŋ fāŋgā fa̍ŋgā , le̍ mbō hūi̍ wānāā nɔ̍ ha̍ā le̍ kɔ̄la̍ŋ o̍ nyɛ̄ pālāā ni᷄ŋ ndā . Sābū ndā kūā ni̍ŋ o̍ nyɛ̄ pālāā ni᷄ŋ ndo̍ cho̍ ni̍ māā , le̍ mɛ̄ɛ̍ ndā kāālā yo̍o̍ŋgū tōnyāā ho̍ō le̍ yɛ̍ . Kāni̍ fo̍ndōle̍ , tē ndā āā kāālā yōōŋgōo̍ ho̍ō pɛ̍ , nu̍āā Mɛ̄lɛ̄ka̍ ndu̍ o̍o̍ pi̍ŋī ndā  .
53002011	Kɛ̍ ndu̍yɛ̍ , le̍ mɛ̄ɛ̍ ndā kāālā yo̍o̍ŋgōo̍ ho̍ō le̍ yɛ̍ , mi̍ Mɛ̄lɛ̄ka̍ lāāsīāā nda̍ hūlla̍ŋ la̍a̍sī la̍a̍sī , le̍ mā lāāla̍ŋ ā sɔ̄ɔ̍ŋ cho̍ to᷅nya̍ le̍ wo̍ŋ  .
53002012	O̍ he̍ī ni᷄ŋ , wānā o̍ wānā cho̍ mā kāālā yɔ̄ŋ wɔ̄ɔ̍ŋndo̍ tōsāā yɔ̄ŋi̍ ndā āā lāāla̍ŋ ā yōōŋgū tōnyāā yɛ̍ , wānāā kāŋ Mɛ̄lɛ̄ka̍ chō ndā yāmɛ̍i̍ kīlūl , mbō tūsi̍ ndā nyɛ̄ pālāā chōo̍  .
53002013	Chāāŋāā nāā , nyā Māsānɔ̄ɔ̍ Mɛ̄lɛ̄ka̍ kāālā ha̍ā wā , le̍ te̍le̍ŋ o̍ te̍le̍ŋ ŋ̄ nɔ̄ mī ŋ̄ me᷄l Mɛ̄lɛ̄ka̍ ba̍li̍kāā le̍ nyā , le̍ mɛ̄ɛ̍ Mɛ̄lɛ̄ka̍ hɛ̄li̍ nyā o̍ kāndɔ᷄ŋndo̍ di̍ , le̍ mbō pīŋi̍ nyā yɛ̍ . Ō tōsā he̍ī sānāā ā nyi̍nā ndɔ̄ɔ̍ , o̍ si̍i̍ŋgu̍u̍ nyā wānāā cho̍ ā yɔ̄ŋga᷄ŋ o̍ Mɛ̄lɛ̄ka̍ lo̍ wā , ndu̍yɛ̍ o̍ ko̍ŋ kɔ̍ɔ̍lī , ā tīīnda᷄ŋ nyā nɔ̄ o̍ tōnyā cho̍ ā Mɛ̄lɛ̄ka̍ o̍kɔ̄ɔ̄ wo̍ ni᷄ŋ ndo̍  .
53002014	Ndu̍yɛ̍ , Mɛ̄lɛ̄ka̍ vēēlu̍ ma̍ve̍e̍lāā nyā vēēlōo̍ ho̍ō sānāā ā yōōŋgū ndɔ̄ kɛ̍ndɛ̄ nāā ŋ̄ dīmu̍l nyā wo̍ , le̍ nyā bɛ̍ɛ̍ mī lā sɔ̄lā nāŋɔ̄ɔ̍ Māsānɔ̄ nāā Chi̍i̍sū Ki̍li̍tī wo̍  .
53002015	Le̍lāŋ chāāŋāā nāā , lā si᷄m nyɛ̍ kɛ̄ndɛ̄ yi̍ o̍ lāāla᷄ŋ nyāā chōo̍ , ndu̍yɛ̍ mī lā bīī sɔ̄ɔ̍ŋ nāā ŋ̄ pɛ̄ɛ̄ku̍ nyā wo̍ŋ kpi̍ŋ , ŋ̄ nāā ŋ̄ pɛ̄ɛ̄ku̍ nyā ā sōndō wo̍ŋ ni̍ , ā ŋ̄ nāā ŋ̄ pōōnyi̍a̍l nyā yāu̍wo̍ ā mu̍ŋ o̍kɔ̄ɔ̄ wo̍ŋ  .
53002016	I̍ cho̍ Māsānɔ̍ nāā Chi̍i̍sū Ki̍li̍tī pi̍lā pīɛ̄īle̍ŋ ndā Mɛ̄lɛ̄ka̍ Fi̍nyā nāā o̍ kāālā nāā wo̍ le̍ nyā . Ndu̍ yɔ̍nūŋ ni̍ māā Mɛ̄lɛ̄ka̍ ō tōsāl nāā kɛ̄ndɛ̄i̍ ndūɛ̍i̍ mbo̍ kē nāā kɔ̄ltā sīmūlāāla̍ŋ le̍ fɛ̍ɛ̍ŋ ā fɛ̍ɛ̍ŋ , ndu̍yɛ̍ , mbo̍ tōsā mi̍ ŋ̄ wā hɔ̄lte̍ŋ o̍ nɛ̄ī nyɛ̄ kɛ̄ndɛ̄ kɛ̍ndɛ̍ī yo̍  .
53002017	Mbɔ̄ ā dɛ̄ɛ̄ni̍a̍a̍ nyā kɔ̄lta̍ŋ fɔ̍ . Ā sīmu̍l nyā kɔ̄lta̍ŋ pɛ̄ŋgu̍ o̍ pɛ̄ŋgu̍ le̍ wa̍lta̍ kɛ̍ndɛ̄la̍ŋ tōsāā ā sɔ̄ɔ̍ŋ kɛ̍ndɔ᷄ŋ dīmīo̍o̍ fɔ̍  .
53003001	Nyɛ̄ yā I̍ hɛ̍nāŋ le̍ nyā mɛ̄ɛ̄lū dīmūllo̍ wo̍ ndu̍ cho̍ ho̍ō ni̍ . Lā pīɛ̍i̍ Mɛ̍lɛ̄kā le̍ nāā māā yōōŋgu̍ chɛ̍ŋ ho̍ō o̍ Māsānɔ̄ɔ̍ Mɛ̄lɛ̄ka̍ lo̍ wo̍ ō kēle̍ŋā ti̍ū bā o̍ bā fe̍e̍ . Ndu̍yɛ̍ , mī wāŋndā ā ke̍ yōōŋgū kālāā bɛ̄ɛ̄le̍ŋ , mɛ̄ɛ̍ i̍ yɔ̍nu̍ŋ nu̍āā nyā tɛ̄ɛ̄ŋ yɛ̍  .
53003002	Ndu̍yɛ̍ , lā pīɛ̍i̍ vɛ̍lɛ̄ le̍ nāā māā mī Mɛ̄lɛ̄ka̍ tōsā ā sābū wānāā kɔ̄l vēsɛ̍i̍ya̍a̍ wɔ̍ɔ̍ŋndā ha̍ā ā ti̍ū bā mā yɔ᷄ŋ nāā nyɛ̄ le̍ . Kāni̍ fo̍ndōle̍ , ō cho̍ wa᷅ŋndā fa̍ū le̍ ā dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ te̍  .
53003003	Kɛ̍ ndu̍yɛ̍ , Māsānɔ̄ɔ̍ Mɛ̄lɛ̄ka̍ chō wāna̍ wānā dɔ̍ū tīīnda᷄ŋ o̍ ndu̍ ni̍ŋ . Ō tōsā mī lā wā ā kɔ̄ltā sīmūlāā . Ndu̍yɛ̍ , ō nɔ̄lā mbō māndā nyā , ō ndā vēēlū āā , Wānā Wɔ̍ɔ̍ŋndo̍ wo̍ ō yɔ᷅ŋ nyā nyɛ̄ le̍  .
53003004	Ndu̍yɛ̍ , Māsānɔ̄ɔ̍ Mɛ̍lɛ̄kā ō tōsā mi̍ ŋ̄ nɔ̄ lāāla᷄ŋndo̍ ā nyā . Ŋ̄ sīnā kpe̍e̍kpe̍i̍ māā sɔ̄ɔ̍ŋ nāā ŋ̄ dīmu̍l nyā le̍ tōsāā wo̍ŋ māā mu̍ŋ nyā chō tōsāā ni̍ . Ndu̍yɛ̍ , ŋ̄ lāāla̍ŋ kpe̍e̍kpe̍i̍ māā lā chō hīōūwɔ̄ɔ̄ lāchī ā tōsāā le̍nde̍  .
53003005	Mbɔ̄ Māsānɔ̄ɔ̍ Mɛ̄lɛ̄ka̍ ō tōsā ā sābū , mī lā chɔ̄ɔ̄lu̍ sīnā pɛ̄ŋgo̍o̍ sɔ̄lā ā kāālā o̍ kāālā nyā wo̍ o̍kɔ̄ɔ̄ , o̍ ko̍ŋ kɔ̍ɔ̍lī , ā kɔ̄l bīūwa᷄ŋ Ki̍li̍tī ke᷅ nyā wo̍ fɔ̍  .
53003006	Chāāŋāā nāā , Māsānɔ̄ɔ̍ Chi̍i̍sū Ki̍li̍tī o̍ kpāāyā ndɔ̄ɔ̍ ni᷄ŋ nāā ŋ̄ chō nyā sūɛ̍i̍ he̍ī dīmūllo̍ ni̍ , māā wānā o̍ wānā cho̍ wānā lāāla᷄ŋ mbō wā wānā sīɛ̄lɛ̍i̍yo̍ pɛ̍ , ndu̍yɛ̍ mbō kɛ̄ɛ̍ le̍ nyɛ̄ nāā ŋ̄ pɛ̄ɛ̄ku̍ nyā wo̍ tōsāā pɛ̍ , lā chi̍ɛ̍ɛ̄li̍āŋ ā ndu̍ le̍  .
53003007	Nyā pi̍lā lā sīnā cha̍la̍ŋ māā lā nɔ̄ mī lā chu̍ā kāālā nāālāŋ . Kāni̍ fo̍ndōle̍ , bōōndi̍i̍ nāā ŋ̄ wā nyā tɛ̄ɛ̄ŋ nde̍ , ŋ̄ ve̍ wānāā sīɛ̄lɛ̍i̍ le̍  .
53003008	Nyɛ̄ o̍ nyɛ̄ dīāā wāŋndā wā nāā kīo̍o̍ , pāāwāā nāā ŋ̍ pāāwā le̍ ndu̍ ni̍ . O̍ he̍ī ni᷄ŋ , le̍ pāāle̍ŋ ā nyūmndāŋ ŋ̄ wā fāfa̍la̍a̍ , mi̍ ŋ̄ wā wa̍llo̍ ō kālā kālā . Kāni̍ fu̍u̍le̍ , nāā ŋ̍ hɛ̍nāŋ nyā ki̍nɛ̍i̍ mī wānā pi᷅lɛ̍ lūɛ̄ī bɔ̄nɔ̄ le̍ nāā le̍  .
53003009	Nāā ŋ̍ nɔ̍ di̍ kpe̍e̍kpe̍i̍ le̍ mī nāā ŋ̍ nyu̍nā nyā le̍ nyɛ̄ nāā di̍a̍a̍ , nāā ŋ̍ pāāwā le̍ ndu̍ le̍ . Kɛ̍ ndu̍yɛ̍ , sābū nāā ŋ̄ nyūnā nyā le̍ wo̍ , kɛ̍ mi̍ ŋ̄ wā wa̍llo̍ le̍nde̍ o̍ kālā kālā wo̍ cho̍ ni̍ , māā mī nyɛ̄ nāā ŋ̄ wā tōsāā wo̍ ndu̍ o̍o̍ wā māā tāāmāsi̍ le̍ nyā  .
53003010	Bōōndi̍i̍ nāā ŋ̄ wā ke̍ŋ lātu̍lu̍ nāā nyāā ve̍ , mi̍ ŋ̄ dīmūl nyā māā wānā o̍ wānā kɛ̍ɛ̍ le̍ wa̍llo̍ pɛ̍ , lā ke᷅ ndu̍ nyɛ̄ dīāā le̍  .
53003011	Le̍ sābū nāā ŋ̄ chō sɔ̄ɔ̍ŋ mu᷅ŋ dīmīo̍o̍ wo̍ cho̍ ni̍ māā , ŋ̄ chō tūēīyɔ̄ɔ̍ māā wānāā pūm ā chō nyā tɛ̄ɛ̄ŋ mā nɔ̄ sīɛ̄lɛ̍i̍ to̍sāā nyɔ̄ɔ̍ . Nyɛ̄ o̍ nyɛ̄ ā to̍sā le̍ , mɛ̄ɛ̍ kēī sōndōla̍ŋ wōūwo̍ o̍ sɔ̄ɔ̍ŋ pi̍lāŋ ni᷄ŋ  .
53003012	Nyā wānāā wāā nu̍āā ŋ̄ chō nyā dīmūllo̍ , ndu̍yɛ̍ , mi̍ ŋ̄ wā nyā sīlāā o̍ kpāāyā Māsānɔ̄ɔ̍ Chi̍i̍sū Ki̍li̍tīo̍o̍ ni᷄ŋ , māā lā wā wānāā mānda᷄ŋ ā kāālā nyālāŋ o̍kɔ̄ɔ̄ , ndu̍yɛ̍ , mī nyā pi̍lā tōsā wa̍llo̍ le̍ nyɛ̄ nyā di̍a̍a̍  .
53003013	Kɛ̍ ndu̍yɛ̍ , chāāŋāā nāā , mī ŋ̄ dīmu̍l nyā , lā sāŋgā ā sɔ̄ɔ̍ŋ kɛ̍ndɔ᷄ŋ tōsāā le̍  .
53003014	Kɛ̍ mī wānā wā dɔ̍ɔ̍ nāā tɛ̄ɛ̄ŋ mbō kɛ̄ɛ̍ le̍ nyɛ̄ nāā ŋ̄ dīmu̍l nyā o̍ yāu̍wo̍ ho̍ō ni᷄ŋ ndo̍ tōsā . Tē wānā wāā le̍nde̍ wā nyā tɛ̄ɛ̄ŋ pɛ̍ , lā fūlā ndu̍ mākɔ̄ɔ̄ . Ndu̍yɛ̍ , lā nɔ᷅ kpe̍ku̍ o̍ kpe̍ku̍ ā ndu̍ le̍ , le̍ mī Si̍ɔ̍mbu̍la̍ŋ lā bīī ndu̍  .
53003015	Kɛ̍ ndu̍yɛ̍ , lā chu̍ā ndu̍ māā ya̍a̍mɔ̍ɔ̍ nyā le̍ . Lā nɔ̄ mānūāā mī lā sīlā wānā wāā le̍nde̍ mɛ̄ɛ̍ wānā si̍lā chāāŋ nūm wānā lāāla᷄ŋndo̍ yɛ̍  .
53003016	Mbɔ̄ Māsānɔ̄ɔ̍ Mɛ̄lɛ̄ka̍ pi̍lā o̍ ke᷅ wa᷅ŋndā kɔ̄l nyūlōo̍ wo̍ , ō ke̍ nyā kɔ̄l nyūlōo̍ te̍le̍ŋ o̍ te̍le̍ŋ o̍ nɛ̄ī o̍ nɛ̄ī ni̍ŋ fɔ̍ . Nyā kpo̍u̍ Māsānɔ̄ɔ̍ Mɛ̄lɛ̄ka̍ wā lātu̍lu̍ ā nyā fɔ̍  .
53003017	Yā Pɔ̍ɔ̄ pi̍lā cho̍ ni᷅ŋ yīlɔ̄ɔ̍ ho̍ō pōōnyīāā ni̍ . I̍ yi̍l nyā lāpi̍ . Nu̍āā yā I̍ po̍o̍nyīāā di̍o̍lā nīlāŋ o̍ yāu̍lā nīlāŋ mɛ̄ɛ̄lu̍lāŋ kpo̍u̍ ni̍ . Nu̍āā yā I̍ po̍o̍nyīāā ni̍  .
53003018	Mbɔ̄ Māsānɔ̍ nāā Chi̍i̍sū Ki̍li̍tī ō yīyāŋ nyā chōo̍ fɔ̍  .
54001001	Yā Pɔ̍ɔ̍ yā cho̍ ho̍ō wānā Chi̍i̍sū Ki̍li̍tī ve᷅m māā hɔ̄ltē ndɔ̄ wo̍ , yā cho̍ yāu̍wo̍ ho̍ō pōōnyīāā ni̍ . Mɛ̄lɛ̄ka̍ o̍ pi̍ŋī nāā wo̍ ndā Chi̍i̍sū Ki̍li̍tī , ō nāā ŋ̄ chō lēhɔ̄l o̍ nɛ̄ī le̍ ndu̍ wo̍ , ndā di̍mu̍l lā le̍ wāā wānā Chi̍i̍sū Ki̍li̍tī ve᷅m māā hɔ̄ltē ndɔ̄ wo̍ ni̍  .
54001002	I̍ cho̍ ndu̍ pōōnyīāā nāā nūm Ti̍mo̍tī chu̍ā , nu᷄m si̍mnu᷄ŋ ho̍ō māā po̍ nī kpe̍e̍kpe̍i̍ o̍ tīīnda᷄ŋ nāā ŋ̄ nɔ̄ o̍ Mɛ̄lɛ̄ka̍ ni᷄ŋ ndo̍ wo̍ . I̍ cho̍ Mɛ̄lɛ̄ka̍ Fi̍nyā nāā pīɛ̄īyo̍ ā Māsānɔ̍ nāā Chi̍i̍sū Ki̍li̍tī , māā ā yīyāŋ nu̍m chōo̍ , mā tūīīnu̍ŋ nu̍m īnyīɛ̍ɛ̍ , ndu̍yɛ̍ mā ke̍ nu̍m kɔ̄l nyūlōo̍ fɔ̍  .
54001003	Bōōndi̍i̍ yā I̍ wā kɔ̄la̍ŋ o̍ lɛ̄ŋndē Māsīdo̍o̍nīāāle̍ŋ ni᷄ŋ nde̍ , mi̍ nyɔ̍ɔ̍lū nu̍m le̍ mā lo̍ Ɛ̍fi̍sīā chi̍e̍e̍ . Ndi̍ ko̍ni̍ yā I̍ cho̍ vɛ̄lɛ̄ nu̍m dīmūllo̍ ni̍ . Chāl Ɛ̍fi̍sīā mā kpāā wānāā cho̍ wāŋndā pɛ̄ɛ̄kū lāchōōwāā wā  .
54001004	Di̍mu̍l ndā ā pɛ̄ŋgi̍ te̍le̍ŋnda̍ŋ chūāā le̍ pɛ̄ɛ̄kōo̍ ā bu̍ndɔ᷄ŋ lāchōōwa᷄ŋ o̍kɔ̄ɔ̄ , ā pɛ̄ɛ̄kōo̍ ā dīōlā wānāā māsīndīāā fāŋgā fa̍ŋgāa̍ tōmbōlā kōŋ kɛ᷅ kɛ᷅ . Kāni̍ fo̍ndōle̍ , dīōmndā hīŋa᷅ŋnda̍ŋ ko̍ni̍ pɛ̄ɛ̄kūlā wāā le̍nde̍la̍ŋ lā lūēī wa᷅ŋndā tɛ̄ɛ̄ŋ ni̍ . Ndu̍yɛ̍ , nyɛ̄ Mɛ̄lɛ̄ka̍ kɛ̄ɛ̄si̍a̍a̍ le̍ tōsāā wo̍ , ō wānā chi̍o̍o̍ sīnā ho̍ō sānāā o̍ tīīnda᷄ŋndo̍ nɔ̄ɔ̍ o̍ Mɛ̄lɛ̄ka̍ ni᷄ŋ ndo̍ , pɛ̄ɛ̄kūlā wāā le̍nde̍ lā mālā le̍ ndu̍ hīvī lāchī le̍  .
54001005	Le̍ sābū yā I̍ cho̍ sīlālāŋ nda᷅ŋ ndo̍ cho̍ ni̍ māā , le̍ mī ŋ̄ lo̍ o̍ ko̍ŋ mī ŋ̄ kāāli̍āŋ kāālā kpe̍e̍kpe̍i̍yo̍ ve̍llāā vēllē . Ko̍ŋ cho̍ ni̍ , kāālāā o̍ cha᷅ŋ o̍ kɔ̄l dīāndāā ni᷄ŋ , ā yīya᷄ŋ kɛ̍ndɔ̄ɔ̍ , ā tīīnda᷄ŋndo̍ o̍ Mɛ̄lɛ̄ka̍ ni᷄ŋ ndo̍  .
54001006	Sɔ̄ɔ̍ŋ mu᷅ŋ wāŋndā ā pūm ā ma᷄l ni̍ , mā wōū bālāŋ o̍ sɔ̄ɔ̍ŋ ŋ̄dīɔ̄mndo̍ŋ ni᷄ŋ , dīōmnda̍ŋ hīŋa᷅ŋndo̍ o̍ sɔ̄ɔ̍ŋ fo̍ndo᷄ŋ chōo̍  .
54001007	Wāŋndā ha̍ā , ā hɛ̄nāŋ mā pɛ̄ɛ̄ku̍ wāŋndā sāwālā Mɛ̄lɛ̄ka̍ lāŋ . Kɛ̍ ndu̍yɛ̍ , dīōmndā kālālā ndā pi̍lā dīmī lāŋ bɛ̍ɛ̍ ā si̍nā lāŋ pɛ̄ŋgu̍ le̍ . Ndu̍yɛ̍ , sɔ̄ɔ̍ŋ ndā sūāā mu̍ŋ ā mu̍ŋ o̍kɔ̄ɔ̄ wānā che᷅ pɛ̍ āā ā sīnā mu̍ŋ pɛ̄ŋgu̍ wo̍ŋ , ā si̍nā mu̍ŋ pɛ̄ŋgu̍ si̍nā kālāā le̍  .
54001008	Ŋ̄ sīnā māā sāwāla̍ŋ nyɛ̄ kɛ̄ndɔ̄ɔ̍ lā cho̍ ni̍ , kɛ̍ ndu̍yɛ̍ , mɛ̄ɛ̍ mī wānā so̍li̍ŋ kpe̍ku̍ ā lāŋ mɛ̄ɛ̍ i̍ nɔ̍ le̍ wāā yɛ̍  .
54001009	Ndu̍yɛ̍ , ŋ̄ sīnā vɛ̍lɛ̄ māā ō cho̍ le̍ wānāā sa̍kpūa̍a̍ le̍ ndā dūāū sāwālāŋ te̍ . Wānāā ndā dūāū sāwālāŋ le̍ ndā wā cho̍ ha̍ā ni̍ . Wānāā tɛ̍ɛ̍mbūū sāwālāŋ ndā , ā wānāā chu̍ē sāwā le̍ wā , ā wānāā ke᷅ Mɛ̍lɛ̄kā lēbɛ̄ɛ̄ le̍ wā , ā wānāā yɔ̄ŋ wɔ̄ɔ̍ŋndā , ā wānāā cho̍ ā yɔ̍ŋga᷄ŋ o̍ Mɛ̄lɛ̄ka̍ lo̍ le̍ wā , ā wānāā bu̍u̍lāŋ ā su̍ɛ̍i̍ Mɛ̄lɛ̄kɛ̍i̍ le̍ wā , ā wānāā di̍ī fi̍nyāā ndāā , kɛ̄lɛ̄ŋgāā kālāā ndāā wā , ā wānāā dīyāā ŋ̄wāŋndā chīe̍e̍ya̍  ,
54001010	ā wānāā su̍u̍ndā ā wānāā ndā cho̍ o̍ nɔ̄ ni̍ŋ te̍ wā , ā wānāā to̍sā māālāŋ ndā chāāŋāā ndāā wa᷅ŋ pīāāndūāā , kɛ̄lɛ̄ŋgāā ndā chāāŋāā ndāā wa᷅ŋ lāāndūāā wā , ā wānāā bi̍ī wa᷅ŋndā chīe̍e̍ya̍ mā pīsī ndā o̍ chɛ̄le̍ŋ ni᷄ŋ ndā , ā wānāā lāchōōwāā , ā wānāā tɛ̍ndā se̍īlē lāka̍fāle̍ŋ ndā , ā wānāā to̍sā sɔ̍ɔ̍ŋ che᷅le̍ŋ ndo̍ŋ ŋ̄ pɛ̄ɛ̄kū sākpōo̍ ho̍ō ō kūūnā wo̍ŋ ndā  .
54001011	Pɛ̄ɛ̄kū kālāā yɛ̄ , o̍ Yōōŋgū Kɛ̄ndɛ̍ Mɛ̄lɛ̄ka̍a̍ ni᷄ŋ wānā sāālūŋ ndu̍ ni̍ , yōōŋgū Mɛ̄lɛ̄ka̍ ō ke̍ yā le̍ mī I̍ kɔ̍ di̍mūl wāŋndā ndu̍ wo̍ . Mɛ̄lɛ̄ka̍ ō nāā ŋ̄ nɔ̄ ho̍ō mī ŋ̄ līsā wo̍ , o̍ ndu̍ lo̍ yōōŋgū kɛ̄ndɛ̄ bɛ̄ndōo̍ ho̍ō chɛ᷄ŋ ni̍  .
54001012	Māsānɔ̍ nāā Chi̍i̍sū Ki̍li̍tī o̍ ke̍ yā kpāāyāā le̍ wa̍llo̍ ho̍ō tōsāā wo̍ , I̍ yi̍l ndu̍ bāli̍ka̍ le̍ mɛ̄ɛ̍ o̍ lāāla̍ŋ ā yā le̍ wa̍llo̍ ho̍ō tōsāā yɛ̍ . Ndu̍yɛ̍ , I̍ me̍l ndu̍ bāli̍ka̍ le̍ mɛ̄ɛ̍ o̍ hɛ̍li̍ yā le̍ wa̍llo̍ ho̍ō yɛ̍  .
54001013	Mi̍ chē bɛ̍ɛ̍ o̍ tāse̍lā ndɔ̄ɔ̍ mi̍ I̍ tɛ̍ɛ̍mbūū dīōlā ndɔ̄lāŋ , o̍ ko̍ŋ kɔ̍ɔ̍lī , mi̍ I̍ tu̍sī ndu̍ nyɛ̄ pālāā chōo̍ , ndu̍yɛ̍ mi̍ yi̍o̍ū ndu̍ ni̍ , kɛ̍ o̍ ko̍ŋ ni̍ŋ kpo̍u̍ , mi̍ Mɛ̄lɛ̄ka̍ tūīīnu᷄ŋ yā īnyīɛ̍ɛ̍ . Kāni̍ fu̍u̍le̍ , nyɛ̄ o̍ nyɛ̄ yā I̍ wā tōsāā I̍ wā māwāā ndu̍ tōsāā o̍ lāāla᷄ŋ le̍pɛ᷅ŋ ndo̍ ni᷄ŋ , ā sīnā pɛ̄ŋgu̍ le̍pɛ᷅ŋ ndo̍  .
54001014	Mi̍ Māsānɔ̄ɔ̍ Mɛ̄lɛ̄ka̍ tōsāl lā kɛ̄ndɛ̄ī bɛ̍ndū bɛ̄ndū . Ndu̍yɛ̍ , mbo̍ dūāū tīīnda᷄ŋ Mɛ̄lɛ̄ka̍a̍ yā o̍ kɔ̄l , ā kāālāā , ō wānā sɔ̍lā o̍ wāā o̍ dīōm pīlɔ̍ɔ̍ ni᷄ŋ nyā Chi̍i̍sū Ki̍li̍tī wo̍  .
54001015	Dīōmndā di̍mi̍ŋ la᷅ŋ ndāŋ lā chō tōnyā āā , “ Chi̍i̍sū Ki̍li̍tī hi᷅ŋ o̍ chi̍e̍ēŋndo̍ chōo̍ le̍ wānāā yɔ̄ŋ wɔ̄ɔ̍ŋndā pīŋīo̍o̍ . ” Ndu̍yɛ̍ , lā chō dīōmndā wānā o̍ wānā nɔ̍ mā lāāla̍ŋ . Ndu̍yɛ̍ , ā yɔ̄ŋ wɔ̄ɔ̍ŋndo̍ o̍kɔ̄ɔ̄ ndu̍ ndu̍ , I̍ nɔ̍lā mī di̍mi̍ māā yā hi̍o̍ū kpo̍u̍  .
54001016	Kɛ̍ ndu̍yɛ̍ , mi̍ Mɛ̄lɛ̄ka̍ tūīīnu᷄ŋ yā īnyīɛ̍ɛ̍ . Ndu̍yɛ̍ , le̍ sābū o̍ tūīīnu̍ŋ yā īnyīɛ̍ɛ̍ yo̍ cho̍ ni̍ , māā mī Chi̍i̍sū Ki̍li̍tī si̍i̍ŋgu̍u̍ yā māā tāāmāsi̍ le̍ wānāā ndā āā nɔ̍ le̍ hūnɔ̄ɔ̄ tīīnda᷄ŋndo̍ dɔ̄wɔ̄ɔ̍ o̍ ndu̍ ni̍ŋ le̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ sɔ̄lāā wā . Ki̍li̍tī to̍sā mātōsāā he̍ī sānāā ā bīūwɔ᷄ŋ bɛ̍ndū o̍ bi̍u̍ŋ yā wo̍ ni᷄ŋ , yā cho̍ ho̍ō bōllē wānāā yɔ̄ŋ wɔ̄ɔ̍ŋndā kpo̍u̍ wo̍  .
54001017	Lā ŋ̄ yɔ̄ŋgu᷅ŋ bɛ̄ɛ̄le̍ŋ ā sāŋgālāā o̍ Mɛ̄lɛ̄ka̍ lo̍ le̍ fɛ̍ɛ̍ŋ ā fɛ̍ɛ̍ŋ . Ŋ̄ sāŋga̍la᷅ŋ Mɛ̄lɛ̄ka̍ o̍ cho̍ Māsāā le̍ fɛ̍ɛ̍ŋ ā fɛ̍ɛ̍ŋ ndo̍ , Mɛ̄lɛ̄ka̍ vi᷅ le̍ wo̍ , Mɛ̄lɛ̄ka̍ wānā chi̍e̍e̍ chi᷅ le̍ wo̍ , o̍ cho̍ ho̍ō Mɛ̄lɛ̄ka̍ ndu̍ pīlɛ̍ kpe̍ wo̍ . Ī yɔ̄nu̍ŋ le̍nde̍ fɔ̍  .
54001018	Po̍ nūu̍ Ti̍mo̍tī , sɔ̄ɔ̍ŋ yā I̍ ye̍e̍mā nu̍m mā to̍sā wo̍ŋ mu̍ŋ cho̍ mu᷅ŋ ni̍ . Lo̍o̍nu̍ŋ ā dīōmndā wānāā su̍āā le̍ Mɛ̄lɛ̄ka̍ wā ā dīmi̍ ā nūm o̍kɔ̄ɔ̄ lāŋ . Chu̍ā di̍ōmndā lāŋ māā wōlɔ̄ɔ̄lā nūmndā chɔ̄ū , mā chɔ̄ū kpe̍e̍kpe̍i̍ ā lāŋ  .
54001019	O̍ ko̍ŋ kɔ̍ɔ̍lī , mā hīōū lāchī ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ ā kɔ̄l wa̍la̍ŋndo̍ nɔ̄ɔ̍ . Kāni̍ fu̍u̍le̍ , wāŋndā ā pūm ā bīī mā kɛ̄ɛ̄ le̍ sīlā kɛ̄ndɛ̄ kɔ̄ltā ndālāŋ lā kē ndā wo̍ bīyɔ̄ɔ̍ . O̍ he̍ī ni᷄ŋ mā tɛ̄ɛ̄mbūū tīīnda᷄ŋ ndā āā nɔ̍ pāāndū o̍ Mɛ̄lɛ̄ka̍ ni᷄ŋ ndo̍  .
54001020	Wānāā wāā le̍ndi̍a̍a̍ ā ti᷄ŋ , nda̍ cho̍ mɛ̄ɛ̍ Hāmēna̍yɛ̍sī ndā Ālɛ̄kīsāŋndā ā cho̍ nu̍āā yɛ̍ ni̍ . Le̍ nyɛ̄ ndā tōsā wo̍ mi̍ ma᷅l ndā ni̍ko̍ Sēta̍nā , māsā nyi̍nāā wɔ̄ɔ̍ŋndā , o̍ bā le̍ mā sīla̍ŋ , mā pɛ̄ŋgi̍ dīōmndā wɔ̄ɔ̍ŋndāŋ dīmīo̍o̍ ā Mɛ̄lɛ̄ka̍ o̍kɔ̄ɔ̄  .
54002001	Sīlā yā I̍ nɔ̍ wo̍ ndu̍ cho̍ ni̍ māā ī tāse̍i̍ pe̍kēkē , lā yāndi̍i̍ lā pīɛ̍i̍ Mɛ̍lɛ̄kā le̍ wānā o̍ wānā . Ndu̍yɛ̍ , lā pīɛ̍i̍ Mɛ̍lɛ̄kā le̍ mbō dɔ̄ū ndā sālā . Ndu̍yɛ̍ , mī lā me᷄l Mɛ̄lɛ̄ka̍ bāli̍ka̍ le̍ nyɛ̄ o̍ nyɛ̄ o̍ cho̍ tōsāā le̍ ndā  .
54002002	Lā pīɛ̍i̍ Mɛ̍lɛ̄kā le̍ māsāā bɛ̍ndūāā ā wānā o̍ wānā cho̍ nyā bōlle̍ŋ , le̍ mī ŋ̄ wā ā kɔ̄l nyūlū sɔ̍ŋgɔ̄ ve᷅ le̍ . Ŋ̄ nɔ̄ mī ŋ̄ ke̍ Mɛ̄lɛ̄ka̍ bɛ̄ɛ̄le̍ŋ o̍ nɛ̄ī o̍ nɛ̄ī ni̍ŋ . Ndu̍yɛ̍ , ŋ̄ nɔ̄ mī ŋ̄ ke̍ wāŋndā kpo̍u̍ bɛ̄ɛ̄le̍ ndā nɔ̄ mā sɔ̄lā le̍ŋ  .
54002003	Pīɛ̄īlē wāā nu̍āā le̍ŋ le̍ bɛ̍ndā ni̍ , ndu̍yɛ̍ ā le̍ŋ Mɛ̄lɛ̄ka̍ o̍ pi̍ŋī nāā wo̍ hīnī kɔ̍l ni̍  .
54002004	Kāni̍ fo̍ndōle̍ , ō hɛ̄nāŋ mī wāŋndā kpo̍u̍ ā sɔ̍lā pīōŋɔ̄ɔ̍ , ndu̍yɛ̍ , mā sīnā tōnyā cho̍ ā ndu̍ o̍kɔ̄ɔ̄ wo̍  .
54002005	Kāni̍ fo̍ndōle̍ , Mɛ̄lɛ̄ka̍ ō pīlɛ̍ kpe̍ o̍ cho̍ ni̍ . Ndu̍yɛ̍ , wānā to̍sā mī Mɛ̄lɛ̄ka̍ ndā wānā chi̍o̍o̍ mā mīīŋgu̍ dīōm pīlɛ̍ wo̍ , ndu̍ pīlɛ̍ kpe̍ cho̍ ni̍ . Ndu̍ yɔ̍nūŋ ni̍ māā Chi̍i̍sū Ki̍li̍tī , o̍ wā ho̍ō wānā chi̍o̍o̍ wo̍  .
54002006	Ndu̍ yɔ̍ŋgu̍ ndu̍ pi̍lā ni̍ le̍ hāli̍ kpe̍ŋ mbō bāŋā ŋ̄wāŋndā chīe̍e̍ kpo̍u̍ . Ndu̍yɛ̍ , sūɛ̍i̍ he̍ī yɔ̄nu̍ŋ māyɔ̍ŋna᷄ŋ ā bōōndi̍i̍ kpe̍e̍kpe̍i̍ ndi̍ i̍i̍ nɔ̍ le̍ yɔ̄nɔ᷄ŋndo̍ ve̍ , ndu̍yɛ̍ ī chɔ᷄m māā hɛ̄na᷄ŋ Mɛ̄lɛ̄ka̍a̍ cho̍ ni̍ māā wāŋndā kpo̍u̍ ā sɔ̄lā pi̍o̍ŋɔ̄ɔ̍  .
54002007	Le̍ he̍ī Mɛ̄lɛ̄ka̍ hɛ̄li̍ yā le̍ wāā wānā Chi̍i̍sū ve᷅m māā hɔ̄ltē ndɔ̄ wo̍ ni̍ . Le̍ mī I̍ di̍mi̍ Yōōŋgū Kɛ̄ndɛ̍ Mɛ̄lɛ̄ka̍a̍ nāā wānāā cho̍ ā Chu̍ū le̍ wā chūā , ndu̍yɛ̍ , mī I̍ pɛ̍ɛ̍ku̍ ndā nyɛ̍ cho̍ tīīnda᷄ŋ kpe̍e̍kpe̍i̍yo̍ nɔ̄ɔ̍ o̍ Mɛ̄lɛ̄ka̍ ni᷄ŋ ndo̍ . Nyɛ̄ yā I̍ cho̍ ho̍ō dīmīo̍o̍ wo̍ ō cho̍ lācho̍o̍wā le̍ , tōnyāā yā I̍ cho̍ dīmīo̍o̍ ni̍  .
54002008	Le̍lāŋ , nyɛ̄ yā I̍ ye̍e̍mā wo̍ cho̍ ni̍ māā pūāā bā o̍ bā fe̍e̍ ā pīɛ̍i̍ Mɛ̍lɛ̄kā . Ā wā wānāā cho̍ ā yɔ̄ŋga᷄ŋ o̍ Mɛ̄lɛ̄ka̍ lo̍ . Ā hēēlu̍ ba᷅la̍ŋ chōo̍ o̍ Mɛ̄lɛ̄ka̍ pīɛ̄īyo̍ ni᷄ŋ , kɛ̍ ō wa᷅ ā kɔ̄l tūū le̍ . Ndu̍yɛ̍ , ō wa᷅ ā sɛ̄ɛ̄ŋgi̍āŋ o̍ lākɔ̄l te̍  .
54002009	O̍ ko̍ŋ kɔ̍ɔ̍lī , I̍ hɛ̍nāŋ mī wāŋ lāāndūāā ā chūɛ̄ɛ̄nu̍ŋ chu̍ɛ̍i̍nɔ᷄ŋ lēbīɔ̍ɔ̍ . Ā nɔ̄ mā chūɛ̄ɛ̄nu̍ŋ chu̍ɛ̍i̍nɔ᷄ŋ cho̍ ō bɛ̄ndāā wo̍ . Ā nɔ̍ mā chɔ̄mnu̍ŋ ā mɛ̄ɛ̍ ndā tōōsīāā yi̍īŋnde̍ yɛ̍ le̍ , kɛ̄lɛ̄ŋgāā mā wōūnu̍ŋ ke̍la᷄ŋ bāā kāla᷄ŋ kɛ̄lɛ̄ŋgāā yɔ̍ɔ̍wa̍ bāā kālāā , kɛ̄lɛ̄ŋgāā nyɛ̄lā bāā kālā kālāla̍ŋ , le̍ chɔ̄mnɔ᷄ŋ te̍  .
54002010	Kɛ̍ , chūɛ̄ɛ̄nɔ᷄ŋ kpe̍e̍kpe̍i̍ wānā la̍nɔ̍ɔ̍ ō bɛ̄ndā mbō fūlā tɔ̍ɔ̍ le̍ ndu̍ wo̍ ndu̍ cho̍ sɔ̄ɔ̍ŋ kɛ̍ndɔ᷄ŋ tōsāā ni̍ . He̍ī bɛ̍ndā mī wānā la̍nɔ̍ lāāla᷄ŋndo̍ tōsā ni̍  .
54002011	Tē dīo̍m Mɛ̄lɛ̄ka̍a̍ wā pɛ̄ɛ̄kɔ᷄ŋndo̍ pɛ̍ wāŋ lāāndūāā nɔ̄ mā wā ā mēīyāā , mā ya᷄ŋ nīlāŋ . Ā nɔ̄ mā wā pūāā o̍ bā bɛ̄ŋgu̍  .
54002012	I̍ chɛ᷅l mī wāŋ lāāndūāā ā pɛ̄ɛ̄ku̍ pūāā dīo̍m Mɛ̄lɛ̄ka̍a̍ kɛ̄lɛ̄ŋgāā mā wā pūāā bōlle̍ŋ te̍ . Ā nɔ̄ mā wā ā mēīyāā  .
54002013	Kāni̍ fu̍u̍le̍ , pōo̍ fɛ̍ɛ̍ŋ Mɛ̄lɛ̄ka̍ tōōsi̍āā , ndu̍ yɔ̍nūŋ ni̍ māā A̍dām , mālāŋ o̍ to̍o̍sīāā I̍fī  .
54002014	Ndu̍yɛ̍ , wānā la̍nɔ̍ɔ̍ ndu̍ Māsā Nyi̍nāā Wɔ̄ɔ̍ŋndā ō hūi̍ ni̍ mbo̍ tɛ̄ɛ̄mbūū sāwā Mɛ̄lɛ̄ka̍ dōu̍ ndā wo̍ . Ō cho̍ A̍dām te̍ o̍ hu̍i̍ le̍  .
54002015	Kɛ̍ , tē ō wā pɛ̍ mī wānā la̍nɔ̍ɔ̍ hīōū lāchī ā Mɛ̄lɛ̄ka̍ tīīnda᷄ŋndo̍ , ndu̍yɛ̍ , mbō kāālā wāŋndā , mbō yɔ̄ŋgu̍ŋ o̍ Mɛ̄lɛ̄ka̍ lo̍ , ndu̍yɛ̍ , mbō kɛ̄si̍ŋ le̍bɛ̍ɛ̍ pɛ̍ , ō nɔ̄lā mbō sɔ̄lā pīōŋɔ̄ɔ̍ o̍ vīōlɔ̄ɔ̍ ni᷄ŋ  .
54003001	Dīōmndā di̍mi̍ŋ la᷅ŋ ndāŋ lā chō tōnyā āā , “ Wānā lāndu̍ŋ kɔ̍l le̍ wāā ku̍ndā wānāā lāāla᷄ŋndā lāchī wo̍ wāli̍ kɛ̍ndɛ̄ bɛ̄ndōo̍ pi̍lā o̍ ye̍e̍mā ko̍ŋ ni̍ . ”
54003002	Le̍lāŋ , wānā cho̍ ho̍ō ku̍ndā wānāā lāāla᷄ŋndā lāchī wo̍ mɛ̄ɛ̍ o̍ nɔ̍ le̍ wāā yɛ̍ cho̍ ho̍ō ni̍ . Ō ve᷅ wa᷅nā tɔ̍ɔ̍ wɔ̍ɔ̍ŋ chō chōo̍ le̍ . La̍nɔ̍ɔ̍ ō pīlɛ̍ kpe̍ o̍ nɔ̍ ni̍ mbō nɔ̄ . Ō nɔ̄ mbō wā wānā ti̍u̍ kɔ̄l ndɔ̄ɔ̍ bā . Ō nɔ̄ mbō wā wānā tāāsi̍ . Ō nɔ̄ mbō wā wānā kɛ̍si̍ŋ le̍bɛ̍ɛ̍ . Ō nɔ̄ mbō wā wānā chāā lāmīāl bīyɔ̄ɔ̄ o̍ ndu̍ lo̍ chi̍ɛ̍ī ni̍ŋ . Ō nɔ̄ mbō wā wānā chāā ŋ̍wāŋ pɛ̄ɛ̄kū  .
54003003	Ndu̍yɛ̍ , ō ve᷅ wa᷅nā ko̍l māmūɛ̄ī mī mā bīī ndu̍ le̍ . Ō ve᷅ wa᷅nā lāsɔ̍ŋgɔ̄ le̍ . Wānā nɔ̍ i̍sɔ̍ɔ̍ ā wānā le̍ wo̍ o̍ nɔ̍ ni̍ mbō wā . Ō ve᷅ wa᷅nā lāsɛ̄ɛ̄ŋgi̍āŋ te̍ . Ndu̍yɛ̍ ō ve᷅ wa᷅nā hɔ̄ltē nyɛ̄ sɔ̄lāā le̍  .
54003004	Ō nɔ̄ mbō wā wānā chāā yu̍ŋgu̍ ndɔ̄ɔ̍ māndā o̍ nɛ̄ī kɛ̍ndɛ̄ chōo̍ , ndu̍yɛ̍ , mbō tōsā mī chūāūwāā ndūāā tūēī ndu̍ dīōm , ndu̍yɛ̍ , mā ke̍ ndu̍ bɛ̄ɛ̄le̍ŋ le̍ te̍le̍ŋ o̍ te̍le̍ŋ  .
54003005	Kāni̍ fo̍ndōle̍ , tē wāŋndo̍ ō si̍nā mɛ̄ɛ̍ o̍ māndā yu̍ŋgu̍ ndɔ̍ ndu̍ pi̍la̍a̍ o̍ nɛ̄ī kɛ̍ndɛ̄ chōo̍ yɛ̍ le̍ , vɛ̄ɛ̄ o̍ nɔ̍lā yɛ̍ mbō māndā ku̍ndā wānāā lāāla᷄ŋāā Mɛ̄lɛ̄ka̍a̍ ? Ō nɔ̍lā kpo̍so̍ŋ te̍  .
54003006	Ndu̍yɛ̍ , wānā nɔ̍ ho̍ō mbō wā ku̍ndā wānāā lāāla᷄ŋndā lāchī wo̍ ō nɔ̍ mbō wā wānā lāāla᷄ŋ sɛ̍nɛ̄ī le̍ . Kāni̍ fu̍u̍le̍ , tē ō wā wānā lāāla᷄ŋ sɛ̍nɛ̄īyo̍ pɛ̍ , ō wu̍ū le̍ mbō kāndu̍ yōŋgāā tōsāā . O̍ ko̍ŋ kɔ̍ɔ̍lī yɛ̍ , mī Mɛ̄lɛ̄ka̍ kīlu̍l ndu̍ yāmɛ̍i̍ mbō tūsi̍ ndu̍ nyɛ̄ pālāā chōo̍ , mɛ̄ɛ̍ i̍ yɔ̍nu̍ŋ ā Māsā Nyi̍nāā Wɔ̄ɔ̍ŋndā yɛ̍  .
54003007	Ndu̍yɛ̍ , wānā nɔ̍ ko̍ŋ mbō wā chīla̍ŋ ndo̍ mɛ̄ɛ̍ mbō wā wānā nɔ̍ tɔ̍ɔ̍ kɛ̍ndɔ̄ɔ̍ wānāā cho̍ wānāā lāāla᷄ŋ te̍ wā tɛ̄ɛ̄ŋ . Yɔ̄ŋi̍ o̍ to̍lnu̍ŋ lāsi̍ɔ̍mbu̍ , ndu̍yɛ̍ , yɔ̄ŋi̍ o̍ de̍l Ma᷅sā Nyi̍nāā Wɔ̄ɔ̍ŋndā o̍ bā  .
54003008	Mɛ̄ɛ̍ wānāā mālāā o̍ ku̍ndā wānāā lāāla᷄ŋndā ni᷄ŋ ā nɔ̍ mā wā yɛ̍ ndu̍ cho̍ ho̍ō ni̍ . Ā nɔ̄ mā wā wānāā lēbɛ̄ɛ̄ , ndu̍yɛ̍ , ā nɔ̍ mā wā wānāā sɔ̄ɔ̍ŋ le̍ di̍i̍ŋ di̍i̍ŋ te̍ . Ā nɔ̍ mā wā wānāā hi̍u̍ māmūɛ̄ī kōlɔ̄ɔ̄ le̍ . Ndu̍yɛ̍ , ā nɔ̍ mā nɔ̄ hɔ̄ltē nyɛ̄ sɔ̄lāā le̍  .
54003009	Ā nɔ̄ mā hīōū lāchī ā wāā o̍ pɛ̄ɛ̄kūlā wānāā lāāla᷄ŋndā chōo̍ , lā Mɛ̄lɛ̄ka̍ chɔ᷄m nāā lāŋ , kīīsa᷄ŋ o̍ kīīsa᷄ŋ ve᷅ ndā le̍  .
54003010	Ndu̍yɛ̍ , lɔ̍ɔ̍ pā mā chu̍ā wānāā mālāā ha̍ā , ā nɔ̄ mā tōfā ā ndā o̍kɔ̄ɔ̄ fɛ̍lɛ̍ŋ . Tē ā bɛ̄ndā pɛ̍ , ā chu̍ā ni᷅ŋ ndā le̍ mā tōsā wa̍llo̍ māā wānāā mālāā o̍ ku̍ndā wānāā lāāla᷄ŋndā ni᷄ŋ  .
54003011	Ndu̍yɛ̍ , lāāndāā ndāā bɛ̍ɛ̍ mɛ̄ɛ̍ mā wā wānāā lēbɛ̄ɛ̄ . Ā nɔ̍ mā wā wānāā bālu̍ ā wānā o̍ sōndō le̍ . Ā nɔ̄ mā wā wānāā ti̍u̍ kɔ̄ltā ndālāŋ bā . Ā nɔ̄ mā wā wānāā sānāā o̍ īsɔ̄ɔ̍ o̍ īsɔ̄ɔ̍ ni̍ŋ  .
54003012	Lāāndūāā ā pīlɛ̍ŋ wānāā mālāā nɔ̄ ni̍ mā nɔ̄ . Ndu̍yɛ̍ , ā nɔ̄ mā wā wānāā chāā chu̍a̍u̍wāā ndāā ā yu̍ŋgu̍lā ndālāŋ māndā o̍ nɛ̄ī kɛ̍ndɛ̄ ni᷄ŋ  .
54003013	Tē wānāā mālāā o̍ ku̍ndā wānāā lāāla᷄ŋndā ni᷄ŋ ā to̍sā wāli̍ ndā nɔ̄ le̍ tōsāā wo̍ nyɛ̄ kɛ̄ndɛ̍ī pɛ̍ , bɛ̄ɛ̄le̍ŋ pi̍lā ndā sɔ̄lā chāāŋāā ndāā wānāā lāāla᷄ŋndā o̍ bā ni̍ . Ndu̍yɛ̍ o̍ ko̍ŋ kɔ̍ɔ̍lī , ā nɔ̄lā mā sōō wa̍kpā wa̍kpā ā tīīnda᷄ŋ ndā nɔ̄ o̍ Chi̍i̍sū Ki̍li̍tī ni̍ŋ ndo̍ o̍kɔ̄ɔ̄  .
54003014	Mi̍ chē bɛ̍ɛ̍ mi̍ nɔ᷅ o̍ kɔ̄l le̍ hūnɔ̄ɔ̍ lo̍ŋ o̍ te̍le̍ŋ bi̍ŋgī bɛ̄ŋgu̍ , kɛ̍ ndu̍yɛ̍ , I̍ cho̍ nu̍m sɔ̄ɔ̍ŋ mu᷅ŋ pōōnyīāl o̍ yāu̍ ni̍ŋ  .
54003015	Tē I̍ ke̍le̍ŋa̍ yɛ̍ dɔ̍ɔ̍ hūnɔ̄ɔ̄ le̍ , mɛ̄ɛ̍ yāu̍wo̍ ho̍ō nɔ̄ mbō chɔ᷄m nu̍m mɛ̄ɛ̍ ŋ̄ nɔ̄ le̍ wāā māā wānā cho̍ o̍ yu̍ŋgu̍ Mɛ̄lɛ̄ka̍a̍ chōo̍ yɛ̍ . Ndu̍yɛ̍ , Mɛ̄lɛ̄ka̍ cho̍ le̍ fɛ̍ɛ̍ŋ fɛ̍ɛ̍ŋndo̍ , ku̍ndā wānāā lāāla᷄ŋāā ndūāā , ndā cho̍ yu̍ŋgo̍o̍ ho̍ō ni̍ . Ndu̍yɛ̍ , ku̍ndāā ho̍ō ndu̍ cho̍ sūŋgbu̍le̍ sāā tōnyā cho̍ ā Mɛ̄lɛ̄ka̍ o̍kɔ̄ɔ̄ , mi̍ lē wā ndu̍ māndāā le̍ŋ ni̍  .
54003016	Mī ŋ̄ dīmu̍l wāŋndā wa̍la̍ŋ māā , tōnyā wā ho̍ō ō vīāŋna᷄ŋ ā nyɛ̄ nāā ŋ̄ lāāla̍ŋ ā Mɛ̄lɛ̄ka̍ o̍kɔ̄ɔ̄ wo̍ , ō chō sūɛ̍i̍ kɔ̄ndɔ̄fi̍li̍i̍ bɛ̄ndū . Chi̍i̍sū hi᷅ŋ o̍ chi̍e̍ēŋndo̍ chōo̍ māā wānā chi̍e̍e̍ . Mi̍ Nyi̍nā Mɛ̄lɛ̄ka̍a̍ kē ndu̍ di̍ . Mi̍ ki̍i̍la̍a̍ Mɛ̄lɛ̄ka̍a̍ chā ndu̍ . Mi̍ wāŋndā kɔ̍ di̍mūl wāŋndā lēkāa̍ o̍ lēkāa̍ ā ndu̍ o̍kɔ̄ɔ̄ . Mi̍ wānāā fāŋgā bā o̍ bā fe̍e̍ o̍ chi̍e̍ēŋndo̍ chōo̍ ā du̍a̍ū tīīnda᷄ŋndo̍ o̍ ndu̍ ni̍ŋ . Mi̍ Mɛ̄lɛ̄ka̍ hēl ā ndu̍ ɛ̄chɛ̍nɛ̄  .
54004001	Nyi̍nā Mɛ̄lɛ̄ka̍a̍ sōō kpe̍nde̍ke̍le̍ , mbo̍ dīmī māā tē pālɛ̍i̍ mɛ̍ɛ̍lɛ̄i̍ ī wā le̍ fūūlūūwo̍ pɛ̍ , māā wānāā lāāla᷄ŋndā ā pūm ā māl ni̍ŋ ti̍i̍nda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ . Ndu̍yɛ̍ , māā ā mūlīŋ ni̍ŋ o̍ nyi̍nāā hu̍ī wa᷅ŋndā wā lo̍ , ndu̍yɛ̍ , mā tōl sɔ̄ɔ̍ŋ nyi̍nāā wɔ̄ɔ̍ŋndā pɛ̄ɛ̄kū ndā wo̍ŋ kɔ̄ɔ̄lī  .
54004002	Ndu̍yɛ̍ , wānāā lāchōōwāā ā nɔ̍ sōndō yēēlɛ̍i̍yo̍ wā , ndā nyi̍nāā wɔ̄ɔ̍ŋāā kāŋ ā dūāū pɛ̍ɛ̍kūlā lāchōōwālā lāŋ o̍ sōndō ni̍ mā pɛ̄ɛ̄kū wa᷅ŋndā lāŋ . Wānāā pɛ̄ɛ̄kūlā lāchōōwāā ha̍ā , kɔ̄ltā ndālāŋ lā yɔ̄nu̍ŋ ni᷅ŋ ti̍ndīŋ bɛ̄ndū  .
54004003	Wāŋndā ha̍ā ndā cho̍ kēī wāŋndā pɛ̄ɛ̄kōo̍ ni̍ māā wānā lāāla᷄ŋ nɔ̍ mbō chu̍ā la̍nɔ̍ kɛ̄lɛ̄ŋgāā pɔ̍nɔ̍ le̍ . Ndu̍yɛ̍ mā dōū wa᷅ŋndā sāwālāŋ māā ā nɔ̍ mā dē nyɛ̄m dīāŋ ŋ̄ pūm te̍ . Kɛ̍ ndu̍yɛ̍ , nyɛ̄ o̍ nyɛ̍ cho̍ nyɛ̄ dīāā Mɛ̄lɛ̄ka̍ ō tōōsi̍āā mu̍ŋ le̍ di̍o̍ nāā . Ndu̍yɛ̍ , nāā ŋ̍ cho̍ wānāā lāāla᷄ŋndā ndu̍yɛ̍ , mi̍ ŋ̄ sīnā tōnyāā ā Mɛ̄lɛ̄ka̍ o̍kɔ̄ɔ̄ wā , tē ŋ̄ me᷄l Mɛ̄lɛ̄ka̍ ba̍li̍kāā le̍ nyɛ̄m dīāŋ mu᷅ŋ pɛ̍ , ŋ̄ nɔ̄ di̍ mī ŋ̄ dē mu̍ŋ  .
54004004	Nyɛ̄ o̍ nyɛ̄ Mɛ̄lɛ̄ka̍ tōōsi̍āā ŋ̄ na᷄ŋ . Ŋ̄ nɔ̍ mī ŋ̄ kɛ̄ɛ̍ mu̍ŋ di̍o̍ le̍ . Tē ŋ̄ me᷄l Mɛ̄lɛ̄ka̍ ba̍li̍kāā le̍ mu̍ŋ pɛ̍ , ŋ̄ nɔ̄lā mī ŋ̄ dē mu̍ŋ , tānā ve᷅ le̍  .
54004005	Kāni̍ fu̍u̍le̍ , dīo̍m Mɛ̄lɛ̄ka̍a̍ ā pīɛ̄īlē lēŋ mī lē sīīŋgu̍u̍ mu̍ŋ nyɛ̄ dīāā cho̍ le̍ Mɛ̄lɛ̄ka̍  .
54004006	Ti̍mo̍tī , tē ā chɔ̍m chāāŋāā nūm ā wānāā lāāla᷄ŋndā sɔ̄ɔ̍ŋ mu᷅ŋ pɛ̍ mɛ̄ɛ̍ ā yɔ̄nūŋ Chi̍i̍sū Ki̍li̍tī bu̍ɛ̍ī ndɔ̄ kɛ̍ndɛ̄ . Tē ā to̍sā he̍ī pɛ̍ , tōnyā cho̍ ā pɛ̄ɛ̄kū wānāā lāāla᷄ŋndā o̍kɔ̄ɔ̄ wo̍ ā pɛ̄ɛ̄kū kɛ̄ndɛ̄ ŋ̄ tōl ho̍ō kɔ̄ɔ̄lī wo̍ , ā nɔ̄lā mā sɔ̍lā kpāāyāā lēni᷄ŋ  .
54004007	Bu̍ndɔ᷄ŋ wānā lāāla᷄ŋ bɛ̍ndā mu̍ŋ mbō dīmi̍ le̍ wo̍ŋ ā bu̍ndɔ᷄ŋ ŋ̄dīɔ̄m wāŋndā dīmī mu̍ŋ ndo̍ŋ , nūm wo̍ū bā o̍ mu̍ŋ ni̍ŋ kpo̍so̍ŋ te̍ . Pɛ̄ɛ̄kōo̍ ŋ̄ nɔ̄ ni̍ mā pɛ̍ɛ̍ku̍ le̍ wāā wānā lāāla᷄ŋ kɛ̍ndɛ̄  .
54004008	Kāni̍ fo̍ndōle̍ , nāā pɛ̄ɛ̄kōo̍ le̍ dīāllo̍ŋ hīīlūū yɔ̄ŋāā ō nɔ̄ wɔ̄ tɔ̄nɔ̄ɔ̍ lēni᷄ŋ , ɔ̍ɔ̄ ni᷅ŋ pɛ̄ɛ̄kōo̍ chūāā le̍ wāā wānā lāāla᷄ŋ kɛ̍ndɛ̄ ? O̍ nɛ̄ī o̍ nɛ̄ī ni̍ŋ , ndu̍ hi̍o̍ū tɔ̄nɔ̄ po̍lo̍ŋ . Kāni̍ fo̍ndōle̍ , ndu̍ ndu̍ ŋ̄ sɔ̄lā tɔ̍nɔ̄ɔ̍ le̍ni̍ŋ chi̍e̍ēŋ nāŋ mī ŋ̄ kɔ̍ sɔ̍lā vɛ̄lɛ̄ tɔ̄nɔ̄ɔ̍ lēni᷄ŋ fɛ̍ɛ̍ŋ nāā lāchī  .
54004009	Dīōmndā yā I̍ di̍mi̍ la᷅ŋ ndāŋ , tōnyāā lā cho̍ ni̍ . Ndu̍yɛ̍ , lā chō dīōmndā wānā o̍ wānā nɔ̍ mā lāāla̍ŋ  .
54004010	Ŋ̄ chō yɔ̄kpāā , mi̍ ŋ̄ wā fāfa̍la̍a̍ , kāni̍ fu̍u̍le̍ , le̍ mɛ̄ɛ̍ nāā ŋ̄ chō lēhɔ̄l o̍ nɛ̄ī le̍ Mɛ̄lɛ̄ka̍ cho̍ le̍ fɛ̍ɛ̍ŋ fɛ̍ɛ̍ŋndo̍ yɛ̍ . Ndu̍ cho̍ wānā pi̍ŋīāā le̍ wāŋndā kpo̍u̍ ni̍ , kɛ̍ tīīli̍ tīīli̍o̍o̍ cho̍ wānāā du̍a̍ū ti̍i̍nda᷄ŋndo̍ o̍ ndu̍ ni̍ŋ ndā ni̍  .
54004011	Di̍mu̍l wa᷅ŋndā mā tōsā sɔ̄ɔ̍ŋ mu᷅ŋ , ndu̍yɛ̍ , mā pɛ̍ɛ̍ku̍ ndā pɛ̄ɛ̄kūlāŋ nda᷅ŋ  .
54004012	Chɛ᷅l mī wānā o̍ wānā o̍ che᷅ nu̍m chɔ̍dɔ̄ le̍ mɛ̄ɛ̍ ŋ̄ chō chūāāmbɔ̄ pīāāndū pɔ̄mbɔ̄ yɛ̍ le̍ . Wā māā tāāmāsi̍ nāā wānāā lāāla᷄ŋndā ā pīli̍āā chūā . Chɔ̍m ndā ā mɛ̄ɛ̍ ŋ̄ sūāā yɛ̍ , ā kāā nūmndo̍ , ā mɛ̄ɛ̍ ŋ̄ kāālā wāŋndā yɛ̍ , ā tīīnda᷄ŋ ŋ̄ nɔ̄ o̍ Mɛ̄lɛ̄ka̍ ni᷄ŋ ndo̍ , ā yōōmū nūmndo̍ wāā ō dīāndāā  .
54004013	Hi̍o̍u̍ lāchi̍ ā wānāā lāāla᷄ŋndā dīōmndā Mɛ̄lɛ̄ka̍la̍ŋ tōmbōlāl lo̍ o̍ Yāu̍ Mɛ̄lɛ̄ka̍a̍ ni᷄ŋ , ā sūɛ̍i̍ Mɛ̄lɛ̄kɛ̍i̍ dīmīo̍o̍ , ā ndā ndi̍ pɛ̄ɛ̄kōo̍ . Lo̍ to̍sāā le̍nde̍ hāāā , mbō lo̍ o̍ ko̍ŋ mī I̍ hi᷅ŋ  .
54004014	Bōōndi̍i̍ wānāā su̍āā le̍ Mɛ̄lɛ̄ka̍ wā , ā dīmi̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ mi̍ lāŋgba̍ā kālla̍ hāndū nu̍m bālāŋ chōo̍ ve̍ , nyɛ̄ Mɛ̄lɛ̄ka̍ ke̍ nu̍m bōōndi̍i̍ ke̍ŋ ndo̍ , pu̍ɛ̍ɛ̍nu᷄ŋ le̍ wa̍llo̍ ā ndu̍ le̍  .
54004015	Pɛ̍i̍ sɔ̍ɔ̍ŋ mu᷅ŋ tōsāā . Yɔ̍ŋgu̍ŋ kpo̍u̍ o̍ mu̍ŋ tōsāā ni᷄ŋ , mī wānā o̍ wānā fe̍e̍ lo̍ o̍ ko̍ŋ mbō chē , mɛ̄ɛ̍ ŋ̄ chō hīōūwɔ̄ɔ̍ lāchī yɛ̍  .
54004016	Māndā nu᷅m pi̍lā nyɛ̄ kɛ̄ndɛ̄ kɛ̍ndɛ̄ , mā māndāŋ ā nyɛ̄ ŋ̄ chō wāŋndā pɛ̄ɛ̄kōo̍ wo̍ . Hi̍o̍u̍ lāchi̍ ā sɔ̄ɔ̍ŋ mu᷅ŋ tōsāā . Kāni̍ fu̍u̍le̍ , tē ā to̍sā le̍nde̍ pɛ̍ , mɛ̄ɛ̍ ā chō nūm pi̍lā pīŋī ā wānāā cho̍ nu̍m nīlāŋ yāŋɔ̄ɔ̍ wā  .
54005001	Tē ō wā pɛ̍ , mī lāŋu̍nɔ̄ kālāā o̍ ku̍ndā wānāā lāāla᷄ŋndā tɛ̄ɛ̄ŋ , mbo̍ tōsā su̍ɛ̍i̍ wɔ̍ɔ̍ŋnde̍ , hi̍ū īsɔ̄ɔ̍ nāā ndu̍ chu̍ā ō kālā kālā le̍ . A̍ wā ndu̍ sīlāā pɛ̍ , so̍o̍ nāā ndu̍ chu̍ā ā lēbɛ̄ɛ̄ mɛ̄ɛ̍ ŋ̄ sūāā nāā fi̍nyā ve̍lū nu̍m ndo̍ chūā yɛ̍ . O̍ ko̍ŋ kɔ̍ɔ̍lī , mā bīī chūāā pīāāndūāā nyā tɛ̄ɛ̄ŋ māā pɔ̄mbūāā nūm  .
54005002	Ndu̍yɛ̍ , mā bīī wɛ̄ɛ̄ŋāā kālla̍ māā kālāā nu̍m , mā bīī chūāā lāāndūāā māā yēmāā nu̍m o̍ nɛ̄ī di̍a̍ndāā ni᷄ŋ  .
54005003	Māndā wa᷅ŋ lāāndūāā vi̍i̍ku̍u̍ pīāāndūāā wā , ā nɔ̍ ha̍ā wānāā māndāā kpo̍so̍ŋ te̍ wā  .
54005004	Kɛ̍ , tē ō wā pɛ̍ , mī wānā la̍nɔ̍ vi̍i̍ wāā le̍nde̍ nɔ̍ chūāūwa̍ , kɛ̄lɛ̄ŋgāā mbō nɔ̄ chūāūwāā māmāā pɛ̍ , mɛ̄ɛ̍ chūāūwāā ndūāā kāŋ ndā nɔ̍ ni̍ mā māndā ndu̍ . Kāni̍ fo̍ndōle̍ , wāli̍ Mɛ̄lɛ̄ka̍a̍ ō tāse̍ ndā nɔ̄ le̍ tōsāā wo̍ , ndu̍ cho̍ nyɛ̄ ndā nɔ̄ kūēē lē tōsāā le̍ yu̍ŋgu̍ ndāā wo̍ ni̍ . Tē ā tōsā ko̍ŋ pɛ̍ , mɛ̄ɛ̍ nyɛ̄ wānāā ve̍lū ndā wā ā tōsā le̍ ndā wo̍ mɛ̄ɛ̍ māā ko̍ŋ ndā chō ko̍ŋ mi̍ŋgīo̍o̍ ni̍ . Ndu̍yɛ̍ , nyɛ̍ bɛ̍ndā Mɛ̄lɛ̄ka̍ o̍ hɔ̄l le̍ tōsāā wo̍ cho̍ ho̍ō ni̍  .
54005005	Wānā la̍nɔ̍ vi̍i̍ku̍u̍ pɔ̍nɔ̍ɔ̍ ndu̍yɛ̍ , mbo̍ wā ō nɔ̍ lɛ̍ wānā māndāā kpo̍so̍ŋ te̍ wo̍ , ndu̍ ndu̍ Mɛ̄lɛ̄ka̍ ko̍ni̍ o̍ ti̍i̍ndāŋ ni̍ . Ndu̍yɛ̍ , wānā wāā nu̍āā ndu̍ ndu̍ , le̍ pāāle̍ŋ ā nyūmndāŋ ō chō Mɛ̄lɛ̄ka̍ pīɛ̄īle̍ŋ le̍ ndu̍ mālāā  .
54005006	Kɛ̍ , wānā la̍nɔ̍ vi̍i̍yo̍ o̍ lāndu̍ŋ kɔ̍l le̍ ndu̍ pi̍lā kɔ̄l ndɔ̄ kɛ̍ndɔ̄ɔ̍ su̍e̍e̍ wo̍ ndu̍ ndu̍ , mi̍ chē bɛ̍ɛ̍ mbo̍ nɔ̄ yōōmū ŋ̄dīāl lo̍ ho̍ō ni̍ , kɛ̍ ō vīlɛ̍i̍yo̍ pɛ̍ o̍ cho̍ ni̍  .
54005007	Le̍lāŋ , wāŋ lāāndūāā vīi̍yā ni̍ ā yu̍ŋgu̍lā ndālāŋ , si̍lā ndā sīlālāŋ nda᷅ŋ , o̍ ko̍ŋ , wānā o̍ wānā ho᷅l ndā sɔ̄ɔ̍ŋ wāā le̍nde̍ le̍  .
54005008	Wānā o̍ wānā cho̍ wānā lāāla᷄ŋ , tē ō kɛ̄ɛ̍ le̍ wānāā ndūāā māndāā pɛ̍ , tāāmā fa̍ū yu̍ŋgu̍ ndɔ̄ɔ̍ , mɛ̄ɛ̍ tīīnda᷄ŋ wānāā lāāla᷄ŋndā nɔ̄ o̍ Mɛ̄lɛ̄ka̍ ni̍ŋ ndo̍ ndu̍ o̍ māl ko̍ŋ ni̍ . Wānā wāā le̍nde̍ ō wɔ̄u̍ mbo̍ hīāū bɛ̍ɛ̍ wa᷅nā cho̍ wānā lāāla᷄ŋ te̍ wo̍  .
54005009	Wānāā nyā nɔ̄ mī lā chu̍ā le̍ wāā o̍ ku̍ndā wāŋ lāāndūāā vīi̍yā ni᷄ŋ ndo̍ , ndā cho̍ ha̍ā ni̍ . Mɛ̄ɛ̍ mī wāŋndo̍ chīŋā wɔ̄sīla̍ŋ be̍le̍-ŋɔ̍mpu᷅m . Ndu̍yɛ̍ , pɔ̍nɔ̍ɔ̍ ō pīlɛ̍ kpe̍ o̍ nɔ̍ mbō kēi̍ o̍ bā ni̍  .
54005010	Ndu̍yɛ̍ , mɛ̄ɛ̍ mbō wā wānā wāŋndā chāndu̍ māā ō chō wānā kɛ̍ndɛ̄ . Ndu̍yɛ̍ , mɛ̄ɛ̍ mbō wā wānā māndā chūāūwāā ndūāā o̍ nɛ̄ī kɛ̍ndɛ̄ ni᷄ŋ . Mɛ̄ɛ̍ mbō wā wānā chāā lāmīāl bīyɔ̄ɔ̄ o̍ ndu̍ lo̍ chi̍ɛ̍ī ni̍ŋ . Ndu̍yɛ̍ , mɛ̄ɛ̍ mbō wā wānā di̍i̍ku̍ŋ ni᷅ŋ wānāā Mɛ̄lɛ̄ka̍a̍ . Mɛ̄ɛ̍ mbō wā wānā mālā ni᷅ŋ wānā nyɛ̄ pālāā wā chōo̍ wo̍ . Ndu̍yɛ̍ , mɛ̄ɛ̍ mbō wā wānā ki̍ndi̍ o̍ nɛ̄ī o̍ nɛ̄ī ni̍ŋ le̍ wāŋndā mālāā  .
54005011	Lā chu̍ā chūāā lāāndūāā ā vi̍i̍ku̍u̍ pīāāndūāā wā le̍ wāā o̍ ku̍ndā wāŋ lāāndūāā vīi̍yā ni᷄ŋ te̍ . Kāni̍ fo̍ndōle̍ , tē yēēmɛ̍i̍ chūāā pɔ̍nɔ̍ɔ̍ ī bīī ndā pɛ̍ ā mūlu̍l bɛ̍ɛ̍ Ki̍li̍ti̍ kɔ̄ɔ̍  .
54005012	Tē ī yɔ̄nu̍ŋ yɛ̍ le̍nde̍ pɛ̍ , Mɛ̄lɛ̄ka̍ ki̍lu̍l ndā yāmɛ̍i̍ ō tūsi̍ ndā nyɛ̄ pālāā chōo̍ le̍ būŋgɛ̄ī ndā chu̍ā o̍ Ki̍li̍tī lo̍ ve̍ tɛ̄ɛ̄mbūūwo̍  .
54005013	Ndu̍yɛ̍ vɛ̍lɛ̄ , chūāā lāāndūāā vi̍i̍ya̍a̍ wāā le̍ndi̍a̍a̍ , ā hɛ̍nāŋ le̍ nyɛ̄ o̍ nyɛ̄ tōsā le̍ mɛ̄ɛ̍ bālɔ̄ɔ̍ , ā fūlā pɛ̍ o̍ chīɛ̄īyo̍ ho̍ō , ā lūɛ̄ī o̍ chīɛ̄īyo̍ ho̍ō . I̍ wɔ̍u̍ bɛ̍ɛ̍ wɔ̍ūlē bɛ̄ndūle̍ŋ nde̍ , ndi̍ cho̍ bālɔ̄ɔ̄ ndā bālū ā wāŋndā o̍ sōndō wo̍ ni̍ . Ndu̍yɛ̍ , sōndōla̍ŋ wōūwo̍ o̍ sɔ̄ɔ̍ŋ cho̍ sɔ̍ɔ̍ŋ ndā le̍ wo̍ŋ ni᷄ŋ , mā sūāā sɔ̍ɔ̍ŋ ndā nɔ̍ bɛ̍ɛ̍ mā sōō ā mu̍ŋ o̍kɔ̄ɔ̄ le̍ wo̍ŋ  .
54005014	Le̍lāŋ ya̍ ya̍ , I̍ hɛ̍nāŋ mī chūāā lāāndūāā vīi̍yā ā chu̍ā pīāāndūāā , mā vēlū chūāūwa̍ , ndu̍yɛ̍ , mā nɔ̄ yu̍ŋgu̍la̍ŋ le̍ māndāā . Ko̍ŋ hi̍a̍ū nāŋɔ̄ɔ̄ . Tē ke̍ŋ i̍ yɔ̍nu̍ŋ pɛ̍ , ya̍a̍mɔ̍ɔ̍wa̍a̍ nāā ā sɔ̍lā fo̍ndāŋ mā sɛ̄ŋi̍ tɔ̍ɔ̍ wɔ̍ɔ̍ŋndo̍ ā nāā wānāā lāāla᷄ŋndā o̍kɔ̄ɔ̄ le̍  .
54005015	Kāni̍ fo̍ndōle̍ , wāŋ lāāndūāā vīi̍yā ā pūm , ā ma᷄l ni᷅ŋ bɛ̍ɛ̍ ku̍ndā wānāā lāāla᷄ŋndā mā tūāl Sēta̍nā , māsā nyi̍nāā wɔ̄ɔ̍ŋndā kɔ̄ɔ̄lī  .
54005016	Kɛ̍ ndu̍yɛ̍ , tē wānā la̍nɔ̍ lāāla᷄ŋndo̍ ō nɔ̄ pɛ̍ wa᷅ŋ lāāndūāā vīi̍yā o̍ yu̍ŋgu̍ ndɔ̄ɔ̍ chōo̍ , mɛ̄ɛ̍ wānā lāāla᷄ŋ ko̍ŋ ō māndā vi̍i̍ya̍a̍ wāā le̍nde̍ . Ō chu̍ā lɛ̄ ndā mbō yɔ̄ŋgu̍ ndā o̍ ku̍ndā wānāā lāāla᷄ŋndā lo̍ le̍ ndā māndā , mī wōlɔ̄ɔ̄ lūsu̍lɛ̍i̍ ko̍ŋ wā ku̍ndā wānāā lāāla᷄ŋndā chōo̍ le̍ . Tē he̍ī yɔ̄nu̍ŋ pɛ̍ , mɛ̄ɛ̍ ku̍ndā wānāā lāāla᷄ŋndā tīū bā mbō māndā wāŋ lāāndūāā vīi̍yā , ā nɔ̍ wānā māndāā kpo̍so̍ŋ te̍ wā  .
54005017	Lāŋgba̍ā kālla̍ ā cho̍ ku̍ndā wānāā lāāla᷄ŋndā lāchī , mā wā wāli̍ kɛ̍ndɔ̄ɔ̍ wā , ō bɛ̄ndā mā sɔ̄lā pāāwā cho̍ le̍ ndā wo̍ sālā tīɔ̍ɔ̍ŋ , tāāmā ā to̍sā wa̍llo̍ ō kālā kālā o̍ sūɛ̍i̍ Mɛ̄lɛ̄kɛ̍i̍ dīmīo̍o̍ ni᷄ŋ ā wāŋndā pɛ̄ɛ̄kōo̍ wā  .
54005018	Kāni̍ fu̍u̍le̍ , Yāu̍ Mɛ̄lɛ̄ka̍a̍ dīmi̍ āā , “ Tē ā nāŋgu̍ nāūwo̍ tɔ̄lɔ̄ɔ̄ nūmndo̍ nɛ̄īyo̍ pɛ̍ , ā yi̍ī ndu̍ sōndōo̍ māā yɔ̄ŋi̍ o̍ di̍o̍ tɔ̍lɔ̄ɔ̄ kōŋ ō ti᷄ŋ te̍ le̍ . ” Mbo̍ dīmī vɛ̄lɛ̄ āā , “ Wānā wa̍llo̍ nɔ̄ mbō sɔ̄lā pāāwā ndɔ̄ɔ̍ . ”
54005019	Ndu̍yɛ̍ , ā yɔ᷄ŋ bɛ̍ɛ̍ mī wāŋndo̍ chɔ᷄m īsɔ̄ɔ̍ ā lāŋu̍nɔ̄ kālāā o̍kɔ̄ɔ̄ māā yɔ̄ŋ wɔ̄ɔ̍ŋ wāā nu̍āā ndo̍ō o̍ to̍sā ni̍ , tē ō cho̍ yɛ̍ mī wānāā ŋīɔ̍ɔ̍ŋ kɛ̄lɛ̄ŋgāā ā yāā mā fūlā kɔ̄ɔ̄lī māā le̍nde̍ le̍ o̍ to̍sā le̍ , lā chu̍ā ndi̍ māā īsɔ̄ɔ̍ le̍  .
54005020	Lā sōli̍ wānāā to̍sā yɔ᷅ŋ wɔ̄ɔ̍ŋndo̍ wā kpe̍nde̍ke̍le̍ mī lā sīlā ndā . Ko̍ŋ to̍sā mī wāŋndā ā tūāā ā yɔ᷄ŋ sīōōŋnde̍  .
54005021	I̍ cho̍ sīlāā ho̍ō yɔ̄ŋgōo̍ Mɛ̄lɛ̄ka̍ o̍ hɔ̄l , ā Chi̍i̍sū Ki̍li̍tī , ā ki̍i̍la̍a̍ Mɛ̄lɛ̄ka̍a̍ . Ndā cho̍ se̍i̍yāā nīāā le̍ nyɛ̄ yā I̍ cho̍ ho̍ō nu̍m dīmūllo̍ wo̍ ni̍ . Chu̍ā si̍lālā yā I̍ si̍lā nu̍m la᷅ŋ ndāŋ . To̍sā sīm kɔ̄ɔ̄lī kɛ̄lɛ̄ŋgāā mā to̍sā la̍ka̍fā ā mɛ̄ɛ̍ ŋ̄ bīī wa᷅ŋndā yɛ̍ le̍  .
54005022	Ndu̍yɛ̍ , lā lɛ̍ɛ̍ŋ le̍ kēlēŋā wānā o̍ wānā chu̍ā mī lā pīɛ̍i̍ Mɛ̄lɛ̄ka̍ ndu̍ chōo̍ le̍ ndu̍ yɔ̄ŋndo̍ o̍ kpe̍ku̍ Mɛ̄lɛ̄ka̍a̍ ni᷄ŋ te̍ . Ndu̍yɛ̍ , bālā nūmndā wa᷅ o̍ yɔ̄ŋ wɔ̄ɔ̍ŋ o̍ yɔ̄ŋ wɔ̄ɔ̍ŋ wānā ni̍ŋ te̍ . Māndā nu᷅m pi̍lā , mī yōōmū nūmndo̍ wā ō dīāndāā  .
54005023	Mɛ̄ɛ̍ dēmbōo̍ ō nɛ̄ī nu̍m ndu̍yɛ̍ , lɔ̍ɔ̍ lɔ̍ɔ̍ ā chō nāā yɛ̍ , wa᷅ lɛ̄ ko̍ mɛ᷅ŋndāŋ su̍e̍e̍ ko̍lɔ̄ɔ̍ le̍ . Wā mu̍ɛ̍īya̍ŋ kōlɔ̄ɔ̍ nyɛ̄ pɔ̄mbɔ̄  .
54005024	Wāŋndā ā pūm , yɔ̄ŋndā wɔ̄ɔ̍ŋndā ndā tōsā lāŋ , mī lā chɔ̄mnu̍ŋ kpe̍nde̍ke̍le̍ mī wāŋndā sīnā , lɔ̍ɔ̍ pā bɛ̍ɛ̍ wānā o̍ wānā du̍a̍ū su̍ɛ̍i̍ ndɛ̄i̍ ŋ̄wāŋ lāchī . Ā pūm yɛ̍ , wānā ya̍lā yɔ᷅ŋndā ndālā wɔ̍ɔ̍ŋndāŋ sīnā le̍ , mɛ̄ɛ̍ mbō fūūlu̍u̍ ā ībōōndu̍  .
54005025	Le̍nde̍ ko̍ni̍ sɔ̄ɔ̍ŋ kɛ̍ndɛ̄ŋ wāŋndā tōsā wo̍ŋ , ŋ̄ chɔ̍mnu̍ŋ kpe̍nde̍ke̍le̍ mī wāŋndā sīnā ni̍ . Sɔ̄ɔ̍ŋ kɛ̍ndɛ̄ŋ ndā tōsā bɛ̍ɛ̍ wānā chi᷅ bɛ̍ɛ̍ mu̍ŋ kpe̍nde̍ke̍le̍ le̍ wo̍ŋ mu̍ŋ bɛ̍ɛ̍ ŋ̄ lo᷅ ni̍ŋ ŋ̍ vi̍āŋna᷄ŋ te̍  .
54006001	Wānāā lāāla᷄ŋndā kpo̍u̍ ā cho̍ o̍ chɛ̄le̍ŋ ni᷄ŋ wa᷅ŋndā o̍ bā bɛ̄ŋgu̍ wā , ā nɔ̄ mā chu̍ā māsāā ndāā kāŋ māā wānāā nɔ̍ mā sɔ̄lā bɛ̄ɛ̄le̍ŋ tāu̍ wā ndā chō ni̍ . O̍ ko̍ŋ , wānā o̍ wānā nɔ̍lā lɛ̍ mbō dīmi̍ dīōm wɔ̄ɔ̍ŋ ā Mɛ̄lɛ̄ka̍ o̍kɔ̄ɔ̄ , kɛ̄lɛ̄ŋgāā ā pɛ̄ɛ̄kū nāā ho̍ō o̍kɔ̄ɔ̄ le̍  .
54006002	Ndu̍yɛ̍ , wānāā cho̍ o̍ chɛ̄le̍ŋ ni᷄ŋ chāāŋāā ndāā wānāā lāāla᷄ŋndā o̍ bā bɛ̄ŋgu̍ wā , ā pu̍u̍lu᷄ŋ le̍ ko̍ŋ mā kɛ̄ɛ̍ le̍ ndā bɛ̄ɛ̄le̍ŋ kē le̍ . Le̍ chō ndā chō chāāŋāā ndāā wānāā lāāla᷄ŋndā wo̍ kpe̍e̍kpe̍i̍ bɛ̍ɛ̍ ndā nɔ̄ ni̍ mā tōsāl ndā wāli̍ kɛ̍ndɔ̄ɔ̍ . Kāni̍ fo̍ndōle̍ , tē ā tōsā wāli̍ kɛ̍ndɔ̄ɔ̍ le̍ ndā pɛ̍ , mɛ̄ɛ̍ chāāŋ ndā wānā lāāla᷄ŋndo̍ ō ndā kāālā wo̍ , o̍ ndu̍ lo̍ tɔ̄nɔ̄ ko̍ŋ chō kɔ̄la̍ŋ ni̍ . Ti̍mo̍tī , pɛ̍ɛ̍ku̍ wānāā nūmndā ndu̍yɛ̍ , mā dɛ̍ɛ̍ni̍a̍a̍ ndā kɔ̄lta̍ŋ le̍ mā chu̍ā sīlālāŋ nda᷅ŋ  .
54006003	Wānā o̍ wānā pɛ̍ɛ̍ku̍ pɛ̍ wa᷅ŋndā pɛ̄ɛ̄kū chēle̍ŋ te̍ŋge̍ŋ o̍ cho̍ nyɛ̍ pīlɛ̍ ā Māsānɔ̍ nāā Chi̍i̍sū Ki̍li̍tī pɛ̄ɛ̄kū ndɔ̄ɔ̍ le̍ wo̍ pɛ̍ , ndu̍yɛ̍ mbo̍ wā te̍ŋge̍ŋ ā pɛ̄ɛ̄kū nāā ho̍ō ā Mɛ̄lɛ̄ka̍ tīīnda᷄ŋndo̍ o̍kɔ̄ɔ̄ pɛ̍  ,
54006004	mɛ̄ɛ̍ wānā wāā le̍nde̍ yōŋgāā hi̍u̍ŋ ndu̍ pu᷅ŋ ni̍ , ndu̍yɛ̍ ō si̍nā nyɛ᷅ o̍ nyɛ̄ le̍ . Ndu̍yɛ̍ , sɔ̄ɔ̍ŋ wāā le̍nde̍ mu̍ŋ hu᷅ŋ ā pāŋa̍li̍āŋnda̍ŋ ni̍ , ā sɛ̄ɛ̄ŋgi̍āŋnda̍ŋ , ā yīōūwa᷅ŋnda̍ŋ , ā wōna᷅ŋndo̍  ,
54006005	ā dīōmndā hīŋa᷅ŋnda̍ŋ lɔ̍ɔ̍ lɔ̍ɔ̍ ni̍ . Wāŋndā ha̍ā bōlle̍ bīī mi̍ ī tāmbū ndā . Ā si̍nā to᷅nya̍ Mɛ̄lɛ̄ka̍a̍ le̍ . Ā chu̍ā māchūāā pɛ̄ɛ̄kōo̍ ho̍ō ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ māā sūɛ̍i̍ wānā sɔ̍lā sūl lēni᷄ŋ  .
54006006	O̍ nɛ̄īyo̍ ō pīlɔ̍ɔ̄ ni᷄ŋ , tē pɛ̄ɛ̄kōo̍ ho̍ō ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ o̍ to̍sā pɛ̍ mī wāŋndo̍ hīni̍ kɔ̄l ā nyɛ̄ o̍ nɔ̍ o̍ bā wo̍ pɛ̍ , ō nɔ̄lā mbō sīīŋgu̍u̍ ndu̍ wānā su̍lāā bɛ̄ndū  .
54006007	Kāni̍ fu̍u̍le̍ , vīōlɔ̄ɔ̄ ndā vīālū nāā chi̍e̍ēŋ nāŋ ndo̍ , ŋ̄ hi᷅ŋ ā nyɛ̄ o̍ nyɛ̄ o̍ bā le̍ . Ndu̍yɛ̍ vɛ̍lɛ̄ , tē ŋ̄ vī pɛ̍ , ŋ̄ che᷅ŋ ā nyɛ̄ o̍ nyɛ̄ o̍ bā chi̍e̍ēŋ nāŋ mī ŋ̄ kūɛ̄ ā ndu̍ le̍  .
54006008	Le̍lāŋ , tē ŋ̄ sɔ̄lā nyɛ̄ dīāā nāā ŋ̄ dīā wo̍ pɛ̍ , ndu̍yɛ̍ mī ŋ̄ sɔ̄lā nyɛ̄ chūɛ̄ɛ̄na᷄ŋndo̍ pɛ̍ , mɛ̄ɛ̍ ŋ̄ nɔ̄ mī ŋ̄ hīni̍ kɔ̄l  .
54006009	Wānāā nɔ᷅ ha̍ā yēēmɛ̍i̍ le̍ sūllo̍ wā , Tɔ̄ɔ̄nda᷄ŋnda̍ fāŋgā fa̍ŋgā lā hūŋ ndā chōo̍ , ndu̍yɛ̍ ā hāū o̍ yāŋɔ̄ɔ̄lā fāŋgā . Wāŋndā ha̍ā yēēmāŋ ŋ̄dīɔ̄mndo̍ŋ ŋ̍ hu᷅ŋ ā kpūndɔ̍ɔ̍ wo̍ŋ ŋ̄ lūɛ̄ī ndā ni᷄ŋ . Mɛ̄ɛ̍ yēēmāŋ ndāŋ mu᷅ŋ ŋ̄ na᷄ŋ ndā mānānāā o̍ kpūndɔ̍ɔ̍ ni᷄ŋ mi̍ ŋ̄ wā ndā tɛ̄ɛ̄mbūūwo̍  .
54006010	Kāni̍ fo̍ndōle̍ , o̍ kāālā ŋ̄ka̍ni̍o̍o̍ ni᷄ŋ sɔ̄ɔ̍ŋ wɔ̍ɔ̍ŋ fāŋgā fa̍ŋgāŋ wāŋndā tōsā wo̍ŋ ŋ̄ chāŋ tu̍m ni̍ . Ā pūm mɛ̄ɛ̍ yēēmɛ̍i̍ sɔ̍lāā nyɛ̄ sɔ̄lāā ī hīōū ndā o̍ kɔ̄l kɔ̄ɔ̄lī te̍i̍ , mā māl tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ . O̍ he̍ī ni᷄ŋ , mā lūēī ndā pi̍lā nyɛ̄ nɛ̄īyāā fāŋgā fa̍ŋgā  .
54006011	Kɛ̍ ndu̍yɛ̍ , nūm Ti̍mo̍tī , nu᷄m cho̍ ō yɔ̄ŋga᷄ŋ o̍ Mɛ̄lɛ̄ka̍ lo̍ wo̍ , kpɛ̍kpɛ̍la̍ ni̍ko̍ sɔ̍ɔ̍ŋ mu᷅ŋ kpo̍u̍ . Lāndu̍ŋ kɔ̍l le̍ wāā sa̍kpō Mɛ̄lɛ̄ka̍ o̍ hɔ̄l , ā wāā wānā lāāla᷄ŋ kɛ̍ndɛ̄ , ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ , ā kāālāā nɔ̄ɔ̍ , ā sīsi̍lāŋ o̍ tīīnda᷄ŋ Mɛ̄lɛ̄ka̍a̍ ni᷄ŋ yi̍ , ā wāā wānā nɔ̍ i̍sɔ̍ɔ̍ ā wānā le̍ wo̍  .
54006012	O̍ ko̍ŋ kɔ̍ɔ̍lī , ki̍ndi̍ ā lābɛ̄ɛ̄la̍ kpe̍e̍kpe̍i̍ mā wā wānā dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ sākpō , ndu̍yɛ̍ mā sɔ̍lā yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ . Kāni̍ fu̍u̍le̍ , le̍ yōōmū kpe̍e̍kpe̍i̍yo̍ ho̍ō Mɛ̄lɛ̄ka̍ vēēlu̍ nu̍m ā bōōndi̍i̍ ŋ̄ chɔ̄ɔ̄mu̍u̍ wānāā fāŋgā fa̍ŋgā o̍ hɔ̄l kpe̍nde̍ke̍le̍ māā ā ti̍i̍ndāŋ Mɛ̍lɛ̄kā ve̍ ni̍  .
54006013	Le̍lāŋ , sīlālā yā I̍ cho̍ la᷅ŋ nu̍m kīo̍o̍ lāŋ , Mɛ̄lɛ̄ka̍ o̍ to̍sā mī nyɛ̄ o̍ nyɛ̄ fe̍e̍ o̍ wā yōōmū wo̍ ni̍ , ā Chi̍i̍sū Ki̍li̍tī o̍ chɔ̍m tōnyāā kpe̍nde̍ke̍le̍ Pɔ̍ŋti̍ɔ̍ɔ̍ Pāi̍lē o̍ hɔ̄l lo̍ , ō wā māā lēse̍ī pɛ̍ , ndā cho̍ se̍īya̍ ā lāŋ o̍kɔ̄ɔ̄ ni̍  .
54006014	Mī di̍mu̍l nu̍m , chu̍ā si̍lāla̍ŋ nda᷅ŋ nyɛ̄ kɛ̄ndɛ̄ sānāā . To̍sā īsɔ̄ɔ̍ o̍ īsɔ̄ɔ̍ mī wānā chɔ̍m sɔ̄ŋ nu̍m ā sīlālāŋ nda᷅ŋ o̍kɔ̄ɔ̄ le̍ , ha̍a̍a̍ mbō lo̍ o̍ ko̍ŋ le̍nde̍ mī pāāle̍ Māsānɔ̍ nāā Chi̍i̍sū Ki̍li̍tī cho̍ hūnɔ̄ɔ̄ le̍ŋ lē fūūlu̍u̍  .
54006015	Ndu̍yɛ̍ , Mɛ̄lɛ̄ka̍ nāā ŋ̄ nɔ̄ ho̍ō mī ŋ̄ līsā wo̍ , o̍ cho̍ ho̍ō chi̍e̍ēŋndo̍ bōlle̍ŋ ndu̍ pīlɛ̍ kpe̍ wo̍ , ndu̍yɛ̍ mbo̍ hīāū māsāā kpo̍u̍ , mbo̍ hīāū wānāā bɛ̄ndūāā kpo̍u̍ kpāāyā wo̍ , tē te̍le̍ŋ ndɔ̍ o̍ hɛ̍nāŋ ndo̍ ō fūūlu̍u̍ pɛ̍ , ō tōsā Chi̍i̍sū Ki̍li̍tī hi᷅ŋ  .
54006016	Ndu̍ Mɛ̍lɛ̄kā ndu̍ pīlɛ̍ kpe̍ vi᷅ le̍ ni̍ . Pa̍ŋgēle̍ o̍ cho̍ lēni᷄ŋ ndo̍ wānā nɔ̍lā mā sɔ̍ɔ̍ŋgu̍u̍ ndu̍ īkɛ̄i̍ le̍ ā dīōndɔ̄ɔ̍ . Wānā o̍ wānā chi̍ wɔ̍ bɛ̍ɛ̍ Mɛ̍lɛ̄kā le̍ . Ndu̍yɛ̍ wānā nɔ̍lā mbō chē ndu̍ le̍ . Bɛ̄ɛ̄le̍ŋ lē wā ndu̍ lē kēna᷄ŋ , ndu̍yɛ̍ , mbō nɔ̄ kpāāyāā le̍ fɛ̍ɛ̍ŋ ā fɛ̍ɛ̍ŋ . I̍ yɔ̄nu̍ŋ le̍nde̍ fɔ̍  .
54006017	Ndu̍yɛ̍ , si̍lā wānāā sūlāā ā chu̍ā ndā pi̍lā māā , ā chō ā bɛ̄ndū mā hīāū ā chāāŋnda̍ le̍ . Di̍mu̍l ndā ā du̍a̍ū tīīnda᷄ŋndo̍ o̍ sūltā ndālāŋ ni᷄ŋ te̍ . Kāni̍ fu̍u̍le̍ , nyɛ̄ sɔ̄lāā ō cho̍ nyɛ᷅ wānā dɔ̍ū tīīnda᷄ŋ le̍ni̍ŋ te̍ . Mɛ̄lɛ̄ka̍ ndu̍ pīlɛ̍ kpe̍ ndā dɔ̄u̍ ti̍i̍nda᷄ŋndo̍ o̍ ndu̍ ni̍ŋ ni̍ . Mɛ̄lɛ̄ka̍ chō wānā īkɛ̄ndɛ̄ nāa̍ na̍a̍ chūā . Nyɛ̄ o̍ nyɛ̍ cho̍ nyɛ̄ kɛ̄ndɛ̄ , kīo̍o̍ o̍ ke᷅ nāā mu̍ŋ ta̍u̍ ta̍u̍ ni̍ , le̍ mī ŋ̄ na᷄ŋ kɔ̄l  .
54006018	Di̍mu̍l wānāā sūlāā ā tōsāl wa᷅ŋndā tōnyāā . Ā wā wānāā nɔ̍ kɛ̄ndɛ̄i̍ ta̍u̍ ta̍u̍ wā . Ā wā wānāā sāndu̍ lābā . Ndu̍yɛ̍ , ā wā ā chɛ̍lāā le̍ chāāŋāā ndāā mālāā ā nyɛ̄m ndā nɔ̄ wo̍ŋ  .
54006019	Tē ā tōsā le̍nde̍ pɛ̍ , mɛ̄ɛ̍ sūllo̍ ō ndā sīm ni̍ŋ le̍cho̍o̍ si̍ɔ̍dīi̍ yo̍ , ndu̍ ndā chō ko̍ŋ māndāā ni̍ , o̍ ko̍ŋ , ā nɔ̄lā mā sɔ̄lā yōōmu̍ cho̍ yōōmū kpe̍e̍kpe̍i̍yo̍ wo̍  .
54006020	Nyɛ̄ Mɛ̄lɛ̄ka̍ ō yɔ̄ŋgu̍ nu̍m le̍ tōsāā wo̍ Ti̍mo̍tī , to̍sā ndu̍ nyɛ̄ kɛ̄ndɛ̄ kɛ̄ndɛ̍ī . Wo̍ū sōndō nūm o̍ dīɔ̄mndo̍ŋ ni᷄ŋ dīōmnda̍ŋ hīŋa᷅ŋndo̍ o̍ sɔ̄ɔ̍ŋ fo̍ndo᷄ŋ chōo̍ le̍ . Wāŋndā ndā vēēlu̍ ko̍ŋ āā dɛ̍nɛ̍ si̍nāā , kɛ̍ ko̍ŋ cho̍ dɛ̍nɛ̍ si̍nāā kpo̍so̍ŋ te̍  .
54006021	Mi̍ wāŋndā ā pūm ā dīmī o̍ sōndō ndā ni̍ŋ māā ā sīnā dɛ̍nɛ̍ . O̍ he̍ī ni᷄ŋ mā māl nɛ̄īyo̍ ā Mɛ̄lɛ̄ka̍ tīīnda᷄ŋndo̍ o̍kɔ̄ɔ̄ . Mbɔ̄ Mɛ̄lɛ̄ka̍ yīyāŋ nyā chōo̍ fɔ̍  .
55001001	Yā Pɔ̍ɔ̍ cho̍ ho̍ō māā wānā Chi̍i̍sū Ki̍li̍tī ve᷅m hɔ̄ltē ndɔ̄ o̍ hɛ̄na᷄ŋ Mɛ̄lɛ̄ka̍a̍ ni᷄ŋ ndo̍ , yā cho̍ yāu̍wo̍ ho̍ō pōōnyīāā ni̍ . Ō vēm yā le̍ mī chɔ̍m wāŋndā ā būŋgɛ̄ī Mɛ̄lɛ̄ka̍ chūe̍l ndā , le̍ mbō ke̍ ndā yōōmū kpe̍e̍kpe̍i̍yo̍ ve̍ . Ndu̍ yɔ̍nūŋ ni̍ māā yōōmū ndā sɔ̄lā sānāā o̍ wāā o̍ dīōm pīlɔ̍ɔ̍ ni᷄ŋ ā Chi̍i̍sū Ki̍li̍tī wo̍  .
55001002	I̍ cho̍ ndu̍ pōōnyīāā nāā nūm Ti̍mo̍tī chu̍ā , nūm yā I̍ kāālā ho̍ō māā po̍ nī wo̍ . I̍ cho̍ Mɛ̄lɛ̄ka̍ fi̍nyā nāā pīɛ̄īyo̍ ā Māsānɔ̍ nāā Chi̍i̍sū Ki̍li̍ti̍ , māā ā yīyāŋ nu̍m chōo̍ mā tūīīnu̍ŋ nu̍m īnyīɛ̍ɛ̍ , ndu̍yɛ̍ , mā ke̍ nu̍m kɔ̄l nyūlōo̍ fɔ̍  .
55001003	Mɛ̄lɛ̄ka̍ yā I̍ cho̍ sāāŋgīāllo̍ ā kɔ̄l dīāndāā kpo̍u̍ , mɛ̄ɛ̍ fi̍nyāā nīāā māmāā ā wā ndu̍ sāāŋgīāllo̍ yɛ̍ wo̍ , I̍ me̍l ndu̍ bāli̍ka̍ tāu̍ . Le̍ pāāle̍ŋ ā nyūmndāŋ , tē I̍ wā Mɛ̄lɛ̄ka̍ pīɛ̄īyo̍ le̍ nūm pɛ̍ , ba̍li̍kāā yā I̍ me᷅l ndu̍ le̍ nūm ni̍  .
55001004	Ndu̍yɛ̍ , I̍ lo̍o̍nūŋ ā te̍le̍ŋ nāā ŋ̄ wā chōŋga᷅ŋndo̍ nāā nūm ndo̍ , mɛ̄ɛ̍ ŋ̄ cha᷄ŋ yɛ̍ . Ndu̍yɛ̍ , yēēmɛ̍i̍ chō yā tāu̍ le̍ mī che᷅ nu̍m . He̍ī tōsā mī I̍ nāŋ kɔ̄l tāu̍  .
55001005	Ndu̍yɛ̍ , I̍ lo̍o̍nūŋ ā mɛ̄ɛ̍ ŋ̄ dɔ̄ū tīīnda᷄ŋ nu̍mndo̍ o̍ Mɛ̄lɛ̄ka̍ ni᷄ŋ nyɛ̍ kɛ̄ndɛ̄ kpe̍e̍kpe̍i̍ yɛ̍ . Lɔ̍ɔ̍sī māmā nu̍m , ndu̍ fɛ̍lɛ̍ŋ ndu̍ o̍o̍ nɔ̍ tīīnda᷄ŋ wāā le̍ndo̍o̍ o̍ Mɛ̄lɛ̄ka̍ ni᷄ŋ . Yu̍ni̍sī kālā nu̍m bɛ̍ɛ̍ le̍nde̍ ko̍ni̍ . Ndu̍yɛ̍ , I̍ si̍nā māā nūm bɛ̍ɛ̍ tīīnda᷄ŋ wāā le̍ndo̍o̍ ko̍ni̍ ŋ̄ nɔ̄ ni̍  .
55001006	Le̍ sābōo̍ ho̍ō I̍ cho̍ nu̍m yīyāla᷄ŋndo̍ māā nyɛ̄ Mɛ̄lɛ̄ka̍ ke̍ nu̍m bōōndi̍i̍ yā I̍ hāndu̍ nu̍m bālāŋ chōo̍ ve̍ , to̍sā wa̍llo̍ ā ndu̍ nyɛ̍ kɛ̄ndɛ̄ kpe̍e̍kpe̍i̍  .
55001007	Kāni̍ fu̍u̍le̍ Nyi̍nā Mɛ̄lɛ̄ka̍a̍ ō Mɛ̍lɛ̄kā tōsā mbo̍ tūāl nāā kɔ̄ɔ̄lī wo̍ ō cho̍ Nyi̍nā to̍sā mī ŋ̄ nɔ̄ īsīōōŋ te̍ o̍ cho̍ le̍ . Kpāāyāā Nyi̍nā Mɛ̄lɛ̄ka̍a̍ ō kē nāā tāu̍ ni̍ . Ndu̍yɛ̍ , ō tōsā mī ŋ̄ nɔ̄ kāālāā le̍ wāŋndā chīe̍e̍ya̍ . Ō tōsā vɛ̍lɛ̄ mī ŋ̄ māndā nāā pi̍lā nyɛ̄ kɛ̄ndɛ̄ kɛ̍ndɛ̄  .
55001008	Le̍lāŋ , si̍ɔ̍mbu̍lā wa᷅ nu̍m le̍ wāŋndā īsɔ̄ɔ̍ di̍mūl ā ndu̍ Māsānɔ̄ɔ̍ Mɛ̄lɛ̄ka̍ o̍kɔ̄ɔ̄ le̍ . Ndu̍yɛ̍ , si̍ɔ̍mbu̍lā wa᷅ nu̍m wāŋndā o̍ hɔ̄l , le̍ yā cho̍ ho̍ō o̍ chīɛ̄ī mānyūmndo̍ ni᷄ŋ le̍ ndu̍ Māsānɔ̄ɔ̍ wo̍ le̍ . Ndu̍yɛ̍ , nūm bɛ̍ɛ̍ wā o̍ bɛ̍ɛ̍ndīāŋ , le̍ mā sɔ̍lā nyɛ̄ pālāā le̍nde̍ le̍ Yōōŋgū Kɛ̄ndɛ̍ Mɛ̄lɛ̄ka̍a̍ . Mɛ̄lɛ̄ka̍ chō nu̍m kpāāyāā kē le̍ mā bi̍u̍ŋ  .
55001009	Ndu̍ pi̍ŋi̍ nāā , mbo̍ vēēlū nāā le̍ mī ŋ̄ wā wānāā cho̍ ā yɔ̄ŋga᷄ŋ o̍ ndu̍ lo̍ wā ni̍ . Ndu̍yɛ̍ , ō cho̍ le̍ wāli̍ nāā kɛ̍ndɛ̄ le̍ Mɛ̄lɛ̄ka̍ tōsā ke̍ŋ te̍ . Ō tōsā mātōsāā ndi̍ , kāni̍ fu̍u̍le̍ , le̍nde̍ o̍ kɛ̍ɛ̍si̍a̍a̍ ni̍ . Ndu̍yɛ̍ , ō tōsā ndi̍ le̍ kɛ̄ndɛ̄i̍ o̍ to̍sāl nāā ve̍ . Mɛ̄lɛ̄ka̍ ndu̍ o̍o̍ to̍o̍si̍āā wɔ̍ chi̍e̍ēŋndo̍ le̍ mbo̍ tōsāl nāā kɛ̄ndɛ̄i̍ ndūɛ̍i̍ mbo̍ kē nāā Chi̍i̍sū Ki̍li̍tī  .
55001010	Ndu̍yɛ̍ , kɛ̄ndɛ̄i̍ Mɛ̄lɛ̄ka̍ tōsāl nāā he̍ī ye̍ , ī chɔ̄mnu̍ŋ ni᷅ŋ nāā sānāā o̍ hūnɔ̄ɔ̄ wānā nāā pīŋīa̍a̍ Chi̍i̍sū Ki̍li̍tī hi᷅ŋ mbo̍ hu᷄ŋ po̍o̍ndā kpāāyā pīɔ̍mndo̍ ndu̍ o̍o̍ nɔ̍ ŋ̄wāŋndā chīe̍e̍ cho̍o̍ wo̍ . O̍ ko̍ŋ kɔ̍ɔ̍lī , mbo̍ chūū nāā yōōmū wānā nɔ᷅ ā vi᷅ lɛ̍ le̍ wo̍  .
55001011	Mɛ̄lɛ̄ka̍ hɛ̄li̍ māhɛ̄līāā yā Pɔ̍ɔ̄ le̍ wāā wānā Chi̍i̍sū ve᷅m māā hɔ̄ltē ndɔ̄ le̍ mī di̍mu̍l wāŋndā yōōŋgū ndɔ̄ kɛ̍ndɔ̄ɔ̍ ndu̍yɛ̍ , mī I̍ lo̍ o̍ ko̍ŋ mī I̍ pɛ̍ɛ̍ku̍ ndā ndu̍  .
55001012	Mɛ̄ɛ̍ le̍ sābōo̍ ho̍ō yā I̍ cho̍ mɔ̍nɛ̍i̍ he̍ī bīyɔ̄ɔ̍ ni̍ . Kɛ̍ ndu̍yɛ̍ , kɔ̄l tāmbɛ̍i̍ bɛ̍ɛ̍ cho̍ yā le̍ , kāni̍ fu̍u̍le̍ , I̍ si̍nā wa᷅nā su̍u̍ yā I̍ dɔ̍ū tīīnda᷄ŋ nūu̍ o̍ ndu̍ ni̍ŋ ndo̍ . Ndu̍yɛ̍ , I̍ si̍nā wa̍la̍ŋ māā yōōŋgū ndɔ̄ kɛ̍ndɛ̄ o̍ yɔ̍ŋgu̍ yā le̍ kɔ̄la̍ŋ wāŋndā dīmūllo̍ wo̍ , ndu̍ pi̍lā nɔ̍ kpāāyāā mbō lo̍ ndu̍ māndā hāāā , mbō lo̍ o̍ ko̍ŋ mī pāāle̍ mɛ̍ɛ̍lāāle̍ŋ lē fūūlu̍u̍  .
55001013	Dīōmndā tōnyālā yā I̍ pɛ̍ɛ̍ku̍ nu̍m ndāŋ bi̍i̍ lāŋ nyɛ̄ kɛ̄ndɛ̄ kpi̍ŋ . Lāŋ lā cho̍ tāāmāsi̍ ŋ̄ nɔ̄ mā tōl kɔ̄ɔ̄lī wo̍ ni̍ . Hi̍o̍u̍ lāchi̍ ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ ā kāālāā nɔ̄ɔ̍ , ō nāā ŋ̄ sɔ̄lā o̍ wāā o̍ dīōm pīlɔ̍ɔ̍ ni᷄ŋ ā Chi̍i̍sū Ki̍li̍tī wo̍  .
55001014	Nyɛ̄m kɛ̄ndɛ̄ŋ Mɛ̄lɛ̄ka̍ ke̍ nu̍m le̍ māndāā wo̍ŋ , māndā mu̍ŋ nyɛ̄ kɛ̄ndɛ̍ī ā kpāāyā Nyi̍nā Kāsīo̍o̍ ō kē nu̍m ndo̍ . Ndu̍ yɔ̍nūŋ ni̍ māā Nyi̍nā Mɛ̄lɛ̄ka̍ cho̍ nāā kɔ̄ɔ̄lī wo̍  .
55001015	Nūm pi̍lā ā sīnā māā , wānā o̍ wānā cho̍ o̍ būŋgɛ̄ī E̍e̍sīāve̍ ni᷄ŋ mā māl lā . Fi̍kɛ̍lɔ̍ɔ̍sī ni̍ , ā Hɛ̄mɔ̄chi̍nɛ̍sī , ndā bɛ̍ɛ̍ mā māl lā  .
55001016	Ndu̍yɛ̍ , I̍ cho̍ Māsānɔ̄ɔ̍ Mɛ̄lɛ̄ka̍ pīɛ̄īyo̍ māā ō tūīīnu̍ŋ yu̍ŋgu̍ Ōnɛ̄sīfɔ̍lūɔ̄ɔ̄ wo̍ īnyīɛ̍ɛ̍ fɔ̍ . Kāni̍ fu̍u̍le̍ , ō dɛ̄ɛ̄ni̍a̍a̍ yā kɔ̄llo̍ ni᷄ŋ le̍ te̍le̍ŋndā fāŋgā . Si̍ɔ̍mbu̍lā bi̍i̍ ndu̍ wāŋndā o̍ hɔ̄l le̍ chīɛ̄ɛ̄li̍āŋndo̍ ā yā le̍ mɛ̄ɛ̍ yā wā o̍ chīɛ̄ī mānyūmndo̍ ni᷄ŋ yɛ̍ le̍  .
55001017	Mɛ̄ɛ̍ o̍ fu̍u̍lu̍u̍ dɔ̍ɔ̍ Lu̍o̍m chi̍e̍e̍ , mbo̍ kāndū bɛ̍ɛ̍ yā nūūvīāā . Ō lo̍ yā nūūvīāā mɛ̄ɛ̍ mbo̍ sāālu᷄ŋ yā  .
55001018	I̍ cho̍ Māsānɔ̄ɔ̍ Mɛ̄lɛ̄ka̍ pīɛ̄īyo̍ māā ō tūīīnu̍ŋ ndu̍ īnyīɛ̍ɛ̍ o̍ pāāle̍ mɛ̍ɛ̍lāāle̍ŋ chōo̍ fɔ̍ . Nūm pi̍lā bɛ̍ɛ̍ ā sīnā wa̍la̍ŋ ā mɛ̄ɛ̍ kpɛ̍ o̍ mālā yā bōōndi̍i̍ yā I̍ wā Ɛ̍fi̍sīā chi̍e̍e̍ ve̍ yɛ̍  .
55002001	Le̍lāŋ po̍ nūu̍ , kɛ̄ndɛ̄i̍ Mɛ̄lɛ̄ka̍ tōsāl nu̍m le̍ chō ŋ̄ chō dīōm pīlɛ̍ ā Chi̍i̍sū Ki̍li̍tī wo̍ , kɛ̄ndɛ̄ī ke̍ŋ ī ke̍ nu̍m kpāāyāā fɔ̍  .
55002002	Pɛ̄ɛ̄kūlā ŋ̄ tūēī yā dīōm mi̍ I̍ pɛ̍ɛ̍kū wāŋndā lāŋ fāŋgāa̍ o̍ hɔ̄l lāŋ , pɛ̍ɛ̍ku̍ pu̍a̍a̍ , ā wānā nɔ̍lā mā ti̍i̍ndāŋ ndā , ā nɔ̍lā mā kɔ̍ pɛ̍ɛ̍kū chāāŋāā ndāā wā  .
55002003	Nūm bɛ̍ɛ̍ wā o̍ bɛ̍ɛ̍ndīāŋ le̍ mā sɔ̍lā nyɛ̄ pālāā māā so̍vɛ̄i̍nɔ̍ le̍ Chi̍i̍sū Ki̍li̍tī  .
55002004	Wānā o̍ wānā cho̍ so̍vɛ̄i̍nɔ̍ , ō wo̍ū bā o̍ sɔ̄ɔ̍ŋ wānāā cho̍ ā so̍vɛ̄i̍ le̍ wā ni᷄ŋ te̍ . Kāni̍ fu̍u̍le̍ , yēēmɛ̍i̍ ndūɛ̍i̍ cho̍ ni̍ , māā mbō tōsā nyɛ̄ wānā cho̍ ndu̍ bōlle̍ŋ ndo̍ ō hɛ̄nāŋ ndo̍  .
55002005	Le̍nde̍ ko̍ni̍ , wānā ku̍ā ho̍ō nyāānɔ᷄ŋ lābɛ̄ɛ̄la̍a̍ ndā chāāŋāā ndūāā wo̍ , mɛ̄ɛ̍ mbō chu̍ā sāwā o̍ sāwā cho̍ ā kīlta̍ lāŋ o̍kɔ̄ɔ̄ . Tē ō chu̍e̍ lāŋ te̍ , ō sɔ̍lā fāndā ndā kē wānāā sɔ̍lā chāndɔ̄ɔ̄la̍ŋ ndā wo̍ le̍  .
55002006	Ō fūlā o̍ ko̍ŋ kɔ̍ɔ̍lī , wānā wāli̍ īchīɔ̍ɔ̍ o̍ to̍sā wa̍llo̍ ō kālā kālā wo̍ , ō nɔ̄ mbō wā wānā tāso̍o̍ le̍ tɔ̄lɔ̄ɔ̄ kōŋ dīo̍o̍  .
55002007	Le̍lāŋ , yi̍yāŋ ā sɔ̄ɔ̍ŋ yā I̍ cho̍ mu᷅ŋ nu̍m dīmūllo̍ wo̍ŋ o̍kɔ̄ɔ̄ . Tē ā wā yīya᷄ŋndo̍ ā mu̍ŋ o̍kɔ̄ɔ̄ pɛ̍ , Māsānɔ̄ɔ̍ Mɛ̄lɛ̄ka̍ nɔ̄lā mbō tōsā mā si̍nā mu̍ŋ pɛ̄ŋgu̍ kpo̍u̍  .
55002008	Chi̍i̍sū Ki̍li̍tī ō Mɛ̄lɛ̄ka̍ sōli̍ o̍ pīɔ̍mndo̍ ni᷄ŋ , mbo̍ mīŋgī ndu̍ yōōmū wo̍ , Chi̍i̍su̍ fu̍lā ho̍ō o̍ pūlāle̍ māsāā Dēēve̍le̍ŋ chōo̍ wo̍ , mɛ̄ɛ̍ Yōōŋgū Kɛ̄ndɛ̍ Mɛ̄lɛ̄ka̍ yā I̍ di̍mūl wa᷅ŋndā wo̍ ō dīmi̍ yɛ̍ , wā yi̍ya᷄ŋndo̍ ā ndu̍ o̍kɔ̄ɔ̄ te̍le̍ŋ o̍ te̍le̍ŋ  .
55002009	Le̍ Yōōŋgū Kɛ̄ndɛ̍ Mɛ̄lɛ̄ka̍ yā I̍ cho̍ ho̍ō wāŋndā dīmūllo̍ wo̍ , yā I̍ cho̍ mɔ̍nɛ̍i̍ bīyɔ̄ɔ̍ ni̍ . Le̍ ndu̍ ko̍ni̍ ndā dɔ̄ū yā dɔ̄wɔ̄ɔ̍ ho̍ō o̍ yɔ̄lɔ᷄ŋ ni̍ , mɛ̄ɛ̍ wānā tɛ̍ɛ̍mbūū sa᷅wa̍ lēlɛ̄ŋ . Kɛ̍ ndu̍yɛ̍ , I̍ cho̍ bɛ̍ɛ̍ o̍ yɔ̄lɔ᷄ŋ ni̍ , kɛ̍ dīo̍m Mɛ̄lɛ̄ka̍a̍ ndu̍ ndu̍ cho̍ o̍ hāū ni᷄ŋ te̍  .
55002010	Le̍lāŋ , nyɛ̄ o̍ nyɛ̍ cho̍ yɔ̄nɔ᷄ŋndo̍ nāā yā chu̍ā , I̍ cho̍ hīōūwɔ̄ɔ̍ lāchī ā mu̍ŋ bīūwɔ᷄ŋndo̍ , kāni̍ fu̍u̍le̍ , le̍ wānāā Mɛ̄lɛ̄ka̍ hɛ̄li̍ wā . I̍ hɛ̍nāŋ ndā bɛ̍ɛ̍ mā sɔ̄lā pīōŋɔ̄ɔ̄ wāŋndo̍ sɔ̄lā o̍ Chi̍i̍sū Ki̍li̍ti̍ tīīnda᷄ŋndo̍ ni᷄ŋ ndo̍ , mā sɔ̄lā ndu̍ lātūlu̍ ā yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍  .
55002011	Dīōmndā di̍mi̍ŋ la᷅ŋ ndāŋ lā chō tōnyā āā ,  “ Tē ō wā pɛ̍ māā nāā Ki̍li̍tī wāā ŋ̍ vi᷅ ni̍ , mɛ̄ɛ̍ ŋ̄ chō vɛ̄lɛ̄ wā lātūlu̍ nāā ndāā  .
55002012	Tē ŋ̄ bi̍u̍ŋ nyɛ᷅ pālāā pɛ̍ , mɛ̄ɛ̍ ŋ̄ chō hūnɔ̄ɔ̄ wā māsāā o̍ māsāle̍ ndɔ̄le̍ŋ ni᷄ŋ na̍a̍ na̍a̍ nda̍ā . Kɛ̍ , tē ŋ̄ kɛ̄ɛ̍ ndu̍ pɛ̍ , ndu̍ bɛ̍ɛ̍ kīɔ̍ɔ̍ o̍ kɛ̍ɛ̄ nāā ni̍  .
55002013	Ā yɔ᷄ŋ bɛ̍ɛ̍ mī na̍a̍ na̍a̍ ŋ̄ fāŋāŋ o̍ mɛ̄ī nāā chōo̍ , ndu̍ ndu̍ lōo̍ o̍ lo᷅ o̍ mɛ̄ī ndɔ̄ɔ̍ chōo̍ ni̍ . Kāni̍ fo̍ndōle̍ , ndu̍ nɔ̍lā mbō tɛ̄ɛ̄mbu̍u̍ bu̍ŋgɛ̄ī o̍ chu̍ā le̍ tōsāā ve̍ le̍ . ”
55002014	Hi̍o̍u̍ lāchi̍ ā wānāā nūmndā yīyāla᷄ŋndo̍ ā sūɛ̍i̍ he̍ī o̍kɔ̄ɔ̄ . Si̍lā ndā Mɛ̄lɛ̄ka̍ o̍ hɔ̄l māā ā wo̍ū lābā o̍ dīōmnda̍ŋ hīŋa᷅ŋndo̍ ni᷄ŋ o̍ sɔ̄ɔ̍ŋ chōo̍ le̍ . Tɔ̄nɔ̄ bɛ̍ɛ̍ cho̍ o̍ dīōmnda̍ŋ hīŋa᷅ŋ kōŋ ni᷄ŋ te̍ . Wānāā ya᷅ŋ ndāŋ nīlāŋ ndā , tɛ̄ɛ̄mbūūwo̍ ko̍ni̍ lā tɛ̍ɛ̍mbūū ndā ni̍  .
55002015	Ki̍ndi̍ kpo᷅ke̍ mā to̍sā wāli̍ nu̍mndo̍ ō kɛ̄ndɛ̄ kɛ̍ndɛ̄ le̍ mī Mɛ̄lɛ̄ka̍ chu̍ā nu̍m māā wānā wāli̍ kɛ̍ndɛ̄ . Ko̍ŋ cho̍ ni̍ , wānā wa̍llo̍ ō si̍ɔ̍mbu̍lā bi̍ī ā wāli̍ ndɔ̄ɔ̍ le̍ wo̍ . Wā wa᷅nā wa̍llo̍ o̍ to̍sā wāli̍ ndɔ̄ɔ̍ nyɛ̄ kɛ̄ndɛ̄ sākpō o̍ dīōm tōnyāā hīvīo̍o̍ ni᷄ŋ wa᷅ŋndā o̍ lānī wo̍  .
55002016	Wo̍ū sōndō o̍ dīɔ̄mndo̍ŋ ni᷄ŋ dīōmnda̍ŋ hīŋa᷅ŋndo̍ o̍ sɔ̄ɔ̍ŋ fo̍ndo᷄ŋ chōo̍ le̍ . Dīōmndā lāŋ hīŋa᷅ŋndo̍ lā tōsā māto̍sāā mī wāŋndā chɔ̄ɔ̄lu̍ fāŋa᷄ŋ Mɛ̍lɛ̄kā īkɛ̄i̍ , mā kūɛ̄nu᷄ŋ la̍nda̍ŋ ā ndu̍  .
55002017	Pɛ̄ɛ̄kūlā wāā le̍nde̍ lāŋ , lā chō māchūāā mɛ̄ɛ̍ pāū ko̍lo̍ŋndo̍ ō wā nu̍āā yɛ̍ , kɔ̄la̍ŋ ko̍ni̍ o̍ ku̍ā ā dīōnɔ᷄ŋndo̍ ni̍ , ō si̍ŋgū kpo̍so̍ŋ te̍ . Hāmēna̍yɛ̍sī ni̍ ndā Fīli̍tɔ̍ɔ̍sī , wānāā cho̍ wāŋndā pɛ̄ɛ̄kūlā lāŋ ndā ā ti᷄ŋ ā cho̍ kāŋ ni̍  .
55002018	Pūāā ŋi̍ɔ̍ɔ̍ŋnda̍ ha̍ā bīī mā fāŋa᷄ŋ o̍ nɛ̄i̍ tōnyāā chōo̍ , mā wā tīīnda᷄ŋ wānāā pūm ā nɔ̄ o̍ Mɛ̄lɛ̄ka̍ ni᷄ŋ ndo̍ lāāsīāā ā dīōmndā lāŋ . Ndā di̍mi̍ ni̍ māā , nyɛ̍ di̍mi̍ŋ ā wāŋndā mīīŋgōo̍ yōōmū o̍kɔ̄ɔ̄ wo̍ , māā ō chūū ni᷅ŋ yɔ̄nɔ᷄ŋ  .
55002019	Kɛ̍ ndu̍yɛ̍ , chīyīī kālā kālɛ̄ī Mɛ̄lɛ̄ka̍ kīla̍ le̍ tāŋgūl ndɔ̄ɔ̍ ve̍ , ī chō wɔ̄ īsīsi̍ yi̍ . Dīōmndā cho̍ lā dūāūwāā o̍ chīīye̍ he̍ī lāŋ , lā cho̍ la᷅ŋ ni̍ āā , “ Māsānɔ̄ɔ̍ Mɛ̄lɛ̄ka̍ sīnā wānāā cho̍ wānāā ndūāā wā . ” Ō chō vɛ̄lɛ̄ ō dūāūwāā lēchōo̍ āā , “ Wānā o̍ wānā di̍mi̍ pɛ̍ māā wānā Māsānɔ̄ɔ̍ Mɛ̄lɛ̄ka̍a̍ wo̍ ŋ̄ chō ni̍ , mɛ̄ɛ̍ māl ni̍ko̍ yɔ᷅ŋ wɔ̄ɔ̍ŋndo̍ tōsāā . ”
55002020	O̍ chīɛ̄ī bɛ̄ndōo̍ ni᷄ŋ nyɛ̄m lāāndo᷄ŋ ŋ̄ chō lēni᷄ŋ su̍u̍la̍ŋ yɛ̍ yɛ̍ . Ŋ̄ pūm chō ŋ̄ tōōsīāā ā ko̍o̍līi̍yo̍ŋ , ŋ̄ pūm yɛ̍ ā ka̍ni̍ŋ hu̍mbo᷄ŋ , ŋ̄ pūm ā yɔ̄mndo̍ , ŋ̄ pūm yɛ̍ ā pūūlōo̍ . Nyɛ̄m lāāndūŋ mu᷅ŋ ŋ̄ pūm ŋ̄ chō le̍ dɛ̍nɛ̍la̍ bɛ᷅ndāŋ , ŋ̄ pūm yɛ̍ le̍ kpe̍ku̍la̍ yɔ̍ŋāāla̍ŋ  .
55002021	Wānā o̍ wānā di̍ndi̍ ndu̍ pi̍lā pɛ̍ , mbō wōu̍ bā o̍ sɔ̄ɔ̍ŋ yā I̍ wā mu᷅ŋ sīlāā ā mu̍ŋ o̍kɔ̄ɔ̄ wo̍ŋ ni᷄ŋ te̍ , ō nɔ̄lā mbō wā māā nyɛ̄ īlāāndūi̍ bɛ̍ndā le̍ dɛ̍nɛ̍la̍ bɛ᷅ndāŋ nde̍ . Wānā wāā nu̍āā ō chō wā ō yɔ̄ŋga᷄ŋ o̍ Mɛ̄lɛ̄ka̍ lo̍ . Ō chō wā wānā Māsānɔ̍ ndɔ̄ɔ̍ nɔ̄lā mbō sōli̍ŋ kpe̍ku̍ , ndu̍yɛ̍ , ō chō wā ō bɛ̄ɛ̄ndīāŋ le̍ wāli̍ o̍ wāli̍ kɛ̍ndɛ̄ fe̍e̍ to̍sāā  .
55002022	Le̍lāŋ , kpɛ̍kpɛ̍la̍ ye̍e̍ma̍ŋ chūā pīāāndūya̍ŋ . Lāndu̍ŋ kɔ̍l le̍ wāā sa̍kpō Mɛ̄lɛ̄ka̍ o̍ hɔ̄l , ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ , ā kāālāā nɔ̄ɔ̍ , ā wāā ā kɔ̄l nyūlū ā wāŋndā chīe̍e̍ya̍ . Lāndu̍ŋ kɔ̍l le̍ sɔ̄ɔ̍ŋ mu᷅ŋ kpo̍u̍ to̍sāā nyā wānāā cho̍ Māsānɔ̄ɔ̍ Mɛ̄lɛ̄ka̍ pīɛ̄īyo̍ ā kɔ̄l dīāndāā wā lātu̍lu̍  .
55002023	Kɛ̍ ndu̍yɛ̍ , wo̍ū sōndō o̍ dīɔ̄mūŋ fo̍ndōŋ mu᷅ŋ ni᷄ŋ te̍ . Ndu̍ yɔ̍nūŋ ni̍ māā dīōmnda̍ŋ hīŋa᷅ŋ kōŋ . Nūm pi̍lā si̍nā māā sɛ̄ɛ̄ŋgi̍āŋnda̍ŋ ko̍ni̍ sɔ̄ɔ̍ŋ mu̍ŋ ŋ̄ māl wa᷅ŋndā tɛ̄ɛ̄ŋ ni̍  .
55002024	Wānā cho̍ ho̍ō mbo̍ wā bu̍ɛ̍i̍ Māsānɔ̄ɔ̍ Mɛ̄lɛ̄ka̍a̍ wo̍ , ō nɔ̍ mbō wā wānā lāsɛ̄ɛ̄ŋgi̍āŋ te̍ . Ō nɔ̄ mānūāā mbō wā wānā īkɛ̄ndɛ̄ nāā wānā o̍ wānā chu̍ā . Ō nɔ̄ mbō wā wānā chāā wa᷅ŋndā pɛ̄ɛ̄kōo̍ wo̍ . Ndu̍yɛ̍ , ō nɔ̄ mbō wā wānā bi̍u̍wa᷄ŋ  .
55002025	Wānā wāā le̍nde̍ tē ō wā wānāā si̍mu̍l ndu̍ wā mīŋgīo̍o̍ o̍ nɛ̄ī pɛ̍ , ō nɔ̄ mbō tōsā ndi̍ o̍ nɛ̄i̍ lēbɛ̄ɛ̄ ni᷄ŋ . Kāni̍ fo̍ndōle̍ , mī ī yɔ̄nu̍ŋ dɔ̍ɔ̍ mī Mɛ̄lɛ̄ka̍ ke̍ wānāā wāā le̍ndi̍a̍a̍ fo̍ndāa̍ le̍ mā ma᷄l yɔ̄ŋndā ndālā wɔ̍ɔ̍ŋndāŋ , ndu̍yɛ̍ , mā sīnā tōnyāā  .
55002026	Tē he̍ī yɔ̄nu̍ŋ yɛ̍ pɛ̍ , mɛ̄ɛ̍ yāŋɔ̄ɔ̄lē Māsā Nyi̍nāā Wɔ̄ɔ̍ŋndā ō bīī ndā lēni᷄ŋ , ndu̍yɛ̍ , mbo̍ wā ndā kīndīlāā mā tōsā nyɛ᷅ o̍ hɛ̍nāŋ ndo̍ le̍ŋ , ā sɔ̄lā tāāsi̍o̍o̍ ā hɛ̄lu᷄ŋ o̍ le̍ŋ ni̍ŋ  .
55003001	Kɛ̍si̍ŋ o̍ kɔ̄l Ti̍mo̍tī māā tē pālɛ̍i̍ mɛ̍ɛ̍lɛ̄i̍ le̍ chi̍e̍ēŋndo̍ ho̍ō ī wā fūūlūūwo̍ pɛ̍ , nyɛ̄ pālāā ō wā ni̍ŋ bɔ̍ɔ̍  .
55003002	Kāni̍ fo̍ndōle̍ , ā bōōndi̍i̍ ke̍ŋ wāŋndā chīe̍e̍ya̍ ā nɔ᷅ ni̍ŋ yi̍ya᷄ŋ le̍ chāāŋāā ndāā wa᷅ŋndā chīe̍e̍ya̍ le̍ , mɛ̄ɛ̍ le̍ ndā pi̍lā . Wānāā kāālā ŋ̄ka̍ni̍a̍a̍ ndā wā ni̍ŋ ni̍ , wānāā hēēla᷄ŋnda̍ , wānāā yōŋgāā , wānāā yi̍o̍ū chāāŋāā ndāā wā . Ā ve᷅ ni̍ŋ wānāā tu̍e̍ī wānāā ve̍lū ndā wā dīōm te̍ . Ā ve᷅ ni̍ŋ wānāā sīnāā īkɛ̄ndɛ̄ le̍ . Ā ve᷅ ni̍ŋ wānāā ke̍ Mɛ̄lɛ̄ka̍ lēbɛ̄ɛ̄ le̍  .
55003003	Ā nɔ᷅ ni̍ŋ i̍nyi̍ɛ̍ɛ̍ le̍ , ndu̍yɛ̍ , ā me᷅l wānā le̍ yɔ̄ŋ wɔ̄ɔ̍ŋ te̍ . Wānāā bālū ā chāāŋnda̍ o̍ sōndō wā , ndā wā ni̍ŋ ni̍ , wānāā kāŋgālāā , wānāā kɔ̄l vēsɛ̍i̍ya̍ . Nyɛ̄ o̍ nyɛ̍ cho̍ nyɛ̄ kɛ̄ndɛ̄ mā tu᷄l ndu̍ lēyɛ̄  .
55003004	Wānāā lēyālāā ndā wā ni̍ŋ ni̍ . Nyɛ̍ hu᷅ŋ ndā o̍ lākɔ̄l lo̍ ko̍ni̍ ndā tōsā ni̍ . Ā wā ni̍ŋ wānāā hɔ̄lāā hēēlāā bɛ̄ndū . Kɔ̄l kɛ̄ndɛ̄ chi̍e̍ēŋndo̍ ndā kāālā ni̍ŋ ni̍ . Ā kāālā ni̍ŋ Mɛ̍lɛ̄kā le̍  .
55003005	Mā chɔ᷄m ndā pi̍lā māā wānāā pīɛ̄īyāā Mɛ̄lɛ̄ka̍ , kɛ̍ , mī kāālā ndā tōsā lāŋ lā chɔ᷄m māā nyɛ̄ fo̍ndōo̍ fu̍u̍ pīɛ̄īlē ndāle̍ŋ lē chō ni̍ . Lā ho̍lnu᷄ŋ wānāā wāā le̍nde̍ le̍  .
55003006	Wānāā wāā nu̍āā tē ā bīī pɛ̍ , ā nūūvi̍a̍a̍ nɛ̄īla̍ŋ , ā lūɛ̄ī o̍ yu̍ŋgu̍lā pi̍la̍la̍ŋ tɛ̄ɛ̄ŋ . Wāŋ lāāndūāā wa᷅ nu̍āā ā nɛ̍ī mu̍lī le̍ wā , mā tīu̍ ndā bā . Ndā yɔ̍nūŋ ni̍ māā wāŋ lāāndūāā to̍sā nu̍āā yɔ̍ŋ wɔ̄ɔ̍ŋndo̍ , mī kɔ̄ltā ndālāŋ lā wā kɔ̍ɔ̍sɔ̍ɔ̍ ā ndā wā . Wāŋ lāāndūāā wāā le̍ndi̍a̍a̍ ko̍ni̍ nɔ̍ kɔ̄lta̍ŋ mūlīo̍o̍ o̍ yēēmāŋ fāŋgā fāŋga᷄ŋ ni̍  .
55003007	Pɛ̄ɛ̄kū o̍ pɛ̄ɛ̄kū ndā chūu̍ ndā , ā yāŋ ndu̍ nīlāŋ . Kɛ̍ , o̍ ko̍ŋ ni̍ŋ fa̍ū ā nɔ̍lā mā sīnā tōnyā Mɛ̄lɛ̄ka̍a̍ le̍  .
55003008	Wāŋndā ha̍ā ndā si̍mu̍l tōnyā Mɛ̄lɛ̄ka̍a̍ ni̍ , mɛ̄ɛ̍ Cha̍ni̍nɛ̍sī ndā Cha̍mbi̍lu̍ɛ̍sī ā si̍mu̍l Mūu̍sē lɔ̍ɔ̍ ko̍ŋ yɛ̍ . Wāŋndā ha̍ā bōlle̍ bīī mi̍ ī tāmbū ndā . Ndu̍yɛ̍ , mi̍ tīīnda᷄ŋ ndā āā nɔ̍ o̍ Mɛ̄lɛ̄ka̍ ni᷄ŋ ndo̍ bɛ̍ɛ̍ , mbo̍ tāmbū  .
55003009	Kɛ̍ , le̍ te̍le̍ŋ bi̍ŋgī ko̍ni̍ ndā nɔ̄ ni̍ŋ kpāāyāā le̍ sɔ̄ɔ̍ŋ mu̍ŋ tōsāā ni̍ , o̍ ko̍ŋ kɔ̍ɔ̍lī , mī ī yɔ̄nu̍ŋ ā ndā mɛ̄ɛ̍ i̍ yɔ̍nu̍ŋ ā pūāā ŋi̍ɔ̍ɔ̍ŋāā si̍mu̍l Mūu̍sē wā yɛ̍ . Wānā o̍ wānā fe̍e̍ cha᷅ ni̍ŋ di̍ɔ̍mīī ndɛ̄i̍ wa̍la̍ŋ  .
55003010	Kɛ̍ nūm nūm Ti̍mo̍tī , ā sīnā sɔ̍ɔ̍ŋ yā I̍ pɛ̍ɛ̍ku̍ wāŋndā wo̍ŋ . Ā sīnā mɛ̄ɛ̍ kāā nūu̍ chō yɛ̍ . Ndu̍yɛ̍ , ā sīnā nyɛ᷅ yā I̍ kɛ̍ɛ̍si̍a̍a̍ le̍ tōsāā o̍ yōōmū nūu̍ ni᷄ŋ ndo̍ , ā tīīnda᷄ŋ yā I̍ nɔ̍ o̍ Mɛ̄lɛ̄ka̍ ni᷄ŋ ndo̍ . Ā sīnā ā mɛ̄ɛ̍ yā I̍ bi̍u̍ŋ yɛ̍ . Ndu̍yɛ̍ , ā sīnā ā mɛ̄ɛ̍ kāālāā chō o̍ kɔ̄l nūu̍ ni᷄ŋ yɛ̍ . Ā sīnā ā mɛ̄ɛ̍ yā I̍ cho̍ īsīsi̍ o̍ tīīnda᷄ŋ Mɛ̄lɛ̄ka̍a̍ chōo̍ yi̍ yɛ̍  .
55003011	Ā sīnā mɛ̄ɛ̍ wāŋndā chō yā nyɛ̄ pālāā tūsīo̍o̍ chōo̍ yɛ̍ , ā dɛ̍nɛ̍la̍ pālāālā chēle̍ŋndā ke̍e̍ku̍ yā chōo̍ kpo̍lo̍to̍to̍ lāŋ . Nyɛ̄ o̍ nyɛ̍ yɔ̍nu̍ŋ yā , A̍ŋti̍ɔ̍ɔ̄ ā Āko̍o̍nɔ̄m ā Li̍stā , nūm ā sīnā fa̍ū . Ndu̍ yɔ̍nūŋ ā nyɛ̄ pālāā wāŋndā tūsi̍ yā chōo̍ o̍ chi̍o̍o̍ŋ mu᷅ŋ ni᷄ŋ ndo̍ ni̍ . Kɛ̍ ndu̍yɛ̍ , mi̍ Māsānɔ̄ɔ̍ Mɛ̄lɛ̄ka̍ so̍lī yā o̍ dɛ̍nɛ̍la̍ pālāālā lāŋ ni᷄ŋ kpo̍u̍  .
55003012	Si̍nā pɛ̍ŋgu̍ māā , wānā o̍ wānā nɔ̍ yēēmɛ̍i̍ le̍ mī yōōmū ndɔ̄ɔ̍ ō wā sākpō māā wānā cho̍ o̍ dīōm pīlɛ̍ ni᷄ŋ ā Chi̍i̍sū Ki̍li̍tī wo̍ pɛ̍ , nyɛ̄ pālāā wāŋndā tūsī nu̍m chōo̍ ni̍  .
55003013	Ndu̍yɛ̍ , wānāā dɛ̍nɛ̍ wɔ̍ɔ̍ŋndā ā wānāā lāchōōwāā , ā hīāū ni̍ŋ lāchi̍ ā dɛ̍nɛ̍la̍ wɔ̍ɔ̍ŋndāŋ tōsāā mbō hīōū māā pāāndū . Ā hūī ni̍ŋ wa᷅ŋndā , o̍ ko̍ŋ kɔ̍ɔ̍lī , ndā bɛ̍ɛ̍ mī wāŋndā hūi̍ ndā  .
55003014	Kɛ̍ nūm nūm Ti̍mo̍tī , tōnyā ndā pɛ̄ɛ̄ku̍ nu̍m ndo̍ ā lāāla᷄ŋ bɛ̍ndū ŋ̄ lāāla̍ŋ ndo̍ , hi̍o̍u̍ lāchi̍ ā sīsi̍lāŋ lēchōo̍ nyɛ̍ kɛ̄ndɛ̄ yi̍ . Wānāā pɛ̍ɛ̍ku̍ nu̍m ndā , nūm pi̍lā si̍nā wānāā su̍u̍ ndā chō wā  .
55003015	Lo̍o̍nu̍ŋ māā chɔ̍ŋ ā bōōndi̍i̍ ŋ̄ wā chūāāmbɔ̄ ve̍ mā pɛ̄ɛ̄kū nu̍m sɔ̄ɔ̍ŋ cho̍ o̍ Yāu̍ Mɛ̄lɛ̄ka̍a̍ ni᷄ŋ ndo̍ŋ , mā sīnā mu̍ŋ . Dīōmndā lāŋ lā nɔ̄lā mī lā ke̍ nu̍m kɔ̄l kālo̍o̍ o̍ chɔ᷅m nu̍m nɛ̄īyo̍ le̍ pīōŋɔ̄ɔ̍ sɔ̄lāā sānāā o̍ tīīnda᷄ŋndo̍ dɔ̄wɔ̄ɔ̍ o̍ Chi̍i̍sū Ki̍li̍tī ni̍ŋ ndo̍  .
55003016	Dīōm o̍ dīo̍m cho̍ o̍ Yāu̍ Mɛ̄lɛ̄ka̍a̍ ni᷄ŋ , Nyi̍nā Mɛ̄lɛ̄ka̍a̍ to̍sā ni̍ mā pōōnyīāā lāŋ . Ndu̍yɛ̍ , lā chō dīōmndā nɔ̍ mālāā lēni᷄ŋ . Kāni̍ fu̍u̍le̍ , lā chō le̍ wāŋndā tōnyā cho̍ ā Mɛ̄lɛ̄ka̍ o̍kɔ̄ɔ̄ wo̍ pɛ̄ɛ̄kōo̍ . Lā chō le̍ pɛ̄ɛ̄kūlā lāchōōwāla̍ŋ chɔ̄ɔ̄mūūwo̍ , ndu̍yɛ̍ , lā chō le̍ wāŋndā mīŋgīo̍o̍ o̍ nɛ̄ī . Lā chō vɛ̄lɛ̄ le̍ wāŋndā pɛ̄ɛ̄kōo̍ mɛ̄ɛ̍ ndā wā wānāā sākpō Mɛ̄lɛ̄ka̍ o̍ hɔ̄l lɛ̍  .
55003017	Mu᷅ŋ fa̍ū ŋ̄ chō māchūāā le̍ bu̍ɛ̍i̍ Mɛ̄lɛ̄ka̍a̍ bɛ̄ɛ̄ndīāā mbō wā ō bɛ̄ndāā kpe̍e̍kpe̍i̍ le̍ wa̍llo̍ , ndu̍yɛ̍ , mbō wā ō bɛ̄ɛ̄ndīāŋ le̍ wāli̍ o̍ wāli̍ kɛ̍ndɛ̄ tōsāā  .
55004001	I̍ cho̍ nu̍m sīlālāŋ nda᷅ŋ kīo̍o̍ Māsānɔ̄ɔ̍ Mɛ̄lɛ̄ka̍ o̍ hɔ̄l , ā Chi̍i̍sū Ki̍li̍tī o̍ cho̍ hūnɔ̄ɔ̄ kɔ̍ɔ̍sɔ̍ ā wāŋndā kpo̍u̍ wo̍ , wānāā cho̍ yōōmū wā ni̍ ā wānāā vi᷅ ni᷅ŋ ndā . Ndu̍yɛ̍ , I̍ cho̍ nu̍m sīlāā , kāni̍ fu̍u̍le̍ , le̍ mīīŋgū Chi̍i̍sū Ki̍li̍tī cho̍ nāŋ ndo̍ , ā le̍ mɛ̄ɛ̍ o̍ cho̍ hūnɔ̄ɔ̄ wā māsā yɛ̍  .
55004002	Di̍mu̍l wa᷅ŋndā sūɛ̍i̍ Mɛ̄lɛ̄kɛ̍i̍ . Ke̍ ndā ndi̍ te̍le̍ŋ o̍ te̍le̍ŋ , ō wā ā te̍le̍ŋ kɛ̍ndɛ̄ , ō wa᷅ ā te̍le̍ŋ kɛ̍ndɛ̄ le̍ . Chɔ̍ɔ̍mu̍u̍ pɛ̍ɛ̍kūlā lāchōōwāla̍ŋ . Mi̍ŋgi̍ wa᷅ŋndā o̍ nɛ̄ī . Dɛ̍ɛ̍ni̍a̍a̍ wa᷅ŋndā kɔ̄lta̍ŋ ā tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ o̍kɔ̄ɔ̄ . Wā wānā bi̍u̍wa᷄ŋ lɔ̍ɔ̍ lɔ̍ɔ̍ , ndu̍yɛ̍ , mā wā wāŋndā pɛ̄ɛ̄kōo̍ lɔ̍ɔ̍ lɔ̍ɔ̍  .
55004003	Kāni̍ fo̍ndōle̍ , bōōndi̍i̍ cho̍ hūnɔ̄ɔ̄ fūūlūū wāŋndā ā chɛ᷅l ni̍ŋ mā chu̍ā pɛ̄ɛ̄kū kpe̍e̍kpe̍i̍yo̍ ā Mɛ̄lɛ̄ka̍ o̍kɔ̄ɔ̄ le̍ . Pɛ̄ɛ̄kūlā sɛ̄nɛ̄īla̍ŋ ndā hɛ̄nāŋ ni̍ŋ le̍ wāā tūēīyɔ̄ɔ̍ ni̍ , le̍ yēēmɛ̍i̍ ndɛ̍i̍ pēēlōo̍ . Le̍ he̍ī , ā chūūŋgīāā ni̍ŋ wa᷅ŋndā le̍ ndā sɔ̄ɔ̍ŋ ndā hɛ̄nāŋ le̍ tūēīyɔ̄ɔ̍ wo̍ŋ pɛ̄ɛ̄kōo̍  .
55004004	Ndu̍yɛ̍ , ā mūlūl ni̍ŋ to᷅nya̍ Mɛ̄lɛ̄ka̍a̍ kɔ̄ɔ̍ , mā yɔ̄ŋgu̍ŋ o̍ bu̍ndɔ᷄ŋ lāchōōwa᷄ŋ nīlāŋ yāŋɔ̄ɔ̍  .
55004005	Kɛ̍ nūm nūm wā wa᷅nā tāāsi̍ o̍ dɛ̍nɛ̍ o̍ dɛ̍nɛ̍ ni̍ŋ . Ndu̍yɛ̍ , hi̍o̍u̍ lāchi̍ ā bīūwɔ᷄ŋndo̍ o̍ nyɛ̄ pālāā ni᷄ŋ . Hi̍o̍u̍ lāchi̍ ā wāŋndā Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ . Ndu̍yɛ̍ , to̍sā wāli̍ o̍ wāli̍ cho̍ nu̍m ō kēna᷄ŋ māā bu̍ɛ̍i̍ Mɛ̄lɛ̄ka̍  .
55004006	Ya̍ ya̍ te̍le̍ŋndo̍ fūūlu̍u̍ le̍ mā sōli̍ yā sālāā . Te̍le̍ŋndo̍ chō ni᷅ŋ kpɛ̍ɛ̍lūŋ le̍ mī I̍ fāŋāŋ o̍ chi̍e̍ēŋndo̍ chōo̍  .
55004007	I̍ ki̍ndi̍ ā lābɛ̄ɛ̄la̍ kpe̍e̍kpe̍i̍ le̍ mī I̍ wā māā wānā dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ . Ya̍ ya̍ I̍ chi̍i̍ wa̍llo̍ o̍ nu̍u̍ tōsā . I̍ lo̍ īsīsi̍ sākpō o̍ tīīnda᷄ŋ yā nɔ̍ o̍ Mɛ̄lɛ̄ka̍ ni᷄ŋ ndo̍ chōo̍  .
55004008	Ndu̍yɛ̍ , Mɛ̄lɛ̄ka̍ kɛ̄su̍l lā fāndāa̍ . Ndu̍ yɔ̍nūŋ ni̍ māā sīīŋgūūwo̍ yā wānā sākpō ndu̍ pi̍lā o̍ hɔ̄l . Māsānɔ̄ɔ̍ Mɛ̄lɛ̄ka̍ o̍ cho̍ wānā kɔ̍ɔ̍sā ā wāŋndā o̍ nɛ̄ī sākpōo̍ chōo̍ wo̍ , ō chō yā ndu̍ kē o̍ pāāle̍ o̍ kɔ̍ɔ̍sā ni̍ŋ ā wāŋndā le̍ŋ chōo̍ . Ndu̍yɛ̍ , ō ve᷅ ni̍ŋ ko̍ yā le̍ o̍ ke᷅ ni̍ŋ fāndāa̍ ho̍ō le̍ . Wānā o̍ wānā cho̍ ā yēēmɛ̍i̍ tāu̍ le̍ hūnɔ̄ɔ̄ ndɔ̄ɔ̍ , ndā bɛ̍ɛ̍ ō chō ndā ndu̍ kē  .
55004009	Ki̍ndi̍ŋ mā ke̍le̍ŋa̍ hūnɔ̄ɔ̄ yā īkɛ̄i̍  .
55004010	De̍ma̍sī mu̍li̍ kɔ̄llo̍ o̍ yēēmɛ̍i̍ nyɔ̄ɔ̍ŋ chi̍e̍ēŋ nānu᷄ŋ , mbo̍ mɛ̄ī yā mbo̍ kūānu᷄ŋ Tɛ̄sālōna̍i̍kā chi̍e̍e̍ . Ki̍lɛ̍sīŋ , ndu̍ ku̍ɛ̄ o̍ būŋgɛ̄ī Kāle̍e̍sīāve̍ ni᷄ŋ , mi̍ Ta̍tɔ̄ɔ̄ ndu̍ ku̍ā o̍ būŋgɛ̄ī Dālīma̍tīāā ve̍ ni᷄ŋ  .
55004011	Lu̍kū ndu̍ pīlɛ̍ kpe̍ ko̍ni̍ cho̍ yā īkɛ̄i̍ nānu᷄ŋ ni̍ . A̍ wā hūnɔ̄ɔ̍ pɛ̍ di̍mu̍l Ma̍kī mī lā hīŋ nyā ndu̍ . Kāni̍ fo̍ndōle̍ , ō nɔ̄lā mbō mālā yā o̍ wa̍llo̍ ni᷄ŋ  .
55004012	I̍ ve᷅m Ti̍chi̍kɔ̄ɔ̍ Ɛ̍fi̍sīā  .
55004013	Tē ā wā hūnɔ̄ɔ̍ pɛ̍ , chu̍u̍ yā dōmā nī le̍cho̍o̍ wo̍ , ō yā I̍ mɛ̍i̍ To̍wāā chi̍e̍e̍ Ka̍pɔ̄ɔ̄ o̍ bā wo̍ . Mā chu̍u̍ yā yāu̍lā nīlāŋ bɛ̍ɛ̍ , tāāmā lā cho̍ lā tōōsīāā ā yāu̍lā vīsīla̍ŋ ndāŋ  .
55004014	Mi̍ Ālɛ̄kīsāŋndā su᷅mnɔ̄ , to̍sāl lā sūɛ̍i̍ wɔ̍ɔ̍ŋnde̍ tāu̍ . Kɛ̍ ndu̍yɛ̍ , Māsānɔ̄ɔ̍ Mɛ̄lɛ̄ka̍ chō hūnɔ̄ɔ̄ ndu̍ nyɛ̄ pālāā tūsī chōo̍ le̍ nyɛ̄ o̍ to̍sā wo̍  .
55004015	Nūm bɛ̍ɛ̍ pu̍ɛ̍ɛ̍nu᷄ŋ ā ndu̍ le̍ . Kāni̍ fo̍ndōle̍ , ō sīmu̍l bɔ̄ɔ̍ yo̍ōŋgu̍ Mɛ̄lɛ̄ka̍ nāā ŋ̄ chō ho̍ō wāŋndā dīmūllo̍ wo̍  .
55004016	Mī di̍mu̍l vɛ̄lɛ̄ nu̍m Ti̍mo̍tī , māā bōōndi̍i̍ tāsi̍i̍ ndā wā kɔ̍ɔ̍sɔ̍ɔ̍ ā yā ve̍ , wānā o̍ wānā pi᷅lɛ̍ bɛ̍ɛ̍ si̍m mbō sōō le̍ yā le̍ . Wāŋndā kpo̍u̍ mā māl lā . Kɛ̍ ndu̍yɛ̍ , I̍ cho̍ pīɛ̄īle̍ŋ māā Mɛ̄lɛ̄ka̍ ō chɔ᷅m ndā nyɛ̄ ndā tōsā ko̍ŋ ndo̍ chōo̍ le̍  .
55004017	Mi̍ chē bɛ̍ɛ̍ mā māl lā ni̍ , kɛ̍ Māsānɔ̄ɔ̍ Mɛ̄lɛ̄ka̍ ndu̍ wā yā kɔ̄ɔ̄lī . Mbo̍ kē yā kpāāyāā le̍ mī nɔ̍lā mi̍ di̍mūl wāŋndā Yōōŋgū Kɛ̄ndɛ̍ Mɛ̄lɛ̄ka̍a̍ mɛ̄ɛ̍ o̍ cho̍ fa̍ū le̍ mī wānāā cho̍ ā Chu̍ū le̍ wā kpo̍u̍ mā tūēī . Ndu̍yɛ̍ , mi̍ Māsānɔ̄ɔ̍ Mɛ̄lɛ̄ka̍ pīŋī yā ā dīi̍ yā le̍  .
55004018	Ndu̍yɛ̍ , Māsānɔ̄ɔ̍ chō yā sōlī o̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ ni᷄ŋ wāŋndā kīndi̍ le̍ yā tōsāllo̍ . Ndu̍yɛ̍ , ō chō yā pīŋī mbō kūɛ̄ ā yā o̍ māsāle̍ ndɔ̄le̍ŋ ni᷄ŋ , ɛ̄chɛ̍nɛ̄ . Sāŋgālāā wā Mɛ̍lɛ̄kā ō kēna᷄ŋ le̍ fɛ̍ɛ̍ŋ ā fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
55004019	Yi̍l lā Pīlīsi̍lā ndā Āku̍i̍lā , ā yu̍ŋgu̍ Ōnɛ̄sīfɔ̍lūɔ̄ɔ̄  .
55004020	Īlūāsi̍tɔ̄ɔ̄ ndu̍ lo̍ Kɔ̍līŋ chi̍e̍e̍ . Tīlōfi̍mɔ̄ɔ̄ ndu̍ ndu̍ , I̍ mɛ̍i̍ ndu̍ Mīle̍tɔ̄ɔ̄ chi̍e̍e̍ ā nāā  .
55004021	Ki̍ndi̍ kpo᷅ke̍ mā hīŋ lɔ̍ɔ̍ pā wɔ̄ɔ̄lē pɔ̄mbɔ̄le̍ŋ lē fūūlūū . Yu̍bu̍lɔ̄ɔ̄ ndā Pu̍dɛ̄ŋ , ā La̍nɔ̍ɔ̍sī , ā Kīla̍dīɔ̄ɔ̄ , ā chāāŋāā nāā wānāā lāāla᷄ŋndā kpo̍u̍ ā yi᷄l nyā  .
55004022	I̍ cho̍ pīɛ̄īle̍ŋ māā Māsānɔ̄ɔ̍ Mɛ̄lɛ̄ka̍ ō māndā nyi̍nā nūmndo̍ fɔ̍ . Mbɔ̄ Mɛ̄lɛ̄ka̍ yīyāŋ nyā chōo̍ fɔ̍  .
56001001	Yā Pɔ̍ɔ̄ yā cho̍ ho̍ō bu̍ɛ̍i̍ Mɛ̄lɛ̄ka̍a̍ , ndu̍yɛ̍ , mi̍ wa᷅ māā wānā Chi̍i̍sū Ki̍li̍tī ve᷅m hɔ̄ltē ndɔ̄ wo̍ , yā cho̍ yāu̍wo̍ ho̍ō pōōnyīāā ni̍ . Mɛ̄lɛ̄ka̍ vēm yā māvīāmāā , le̍ mī I̍ to̍sā mī wānāā Mɛ̄lɛ̄ka̍ hɛ̄li̍ wā , ā dɔ̄ū tīīnda᷄ŋ ndāā o̍ Mɛ̄lɛ̄ka̍ ni᷄ŋ . Ndu̍yɛ̍ , ō vēm yā le̍ mī mālā ndā mā sīnā tōnyā cho̍ ho̍ō ā Mɛ̄lɛ̄ka̍ tīīnda᷄ŋndo̍ o̍kɔ̄ɔ̄ wo̍  .
56001002	Tīīnda᷄ŋndo̍ ho̍ō o̍ Mɛ̄lɛ̄ka̍ ni᷄ŋ , ō chɛ᷄ŋ tu̍m o̍ nyɛ̄ nāā ŋ̄ chō ho̍ō lēhɔ̄l o̍ nɛ̄ī le̍ ndu̍ wo̍ , ndu̍ yɔ̍nūŋ ni̍ māā yōōmu̍ nɔ̍ la̍mɛ̍ɛ̍lu̍ le̍ wo̍ . Mɛ̄lɛ̄ka̍ o̍ di̍mī ho̍ō lāchōōwā le̍ wo̍ , ō chūe̍l nāā būŋgɛ̄i̍ lɔ̍ɔ̍ pā bɛ̍ɛ̍ o̍ to̍o̍sīāā chi̍e̍ēŋndo̍ , māā ō chō nāā yōōmōo̍ ho̍ō kē  .
56001003	Ndu̍yɛ̍ , mɛ̄ɛ̍ te̍le̍ŋ kpe̍e̍kpe̍i̍yo̍ fūūlu̍u̍ mbo̍ chɔ̄ɔ̄mūū ndi̍ nāā wāŋndā chūā sānāā o̍ yōōŋgū ndɔ̄ɔ̍ ni᷄ŋ . Ndu̍yɛ̍ , ō chu̍ā yōōŋgū ndɔ̄ɔ̍ ho̍ō mbo̍ kē yā ndu̍ . Ndu̍yɛ̍ , I̍ cho̍ wāŋndā ndu̍ dīmūllo̍ , kāni̍ fu̍u̍le̍ , Mɛ̄lɛ̄ka̍ o̍ pi̍ŋī nāā wo̍ ndu̍ ve᷅m yā ndu̍ dīmīo̍o̍ ni̍  .
56001004	I̍ cho̍ yāu̍wo̍ ho̍ō pōōnyīāā nāā nūm Ta̍tɔ̄ɔ̄ chu̍ā , nu᷄m si̍mnu᷄ŋ ho̍ō po̍ nī kpe̍e̍kpe̍i̍ o̍ tīīnda᷄ŋ pi᷅lɛ̍ nāā ŋ̄ nɔ̄ o̍ Mɛ̄lɛ̄ka̍ ni᷄ŋ ndo̍ wo̍ . I̍ cho̍ Mɛ̄lɛ̄ka̍ fi̍nyā nāā pīɛ̄īyo̍ ā Chi̍i̍sū Ki̍li̍tī o̍ pi̍ŋī nāā wo̍ , māā ā yīyāŋ nu̍m chōo̍ mā ke̍ nu̍m kɔ̄l nyūlōo̍ fɔ̍  .
56001005	Nūm Ta̍tɔ̄ɔ̄ , sābū yā I̍ mɛ̍i̍ nu̍m o̍ lɛ̄ŋndē ībūŋgāle̍ŋ Ki̍le̍tī wo̍ cho̍ ni̍ māā le̍ mā bɛ̍ɛ̍ndi̍āā sɔ̄ɔ̍ŋ lo̍ le̍ bɛ̄ɛ̄ndīāā lo̍ŋ ndo̍ŋ . O̍ ko̍ŋ kɔ̍ɔ̍lī , mā hɛ̍li̍ lāŋgba̍ā kālla̍ ā wa᷅ ku̍ndālā wānāā lāāla᷄ŋndā lāchī o̍ chi̍e̍e̍ o̍ chi̍e̍e̍ wā mɛ̄ɛ̍ yā I̍ di̍mu̍l nu̍m yɛ̍  .
56001006	Wānā o̍ wānā cho̍ lāŋu̍nɔ̄ kālā o̍ ku̍ndālā wānāā lāāla᷄ŋndā chōo̍ , mɛ̄ɛ̍ o̍ nɔ̍ le̍ wāā yɛ̍ cho̍ ho̍ō ni̍ . Ō ve᷅ wa᷅nā tɔ̍ɔ̍ wɔ̍ɔ̍ŋ chō chōo̍ le̍ . La̍nɔ̍ɔ̍ ō pīlɛ̍ kpe̍ o̍ nɔ̍ ni̍ mbō nɔ̄ . Ndu̍yɛ̍ , mɛ̄ɛ̍ mī chūāūwāā ndūāā bɛ̍ɛ̍ mā wā wānāā lāāla᷄ŋ . Chūāūwāā ndūāā ā ve᷅ wānāā kāā wɔ̄ɔ̍ŋ te̍ . Ā ve᷅ wānāā kɛ̍ɛ̍ wānāā ve̍lū ndā wā dīōm tūēīyɔ̄ɔ̄ le̍  .
56001007	Wānā wa᷅ ku̍ndā wānāā lāāla᷄ŋndā lāchī wo̍ , ō ve᷅ wa᷅nā tɔ̍ɔ̍ wɔ̍ɔ̍ŋ chō chōo̍ le̍ . Kāni̍ fu̍u̍le̍ , bu̍ɛ̍i̍ Mɛ̄lɛ̄ka̍a̍ o̍ cho̍ ni̍ . O̍ ko̍ŋ kɔ̍ɔ̍lī , ō ve᷅ wa᷅nā ki̍ndi̍lā chāāŋ ndɔ̄ wa᷅nā chi̍e̍e̍ le̍ . Ō ve᷅ wa᷅nā dɔ̍u̍nu᷄ŋ tu̍mbe̍ chɔ̍ chɔ̍ le̍ . Ō ve᷅ wa᷅nā ko̍l māmūɛ̄ī mī mā bīī ndu̍ le̍ . Ō ve᷅ wa᷅nā lāsɔ̍ŋgɔ̄ le̍ . Ō ve᷅ wa᷅nā hɔ̄ltē nyɛ̄ sɔ̄lāā le̍  .
56001008	Ō nɔ̄ mbō wā wānā chāā lāmīāl bīyɔ̄ɔ̄ o̍ ndu̍ lo̍ chi̍ɛ̍ī ni̍ŋ . Ō nɔ̄ mbō wā wānā kāālā le̍ ŋ̄wāŋndā chīe̍e̍ dɛ̍nɛ̍ kɛ̍ndɛ̄ tōsāl . Ō nɔ̄ mbō wā wānā ti̍u̍ kɔ̄l ndɔ̄ɔ̍ bā . Ō nɔ̄ mbō wā wānā to̍sā sūɛ̍i̍ cho̍ o̍ nɛ̄ī sānāā . Ndu̍yɛ̍ , ō nɔ̄ mbō wā wānā cho̍ ō yɔ̄ŋga᷄ŋ o̍ Mɛ̄lɛ̄ka̍ lo̍ . Ō nɔ̄ mbō wā wānā nɔ̍ māndā kɛ̄ndɛ̄  .
56001009	Ō nɔ̄ mbō si᷄m ō kālā kpo᷅ke̍ o̍ yōōŋgu̍ cho̍ ho̍ō lētūu̍ mī wānā ti̍i̍ndāŋ ndo̍ chōo̍ , mɛ̄ɛ̍ ndā pɛ̄ɛ̄ku̍ ndu̍ yɛ̍ . Ō he̍ī ni᷄ŋ , wānā wāā le̍nde̍ , ō nɔ̄lā mbō dɛ̄ɛ̄ni̍a̍a̍ chāāŋāā ndūāā kɔ̄lta̍ŋ ā pɛ̄ɛ̄kū sākpōo̍ ho̍ō . Ndu̍yɛ̍ vɛ̍lɛ̄ , ō nɔ̄lā mbō chɔ᷄m wānāā sɛ̍ɛ̍ŋgīāā pɛ̍ɛ̍kū sākpōo̍ ho̍ō wā māā ā cho̍ o̍ nɛ̄ī le̍  .
56001010	Kāni̍ fo̍ndōle̍ , wānāā tu̍i̍ī wānā di̍o̍m te̍ wā ā wānāā hu̍ī wa᷅ŋndā ā sɔ̄ɔ̍ŋ ŋ̄dīɔ̄mndo̍ŋ ndā , ā chō cha᷅po̍ , tāāmā ku̍ndā wānāā lāāla᷄ŋndā tɛ̄ɛ̄ŋ ā cho̍ Chu̍ūwa̍ wā  .
56001011	Ku̍u̍nā ndā ā ti̍ū pɛ̄ɛ̄kūlā ndālā lāŋ wāŋndā tɛ̄ɛ̄ŋ te̍ . Kāni̍ fu̍u̍le̍ , wāŋndā ha̍ā chō yu̍ŋgu̍la̍ŋ lāāsīāā , ō pūm yu̍ŋgo̍o̍ kpu̍lu̍ku̍u̍ mā chi̍i̍ lāāsīāā ā pɛ̄ɛ̄kūlā ndālāŋ nda᷅ŋ . Ā nɔ̍ mā pɛ̄ɛ̄ku̍ wāŋndā pɛ̄ɛ̄kūlā lāŋ te̍ . Le̍ nyɛ̄ sɔ̄lāā ko̍ni̍ ndā chō ke̍ŋ to̍sāā ni̍ , ī chō sūɛ̍i̍ lāsi̍ɔ̍mbu̍i̍ bɛ̍ndū  .
56001012	Wānā wāā lɛ̄ŋndē Ki̍le̍tīle̍ŋ , ō wāŋndā lo̍ŋ ā chu̍ā māā wānā su̍āā le̍ Mɛ̄lɛ̄ka̍ wo̍ o̍ cho̍ ni̍ wo̍ , ndu̍ kpe̍e̍kpe̍i̍ di̍mi̍ dīōmnda̍ŋ nda᷅ŋ ni̍ āā , “ Le̍ lɔ̍ɔ̍ lɔ̍ɔ̍ wānāā lāchōōwāā wāŋndā Ki̍le̍tī ā cho̍ ni̍ . Wānāā pi̍la̍a̍ dɛ̍nɛ̍ wɔ̍ɔ̍ŋ , wānāā lēpūlu̍a̍a̍ , kɛ̍ ndu̍yɛ̍ , ā cho̍ yɛ̍ wānāā tōsāā nyɛ̄ le̍ . ”
56001013	Nyɛ̄ o̍ di̍mi̍ ā ndā o̍kɔ̄ɔ̄ wo̍ , tōnyāā o̍ cho̍ ni̍ . Le̍ he̍ī , si̍lā ndā ō kālā kālā , le̍ mā mīīŋgu̍ tīīnda᷄ŋ kpe̍e̍kpe̍i̍yo̍ dɔ̄wɔ̄ɔ̄ o̍ Mɛ̄lɛ̄ka̍ ni᷄ŋ  .
56001014	Bu̍ndɔ᷄ŋ Chu̍ūwa̍ kɛ̄ɛ̄si̍a̍a̍ wo̍ŋ , ā wānāā kɛ̍ɛ̍ tōnyā Mɛ̄lɛ̄ka̍a̍ wā sāwālā ndā pi̍lā kɛ̄ɛ̄si̍a̍a̍ mā dūāū lāŋ , si̍lā ndā ā tu̍āl lɛ̄ sɔ̄ɔ̍ŋ mu̍ŋ kɔ̄ɔ̄lī le̍  .
56001015	Wānāā cho̍ ā dīāndāā Mɛ̄lɛ̄ka̍ o̍ hɔ̄l lā nda̍ nda̍ , nyɛ̄ o̍ nyɛ̄ chō ō dīāndāā le̍ ndā . Kɛ̍ , wānāā cho̍ ā nɔ̄ɔ̄lɛ̍i̍ Mɛ̍lɛ̄kā o̍ hɔ̄l ndu̍yɛ̍ , ā lāāla̍ŋ ā Mɛ̄lɛ̄ka̍ le̍ wā nda̍ nda̍ , nyɛ̄ o̍ nyɛ̄ cho̍ mbō wā ō dīāndāā le̍ ndā le̍ . Wāŋndā ha̍ā yīya᷄ŋnda̍ ndālāŋ , ā kɔ̄ltā ndālāŋ , lā sīmnu᷄ŋ lā nɔ̍ɔ̍lɛ̍i̍ ā yɔ̄ŋ wɔ̄ɔ̍ŋndo̍  .
56001016	Wāŋndā ha̍ā dīmi̍ māā Mɛ̄lɛ̄ka̍ ndā chō pīɛ̄īyo̍ ni̍ . Kɛ̍ , sɔ̄ɔ̍ŋ ndā tōsā wo̍ŋ , ŋ̄ chɔ᷄m māā ā cho̍ Mɛ̍lɛ̄kā pīɛ̄ī le̍ . Ā kūīsi̍ŋ Mɛ̍lɛ̄kā o̍ kɔ̄l kpu̍ . Nyɛ̄ Mɛ̄lɛ̄ka̍ dīmūl ndā wo̍ ā to̍sā ndu̍ le̍ . Ā bɛ̄ndā ā wāli̍ kɛ̍ndɛ̄ le̍  .
56002001	Nūm nūm Ta̍tɔ̄ɔ̄ , nyɛ̄ o̍ nyɛ̍ cho̍ ō chɛ̄la᷅ŋ ā pɛ̄ɛ̄kū sākpōo̍ o̍kɔ̄ɔ̍ , pɛ̍ɛ̍ku̍ wa᷅ŋndā ndu̍  .
56002002	Di̍mu̍l bɛ̍ndūāā wāŋ pīāāndūāā mā wā wānāā ti̍u̍ kɔ̄ltā ndālāŋ bā , ndu̍yɛ̍ , mā wā wānāā kɛ̍si̍ŋ le̍bɛ̍ɛ̍ . Di̍mu̍l ndā ā wā wānāā tāāsi̍ ndu̍yɛ̍ , mā wā wānāā nɔ̍ tīīnda᷄ŋ sākpōo̍ o̍ Mɛ̄lɛ̄ka̍ ni᷄ŋ . Ā nɔ̄ mā nɔ̄ kāālā sākpōo̍ . Ā nɔ̄ mā si᷄m o̍ dɛ̍nɛ̍ o̍ dɛ̍nɛ̍ ni̍ŋ sākpō  .
56002003	Ndu̍yɛ̍ , mā di̍mu̍l bɛ̍ndūāā wāŋ lāāndūāā , māā ā tōsā kāālā chɔ᷅m māā wānāā Mɛ̄lɛ̄ka̍a̍ ndā chō ni̍ lāŋ . Di̍mu̍l ndā ā wa᷅ wānāā bālu̍ ā wānā o̍ sōndō le̍ , ndu̍yɛ̍ , ā wa᷅ wānāā hi̍u̍ māmūɛ̄ī kōlɔ̄ɔ̄ le̍ . Ā nɔ̄ mā pɛ̄ɛ̄ku̍ chūāā lāāndūāā nyɛ̍ bɛ̍ndā le̍ tōsāā wo̍  .
56002004	O̍ he̍ī ni᷄ŋ , mā pɛ̄ɛ̄ku̍ chūāā lāāndūāā mɛ̄ɛ̍ ndā nɔ̄ mā kāālā pīāāndāā ndāā ā chūāūwāā ndāā yɛ̍  .
56002005	Mā pɛ̄ɛ̄ku̍ ndā mā wā wānāā tāāsi̍ , ndu̍yɛ̍ , mā wā wānāā dīāndāā Mɛ̄lɛ̄ka̍ o̍ hɔ̄l . Ndu̍yɛ̍ , mā pɛ̄ɛ̄ku̍ ndā mā wā lāāndūāā kɛ̄ndɛ̄ ā to̍sā wa̍llo̍ ō kālā kpo᷅ke̍ o̍ yu̍ŋgu̍lā ndālāŋ chōo̍ wā . Ndu̍yɛ̍ , mā pɛ̄ɛ̄ku̍ ndā ā wāā wānāā kɛ̄ndɛ̄ nāā wāŋndā chūā , mā wā wānāā tūsīa̍ŋ pi̍a̍a̍ndāā ndāā o̍ bā bɛ̄ŋgu̍ . O̍ he̍ī ni᷄ŋ , wānā o̍ wānā nɔ̍lā lɛ̍ mbō dīmi̍ dīōm wɔ̄ɔ̍ŋ ā sūɛ̍i̍ Mɛ̄lɛ̄kɛ̍i̍ o̍kɔ̄ɔ̄ le̍  .
56002006	O̍ ko̍ŋ kɔ̍ɔ̍lī , si̍lā chūāā pīāāndūāā mā wā wānāā ti̍u̍ kɔ̄ltā ndālāŋ bā  .
56002007	Ta̍tɔ̄ɔ̄ , chɔ̍m nu᷅m pi̍lā o̍ nyɛ̄ o̍ nyɛ̄ ni᷄ŋ ŋ̄ tōsā lē wāā māā tāāmāsi̍ ā sɔ̄ɔ̍ŋ kɛ̍ndɛ̄ŋ wāŋndo̍ nɔ̄ mbō tōsā wo̍ŋ o̍kɔ̄ɔ̄ . Tē ā wā wāŋndā pɛ̄ɛ̄kōo̍ pɛ̍ , chɔ̍m ā wāā sākpō ā bɛ̄ɛ̄le̍ŋ kɛ̄si᷄ŋndo̍ le̍ wāā māā tāāmāsi̍ le̍ ndā  .
56002008	So̍o̍ di̍ōmndā bɛ̍ndā lāŋ , lā wāŋndo̍ ō nɔ̍lā mbō pɛ̄ɛ̄sā nu̍m le̍ lāŋ te̍ lāŋ , le̍ yɔ̄ŋi̍ wānāā si̍mu̍l nu̍m ndā ā sāālu̍ŋ nyɛ᷅ o̍ nyɛ̄ wɔ̄ɔ̍ŋ ō ndā nɔ̄lā mā chɔ᷄m nu̍m chōo̍ wo̍ . O̍ he̍ī ni᷄ŋ mī si̍ɔ̍mbu̍la̍ŋ lā bīī ndā  .
56002009	Ndu̍yɛ̍ , di̍mu̍l wānāā cho̍ o̍ chɛ̄le̍ŋ ni᷄ŋ ndā māā , ā tūsi̍ŋ wānāā ndā chō o̍ bā wā o̍ bā bɛ̄ŋgu̍ . Nyɛ̄ o̍ nyɛ̍ cho̍ mbo̍ wā ō kɛ̄ndɛ̄ , o̍ nɛ̍ŋī wānāā ndā chō o̍ bā wā kɔ̄l lo̍ ā tōsā ndu̍ . Si̍lā ndā māā ā mu̍lī ndā bāli̍ o̍ sōndō ō wɔ̄ɔ̍ŋ te̍  .
56002010	Ndu̍yɛ̍ , ā yɔ᷅ŋ ndā lēvīī le̍ . Ā wā nyɛ᷅ kɛ̄ndɛ̄ sākpō o̍ nyɛ̄ o̍ nyɛ̄ ni᷄ŋ ndā tōsā . Mɛ̄ɛ̍ o̍ he̍ī ni᷄ŋ , nyɛ̄ o̍ nyɛ̄ ndā tōsā ō nɔ̄lā mbō hīŋ ā tɔ̍ɔ̍ kɛ̍ndɔ̄ɔ̍ o̍ pɛ̄ɛ̄kū nāā ŋ̄ chō ho̍ō wāŋndā wo̍ chōo̍ o̍ cho̍ ho̍ō ā Mɛ̄lɛ̄ka̍ pi̍ŋī nāā wo̍ o̍kɔ̄ɔ̄ wo̍  .
56002011	O̍ nɛ̄ī wāā nu̍āā ni᷄ŋ kāālā wānāā lāāla᷄ŋndā lā nɔ̄ le̍ wāā ni̍ . Kāni̍ fo̍ndōle̍ , Mɛ̄lɛ̄ka̍ tōsāl wāŋndā kɛ̄ndɛ̄i̍ ndūɛ̄ī bɛ̍ndūe̍i̍ . Ko̍ŋ cho̍ ni̍ , ō chɔ᷄m nɛ̄īyo̍ mɛ̄ɛ̍ wāŋndā kpo̍u̍ ā sɔ̍lā pi̍o̍ŋɔ̄ɔ̍ yɛ̍  .
56002012	Kɛ̄ndɛ̄i̍ Mɛ̄lɛ̄ka̍ tōsāl nāā he̍ī ye̍ ī chō māchūāā le̍ nāā pɛ̄ɛ̄kōo̍ le̍ mī ŋ̄ ma᷄l ka̍āla̍ŋ lā si̍mu̍l sūɛ̍i̍ Mɛ̄lɛ̄kɛ̍i̍ lāŋ , ndu̍yɛ̍ , mī ŋ̄ ma᷄l kɔ̄l lānda᷄ŋndo̍ o̍ nyɔ̄ɔ̍ŋ chi̍e̍ēŋ nānu᷄ŋ . Ndu̍yɛ̍ , ī chō nāā pɛ̄ɛ̄kōo̍ le̍ mī ŋ̄ wā wānāā kɛ̍si̍ŋ le̍bɛ̍ɛ̍ , mī ŋ̄ wā sākpō ndu̍yɛ̍ , mī ŋ̄ nɔ̄ kāālā Mɛ̄lɛ̄ka̍ hɛ̄nāŋ māā ŋ̄ tōsā o̍ chi̍e̍ēŋndo̍ ho̍ō chōo̍ lāŋ  .
56002013	Kɛ̄ndɛ̄i̍ Mɛ̄lɛ̄kɛ̍i̍ he̍ī ī chō nāā sɔ̄ɔ̍ŋ mu᷅ŋ pɛ̄ɛ̄kōo̍ bōōndi̍i̍ nāā ŋ̄ chō he̍ī lēhɔ̄l o̍ nɛ̄ī le̍ pāāle̍ kɔ̄l kɛ̄ndɛ̄le̍ŋ nde̍ŋ . Mɛ̄lɛ̄ka̍ bɛ̄ndōo̍ o̍ cho̍ wānā nāā pīŋīa̍a̍ wo̍ , ndu̍ yɔ̍nūŋ ni̍ māā Chi̍i̍sū Ki̍li̍tī , ō chō nāŋɔ̄ɔ̄ ndɔ̄ bɛ̍ndōo̍ chɔ̄m o̍ ŋ̄wāŋndā chīe̍e̍ lo̍ o̍ pāāle̍ le̍ŋ chōo̍  .
56002014	Ndu̍ Chi̍i̍sū Ki̍li̍tī , mbo̍ yɔ̄ŋgū ndu̍ pi̍lā le̍ nāā le̍ mbō bāŋā nāā mī ŋ̄ fūlā o̍ dɛ̍nɛ̍ wɔ̍ɔ̍ŋndo̍ ni᷄ŋ , ndu̍yɛ̍ , mbō sīīŋgu̍u̍ nāā wānāā dīāndāā , mī ŋ̄ wā wānāā ndɔ̄ ndu̍ pīlɛ̍ kpe̍ , ndu̍yɛ̍ , mī ŋ̄ wā wānāā lāndu̍ŋ kɔ̍l o̍ sɔ̄ɔ̍ŋ kɛ̍ndɔ᷄ŋ tōsāā  .
56002015	Pɛ̍ɛ̍ku̍ wa᷅ŋndā sɔ̄ɔ̍ŋ mu᷅ŋ . Ndu̍yɛ̍ , kpāāyā o̍ kpāāyā cho̍ nu̍m ō yɔ̄ŋga᷄ŋ to̍sā wa̍llo̍ ā ndu̍ le̍ wāŋndā kɔ̄lta̍ŋ dɛ̄ɛ̄nīāā ā ndā bīōndɔ᷄ŋndā ndālāŋ chɔ̄mndo̍ . Chɛ᷅l mī wānā o̍ wānā che᷅ nu̍m chɔ̍dɔ̄ le̍  .
56003001	Di̍mu̍l chāāŋāā nūm ā lāāla᷄ŋndā māā ā tūe̍i̍ wānāā cho̍ lɛ̄ŋnde̍ŋ bōlle̍ŋ ndā dīōm nyɛ̄ kɛ̄ndɛ̄ kɛ̍ndɛ̄ . Di̍mu̍l ndā vɛ̄lɛ̄ māā ā wā ā bɛ̍ɛ̍ndīāŋ le̍ mā tōsā o̍ cho̍ sākpō le̍ tōsāā wo̍ o̍ nɛ̄ī o̍ nɛ̄ī ni̍ŋ  .
56003002	Di̍mu̍l ndā māā ā su̍āā dīōm wɔ̄ɔ̍ŋ ā wānā le̍ . Ā wa᷅ wānāā sɛ̍ɛ̍ŋgi̍āŋ ā wānā le̍ . Wānāā nɔ̍ i̍sɔ̍ɔ̍ ā wānā le̍ wā ndā nɔ̄ ni̍ mā wā . Ā nɔ̍ bɛ̍ɛ̄le̍ŋ le̍ wānā o̍ wānā  .
56003003	Kāni̍ fu̍u̍le̍ , nāā pi̍lā bɛ̍ɛ̍ dīɔ̄mndā nāā ŋ̄ wā ni̍ . Ŋ̄ ve̍ wānāā tu̍e̍ī Mɛ̄lɛ̄ka̍ dīōm te̍ . Ndu̍yɛ̍ , ndā āā fāŋā nāā o̍ nɛ̄i̍ tōnyāā chōo̍ bāū . Yēēmāŋ le̍ kɔ̄l kɛ̄ndɛ̄ chi̍e̍ēŋndo̍ , ā yēēmāŋ fāŋgāŋ chēle̍ŋ , ŋ̄ wā nāā ŋ̄ hīāūwāā o̍ kɔ̄l kɔ̄ɔ̄lī pu᷅ŋ . Le̍ lɔ̍ɔ̍ lɔ̍ɔ̍ , ŋ̄ wā sɔ̄ɔ̍ŋ dɛ̍nɛ̍ wɔ̍ɔ̍ŋndo̍ŋ tōsāā . Ŋ̄ wā pāŋa̍li̍āŋnda̍ŋ o̍ nyɔ̄ɔ̍ŋ chōo̍ . Ndu̍yɛ̍ , wāŋndā wā nāā yɛ̄le̍ŋ tūllo̍ , nāā bɛ̍ɛ̍ mī ŋ̄ tūl ndā yɛ̄le̍ŋ  .
56003004	Kɛ̍ ndu̍yɛ̍ , mɛ̄ɛ̍ Mɛ̄lɛ̄ka̍ o̍ cho̍ wānā nāā pīŋīa̍a̍ wo̍ ō chɔ᷄m nāā kɛ̄ndɛ̄i̍ ndūɛ̍i̍ , ndu̍yɛ̍ mbo̍ chɔ̄m nāā kāālā ndɔ̄ɔ̍  ,
56003005	mbo̍ pīŋī nāā . Mɛ̄lɛ̄ka̍ ō pīŋi̍ nāā le̍ nāā pi̍lā wāli̍ nāā kɛ̍ndɛ̄ le̍ . Ō pīŋi̍ māpīŋīāā nāā le̍ mɛ̄ɛ̍ o̍ nɔ̍ nyīɛ̍ɛ̍ye̍ le̍ nāā yɛ̍ . Ō tōsā he̍ī sānāā ā yīŋɔ̄ɔ̄ Nyi̍nā Kāsīo̍o̍ tōsā mi̍ ŋ̄ sɔ̄lā wo̍ , yīŋɔ̄ɔ̍ chu̍u̍ nāā vīōlɔ᷄ŋ sɛ̍nɛ̄īyo̍ ā yōōmū sɛ̄nɛ̄īyo̍ wo̍  .
56003006	Mɛ̄lɛ̄ka̍ tōsā mi̍ Nyi̍nā ndɔ̍ Kāsīo̍o̍ tūāl nāā kɔ̄ɔ̄lī ta̍u̍ ta̍u̍ . Ndu̍yɛ̍ , ō tōsā he̍ī sānāā o̍ Chi̍i̍sū Ki̍li̍tī ni̍ŋ , o̍ pi̍ŋi̍ nāā wo̍  .
56003007	Mɛ̄lɛ̄ka̍ yɔ̄ŋgu̍ Nyi̍nā ndɔ̄ɔ̍ nāā kɔ̄ɔ̄lī le̍ mbō sīīŋgu̍u̍ nāā wānāā sākpō ndu̍ pi̍lā o̍ hɔ̄l sānāā o̍ kɛ̄ndɛ̄i̍ ndūɛ̍i̍ ni᷄ŋ . Le̍ mbō lo̍ o̍ ko̍ŋ mī ŋ̄ sīmnu᷄ŋ chu̍a̍u̍wāā ndɔ̄ , ndu̍yɛ̍ , mī ŋ̄ wā hɔ̄lte̍ŋ o̍ nɛ̄ī le̍ yōōmu̍ nɔ̍ la̍mɛ̍ɛ̍lu̍ le̍ wo̍  .
56003008	Dīōmndā di̍mi̍ŋ lāŋ ndāŋ lā chō tōnyā . I̍ hɛ̍nāŋ mā chɔ̍ɔ̍lu̍ sɔ̄ɔ̍ŋ mu᷅ŋ kīndīlā kpe̍e̍kpe̍i̍ , le̍ mī wānāā du̍a̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ ndā ā lāndu̍ŋ kɔ̍l le̍ te̍le̍ŋndā ndālāŋ chūāā o̍ sɔ̄ɔ̍ŋ kɛ̍ndɔ᷄ŋ tōsāā ni᷄ŋ . Sɔ̄ɔ̍ŋ mu᷅ŋ ŋ̄ na᷄ŋ tāu̍ , ndu̍yɛ̍ ŋ̄ chō sɔ̄ɔ̍ŋ tɔ̄nɔ̄ le̍ wānā o̍ wānā fe̍e̍  .
56003009	Wo̍ū sōndō o̍ dīɔ̄mūŋ fo̍ndōŋ mu᷅ŋ ni᷄ŋ te̍ , ndu̍ yɔ̍nūŋ ni̍ māā dīōmnda̍ŋ hīŋa᷅ŋ kōŋ ā pɛ̄ɛ̄kōo̍ ā dīōlā wānāā māsīndīāā fāŋgā fa̍ŋgāa̍ tōmbōlā kōŋ kɛ᷅ kɛ᷅ . Ndu̍yɛ̍ , wo̍ū sōndō o̍ sɛ̄ɛ̄ŋgi̍āŋnda̍ŋ ni᷄ŋ ā dīōmnda̍ŋ hīŋa᷅ŋndo̍ ā sāwālā Mūu̍sēlāŋ o̍kɔ̄ɔ̄ le̍ . Fo̍ndō fu̍u̍ sɔ̄ɔ̍ŋ mu̍ŋ chō ni̍ , ndu̍yɛ̍ , tɔ̄nɔ̄ bɛ̍ɛ̍ cho̍ le̍ni̍ŋ te̍  .
56003010	Wānā hu᷅ŋ ā pīɔ̄ūwa᷅ŋndo̍ wāŋndā tɛ̄ɛ̄ŋ ndo̍ ndu̍ ndu̍ , tē lā sīlā ndu̍ lē pīlɛ̍ kɛ̄lɛ̄ŋgāā lē dīi̍ŋ pɛ̍ mbō māŋgālā le̍ , lā sēī ndu̍  .
56003011	Nūm sīnā māā wānā wāā le̍nde̍ māā ō ma᷄l nɛ̄i̍ tōnyāā mbo̍ wōū bāā o̍ yɔ̄ŋ wɔ̄ɔ̍ŋndo̍ tōsāā ni᷄ŋ . Ko̍ŋ kpe̍e̍kpe̍i̍ chɔ̍m ni̍ māā wānā wāā le̍nde̍ ō cho̍ o̍ nɛ̄ī kpo̍so̍ŋ te̍  .
56003012	I̍ cho̍ Āātāmāā vīōmɔ̄ɔ̄ , kɛ̄lɛ̄ŋgāā mī ve᷅m Ti̍chi̍kɔ̄ɔ̄ nāā nūm chu̍ā . Tē ā chē ō pīlɛ̍ pɛ̍ , mɛ̄ɛ̍ ki̍ndi̍ ki̍ndi̍ mā ko̍māl lā Nīka̍po̍līī chi̍e̍e̍ . Kāni̍ fu̍u̍le̍ , lo̍ŋ yā I̍ kɛ̍ɛ̍si̍a̍a̍ le̍ wɔ̄ɔ̄lē pɔ̄mbɔ̄le̍ŋ hīvīo̍o̍ ni̍  .
56003013	Ki̍ndi̍ mā to̍sā mi̍ Si̍nāā o̍ cho̍ lɔ̍yɛ̄i̍nɔ̍ɔ̍ wo̍ ni̍ ndā A̍ A̍pɔ̍lɔ̄ɔ̄ , mā sɔ̄lā mālāā o̍ kɔ̄lā ndālāŋ ni᷄ŋ . Nyɛ̄ o̍ nyɛ̄ bā hāvɛ̍i̍ ndā nɔ̄ le̍ sɔ̄lāā o̍ kēlā ndāā ni᷄ŋ , to̍sā mā sɔ̄lā ndu̍  .
56003014	Chāāŋāā nāā wānāā lāāla᷄ŋndā nɔ̄ mā wā sɔ̄ɔ̍ŋ kɛ̍ndɔ᷄ŋ tōsāā lɔ̍ɔ̍ lɔ̍ɔ̍ , le̍ mā nɔ̄lā mā mālā wānāā cho̍ o̍ bā hāvɛ̍i̍yo̍ ni᷄ŋ tāu̍ wā . Ndu̍yɛ̍ , ā nɔ̍ mā wā wānāā bāābāā fo̍ndō le̍  .
56003015	Chāāŋāā nāa̍ na̍a̍ ŋ̄ cho̍ nāŋ ndā fa̍ū ā yi᷄l nu̍m . Yi̍l nāā chāāŋāā nāā wānāā lāāla᷄ŋndā lo̍ŋ . Mbɔ̄ Mɛ̄lɛ̄ka̍ yīyāŋ nyā kpo̍u̍ cho̍o̍ fɔ̍  .
57001001	Yā Pɔ̍ɔ̄ , yā cho̍ ho̍ō o̍ chīɛ̄ī mānyūmndo̍ ni᷄ŋ le̍ sābu̍ Chi̍i̍sū Ki̍li̍tīo̍o̍ wo̍ , yā cho̍ yāu̍wo̍ ho̍ō pōōnyīāā ni̍ , nāā chāāŋ nāā wānā lāāla᷄ŋndo̍ Ti̍mo̍tī . Ŋ̄ chō ndu̍ pōōnyīāā nāā nūm chāāŋ nāā kāālāā Fi̍lɛ̍mɔ̄ŋ chu̍ā , nūm nāā ŋ̄ chō ho̍ō wa̍llo̍ nāā nyāā wo̍ , ā
57001002	ku̍ndā wānāā lāāla᷄ŋndā ā bi̍ī bɔ᷅ŋa᷅ŋndāŋ o̍ nūmndo̍ chi̍ɛ̍ī ni̍ŋ ndā , ā A̍fīāā , yēmā nāā lāāla᷄ŋndo̍ , ā A̍ki̍pɔ̄ɔ̄ , o̍ cho̍ wa̍llo̍ ā nāā lātu̍lu̍ māā so̍vɛ̄i̍nɔ̍ le̍ Chi̍i̍sū wo̍  .
57001003	I̍ cho̍ pīɛ̄īle̍ŋ māā Mɛ̄lɛ̄ka̍ fi̍nyā nāā ā Māsānɔ̄ɔ̍ Chi̍i̍sū Ki̍li̍tī , māā ā yīyāŋ nyā chōo̍ , ndu̍yɛ̍ , mā ke̍ nyā kɔ̄l nyūlōo̍ fɔ̍  .
57001004	Chāāŋ nūu̍ Fi̍lɛ̍mɔ̄ŋ , I̍ cho̍ Mɛ̄lɛ̄ka̍ pīɛ̄īyo̍ le̍ nūm . Ndu̍yɛ̍ tē I̍ wā pīɛ̄īle̍ŋ le̍ nūm pɛ̍ , ba̍li̍kāā yā I̍ me᷅l Mɛ̍lɛ̄kā te̍le̍ŋ o̍ te̍le̍ŋ ni̍  .
57001005	Kāni̍ , I̍ tu̍e̍ī mi̍ wāŋndā ā wā dīmīo̍o̍ ā mɛ̄ɛ̍ ŋ̄ kāālā wānāā Mɛ̄lɛ̄ka̍a̍ yɛ̍ , ndu̍yɛ̍ ā mɛ̄ɛ̍ kpɛ̍ ŋ̄ dɔ̄ū tīīnda᷄ŋndo̍ o̍ Māsānɔ̄ɔ̍ Chi̍i̍sū ni̍ŋ yɛ̍  .
57001006	I̍ cho̍ Mɛ̄lɛ̄ka̍ pīɛ̄īyo̍ māā īsɔ̄ɔ̍ o̍ īsɔ̄ɔ̍ dɛ̍nɛ̍ kɛ̍ndɛ̍ cho̍ ā nāā o̍kɔ̄ɔ̄ , le̍ chō nāā ŋ̄ chō dīōm pīlɛ̍ ā Ki̍li̍tī wo̍ , māā mī nāŋāŋ cho̍ nāā tɛ̄ɛ̄ŋ māā wānāā lāāla᷄ŋ ndo̍ ō tōsā , mī ŋ̄ hīōū lāchī ā sīnāā ā sɔ̄ɔ̍ŋ mu̍ŋ o̍kɔ̄ɔ̄  .
57001007	Chāāŋ nūu̍ , kāālā ŋ̄ nɔ̄ ho̍ō wo̍ tōsā , mi̍ I̍ na᷅ŋ kɔ̄l tāu̍ , ndu̍yɛ̍ , mi̍ I̍ sɔ̍lā kɔ̄l nyɔ̄ɔ̄lāā . A̍ to̍sā mi̍ wānāā Mɛ̄lɛ̄ka̍a̍ kpo̍u̍ ā na᷅ŋ kɔ̄l  .
57001008	Le̍ he̍ī , hāāā mi̍ I̍ wa᷅ bu̍ɛ̍i̍ Ki̍li̍tī , yā i̍i̍ nɔ̍lā mi̍ yā i̍i̍ ki̍ndi̍lā nu̍m chōo̍ le̍ mā to̍sā nyɛ̄ yā I̍ hɛ̍nāŋ ho̍ō le̍ nu̍m dīmūllo̍ wo̍ . Kɛ̍ ndu̍yɛ̍ , I̍ cho̍ to̍sā le̍nde̍ le̍  .
57001009	I̍ cho̍ ndi̍ dīmī o̍ nɛ̄ī nyɔ̍ɔ̍lāā ni᷄ŋ , kāni̍ fu̍u̍le̍ , le̍ kāāli̍āŋ nāā ŋ̄ kāāli̍āŋ ve̍llāā vēllē wo̍ . Mi̍ chē bɛ̍ɛ̍ yā Pɔ̍ɔ̄ mi̍ I̍ wa᷅ wānā Chi̍i̍sū Ki̍li̍tī ve᷅m māā sɔ̍ŋgɔ̍ ndɔ̄ , ndu̍yɛ̍ mɛ̄ɛ̍ nāā ŋ̄ sūāā nu̍āā yɛ̍ bɛ̍ɛ̍ , mi̍ wa᷅ o̍ chīɛ̄ī mānyūmndo̍ ni᷄ŋ le̍ sābū ndɔ̄ɔ̍ , kɛ̍ o̍ ko̍ŋ ni̍ŋ kpo̍u̍ , I̍ cho̍ ndi̍ kēī ā nu̍m nyɔ̄ɔ̄lū  .
57001010	Ndu̍ yɔ̍nūŋ ni̍ , I̍ cho̍ nu̍m nyɔ̄ɔ̄lōo̍ le̍ O̍ni̍si̍mɔ̄ɔ̄ , o̍ si̍mnu᷄ŋ ho̍ō māā po̍ nī wo̍ . Kāni̍ fu̍u̍le̍ , o̍ bīyɔ̄ɔ̄ ndā bīī yā ho̍ō wo̍ ni᷄ŋ yā I̍ si̍mnu᷄ŋ fi̍nyā ndɔ̄ ni̍  .
57001011	O̍ pāāndōo̍ ni᷄ŋ , ō ve̍ wa᷅nā chu̍u̍ nu̍m tɔ̄nɔ̄ le̍ . Kɛ̍ ndu̍yɛ̍ , ā pɛ̄ŋgo̍o̍ ho̍ō ō sīmnu᷄ŋ ni᷅ŋ wānā ŋ̄ sɔ̄lā tɔ̄nɔ̄ ā ndu̍ . Yā bɛ̍ɛ̍ I̍ sɔ̍lā tɔ̍nɔ̄ɔ̍ ā ndu̍  .
57001012	I̍ cho̍ ndu̍ mīŋgīo̍o̍ nāā nūm chu̍ā . Ndu̍yɛ̍ , I̍ kāālā ndu̍ tāu̍  .
57001013	Bōōndi̍i̍ yā I̍ cho̍ he̍ī o̍ bīyɔ̄ɔ̍ ni᷄ŋ le̍ Yōōŋgū Kɛ̄ndɛ̍ Mɛ̄lɛ̄ka̍a̍ ve̍ , yā i̍i̍ ye̍e̍mā mī yā i̍i̍ kɛ̍su̍lu̍ŋ ndu̍ le̍ mī ndu̍ o̍o̍ mālā yā mālā nūm o̍o̍ mālā yā ni̍ŋ ndo̍ , tē nūm o̍o̍ wā nānu᷄ŋ pɛ̍ wo̍  .
57001014	Kɛ̍ ndu̍yɛ̍ , I̍ hɛ̍nāŋ mī I̍ to̍sā īsɔ̄ɔ̍ o̍ īsɔ̄ɔ̍ o̍ sūɛ̍i̍ he̍ī ni᷄ŋ te̍ , mɛ̄ɛ̍ mā chɛ̍l fɛ̍lɛ̍ŋ . Kāni̍ fu̍u̍le̍ , ō ni᷅ŋ mī wānā to̍sā kɛ̄ndɛ̄i̍ ā kɔ̄l kīīsa᷄ŋ , mɛ̄ɛ̍ wānā yɔ̄ŋ ko̍ āā ō kīndīlāā ŋ̄ chō sɔ̄lāa̍ le̍ ndi̍ tōsāā ni̍ le̍ . Ō bɛ̄ndā mā to̍sā ndi̍ ā kɔ̄l nūmndo̍ kpo̍u̍  .
57001015	Kɛ̄lɛ̄ŋgāā dɔ̍ɔ̍ , Ōni̍si̍mɔ̄ɔ̄ fāŋāŋ ma̍fa̍ŋa᷄ŋ nu̍m i̍kɛ̍i̍ le̍ te̍le̍ŋ bi̍ŋgī , le̍ hāli̍ kpe̍ŋ mbō hu᷄ŋ wa᷅ ni᷅ŋ ā nūm lātu̍lu̍ le̍ te̍le̍ŋ o̍ te̍le̍ŋ  .
57001016	Ō cho̍ lɛ̍ chɛ̄ ko̍ni̍ le̍ . Chāāŋ nāā kāālāā o̍ cho̍ ni᷅ŋ ni̍ . Ō chō wānā kpe̍e̍kpe̍i̍ nāā yā chu̍ā . Kɛ̍ ndu̍yɛ̍ , nāā nūm chu̍ā bɛ̍ɛ̍ o̍ hi̍o̍ū ni᷅ŋ wā wānā kpe̍e̍kpe̍i̍ . Chɛ̄ nūm ndo̍ o̍ cho̍ ni̍ . Kɛ̍ ndu̍yɛ̍ , chāāŋ nūm wānā lāāla᷄ŋndo̍ o̍ cho̍ ni᷅ŋ vɛ̄lɛ̄ ni̍  .
57001017	Le̍lāŋ tē ā si̍nā pɛ̍ māā chāāŋ nu᷄m nyā chō wa̍llo̍ hɔ̄lāā tūlu̍ le̍ Māsānɔ̄ɔ̍ Mɛ̄lɛ̄ka̍ wo̍ yā I̍ cho̍ ni̍ , mɛ̄ɛ̍ bi̍i̍ ndu̍ ō kɛ̄ndɛ̄ mɛ̄ɛ̍ ŋ̄ bīī yā pi̍lā yɛ̍  .
57001018	Nyɛ̄ o̍ nyɛ̄ wɔ̄ɔ̍ŋ o̍ to̍sā ā nūm , ā nyɛ̄ o̍ nyɛ̄ o̍ nɔ̍ mbō pāāwā nu̍m , po̍o̍nyi̍āā ā dīōlā nīlāŋ māā yā nyɛ̄ o̍ nyɛ̄ chō kūēē le̍ pāāwāā ni̍  .
57001019	Dīōmnda̍ŋ nda᷅ŋ yā pi̍lā cho̍ ni᷅ŋ lāŋ pōōnyīāā ni̍ , māā yā Pɔ̍ɔ̄ pi̍lā , I̍ cho̍ kūēē ko̍ŋ pāāwā . Kɛ̍ ndu̍yɛ̍ , nūm pi̍lā ā sīnā māā nūm bɛ̍ɛ̍ kūe̍e̍ nūu̍ chō nu̍m , ā mɛ̄ɛ̍ yā I̍ to̍sā ā yōōmū nu᷄m īnyi̍nāyāā o̍kɔ̄ɔ̄ yɛ̍  .
57001020	Chāāŋ nūu̍ , I̍ hɛ̍nāŋ kpe̍e̍kpe̍i̍ mā mālā yā o̍ nɛ̄īyo̍ ho̍ō ni᷄ŋ , le̍ Māsānɔ̄ɔ̍ Mɛ̄lɛ̄ka̍ . To̍sā māā chāāŋ nī wānā lāāla᷄ŋ , mī I̍ sɔ̍lā kɔ̄l nyɔ̄ɔ̄lāā  .
57001021	I̍ si̍nā māā nyɛ̄ yā I̍ cho̍ ho̍ō nu̍m yāu̍wo̍ yɔ̄ŋ le̍ mā to̍sāl lā ndu̍ wo̍ , māā ā chō chɛ̄lɔ̄ɔ̄ mā to̍sā ndu̍ . Ndu̍yɛ̍ , I̍ si̍nā māā ā chō tōsā mbō hīōū bɛ̍ɛ̍ mɛ̄ɛ̍ yā I̍ nyu̍nā nu̍m dīōm le̍ tōsāā yɛ̍  .
57001022	O̍ ko̍ŋ kɔ̍ɔ̍lī , I̍ ye̍e̍mā mā to̍sāl lā vɛ̄lɛ̄ he̍ī . Bɛ̍ɛ̍ndi̍āā yi᷅yāā le̍ yā . Kāni̍ fo̍ndōle̍ , I̍ nɔ̍ tīīnda᷄ŋndo̍ māā nyā kpo̍u̍ nyɛ̄ nyā nyūnā Mɛ̄lɛ̄ka̍ dīōm , le̍ mbō tōsāl nyā ndu̍ wo̍ , ō chō ndu̍ tōsā , ndu̍ yɔ̍nūŋ ni̍ māā le̍ mbō mīŋgi̍ yā vɛ̄lɛ̄ nyā o̍ bā  .
57001023	Ɛ̄pāfu̍lɔ̄ɔ̄ , ō nāā ŋ̄ chō o̍ bīyɔ̄ɔ̍ ni᷄ŋ nāā ndu̍ le̍ Chi̍i̍sū Ki̍li̍tī wo̍ , ō yi᷄l nyā lāpi̍  .
57001024	Wānāā cho̍ wa̍llo̍ ā yā lātu̍lu̍ wā bɛ̍ɛ̍ ā yi᷄l nyā lāpi̍ , ndā yɔ̍nūŋ ni̍ māā , Ma̍kī , ā Ālu̍i̍ta̍kɔ̄ɔ̄ , ā De̍ma̍sī , ā Lu̍kū  .
57001025	Mbɔ̄ Māsānɔ̄ɔ̍ Chi̍i̍sū Ki̍li̍tī ō yīyāŋ nyā kpo̍u̍ cho̍o̍ fɔ̍ . Ī yɔ̄nu̍ŋ le̍nde̍ fɔ̍  .
58001001	O̍ sīndɔ̄ɔ̍ ni᷄ŋ , mi̍ Mɛ̄lɛ̄ka̍ sūāā nāā fi̍nyāā nāā māmāā chūā te̍le̍ŋndā fāŋgā o̍ nɛ̄īla̍ yɛ̍ yɛ̍ ni̍ŋ . A̍ bōōndi̍i̍ ke̍ŋ , wānāā ndūāā ndā āā su̍āā le̍ Mɛ̄lɛ̄ka̍ wā , o̍ ndā ni᷄ŋ sānāā ndu̍ o̍o̍ su̍āā nāā fi̍nyāā nāā māmāā chūā ni̍  .
58001002	Kɛ̍ ā bōōnde̍i̍ he̍ī ni᷅ŋ , ndi̍ yɔ̍nūŋ māā bōōndi̍i̍ mɛ̍ɛ̍lɛ̄i̍ le̍ chi̍e̍ēŋndo̍ ho̍ō ni̍ , o̍ Po̍ ndɔ̄ɔ̍ ni᷄ŋ sānāā o̍ so̍ō nāa̍ na̍a̍ chūā ni̍ . Po̍ ndɔ̄ ko̍ŋ , ndu̍ Mɛ̄lɛ̄ka̍ tōsā ni̍ mbo̍ tōōsīāā chi̍e̍ēŋndo̍ . Ndu̍ ko̍ni̍ Mɛ̄lɛ̄ka̍ yūlū ni̍ , le̍ mī nyɛ̄ o̍ nyɛ̄ fe̍e̍ wā mīāl ndɔ̄  .
58001003	Ndu̍yɛ̍ , o̍ Po̍ ndɔ̄ ko̍ŋ ni᷄ŋ yēlēŋ ye̍le̍ŋ nāŋɔ̄ɔ̍ Mɛ̄lɛ̄ka̍a̍ chō dīōndɔ̄ɔ̍ ni̍ . Wānā che᷅ ndu̍ pɛ̍ , ā chē Mɛ̄lɛ̄ka̍ yɛ̍ŋgɛ̍sɛ̍ɛ̍ . Ndu̍yɛ̍ , dīōm kpāāyā fu̍lā ndu̍ o̍ sōndō wo̍ , ndu̍ cho̍ tōsāā ni̍ mi̍ chi̍e̍ēŋndo̍ wā hīōūwɔ̄ɔ̍ lāchī ā wāā . Po̍ ndɔ̄ɔ̍ ho̍ō , ndu̍ fāŋā yɔ̄ŋ wɔ̄ɔ̍ŋndo̍ ŋ̄wāŋndā chīe̍e̍ cho̍o̍ mbo̍ dīndī ndā pa̍ku̍ ni̍ . O̍ ko̍ŋ kɔ̍ɔ̍lī , mbo̍ hēl ɛ̄chɛ̍nɛ̄ mbo̍ kɔ̍ cha᷅l o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍ cho̍ māsāā nyɛ̄ o̍ nyɛ̄ fe̍e̍ cho̍o̍ wo̍ chōo̍  .
58001004	Le̍ he̍ī , mi̍ Mɛ̄lɛ̄ka̍ tōsā mi̍ po̍ ndɔ̄ɔ̍ wā ō bɛ̄ndū , mbo̍ hīāū ā ki̍i̍la̍a̍ Mɛ̄lɛ̄ka̍a̍ . Ndu̍yɛ̍ , dīōlā Mɛ̄lɛ̄ka̍ vēēlū ndu̍ lāŋ lā hīōū ā dīōlā o̍ vēēlū ki̍i̍la̍a̍ ndūāā lāŋ  .
58001005	Ki̍i̍la̍nɔ̍ o̍ ki̍i̍la̍nɔ̍ Mɛ̄lɛ̄ka̍ ō cho̍ mī Mɛ̄lɛ̄ka̍ dīmu̍l ndu̍ āā ,  “ Nu᷄m cho̍ Po̍ nūu̍ ni̍ , chɔ̍ŋ ā hāū I̍ si̍mnu᷄ŋ fi̍nyā nūm , ” te̍ . Ndu̍yɛ̍ , lē pīlɛ̍ bɛ̍ɛ̍ Mɛ̄lɛ̄ka̍ dīmi̍ wɔ̍ ā ki̍i̍la̍nɔ̍ ndɔ̄ɔ̍ o̍kɔ̄ɔ̄ āā ,  “ I̍ cho̍ wā fi̍nyā ndɔ̄ , ndu̍ bɛ̍ɛ̍ mbō wā Po̍ nī , ” le̍  .
58001006	Sūɛ̍i̍ pi᷅lɛ̍ ī chō vɛ̄lɛ̄ , bōōndi̍i̍ Mɛ̄lɛ̄ka̍ ndu̍ o̍o̍ wā le̍ hūnɔ̄ɔ̄ Po̍ ndɔ̍ tāso̍o̍ yɔ̄ŋ o̍ chi̍e̍ēŋndo̍ chōo̍ ve̍ , mbo̍ dīmī ndi̍ āā ,  “ Nyā ki̍i̍la̍a̍ Mɛ̄lɛ̄ka̍a̍ kpo̍u̍ , lā sōōlu̍u̍ ndu̍ . ”
58001007	Nyɛ̄ Mɛ̄lɛ̄ka̍ dīmi̍ ā ki̍i̍la̍a̍ ndūāā nda̍ nda̍ o̍kɔ̄ɔ̄ wo̍ , ndu̍ cho̍ ho̍ō ni̍ āā ,  “ Mɛ̄lɛ̄ka̍ tōōsi̍a̍a̍ mātōōsīāā Ki̍i̍la̍a̍ ndūāā mɛ̄ɛ̍ hūēīye̍ chō nu̍āā yɛ̍ . Ndu̍yɛ̍ , ō tōōsi̍āā mātōōsīāā vɛ̄lɛ̄ ndā mɛ̄ɛ̍ yīŋndē wūle̍ wūle̍le̍ŋ lē chō nu̍āā yɛ̍ . ”
58001008	Kɛ̍ , ā Po̍ ndɔ̄ɔ̍ o̍kɔ̄ɔ̄ ndu̍ ndu̍ , mbo̍ dīmī āā ,  “ Nūm Mɛ̄lɛ̄ka̍ , ā chō wā māsāā le̍ fɛ̍ɛ̍ŋ ā fɛ̍ɛ̍ŋ . O̍ nɛ̄ī sākpōo̍ chōo̍ nūm kūā ā māsāle̍ nu̍mnde̍ŋ ni̍  .
58001009	Sɔ̄ɔ̍ŋ cho̍ sākpō wo̍ŋ , mu̍ŋ ŋ̄ hɛ̄nāŋ mī wāŋndā tōsā ni̍ . A̍ hɛ̍nāŋ ndā mā tōsā sɔ̄ɔ̍ŋ wɔ̍ɔ̍ŋndo̍ŋ te̍ . Le̍lāŋ bɛ̍ɛ̍ Mɛ̄lɛ̄ka̍ o̍ cho̍ Mɛ̄lɛ̄ka̍ nūmndo̍ wo̍ ō yūlū nu̍mle̍ mā wā ō bɛ̄ndū mā hīōū chāāŋāā nūmndā kpo̍u̍ , ndu̍yɛ̍ mā wā ā kɔ̄l kɛ̄ndɛ̄ ni̍ . ”
58001010	Mbo̍ dīmī vɛ̄lɛ̄ āā ,  “ Māsānɔ̄ɔ̍ Mɛ̄lɛ̄ka̍ , nu᷄m to̍o̍si̍āā sīndɛ̄ chi̍e̍ēŋndo̍ o̍ kāndɔ᷄ŋndo̍ pe̍kēkē ni̍ . Nūm ko̍ni̍ to̍o̍si̍āā ha̍la̍a̍ ā bālā nūmnda̍ŋ ni̍  .
58001011	Nyɛ̄m ŋ̄ tōōsi̍āā mu̍ŋ ndo̍ŋ fa̍ū ŋ̄ chō fāŋa᷄ŋ . Kɛ̍ nūm nūm , ā chō wā le̍ fɛ̍ɛ̍ŋ ā fɛ̍ɛ̍ŋ . Nyɛ̄m mu᷅ŋ fa̍ū , ŋ̄ chō sīmnɔ᷄ŋ ŋ̍ pāāndū mɛ̄ɛ̍ kōlāā sīmnūŋ nu̍āā ō pāāndū yɛ̍  .
58001012	Ā chō mu̍ŋ hūnɔ̄ɔ̄ tūī tūī mɛ̄ɛ̍ wānā tu̍i̍i̍ tūī do̍māa̍ yɛ̍ . Nyɛ̄m mu᷅ŋ ŋ̄ nɔ̄lā mī ŋ̄ yɔ̄nu̍ŋ mɛ̄ɛ̍ kōlāā fūlā le̍ni̍ŋ mbō hūli̍ yɛ̍ . Kɛ̍ nūm nu̍m , le̍ pɛ̄ŋgu̍ o̍ pɛ̄ŋgu̍ ā chō lēchōo̍ . Yōōmū nūmndo̍ ō mɛ̍ɛ̍lū le̍ . ”
58001013	Mɛ̄lɛ̄ka̍ dīmu̍l lɔ̍ ki̍i̍la̍nɔ̍ ndɔ̄ɔ̍ ō pīlɛ̍ bɛ̍ɛ̍ āā ,  “ Chāl nānu᷄ŋ o̍ fo̍ndāŋ lēbīɔ̍ɔ̍ o̍ bā nī kɛ̍ndɔ̄ɔ̍ chōo̍mbō lo̍ o̍ ko̍ŋ mī to̍sā mā nɛ̍i̍ ya̍a̍mɔ̍ɔ̍wa̍a̍ nu̍mndā ā bɛ̄ŋgu̍ , ” le̍  .
58001014	Ki̍i̍la̍a̍ Mɛ̄lɛ̄ka̍a̍ nda̍ nda̍ chō māchūāā nyi̍nāā ā to̍sā wa̍llo̍ le̍ Mɛ̄lɛ̄ka̍ wā . Ndā Mɛ̄lɛ̄ka̍ vīām ni̍ le̍ wānāā sɔ̍lā pi̍o̍ŋɔ̄ɔ̍ wā mālāā  .
58002001	Le̍ he̍ī , ŋ̄ nɔ̄ mī ŋ̄ ya᷄ŋ nīlāŋ nyɛ̄ kɛ̄ndɛ̄ kɛ̍ndɛ̍ī o̍ dīōmndā nāā ŋ̄ tūēī la᷅ŋ ndāŋ , yɔ̄ŋi̍ nāā ŋ̄ ma᷄l nɛ̍i̍ tōnyāā  .
58002002	Ŋ̄ sīnā māā yōōŋgū ki̍i̍la̍a̍ Mɛ̄lɛ̄ka̍a̍ hīŋ ndo̍ chō tōnyā . Wānā o̍ wānā tɛ̍ɛ̍mbu̍u̍ yōōŋgū kōŋ pɛ̍ , o̍ ko̍ŋ kɔ̍ɔ̍lī mbō kɛ̄ɛ̍ le̍ nyɛ̄ o̍ di̍mi̍ wo̍ tōsāā pɛ̍ , Mɛ̄lɛ̄ka̍ tūsi̍ ndu̍ nyɛ̄ nɛ̄īyāā chōo̍ mɛ̄ɛ̍ i̍ wa᷅ le̍tu̍u̍ le̍ ndu̍ yɛ̍  .
58002003	Mɛ̄ɛ̍ i̍ cho̍ yɛ̄ le̍nde̍ yɛ̍ , nāā wānāā tu̍e̍ī yōōŋgōo̍ ā pīŋī bɛ̄ndū Mɛ̄lɛ̄ka̍ pīŋī wa᷅ŋndā wo̍ wā , tē ŋ̄ sāāla̍ŋ ndu̍ le̍ , ŋ̄ nɔ̍lā mī ŋ̄ hɛ̄lu᷄ŋ o̍ nyɛ̄ nɛ̄īyāā kōŋ ni᷄ŋ kpo̍so̍ŋ te̍ . Māsānɔ̄ɔ̍ Mɛ̄lɛ̄ka̍ pi̍lā fɛ̍lɛ̍ŋ di̍mu̍l wāŋndā yōōŋgōo̍ ho̍ō . Wānāā tu̍e̍ī dīōmndā o̍ di̍mi̍ lāŋ ndāŋ , ndā chɔ̍m nāā wa̍la̍ŋ ni̍ māā tōnyā dīōmndā lāŋ lā chō ni̍  .
58002004	Mɛ̄lɛ̄ka̍ bɛ̍ɛ̍ mbo̍ chɔ̄m māā yōōŋgōo̍ ho̍ō chō tōnyā . Ō tōsā he̍ī sānāā ā sɔ̄ɔ̍ŋ lākpālūŋ o̍ to̍sā wo̍ŋ , ā sɔ̄ɔ̍ŋ kɔ̄ndɔ̄fi̍llo̍ŋ , ā ka̍a̍ma̍ālā yɛ̍ yɛ̍la̍ŋ , vɛ̄lɛ̄ ā pi̍ɔ̍u̍ o̍ pīɔ̄ū wāŋndā nyɛ̄m Nyi̍nā Kāsīo̍o̍ kē wa᷅ŋndā wo̍ŋ ndo̍ŋ . Mbo̍ pīɔ̄ū ndā mu̍ŋ kpɛ̍ kpɛ̍ mɛ̄ɛ̍ ndu̍ pi̍lā hɛ̍nāŋ yɛ̍  .
58002005	Chi̍e̍ēŋ nāā ŋ̄ chō ho̍ō īsɔ̄ɔ̍ di̍mī ā ndu̍ o̍kɔ̄ɔ̄ nānu᷄ŋ māā ō chō hūnɔ̄ɔ̄ wā wo̍ , ō cho̍ ki̍i̍la̍a̍ Mɛ̄lɛ̄ka̍a̍ le̍ Mɛ̄lɛ̄ka̍ hāndū ni̍ŋ lāmāsā lēchōo̍ le̍  .
58002006	Ī chō ī dīmīa̍ŋ o̍ fo̍ndāŋ pūm o̍ Yāu̍ Mɛ̄lɛ̄ka̍a̍ ni᷄ŋ āā ,  “ Vɛ̄ɛ̄ kɛ̍i̍ wānā chi̍o̍o̍ chō yɛ̄ le̍ nūm Mɛ̄lɛ̄ka̍ mā dɔ̄ū kɔ̄llo̍ o̍ ndu̍ lo̍ nu̍āā kpɛ̍ ? Vɛ̄ɛ̄ wa᷅nā chi̍o̍o̍ chō yɛ̄ mā bu̍u̍lāŋ ā ndu̍ ?
58002007	Tōōsīāā ŋ̄ tōōsi̍āā ndu̍ wo̍ , ki̍i̍la̍a̍ Mɛ̄lɛ̄ka̍a̍ ā hīōū ndu̍ ko̍ ti̍ŋ cho̍be̍ , ko̍ŋ bɛ̍ɛ̍ le̍ te̍le̍ŋ bi̍ŋgī ko̍ni̍ . Ndu̍yɛ̍ mā kē ndu̍ nāŋɔ̄ɔ̍ ā bɛ̄ɛ̄le̍ŋ tāu̍  .
58002008	A̍ to̍sā mi̍ nyɛ̄ o̍ nyɛ̄ fe̍e̍ wa᷅ wānā chi̍o̍o̍ o̍ bā bɛ̄ŋgu̍ . ” Dīōmndā po̍o̍nyi̍āŋ la᷅ŋ māā Mɛ̄lɛ̄ka̍ tōsā mi̍ nyɛ̄ o̍ nyɛ̄ fe̍e̍ wa᷅ wānā chi̍o̍o̍ o̍ bā bɛ̄ŋgu̍ lāŋ , lā chɔ᷄m māā nyɛ̄ o̍ nyɛ̄ cho̍ lo᷅ mbō kɛ̄ɛ̍ wā wānā chi̍o̍o̍ o̍ bā bɛ̄ŋgu̍ le̍ . Kɛ̍ , ŋ̄ chi̍ wɔ̍ bo̍o̍nde̍i̍ he̍ī mī nyɛ̄ o̍ nyɛ̄ fe̍e̍ wā wɔ̄ wānā chi̍o̍o̍ o̍ bā bɛ̄ŋgu̍ le̍  .
58002009	Kɛ̍ ndu̍yɛ̍ , Chi̍i̍su̍ nāā ŋ̄ chō chɔ̄ɔ̍ ni̍ , mi̍ nyɛ̄ o̍ nyɛ̄ fe̍e̍ wa᷅ ndu̍ o̍ bā bɛ̄ŋgu̍ . Mɛ̄lɛ̄ka̍ tōsā mi̍ ki̍i̍la̍a̍ Mɛ̄lɛ̄ka̍a̍ ā hīāū ndu̍ ko̍ ti̍ŋ cho̍be̍ , ko̍ŋ bɛ̍ɛ̍ le̍ te̍le̍ŋ bi̍ŋgī ko̍ni̍ . He̍ī yɔ̄nu̍ŋ le̍ mī Mɛ̄lɛ̄ka̍ tōsāl nāā kɛ̄ndɛ̄i̍ ndūɛ̍i̍ mī Chi̍i̍sū vi᷅ le̍ ŋ̄wāŋndā chīe̍e̍ kpo̍u̍ . Le̍ nyɛ̄ nɛ̄īyāā Chi̍i̍sū ke̍e̍ku̍ lēni᷄ŋ ndo̍ ā pīɔ̍m o̍ sɔ̍lā wo̍ , mi̍ Mɛ̄lɛ̄ka̍ kē ndu̍ nāŋɔ̄ɔ̍ ā bɛ̄ɛ̄le̍ŋ tāu̍
58002010	Mɛ̄lɛ̄ka̍ to̍o̍si̍āā nyɛ̄ o̍ nyɛ̄ fe̍e̍ ni̍ . Ndu̍yɛ̍ , ndu̍ cho̍ tōsāā ni̍ mi̍ nyɛ̄ o̍ nyɛ̄ fe̍e̍ wa᷅ kɔ̄la̍ŋ mɛ̄ɛ̍ o̍ nɔ̍ le̍ wāā yɛ̍ . Le̍lāŋ , ō bɛ̄ndā mi̍ Mɛ̄lɛ̄ka̍ tōsā mi̍ Chi̍i̍sū ke̍e̍kū o̍ nyɛ̄ pālāā ni᷄ŋ , le̍ mbō sōli̍ wāli̍ ndɔ̄ɔ̍ lēbōl . He̍ī yɔ̄nu̍ŋ le̍ mī wānāā fāŋgā fa̍ŋgā ā sīmnu᷄ŋ chu̍a̍u̍wāā ndɔ̄ , ndu̍yɛ̍ , ndā bɛ̍ɛ̍ mā sɔ̄lā nāŋɔ̄ɔ̄ ndɔ̄ɔ̍ . Kāni̍ fu̍u̍le̍ , Chi̍i̍su̍ cho̍ ndā lāsīsi̍ lāchi̍ ni̍ le̍ mā sɔ̄lā pīōŋɔ̄ɔ̍  .
58002011	Ndu̍ Chi̍i̍sū o̍ to̍sā ho̍ō mī wāŋndā sīmnu᷄ŋ wānāā sākpō Mɛ̄lɛ̄ka̍ o̍ hɔ̄l lo̍ ni̍ , ā wānāā o̍ to̍sā mā wā wānāā sākpō Mɛ̄lɛ̄ka̍ o̍ hɔ̄l lā , nda̍ nda̍ fi̍nyā pīlɔ̍ɔ̍ ndā chō ni̍ . Le̍ sābū kōŋ , si̍ɔ̍mbu̍lā cho̍ Chi̍i̍su̍ le̍ ndā vēēlu̍ āā pɔ̄mbūāā ndūāā le̍  .
58002012	Mbo̍ dīmūl Mɛ̄lɛ̄ka̍ āā ,  “ I̍ cho̍ pɔ̄mbūāā nīāā dīmūl ā nūm o̍kɔ̄ɔ̄ . Tē wānāā nūmndā chūūŋgi̍āŋ pɛ̍ , I̍ cho̍ lāsīsi̍ ndā tɛ̄ɛ̄ŋ mī I̍ li̍sā nu̍m . ”
58002013	Mbo̍ dīmī vɛ̄lɛ̄ āā , “ I̍ cho̍ tīīnda᷄ŋ nūu̍ dɔ̄wɔ̄ɔ̄ o̍ Mɛ̄lɛ̄ka̍ ni᷄ŋ . ” Mbo̍ dīmī vɛ̄lɛ̄ āā , “ Mi̍ che᷄ŋ yā nāā chūāūwāā Mɛ̄lɛ̄ka̍ ke̍ yā wā . ”
58002014	Chūāūwāā ndūāā kāŋ ndā yɔ̍nūŋ ni̍ māā ŋ̄wāŋndā chīe̍e̍ . Le̍lāŋ , Chi̍i̍sū bɛ̍ɛ̍ mbo̍ sīmnu᷄ŋ wa᷅nā chi̍e̍e̍ mɛ̄ɛ̍ ndā chō yɛ̍ . He̍ī yɔ̄nu̍ŋ māā wānā to̍sā mī wāŋndā sɔ̄lā pi̍ɔ̍mndo̍ wo̍ , ndu̍ yɔ̍nūŋ ni̍ māā Māsā Nyi̍nāā Wɔ̄ɔ̍ŋndā , māā mī Chi̍i̍sū tɛ̍ɛ̍mbu̍u̍ ndu̍ sānāā ā ndu̍ Chi̍i̍sū pīɔ̍m ndɔ̄ɔ̍  .
58002015	O̍ ko̍ŋ , wānāā wā o̍ chɛ̄le̍ŋ ni᷄ŋ si̍o̍o̍ŋīī pīɔ̍mnde̍ o̍ bā bɛ̄ŋgu̍ , chɔ̍ŋ ā wɔ̄sīlā ndālāŋ chi̍e̍ēŋ nānu᷄ŋ fa̍ū wā , mi̍ Chi̍i̍sū bāŋā ndā  .
58002016	Ī chō ī chɔ̄mna᷄ŋ kpe̍nde̍ke̍le̍ , māā ō cho̍ ki̍i̍la̍a̍ Mɛ̄lɛ̄ka̍a̍ le̍ Chi̍i̍sū hi᷅ŋ le̍ mālā le̍ . Chūāūwāā māmāā E̍bīlāha᷅mnda̍ o̍ hi᷅ŋ mālā ni̍  .
58002017	Le̍ sābōo̍ ho̍ō , mɛ̄ɛ̍ mī ndu̍ o̍o̍ si̍mnu᷄ŋ o̍ nɛ̄ī o̍ nɛ̄ī ni̍ŋ , mɛ̄ɛ̍ pɔ̄mbūāā ndūāā chō yɛ̍ . He̍ī yɔ̄nu̍ŋ le̍ mbō wā māsā wānāā sōlīāā lāsa̍lāa̍ , o̍ nɔ᷅ nyi̍ɛ̍ɛ̍ye̍ , ndu̍yɛ̍ mbō tōsā wa̍llo̍ le̍ Mɛ̄lɛ̄ka̍ sākpō wo̍ . Ndu̍yɛ̍ , ī yɔ̄nu̍ŋ vɛ̍lɛ̄ le̍ mī wāŋndā sɔ̄lā mālɔ̄ɔ̍ le̍ yɔ̄ŋndā ndālā wɔ̍ɔ̍ŋndāŋ  .
58002018	Ndu̍ pi̍lā bɛ̍ɛ̍ mɛ̄ɛ̍ o̍ ke̍e̍ku̍ yɛ̄ o̍ nyɛ̄ nɛ̄īyāā ni᷄ŋ , ndu̍yɛ̍ mi̍ Māsā Nyi̍nāā Wɔ̄ɔ̍ŋndā tɔ̄ɔ̄nda᷄ŋ ndu̍ , le̍ he̍ī ō nɔ̄lā mbō mālā wānāā Māsā Nyi̍nāā Wɔ̄ɔ̍ŋndā ō tɔ̄ɔ̄ndāŋ ndā  .
58003001	Le̍lāŋ chāāŋāā nīāā wānāā lāāla᷄ŋndā , nyā cho̍ le̍ Mɛ̄lɛ̄ka̍ wā , nyā Mɛ̄lɛ̄ka̍ vēēlu̍ ha̍ā le̍ nyā bɛ̍ɛ̍ mī lā wā wānāā ndɔ̄ wā , lā tōfā ni̍ko̍ o̍ Chi̍i̍sū lo̍ sākpō . Ndu̍ Māsānɔ̄ɔ̍ Mɛ̄lɛ̄ka̍ vēm ni̍ māā hɔ̄ltē ndɔ̄ , ndu̍yɛ̍ mbo̍ wā māsā wānāā sōlīāā lāsa̍lāa̍ wo̍ , o̍ mālā nāā o̍ tīīnda᷄ŋ nāā ŋ̄ dīmi̍ ho̍ō māā ŋ̄ nɔ̄ o̍ Mɛ̄lɛ̄ka̍ ni᷄ŋ ndo̍ ni̍  .
58003002	Mi̍ Chi̍i̍sū to̍sā wa̍llo̍ sākpō le̍ Mɛ̄lɛ̄ka̍ , o̍ hɛ̍li̍ ndu̍ le̍ wāli̍ ndɔ̄ɔ̍ tōsāā wo̍ , mɛ̄ɛ̍ Mūu̍sē to̍sā wa̍llo̍ sākpō o̍ chīɛ̍i̍ Mɛ̄lɛ̄ka̍a̍ ni᷄ŋ yɛ̍  .
58003003	Kɛ̍ ndu̍yɛ̍ , ō bɛ̄ndā mī wāŋndā ā ke̍ Chi̍i̍sū bɛ̄ɛ̄le̍ŋ mbō hīōū ā Mūu̍sē . Kāni̍ fo̍ndōle̍ , wānā tāŋgūl chi̍ɛ̍īyo̍ wo̍ , ndu̍ wāŋndā hīāū bɛ̍ɛ̄le̍ŋ kē ā chīɛ̄ī ndɔ̄ kālāā  .
58003004	Chīɛ̄ī o̍ chīɛ̍i̍ cho̍ ō tāŋgūlāā , wānā tāŋgu̍l ndu̍ ni̍ . Kɛ̍ ndu̍yɛ̍ , Mɛ̄lɛ̄ka̍ yɛ̄ , ndu̍ to̍o̍si̍āā nyɛ̄ o̍ nyɛ̄ fe̍e̍ ni̍  .
58003005	Mūu̍sē ndu̍ wā māwāā bu̍ɛ̍īyo̍ , o̍ to̍sā wa̍llo̍ o̍ chīɛ̍i̍ Mɛ̄lɛ̄ka̍a̍ ni᷄ŋ sākpō wo̍ . Ndu̍yɛ̍ , ndu̍ ndu̍ o̍o̍ chɔ᷅m wa᷅ŋndā sɔ̄ɔ̍ŋ Mɛ̄lɛ̄ka̍ ndu̍ o̍o̍ wa᷅ hu̍nɔ̄ɔ̄ ndā dīmūllo̍ o̍ lāchīo̍o̍ ni᷄ŋ ndo̍ŋ ni̍  .
58003006	Kɛ̍ Ki̍li̍tī ndu̍ , ndu̍ cho̍ māchūāā Po̍ Mɛ̄lɛ̄ka̍a̍ , o̍ cho̍ chīɛ̍i̍ Mɛ̄lɛ̄ka̍a̍ māndāā sākpō wo̍ . Ndu̍yɛ̍ , nāā ŋ̍ cho̍ chīɛ̄ī ndɔ̄ɔ̍ ho̍ō ni̍ . Kɛ̍ ndu̍yɛ̍ , le̍ mī ŋ̄ wā chīɛ̄ī ndɔ̄ɔ̍ ho̍ō mɛ̄ɛ̍ mī ŋ̄ hīōū lāchī ā kɔ̄ltā sīmūlāāla̍ŋ nɔ̄ɔ̍ ndu̍yɛ̍ , mī ŋ̄ wā lēhɔ̄l o̍ nɛ̄ī le̍ nyɛ̄ o̍ di̍mu̍l nāā wo̍  .
58003007	Le̍lāŋ , mɛ̄ɛ̍ mī ŋ̄ tūēī nyɛ̄ Nyi̍nā Kāsīo̍o̍ dīmūl nāā wo̍ . Mbo̍ dīmī āā ,  “ Tē lā tūēī Mɛ̄lɛ̄ka̍ sūɛ̍i̍ nāā nyā chūā pāāle̍ hāūle᷅ŋ nde᷅ŋ pɛ̍  ,
58003008	lā tōsā nyɛ᷅ o̍ di̍mūl nyā wo̍ . Lā to̍sā nīlā kālu̍la̍ŋmɛ̄ɛ̍ fi̍nyāā nyāā māmāā ā tōsā sīndɛ̄ o̍ po̍llo̍ ni᷄ŋ , mā kɛ̄ɛ̄ le̍ lūɛ̄īyɔ̄ɔ̍ Mɛ̄lɛ̄ka̍ o̍ bā bɛ̄ŋgu̍ yɛ̍ le̍ . Mā tɔ̄ɔ̄nda᷄ŋ ndu̍ . ”
58003009	Mi̍ Mɛ̄lɛ̄ka̍ dīmī āā , “ Mi̍ fi̍nyāā nyāā māmāā ā tɔ̄ɔ̄nda᷄ŋ yā sīndɛ̄ o̍ po̍llo̍ ni᷄ŋ . Mā tɔ̄ɔ̄nda᷄ŋ vɛ̍lɛ̄ wāli̍ yā I̍ to̍sā wo̍ . Ndu̍yɛ̍ , mā sāālu᷄ŋ sɔ̍ɔ̍ŋ yā I̍ to̍sā o̍ wɔ̄sīlā be̍le̍-hi̍ɔ̍ɔ̍lu̍lāŋ ni᷄ŋ ndo̍ŋ . Kɛ̍ o̍ ko̍ŋ ni̍ŋ fa̍ū , ā wā hīōūwɔ̄ɔ̍ lāchī ā nīlā kālu̍la̍ŋ kɛ᷅  .
58003010	Le̍lāŋ yā Mɛ̍lɛ̄kā yā I̍ dɔ̍ɔ̍nu᷄ŋ tu̍mbe̍ ā wānāā kāŋ ni̍ . O̍ ko̍ŋ , mi̍ di̍mī āā , ‘ Kɔ̄ltā ndālāŋ lā fāŋāŋ o̍ nɛ̄ī sākpōo̍ chōo̍ . Ndu̍yɛ̍ , mā kɛ̄ɛ̄ sɔ̄ɔ̍ŋ yā hɛ̍nāŋ le̍ mā tōsā wo̍ŋ  .
58003011	Ndu̍yɛ̍ , I̍ dɔ̍ɔ̍nu᷄ŋ tu̍mbe̍ ā ndā , mi̍ I̍ ti̍āŋnu᷄ŋ māāā lu̍e̍ī lɛ̍ o̍ lɛ̄ŋndē yā I̍ wā lākɔ̄ ndā pɛ̄ŋgīo̍o̍ kē le̍ŋ ni᷄ŋ kpo̍so̍ŋ te̍ . ’ ”
58003012	Le̍lāŋ chāāŋāā nīāā , lā māndāŋ māā wānā o̍ wānā wa᷅ nyā tɛ̄ɛ̄ŋ mbō nɔ̄ kɔ̄l dɛ̍nɛ̍ wɔ̍ɔ̍ŋ , mbō kɛ̄ɛ̍ Mɛ̄lɛ̄ka̍ lāāla᷄ŋndo̍ , ndu̍yɛ̍ mbō kɛ̄ɛ̍ Mɛ̄lɛ̄ka̍ cho̍ yōōmū wo̍ le̍  .
58003013	Nyɛ̄ nyā nɔ̄ le̍ tōsāā wo̍ , ndu̍ cho̍ ni̍ māā hāāā , mi̍ ŋ̄ wā yōōmū pāāle̍ hāūle̍ŋ , lā sīīli̍āŋ ve᷅llāā vēllē lēpāa̍ o̍ lēpāa̍ , yɔ̄ŋi̍ Māsā Nyi̍nāā Wɔ̄ɔ̍ŋndā hūi̍ nyā mī lā tōsā yɔ̄ŋ wɔ̄ɔ̍ŋndo̍ , ndu̍yɛ̍ mī lā sīmnu᷄ŋ wānāā nīlā kālu̍  .
58003014	Le̍lāŋ , tē ŋ̄ hīōū lāchī ā sīsi̍lāŋ ā dīāllūŋ kālā o̍ tīīnda᷄ŋ nāā ŋ̍ nɔ̍ o̍ tāse̍lā ndɔ̄ɔ̍ wo̍ chōo̍ pɛ̍ , mbō lo̍ o̍ ko̍ŋ hāāā mī ŋ̄ fūūlu̍u̍ o̍ mɛ̄ɛ̄lu̍lāŋ , mɛ̄ɛ̍ nāā bɛ̍ɛ̍ ŋ̄ chō hīōūwɔ̄ɔ̄ lāchī ā wāā dīōm pīlɛ̍ ā Ki̍li̍tī  .
58003015	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Tē lā tūēī Mɛ̄lɛ̄ka̍ sūɛ̍i̍ nāā nyā chu̍ā pāāle̍ hāūle̍ŋ nde᷅ŋ pɛ̍ , lā tōsā nyɛ᷅ o̍ di̍mūl nyā wo̍ . Lā to̍sā nīlā kālu̍la̍ŋ mɛ̄ɛ̍ fi̍nyāā nyāā māmāā ā tōsā sīndɛ̄ o̍ po̍llo̍ ni᷄ŋmā kɛ̄ɛ̄ le̍ lūɛ̄īyɔ̄ɔ̍ Mɛ̄lɛ̄ka̍ o̍ bā bɛ̄ŋgu̍ yɛ̍ le̍ ”  .
58003016	Ō nɛ̄ɛ̍ni̍a̍ā ndā āā tu̍e̍ī yɛ̄ mi̍ Mɛ̄lɛ̄ka̍ sūāā nāā ndā chūā , kɛ̍ mā kɛ̄ɛ̄ le̍ ndu̍ lūɛ̄īyɔ̄ɔ̍ o̍ bā bɛ̄ŋgu̍ nɛ̍ ? Wānāā Mūu̍sē so̍li̍ lɔ̍ɔ̍ ko̍ŋ o̍ lɛ̄ŋndē I̍chi̍pīle̍ŋ ni᷄ŋ , mbō sīm ndā lāchī le̍ kɔ̄la̍ŋ ā ndā wā , ndā kpo̍u̍ kɛ̍ɛ̍ le̍ lūɛ̄īyɔ̄ɔ̍ Mɛ̄lɛ̄ka̍ o̍ bā bɛ̄ŋgu̍ ni̍  .
58003017	A̍ nɛ̄ɛ̍ni̍a̍ā Mɛ̄lɛ̄ka̍ ndu̍ o̍o̍ dɔ̍ɔ̍nu᷄ŋ yɛ̍ sīndɛ̄ tu̍mbe̍ le̍ wɔ̄sīla̍ŋ be̍le̍-hi̍ɔ̍ɔ̍lu̍ ? A̍ wānāā to̍sā lɔ̍ɔ̍ ko̍ŋ yɔ̄ŋ wɔ̄ɔ̍ŋndo̍ o̍ po̍llo̍ ni᷄ŋ , mā wū wā  .
58003018	O̍ bōōndi̍i̍ ke̍ŋ ni᷄ŋ si̍ndɛ̄ , mi̍ Mɛ̄lɛ̄ka̍ tīāŋnu᷄ŋ māā ā lu̍e̍ī lɛ̍ o̍ lɛ̄ŋndē o̍ wā lākɔ̄ ndā pɛ̄ŋgīo̍o̍ kē le̍ŋ ni᷄ŋ kpo̍so̍ŋ te̍ . A̍ nɛ̄ɛ̍ni̍a̍ā o̍kɔ̄ɔ̄ Mɛ̄lɛ̄ka̍ wā yɛ̄ sūɛ̍i̍ ? Wānāā kɛ̍ɛ̍ le̍ nyɛ̄ o̍ di̍mi̍ wo̍ tōsāā wā  .
58003019	Le̍ he̍ī , ŋ̄ nɔ̄lā mī ŋ̄ chē māā le̍ mɛ̄ɛ̍ ndā āā kɛ̍ɛ̍ Mɛ̄lɛ̄ka̍ lāāla᷄ŋndo̍ yɛ̍ , ndā būmbā fūūlūū o̍ lɛ̄ŋndē o̍ wā lākɔ̄ ndā pɛ̄ŋgīo̍o̍ kē le̍ŋ ni᷄ŋ ni̍  .
58004001	Būŋgɛ̄ī Mɛ̄lɛ̄ka̍ chu̍ā ke̍ŋ māā , wāŋndā sɔ̄lā ni̍ŋ pɛ̍ŋgī ndɔ̄ɔ̍ ve̍ ī chō wɔ̄ lēchōo̍ pāāle̍ hāūle̍ŋ nde᷅ŋ bɛ̍ɛ̍ . Le̍lāŋ , lā māndā nyā pi̍lā māā wānā pi᷅lɛ̍ bɛ̍ɛ̍ ō wa᷅ nyā tɛ̄ɛ̄ŋ mī Mɛ̄lɛ̄ka̍ hu᷄ŋ ki̍lūl ndu̍ īyāmā māā ō būmbā le̍ pɛ̄ŋgī kōŋ sɔ̄lāā le̍  .
58004002	Mɛ̄ɛ̍ fi̍nyāā nāā māmāā ā tūēī sīndɛ̄ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ yɛ̍ , le̍nde̍ ko̍ni̍ wāŋndā dīmu̍l nāā Yōōŋgū Kɛ̄ndɛ̍ Mɛ̄lɛ̄ka̍a̍ ni̍ . Kɛ̍ , fi̍nyāā nāā māmāā nda̍ nda̍ yōōŋgu̍ Mɛ̄lɛ̄ka̍ ndā tūēī yo̍ ā sɔ̄lā mālā lēni᷄ŋ te̍ . Kāni̍ fu̍u̍le̍ , mɛ̄ɛ̍ ndā tūēī ndu̍ ā dōu̍ ti̍i̍nda᷄ŋ le̍ni̍ŋ te̍  .
58004003	Kɛ̍ ndu̍yɛ̍ , nāā ŋ̍ dɔ̍ū tīīnda᷄ŋ nāā o̍ yōōŋgōo̍ ho̍ō ni᷄ŋ ndā , nāā ŋ̍ cho̍ pɛ̄ŋgīo̍o̍ ho̍ō sɔ̄lā ni̍ . Ō chō ko̍ mɛ̄ɛ̍ Mɛ̄lɛ̄ka̍ dīmi̍ yɛ̍ āā ,  “ I̍ dɔ̍ɔ̍nu᷄ŋ tu̍mbe̍ ā ndā , mi̍ I̍ ti̍āŋnu᷄ŋ māāā lu̍e̍ī lɛ̍ o̍ lɛ̄ŋndē yā I̍ wā lākɔ̄ ndā pɛ̄ŋgīo̍o̍ ke̍ le̍ŋ ni᷄ŋ kpo̍sōŋ te̍ . ” Mi̍ chē bɛ̍ɛ̍ mi̍ Mɛ̄lɛ̄ka̍ dīmī dīōmnda̍ŋ nda᷅ŋ ni̍ kɛ̍ , ndu̍ o̍o̍ chi̍i̍ ni᷅ŋ nyɛ̄ ndu̍ o̍o̍ kɛ̍ɛ̍si̍a̍a̍ le̍ tōsāa̍ wo̍ tōsā , chɔ̍ŋ bɛ̍ɛ̍ ā bōōndi̍i̍ o̍ to̍o̍si̍āā chi̍e̍ēŋndo̍ ve̍  .
58004004	Ī chō ī pōōnyīāā o̍ fo̍ndāŋ pīlɛ̍ o̍ Yāu̍ Mɛ̄lɛ̄ka̍a̍ ni᷄ŋ , ā pālɛ̍i̍ Mɛ̄lɛ̄ka̍ tōōsi̍āā chi̍e̍ēŋndo̍ ve̍ ā pāāle̍ ŋɔ̍mmɛ̍ūle̍ŋ o̍kɔ̄ɔ̄ . Mi̍ ī dīmi᷄ŋ ndo̍ŋ āā , “ Mi̍ Mɛ̄lɛ̄ka̍ pɛ̄ŋgī o̍ pāāle̍ ŋɔ̍mmɛ̍ūle̍ŋ chōo̍ , kāni̍ fu̍u̍le̍ , ndu̍ o̍o̍ chi̍i̍ ni᷅ŋ wāli̍ ndɔ̄ɔ̍ tōsā kpo̍u̍ . ”
58004005	Ī chō vɛ̄lɛ̄ ī pōōnyīāā o̍ fo̍ndāŋ dīōmndo̍ dīmi̍ŋ ko̍ŋ ā pɛ̄ŋgīo̍o̍ o̍kɔ̄ɔ̄ wo̍ āā , “ Ā lu̍e̍ī lɛ̍ o̍ lɛ̄ŋndē yā I̍ wā lākɔ̄ ndā pɛ̄ŋgīo̍o̍ kē le̍ŋ ni᷄ŋ kpo̍so̍ŋ te̍ . ”
58004006	Wānāā tu̍e̍ī sīndɛ̄ Yōōŋgū Kɛ̄ndɛ̍ Mɛ̄lɛ̄ka̍a̍ wā , mā būmbā le̍ pɛ̄ŋgī kōŋ sɔ̄lāā , kāni̍ fu̍u̍le̍ , ā dōu̍ ti̍i̍nda᷄ŋ le̍ni̍ŋ te̍ . Le̍lāŋ , he̍ī chɔ᷄m māā wānāā chēle̍ŋ chō pɛ̄ŋgī kōŋ sɔ̄lā  .
58004007	Ŋ̄ nɔ̄lā mī ŋ̄ chē māā le̍nde̍ i̍ cho̍ ni̍ , kāni̍ fu̍u̍le̍ , Mɛ̄lɛ̄ka̍ kɛ̄si̍ pāāle̍ che᷅le̍ŋ , dīōla̍ŋ āā , “ Pāāle̍ Hāūle᷅ŋ . ” Dīmī Mɛ̄lɛ̄ka̍ dīmi̍ māā fi̍nyāā nāā māmāā ā sɔ̍lā pɛ̍ŋgī kōŋ te̍ wo̍ , mi̍ wɔ̄sīlā fāŋgā lā hīāū o̍ ko̍ŋ kɔ̍ɔ̍lī . O̍ ko̍ŋ , o̍ dɔ̍ū dīōmndā nāā ŋ̄ dīmu̍l nyā o̍ fo̍ndāŋ kōŋ o̍ Yāu̍ Mɛ̄lɛ̄ka̍a̍ ni᷄ŋ ndāŋ , Māsāā Dēēve̍ o̍ sōndō ni̍ āā ,  “ Tē lā tūēī Mɛ̄lɛ̄ka̍ sūɛ̍i̍ nāā nyā chūā pāāle̍ hāūle̍ŋ nde᷅ŋ pɛ̍ , lā tōsā nyɛ᷅ o̍ di̍mūl nyā wo̍ . Lā to̍sā nīlā kālu̍la̍ŋ te̍ . ”
58004008	Tē Chɔ̍ɔ̍sūāā ndu̍ o̍o̍ nɔ̍lā tōsā pɛ̍ , mī fi̍nyāā nāā māmāā ndā āā sɔ̍lā pɛ̄ŋgī kōŋ pɛ̍ , Mɛ̄lɛ̄ka̍ ndu̍ o̍o̍ di̍mī vɛ̍lɛ̄ ā pāāle̍ che᷅le̍ŋ o̍kɔ̄ɔ̄ le̍  .
58004009	Le̍lāŋ , he̍ī chɔ᷄m māā fo̍ndāa̍ chō wɔ̄ le̍ mī wānāā Mɛ̄lɛ̄ka̍a̍ sɔ̄lā pɛ̄ŋgīo̍o̍ , mɛ̄ɛ̍ Mɛ̄lɛ̄ka̍ pɛ̄ŋgi̍ o̍ pāāle̍ ŋɔ̍mmɛ̍ūle̍ŋ chōo̍ yɛ̍  .
58004010	Wānā o̍ wānā sɔ̍lā pɛ̄ŋgī Mɛ̄lɛ̄ka̍ chūe̍l ndu̍ ko̍ŋ bu̍ŋgɛ̄i̍ yo̍ pɛ̍ , mɛ̄ɛ̍ wānā ko̍ŋ ndu̍ chi̍i̍ wāli̍ ndɔ̄ɔ̍ , mɛ̄ɛ̍ Mɛ̄lɛ̄ka̍ chīi̍ wāli̍ ndɔ̄ɔ̍ mbo̍ pɛ̄ŋgī yɛ̍  .
58004011	Wānā wa᷅ nyā tɛ̄ɛ̄ŋ mbō kɛ̄ɛ̍ le̍ Mɛ̄lɛ̄ka̍ tīīnda᷄ŋndo̍ mɛ̄ɛ̍ fi̍nyāā nāā māmāā tōsā yɛ̍ le̍ , yɔ̄ŋi̍ wānā wāā le̍nde̍ bu̍mbā le̍ pɛ̄ŋgi̍ kōŋ sɔ̄lāā  .
58004012	Dīo̍m Mɛ̄lɛ̄ka̍a̍ chō māchūāā māā nyɛ̍ cho̍ yōōmū . Ndu̍yɛ̍ ō nɔ̄ kpāāyāā mbō tōsā wāli̍ o̍ nɔ̍ le̍ tōsāā wo̍ . Ndu̍yɛ̍ ō lūɛ̄ī ō hīōū mūɛ̄ī sōndōlā tīɔ̍ɔ̍ŋ nde̍ . Ō nɔ̄lā mbō lūɛ̄ī wānā chi̍o̍o̍ ni᷄ŋ mbō fūūlu̍u̍ di̍ nāā yōōmū ndɔ̄ɔ̍ ā nyi̍nā ndɔ̄ɔ̍ chō wā . Ndu̍yɛ̍ ō nɔ̄lā mbō fūūlu̍u̍ nāā bōōndo̍ŋ ā yōōyōōwa̍ŋ mā chō wā . Ō nɔ̄lā mbō chɔ᷄m yɛ̍ yi̍ɔ̍ɔ̍ yīya᷄ŋnda̍ŋ ā yēēmāŋ wānā chi̍o̍o̍ o̍ kɔ̄l , ŋ̄ wɔ̄ɔ̍ŋ ni̍ , ŋ̄ kɛ̄ndɛ̄ ni̍  .
58004013	Nyɛ̄ o̍ nyɛ̄ Mɛ̄lɛ̄ka̍ tōōsi̍āā , ō pīlɛ̍ bɛ̍ɛ̍ cho̍ mbō vēŋnu᷄ŋ ndu̍ le̍ . Nyɛ̄ o̍ nyɛ̄ fe̍e̍ cho̍ o̍ chi̍e̍ēŋndo̍ ni᷄ŋ , ō nɔ̄lā mbō chē mu̍ŋ wa̍la̍ŋ . Mɛ̄ɛ̍ o̍ mɛ̄ɛ̍ fe̍e̍ ŋ̍ cho̍ lēni᷄ŋ ō sīnā . Nāā kpo̍u̍ pāāle̍ wa᷅ ni̍ŋ mī ŋ̄ si᷄m ndu̍ o̍ hɔ̄l mī ŋ̄ chɔ̄ɔ̄mu̍u̍ nyɛ̄ o̍ nyɛ̄ nāā ŋ̄ tōsā  .
58004014	Ŋ̄ nɔ̄ mī ŋ̄ hīōūnūŋ lāchī ā wāā īsīsi̍ yi̍ , o̍ tīīnda᷄ŋ nāā ŋ̄ dīmi̍ ho̍ō māā ŋ̄ nɔ̄ o̍ Mɛ̄lɛ̄ka̍ ni᷄ŋ ndo̍ chōo̍ . Kāni̍ fu̍u̍le̍ , ŋ̄ nɔ̄ ni᷅ŋ māsā wānāā sōlīāā lāsa̍lāa̍ , mbo̍ sīm le̍ nāā . Māsā wānāā sōlīāā lāsa̍lāā kāŋ , ndu̍ yɔ̍nūŋ ni̍ māā Chi̍i̍sū , Po̍ Mɛ̄lɛ̄ka̍a̍ , o̍ ku̍ɛ̄ ni᷅ŋ mbo̍ wā Mɛ̄lɛ̄ka̍ pi̍lā o̍ hɔ̄l lo̍  .
58004015	Na̍a̍ na̍a̍ māsā wānāā sōlīāā lāsa̍lāa̍ o̍ na̍a̍ , ō nɔ̄ nyi̍ɛ̍ɛ̍yīī nɛ̄i̍ , kāni̍ fu̍u̍le̍ , ō sīnā māā ŋ̄ nɔ̍ kpāāyā le̍ . Kāni̍ fo̍ndōle̍ , ndu̍ bɛ̍ɛ̍ mi̍ Māsā Nyi̍nāā Wɔ̄ɔ̍ŋndā tɔ̄ɔ̄nda᷄ŋ ndu̍ o̍ nɛ̄ī o̍ nɛ̄ī ni̍ŋ mɛ̄ɛ̍ o̍ tɔ̍ɔ̍ndāŋ nāā yɛ̍ . Kɛ̍ , yɔ̄ŋ o̍ yɔ̄ŋ wɔ̄ɔ̍ŋ ō tōsā le̍  .
58004016	Le̍ he̍ī , lā ŋ̄ nɔ̍nūŋ kīīsa᷄ŋ o̍ lākɔ̄l te̍ . Ndu̍yɛ̍ , lā ŋ̄ hūŋnu᷅ŋ nāā Mɛ̄lɛ̄ka̍ chūā o̍ to̍sāl ŋ̍wa᷅ŋndā chīe̍e̍ kɛ̍ndɛ̄i̍ yo̍ . Ō nɔ̄lā mbō tūīīnu̍ŋ nāā īnyīɛ̍ɛ̍ mbō tōsāl nāā kɛ̄ndɛ̄i̍ ndūɛ̍i̍ ndu̍yɛ̍ , mbō mālā nāā bōōndi̍i̍ nāā ŋ̄ yēēmā mālāā ve̍  .
58005001	Wānā o̍ wānā cho̍ māsā wānāā sōlīāā lāsa̍lāa̍ , ŋ̄wāŋndā chīe̍e̍ tɛ̍ɛ̄ŋ Mɛ̄lɛ̄ka̍ hɛ̄lī ndu̍ ni̍ . Mɛ̄lɛ̄ka̍ chūā ndu̍ māchūāā le̍ mbō si᷄m Mɛ̄lɛ̄ka̍ lāchī sɔ̍ŋgɔ̍ wāŋndā le̍ mbō hīŋ ā nyɔ̄ɔ̍ŋ o̍ Mɛ̄lɛ̄ka̍ lo̍ ndu̍yɛ̍ , mbō sōli̍ sālālāŋ nāā ndu̍ chu̍ā le̍ yɔ̄ŋndā ndālā wɔ̍ɔ̍ŋndāŋ  .
58005002	Ndu̍yɛ̍ , mɛ̄ɛ̍ ndu̍ ma᷅sā wānāā sōlīāā lāsa̍lāa̍ bɛ̍ɛ̍ ndu̍ nɔ̍ di̍āllūŋ kālā o̍ nyi̍nā ndɔ̄ɔ̍ ni᷄ŋ , o̍ sɔ̄ɔ̍ŋ ka̍ ka̍ ni̍ŋ te̍ yɛ̍ , ō nɔ̄lā mbō nɔ̄ nyīɛ̍ɛ̍ye̍ le̍ wānāā si̍nā ha̍ā nyɛ̍ bɛ̍ndā le̍ tōsāā wo̍ le̍ wā , ndu̍yɛ̍ mā lō o̍ ko̍ŋ mā tōsā bīōndɔ᷄ŋnda̍ŋ ndā  .
58005003	Mɛ̄ɛ̍ ndu̍ bɛ̍ɛ̍ ndu̍ nɔ̍ di̍āllūŋ kālā o̍ nyi̍nā ndɔ̄ɔ̍ ni᷄ŋ te̍ yɛ̍ , ndu̍ pi̍lā bɛ̍ɛ̍ mɛ̄ɛ̍ mbō sōli̍ sālāā le̍ yɔ̄ŋndā ndɔ̄lā wɔ̍ɔ̍ŋndāŋ , mɛ̄ɛ̍ o̍ so̍lī sālāā le̍ wāŋndā yɛ̍  .
58005004	Ō cho̍ wa᷅ŋndo̍ ndu̍ pi̍lā le̍ cha᷅l mbō kɛ̄ɛ̄si̍a̍a̍ le̍ mbō sīīŋgu̍u̍ ndu̍ pi̍lā māsā wānāā sōlīāā lāsa̍lāa̍ le̍ . Mɛ̄lɛ̄ka̍ pi̍lā ndu̍ chu̍ā wa᷅ŋndo̍ le̍ sīmnɔ᷄ŋndo̍ māsā wānāā sōlīāā lāsa̍lāa̍ wo̍ ni̍ , mɛ̄ɛ̍ o̍ chu̍ā E̍lɔ̄ŋ yɛ̍  .
58005005	Le̍nde̍ ko̍ni̍ i̍ yɔ̍nu̍ŋ ā Ki̍li̍tī o̍kɔ̄ɔ̄ ni̍ . Ō cho̍ ndu̍ pi̍lā le̍ kɛ̍ɛ̍si̍a̍a̍ le̍ mbō sīīŋgu̍u̍ ndu̍ pi̍lā māsā wānāā sōlīāā lāsa̍lāa̍ wo̍ le̍ . Mɛ̄lɛ̄ka̍ pi̍lā chu̍ā ndu̍ ni̍ . Mɛ̄lɛ̄ka̍ pi̍lā di̍mu̍l ndu̍ ni̍ āā ,  “ Nu᷄m cho̍ Po̍ nūu̍ ni̍ . Chɔ̍ŋ ā hāū , I̍ si̍mnu᷄ŋ fi̍nyā nūm . ”
58005006	Mi̍ Mɛ̄lɛ̄ka̍ dīmī vɛ̄lɛ̄ o̍ fo̍ndāŋ chēle̍ŋ o̍ Yāu̍ Mɛ̄lɛ̄ka̍a̍ ni᷄ŋ āā ,  “ Wānā so̍līāā lāsa̍lāa̍ ŋ̄ chō le̍ fɛ̍ɛ̍ŋ ā fɛ̍ɛ̍ŋ ni̍ , o̍ nɛ̄i̍ Mɛ̄kīsɛ̍dɛ̍kī wā wānā so̍līāā lāsa̍lāa̍ chōo̍ . ”
58005007	Bōōndi̍i̍ Chi̍i̍sū wā o̍ chi̍e̍ēŋndo̍ chōo̍ ve̍ , mbo̍ pīɛ̄ī Mɛ̄lɛ̄ka̍ mbo̍ nyɔ̄ɔ̄lū ndu̍ chōo̍ cho̍o̍ , ndu̍yɛ̍ mbo̍ chāŋ o̍ Mɛ̄lɛ̄ka̍ lo̍ , o̍ nɔ̍lā mbō sōli̍ ndu̍ o̍ pīɔ̍mndo̍ ni᷄ŋ ndo̍ . O̍ ko̍ŋ , mi̍ Mɛ̄lɛ̄ka̍ tūɛ̄ī pīɛ̄īlē ndɔ̄le̍ŋ , kāni̍ fu̍u̍le̍ , le̍ mɛ̄ɛ̍ o̍ tu̍si̍ŋ Mɛ̍lɛ̄kā o̍ bā bɛ̄ŋgu̍ yɛ̍  .
58005008	Mi̍ chē bɛ̍ɛ̍ mi̍ Chi̍i̍sū wa᷅ Po̍ Mɛ̄lɛ̄ka̍a̍ ni̍ , kɛ̍ mbo̍ pɛ̄ɛ̄kū nyɛ̄ Mɛ̄lɛ̄ka̍ hɛ̄nāŋ ndo̍ tōsāā , sānāā ā nyɛ̄ nɛ̄īyāā o̍ ke̍e̍ku̍ lēni᷄ŋ ndo̍  .
58005009	Mɛ̄ɛ̍ Chi̍i̍sū si̍ɛ̍ndi̍ wāli̍ ndɔ̄ɔ̍ lēbōl mbo̍ sīmnu᷄ŋ wa᷅nā pi̍ŋī wa᷅ŋndā le̍ fɛ̍ɛ̍ŋ ā fɛ̍ɛ̍ŋ ndo̍ , ndā yɔ̍nūŋ ni̍ māā wāŋndā kpo̍u̍ ā to̍sā nyɛ᷅ o̍ di̍mūl ndā wo̍ wā  .
58005010	Ndu̍yɛ̍ , mi̍ Mɛ̄lɛ̄ka̍ sīīŋgūū ndu̍ māsā wānāā sōlīāā lāsa̍lāa̍ o̍ nɛ̄i̍ Mɛ̄kīsɛ̍dɛ̍kī wā māsā wānāā sōlīāā lāsa̍lāa̍ wo̍ chōo̍  .
58005011	Sɔ̄ɔ̍ŋ chō tāu̍ ŋ̄ yā I̍ yi̍yāŋ le̍ nyā dīmūllo̍ ā sūɛ̍i̍ he̍ī o̍kɔ̄ɔ̄ wo̍ŋ . Kɛ̍ ndu̍yɛ̍ , ō kēndū le̍ nyā mu̍ŋ tɛ̄ɛ̄sīāllo̍ mī lā sīnā mu̍ŋ lāpɛ̄ŋgu̍ , kāni̍ fu̍u̍le̍ , lā kēndū īsɔ̄ɔ̍ pɛ̍ɛ̍kū bɔ̄ɔ̍  .
58005012	Lā fūūlu̍u̍ ni᷅ŋ bōōndi̍i̍ nyā bɛ̍ɛ̍ nyā nɔ̄ mī lā pɛ̄ɛ̄ku̍ ŋ̄wāŋ nde̍ . Kɛ̍ , yɔ̍ŋi̍ nyā āā si̍mnu̍ŋ wānāā pɛ̄ɛ̄kāā ŋ̄wāŋ yɛ̍ , hāū ā hāū bɛ̍ɛ̍ sɔ̄ɔ̍ŋ tāse̍ŋ ndā pɛ̄ɛ̄kū wānāā sɛ̄nɛ̄īya̍ ā sūɛ̍i̍ Mɛ̄lɛ̄kɛ̍i̍ o̍kɔ̄ɔ̄ wo̍ŋ , mɛ̄ɛ̍ mā pɛ̄ɛ̄ku̍ wɔ̄ nyā mu̍ŋ kɛ᷅ . Mɛ̄ɛ̍ chɛ̄lɛ̄kpi̍a̍a̍ le̍ndīa̍a̍ wā nu̍āā ā di᷅ nyɛ̍ dīāā yɔ̄ŋāā le̍ mɛ̄ɛ̍ mɛ̄ɛ̄yāŋ yɛ̍ , le̍nde̍ ko̍ni̍ nyā chō wɔ̄ kɛ᷅ ni̍  .
58005013	Wānā o̍ wānā wā wɔ̄ wɛ̄īyo̍ pɛ̍ , mɛ̄ɛ̍ chɛ̄lɛ̄kpɛ̍ le̍ndōo̍ o̍ cho̍ wɔ̄ ni̍ . Wānā wāā le̍nde̍ mɛ̄ɛ̍ ō nɔ̍ wɔ̍ tāāsi̍ o̍ si̍nā sūɛ̍i̍ cho̍ sākpō Mɛ̄lɛ̄ka̍ o̍ hɔ̄l le̍ tōsāā ve̍ le̍  .
58005014	Kɛ̍ ndu̍yɛ̍ , wānā cho̍ ni᷅ŋ ka̍a̍so̍ŋnɔ̍ wo̍ , ndu̍ di̍ā nyɛ̍ dīāā yɔ̄ŋāā ho̍ō ni̍ . Wānā wāā nu̍āā ndu̍ , ndu̍ lo̍ mālūāā pīɛ̄īyo̍ hāāā mbo̍ sīnā yɛ̍ yi̍ɔ̍ɔ̍ sūɛ̍i̍ nāŋ le̍ tōsāā ve̍ tɛ̍ɛ̄ŋ , ā sūɛ̍i̍ ni̍ŋ le̍ tōsā le̍ ve̍  .
58006001	Le̍lāŋ , lā ŋ̄ hīōūnu᷅ŋ ni᷅ŋ lāchī ā sɔ̄ɔ̍ŋ ŋ̄ka̍a̍so̍ŋndo̍ŋ pīɛ̄īyo̍ ā Ki̍li̍tī o̍kɔ̄ɔ̄ . Ŋ̄ lo᷅ sɔ̄ɔ̍ŋ tāse̍ŋ ndā pɛ̄ɛ̄kū wānāā sɛ̄nɛ̄īya̍ wo̍ŋ pīɛ̄īyo̍ wɔ̄ kɛ᷅ le̍ . Ō cho̍ lɛ̍ kūēē mī ŋ̄ tōl pɛ̄ɛ̄kū sɛ̄nɛ̄ī ā kāālā fo̍ndōlā chu̍ū nāā mālā le̍ lāŋ mālɔ̄ɔ̍ o̍kɔ̄ɔ̄ le̍ , kɛ̄lɛ̄ŋgāā ā Mɛ̄lɛ̄ka̍ tīīnda᷄ŋndo̍ o̍kɔ̄ɔ̄ le̍  ,
58006002	kɛ̄lɛ̄ŋgāā ā pūlɔ̄ɔ̄lā wāŋndā sɔ̄lā le̍ sīmnɔ᷄ŋndo̍ wānāā sākpō Mɛ̄lɛ̄ka̍ o̍ hɔ̄l lāŋ te̍ , kɛ̄lɛ̄ŋgāā ā wāŋndā bālāŋ hāndɔ̄ɔ̍ chōo̍ le̍ ndā sālāā dɔ̄wɔ̄ɔ̍ le̍ , kɛ̄lɛ̄ŋgāā ā mɛ̄ɛ̍ Mɛ̄lɛ̄ka̍ chō wāŋndā mīŋgī yōōmū yɛ̍ le̍ , kɛ̄lɛ̄ŋgāā ā mɛ̄ɛ̍ Mɛ̄lɛ̄ka̍ kīlūl ni̍ŋ wa᷅ŋndā yāmɛ̍i̍ fɛ̍ɛ̍ŋ fɛ̍ɛ̍ŋ nde̍ yɛ̍ le̍  .
58006003	Le̍lāŋ , lā ŋ̄ hīōūnu᷅ŋ lāchī ā sɔ̄ɔ̍ŋ ŋ̄ka̍a̍so̍ŋndo̍ŋ tōsāā . Ŋ̄ nɔ̄lā mī ŋ̄ tōsā tē Mɛ̄lɛ̄ka̍ chɛ᷄l pɛ̍  .
58006004	Kāni̍ fu̍u̍le̍ , tē ō wā pɛ̍ mī wānāā cho̍ o̍ nyɛ̄ wāwo̍ŋ Mɛ̄lɛ̄ka̍a̍ ni᷄ŋ ndā ā fāŋāŋ o̍ nyɛ̄ wāwo̍ŋ ko̍ŋ ni᷄ŋ , mɛ̄ɛ̍ o̍ mɛ̄ɛ̍ che᷅le̍ŋ ve᷅ lɛ̍ mī wānā lo̍o̍ku̍ tōsā mī wānāā wāā le̍nde̍ ā māl yɔ̄ŋndā ndālā wɔ̍ɔ̍ŋndāŋ , mā mīīŋgu̍ o̍ nyɛ̄ wāwo̍ŋ Mɛ̄lɛ̄ka̍a̍ ni᷄ŋ te̍ . Kāni̍ fo̍ndōle̍ , ā sɔ̄lā nyɛ̄ wāwo̍ŋ Mɛ̄lɛ̄ka̍a̍ . Ndu̍yɛ̍ , tē ō wā māā yɔ̄ŋɔ̄ɔ̄ pɛ̍ , ā tūūlā nyɛ̄ Mɛ̄lɛ̄ka̍ kē wa᷅ŋndā wo̍ . Ndā bɛ̍ɛ̍ mi̍ Nyi̍nā Kāsīo̍o̍ tūāl ndā kɔ̄ɔ̄lī  .
58006005	Mā sɔ̄lā sīna᷄ŋndo̍ mɛ̄ɛ̍ dīo̍m Mɛ̄lɛ̄ka̍a̍ na᷄ŋ yɛ̍ . Ndu̍yɛ̍ , mā sɔ̄lā sīna᷄ŋndo̍ ā kpāāyā wa᷅ ni̍ŋ bo̍o̍ndi̍i̍ Mɛ̄lɛ̄ka̍ kāndū ni̍ŋ wāā māsāā ŋ̄wāŋndā chīe̍e̍ cho̍o̍ ve̍  .
58006006	Tē ō wā pɛ̍ mī wāŋndā chē ŋ̄ wāā nu̍āā kpo̍u̍ , kɛ̍ o̍ ko̍ŋ ni̍ŋ fa̍ū mā ma᷄l nɛ̄i̍ Mɛ̄lɛ̄ka̍a̍ pɛ̍ , mɛ̄ɛ̍ wānā o̍ wānā nɔ̍lā lɛ̍ ndā mūlī mā ma᷄l yɔ̄ŋndā ndālā wɔ̍ɔ̍ŋndāŋ te̍ . Tē ō wā māā yɔ̄ŋɔ̄ɔ̄ pɛ̍ , mɛ̄ɛ̍ wānāā wāā le̍ndi̍a̍a̍ ā chō māchūāā vɛ̄lɛ̄ Po̍ Mɛ̄lɛ̄ka̍a̍ mīŋgī bāŋɔ̄ɔ̍ o̍ yɔ̄m sīŋgāfīlāā chōo̍ sɛ̍nɛ̄ī , ndu̍yɛ̍ , mā wā ndu̍ Si̍ɔ̍mbu̍la̍ŋ kīo̍o̍ wāŋndā o̍ hɔ̄l  .
58006007	Ŋ̄ chūānu᷅ŋ ndɔ̄ he̍ī māā tāāmāsi̍ . Tē ō wā pɛ̍ mī Mɛ̄lɛ̄ka̍ wā pīɔ̍ɔ̍ yɔ̄ŋgōo̍ o̍ lɛ̄ŋnde̍ŋ chōo̍ pɛ̍ŋgu̍ o̍ pɛ̄ŋgu̍ , o̍ ko̍ŋ kɔ̍ɔ̍lī , mī tɔ̄lɔ̄ɔ̄la̍ŋ lā na᷄ŋ lēchōo̍ , mbō lo̍ o̍ ko̍ŋ wānāā ndā to᷄l tɔ̄lɔ̄ɔ̄lā lāŋ ndā mā sɔ̄lā kɔ̄mndē kɛ̄ndɛ̄le̍ŋ o̍ lāŋ ni̍ŋ pɛ̍ , sālāā Mɛ̄lɛ̄ka̍ dūāū lɛ᷅ŋndē wāā le̍nde̍ le̍ŋ ni̍  .
58006008	Kɛ̍ , tē lɛ̄ŋndē lēŋ lē lo̍ o̍ ko̍ŋ pɛ̍ mī yɔ̄ɔ̍ŋ vīl lēchōo̍ ā bīl fo̍ndōo̍ pɛ̍ , mɛ̄ɛ̍ lē cho̍ lɛ᷅ŋnde̍ nɔ̍ tɔ̄nɔ̄ le̍ . Lɛ̄ŋndē wāā le̍nde̍ le̍ŋ , Mɛ̄lɛ̄ka̍ kɔ̄ŋgɔ̍la̍ŋ le̍ le̍ŋ tɛ̄ɛ̄mbūūwo̍ . Ō chō le̍ŋ lōmɔ̄ɔ̄ o̍ mɛ̄ɛ̄lu̍lāŋ  .
58006009	Kɛ̍ ndu̍yɛ̍ chāāŋāā nīāā , mi̍ chē bɛ̍ɛ̍ mi̍ ŋ̄ po̍o̍nyīāā dīōmnda̍ŋ nda᷅ŋ nu̍a̍ā ni̍ , kɛ̍ , nya̍ nya̍ ŋ̄ nɔ̍ ki̍i̍sa᷄ŋ o̍ kīīsa᷄ŋ ā nyā le̍ . Kāni̍ fo̍ndōle̍ , ŋ̄ sīnā māā lā sīm ni̍ŋ o̍ nɛ̄ī kɛ̍ndɔ̄ɔ̍ chōo̍ , ō nyā sɔ̄lā ni̍ŋ pi̍o̍ŋɔ̄ɔ̍ lēchōo̍ wo̍  .
58006010	Mɛ̄lɛ̄ka̍ ndu̍ nɔ̍ la̍ka̍fā le̍ . Ō pūɛ̄ɛ̄nu̍ŋ ā wāli̍ nyā tōsā wo̍ le̍ . Ndu̍yɛ̍ , ō pūɛ̄ɛ̄nu̍ŋ ā mɛ̄ɛ̍ nyā chɔ᷄m kāālā nyā nɔ̄ le̍ ndu̍ wo̍ yɛ̍ le̍ . Kāni̍ fo̍ndōle̍ , lā chɔ᷄m kāālāā ho̍ō sānāā ā mālā nyā mālā wānāā Mɛ̄lɛ̄ka̍a̍ wo̍ . Ndu̍yɛ̍ , lā chō wɔ̄ bɛ̍ɛ̍ ndā mālāā  .
58006011	Nyɛ̄ nāā ŋ̄ lāndu̍ŋ kɔ̍l tāu̍ o̍ ndu̍ wo̍ cho̍ ni̍ , māā nyā pi̍lɛ̍ŋ pi̍lɛ̍ŋ ndā ki̍nɛ̍i̍ , māā lā lɛ̄ɛ̍ŋ kpe̍e̍kpe̍i̍ le̍ hīōūwɔ̄ɔ̍ lāchī hāāā mbō lo̍ o̍ ko̍ŋ , mī mɛ̄ɛ̄lu̍lāŋ lā fūūlu̍u̍ . O̍ ko̍ŋ , nyɛ̄ nyā chō ho̍ō hɔ̄lte̍ŋ o̍ nɛ̄ī le̍ ndu̍ wo̍ , mī lā sɔ̄lā ndu̍  .
58006012	Ŋ̄ hɛ̄nāŋ mī lā sīmnu᷄ŋ wānāā sīɛ̄lɛ̍i̍ le̍ . Nyɛ̄ nāā ŋ̄ hɛ̄nāŋ ndo̍ cho̍ ni̍ , māā wānāā dɔ̍ū tīīnda᷄ŋ ndāā o̍ Mɛ̄lɛ̄ka̍ ni᷄ŋ , mā bīūnu᷄ŋ , ndu̍yɛ̍ o̍ he̍ī ni᷄ŋ mā sɔ̄lā nyɛ̄ Mɛ̄lɛ̄ka̍ chūe̍l ndā būŋgɛ̄i̍ yo̍ wā , lā chu̍ā ndā māā tāāmāsi̍ nyā  .
58006013	Bōōndi̍i̍ Mɛ̄lɛ̄ka̍ wā būŋgɛ̄i̍ chūāā nāā E̍bīlāha᷅m chu̍ā ve̍ , mbo̍ mēna᷄ŋ o̍ ndu̍ pi̍lā po̍ , le̍ chɔ̄mndo̍ māā ō chō nyɛ̄ o̍ chu̍e̍l ndu̍ ko̍ŋ bu̍ŋgɛ̄i̍ yo̍ tōsā . Mɛ̄ɛ̍ mī Mɛ̄lɛ̄ka̍ ndu̍ o̍o̍ me̍nāŋ o̍ ndu̍ pi̍lā , kāni̍ fo̍ndōle̍ , wānā o̍ wānā che᷅le̍ŋ cho̍ mbō hīōū ndu̍ kpāāyā le̍ mbō mēnāŋ o̍ ndu̍ le̍  .
58006014	Mbo̍ dīmī āā , “ I̍ chu̍ā būŋgɛ̄i̍ le̍ nu̍m sālāā dɔ̄wɔ̄ɔ̍ . Ndu̍yɛ̍ , mɛ̄ɛ̍ mī I̍ to̍sā mī wānāā fāŋgā ā fūlā o̍ yɛ̄yi̍i̍ nu̍mnde̍ ni᷄ŋ . ”
58006015	Le̍ he̍ī , mi̍ E̍bīlāha᷅m hi̍a̍ū lāchī ā bīūwɔ᷄ŋndo̍ le̍ te̍le̍ŋ vi̍lɛ̄ī . O̍ ko̍ŋ mi̍ E̍bīlāha᷅m sɔ̍lā nyɛ̄ Mɛ̄lɛ̄ka̍ chūe̍l ndu̍ būŋgɛ̄i̍ yo̍  .
58006016	Tē wāŋndo̍ wā mēna᷄ŋndo̍ pɛ̍ , o̍ wānā hi̍o̍ū ndu̍ kpāāyā wo̍ o̍ me̍nāŋ ni̍ . Le̍lāŋ , tē wāŋndo̍ mēnāŋ le̍nde̍ pɛ̍ , mɛ̄ɛ̍ kɔ̍ɔ̍sɔ̍ che᷅le̍ŋ ve᷅ lɛ̍ le̍  .
58006017	Mɛ̄lɛ̄ka̍ ndu̍ o̍o̍ hɛ̍nāŋ mī ndu̍ o̍o̍ chɔ̍m wānāā wā hūnɔ̄ɔ̄ nyɛ̄ o̍ chu̍ā būŋgɛ̄i̍ yo̍ sɔ̄lā wā wa̍la̍ŋ , māā nyɛ̄ o̍ kɛ̍ɛ̍si̍a̍a̍ le̍ tōsāā wo̍ , ō fe̍ŋā ndu̍ lēchōo̍ le̍ . Le̍ he̍ī , mi̍ Mɛ̄lɛ̄ka̍ mēna᷄ŋ māā ō chō ndu̍ tōsā kpe̍e̍kpe̍i̍  .
58006018	Sɔ̄ɔ̍ŋ sālā tīɔ̍ɔ̍ŋndo̍ŋ mu᷅ŋ , būŋgɛ̄ī Mɛ̄lɛ̄ka̍ chūā ve̍ , ā mēna᷄ŋ o̍ me̍nāŋ ndo̍ , ŋ̄ fe̍ŋāŋ le̍cho̍o̍ le̍ , ndu̍yɛ̍ , ō tɛ̍ɛ̍mbūū di̍ōm ndɔ̄ɔ̍ ā mu̍ŋ o̍kɔ̄ɔ̄ kpo̍so̍ŋ te̍ . O̍ he̍ī ni᷄ŋ , nāā ŋ̍ ku̍ɛ̄ nāā Mɛ̄lɛ̄ka̍ chūā le̍ mbō māndā nāā wā , sɔ̄ɔ̍ŋ sālā tīɔ̍ɔ̍ŋndo̍ŋ mu᷅ŋ ŋ̄ nɔ̄ mī ŋ̄ dɛ̄ɛ̄ni̍a̍a̍ nāā kɔ̄lta̍ŋ le̍ sīsi̍lāŋ yi̍ ā hɔ̄lte̍ŋ wāā o̍ nɛ̄ī le̍ nyɛ̄ Mɛ̄lɛ̄ka̍ kɛ̄si̍ nāā lāchī wo̍  .
58006019	Ndu̍yɛ̍ , nyɛ̄ nāā ŋ̄ chō ko̍ŋ hɔ᷅lte̍ŋ o̍ nɛ̄ī le̍ ndu̍ wo̍ , ndu̍ bi̍ī nāā nyɛ̄ kɛ̄ndɛ̄ kpi̍ŋ ni̍ , mī ŋ̄ hīōū lāchī ā wāā ā dīāllūŋ kālā . Ndu̍ ku̍ā ā nāā o̍ chīɛ̍i̍ Mɛ̄lɛ̄ka̍a̍ ni᷄ŋ ni̍ , mbō hīōū ā nāā o̍ kōlā bɛ̍ndū kōŋ lēkɔ̍ɔ̍lī nāā Mɛ̄lɛ̄ka̍ chūā  .
58006020	Chi̍i̍sū pi̍lā lu̍ɛ̍ī ni᷅ŋ ndo̍ŋ nāā lāchī le̍ mbō si᷄m sɔ̍ŋgɔ̍ nāā . Kāni̍ fo̍ndōle̍ , ndu̍ si̍mnu᷄ŋ ma᷅sā wānāā sōlīāā lāsa̍lāa̍ le̍ fɛ̍ɛ̍ŋ ā fɛ̍ɛ̍ŋ o̍ nɛ̄i̍ Mɛ̄kīsɛ̍dɛ̍kī wā māsā wānāā sōlīāā lāsa̍lāa̍ wo̍ chōo̍ ni̍  .
58007001	Mɛ̄kīsɛ̍dɛ̍kī wo̍ ho̍ō , ndu̍ wā sīndɛ̄ māsā bɛ̍ndōo̍ Sālɛ̄m chi̍e̍e̍ ni̍ . Mɛ̄lɛ̄ka̍ Kpu̍lu̍ŋgūma̍ Bɛ̄ndōo̍ o̍ hi̍o̍ū nyɛ̄ o̍ nyɛ̄ fe̍e̍ wo̍ , wāna̍ so̍lī sa̍lāa̍ o̍ ndu̍ lo̍ wo̍ o̍ wā ni̍ . Mi̍ ī yɔ̄nu᷄ŋ bo̍o̍ndi̍i̍ pi᷅lɛ̍ , E̍bīlāha᷅m wā chɔ̄nɔ᷄ŋndo̍ nāā ndā wā o̍ chɔ̄ūwo̍ mā dīū māsāā bɛ̍ndūāā tāu̍ wā . O̍ mīīŋgū ndā wā wo̍ , mi̍ Mɛ̄kīsɛ̍dɛ̍kī ko̍māl E̍bīlāha᷅m mbo̍ dūāū ndu̍ sālā  .
58007002	Nyɛ̄ o̍ nyɛ̄ E̍bīlāha᷅m bi̍ī o̍ chɔ̄ūwo̍ , mbo̍ kē Mɛ̄kīsɛ̍dɛ̍kī lā pīlɛ̍ŋnda̍ŋ o̍ tɔ̍ o̍ tɔ̍ cho̍o̍ . Mɛ̄kīsɛ̍dɛ̍kīla̍ŋ tɛ̄ɛ̄sīāā ndɔ̄ɔ̍ ō tāso̍o̍ cho̍ ni̍ , māsā cho̍ sākpō Mɛ̄lɛ̄ka̍ o̍ hɔ̄l lo̍ . Ndu̍yɛ̍ , dīōlā ndā vēēlū vɛ̍lɛ̄ ndu̍ lāŋ āā Māsāā le̍ Sālɛ̄m , ko̍ŋ cho̍ ni̍ , māsā ke᷅ wa᷅ŋndā kɔ̄l nyūlōo̍ wo̍  .
58007003	Wānā o̍ wānā si̍nā Mɛ̍līki̍sādɛ̄ɛ̄ fi̍nyā ndɔ̍ kɛ̄lɛ̄ŋgāā kālā ndɔ̄ le̍ , kɛ̄lɛ̄ŋgāā mī wānā si̍nā ā fi̍nyāā ndūāā māmā o̍kɔ̄ɔ̄ . Wānā si̍nā bo̍o̍ndi̍i̍ ndā vēlū ndu̍ le̍ , wānā si̍nā bo̍o̍ndi̍i̍ o̍ vi᷅ le̍ . Ō chō māchūāā mɛ̄ɛ̍ Po̍ Mɛ̄lɛ̄ka̍a̍ chō yɛ̍ . Kāni̍ fu̍u̍le̍ , wānā so̍līāā lāsa̍lāa̍ o̍ cho̍ le̍ fɛ̍ɛ̍ŋ ā fɛ̍ɛ̍ŋ ni̍  .
58007004	Lā yīyāŋ ndɔ̍ ā mɛ̄ɛ̍ Mɛ̄kīsɛ̍dɛ̍kī wā wānā bɛ̍ndū yɛ̍ . Mi̍ E̍bīlāha᷅m o̍ wā fi̍nyā māmā bɛ̄ndōo̍ le̍ wāŋndā I̍sɔ̄lūɛ̄ī yo̍ , ō sōlī kē lēbo̍llo̍ o̍ nyɛ̄m o̍ bi̍u̍ o̍ chɔ̄ūwo̍ wo̍ŋ chōo̍ mbo̍ kē ndu̍  .
58007005	Ī chō ī dīmīa̍ŋ o̍ sāwālā Mɛ̄lɛ̄ka̍ ke̍ Mūu̍sē lāŋ ni᷄ŋ māā , wānāā fu̍lā o̍ pūlāle̍ Li̍vāīle̍ŋ chōo̍ ki̍nɛ̍i̍ mā wā wānāā sōlīāā lāsa̍lāa̍ wā , māā ā nɔ̄ mā bīī kē lēbōllo̍ wāŋndā I̍sɔ̄lūɛ̄ī o̍ bā , o̍ nyɛ̄ o̍ nyɛ̄ ni᷄ŋ ndā sɔ̄lā . Ke̍ŋ chɔ̍m māchɔ̄māā ni̍ māā , wānāā sōlīāā lāsa̍lāa̍ ha̍ā , māā wānāā ndāā ndā fūlā o̍ pūlāle̍ E̍bīlāha᷅mnde̍ŋ chōo̍ wā , ndā chō kē lēbōllo̍ bīyɔ̄ɔ̍ o̍ bā ni̍  .
58007006	Kɛ̍ , Mɛ̄kīsɛ̍dɛ̍kī ndu̍ ndu̍ , mi̍ chē bɛ̍ɛ̍ ō fūlā o̍ pūlāle̍ Li̍vāīle̍ŋ chōo̍ le̍ ni̍ , kɛ̍ mbo̍ bīī E̍bīlāha᷅m kē lēbōllo̍ o̍ bā . Ndu̍yɛ̍ , mi̍ Mɛ̄kīsɛ̍dɛ̍kī du̍a̍ū E̍bīlāha᷅m sālā , E̍bīlāha᷅m ō Mɛ̄lɛ̄ka̍ chūe̍l būŋga᷄ŋ ndo̍  .
58007007	Wānā o̍ wānā si̍nā māā wānā du̍a̍ū ho̍ō wāŋndo̍ sālā wo̍ , ndu̍ hi̍o̍ū ā wānā o̍ du̍a̍ū ko̍ŋ sālā wo̍  .
58007008	Wānāā so̍li̍ kāŋ sālāā , mā fu̍lā o̍ pūlāle̍ Li̍vāīle̍ŋ chōo̍ mā bīī kē lēbōllo̍ wāŋndā o̍ bā wā , ndā kpo̍u̍ , wāŋndā chīe̍e̍ya̍ ā nɔ̍ mā vī wā ndā chō ni̍ . Kɛ̍ , Mɛ̄kīsɛ̍dɛ̍kī o̍ bi̍ī ke᷅ lēbōllo̍ E̍bīlāha᷅m o̍ bā wo̍ ndu̍ ndu̍ , mɛ̄ɛ̍ Yāu̍ Mɛ̄lɛ̄ka̍a̍ dīmu̍l nāā yɛ̍ , ō vi̍ le̍  .
58007009	Tē ō wā māā yɔ̄ŋɔ̄ɔ̄ pɛ̍ , mɛ̄ɛ̍ ŋ̄ nɔ̄lā mī ŋ̄ dīmi̍ māā bōōndi̍i̍ E̍bīlāha᷅m ke̍ Mɛ̄kīsɛ̍dɛ̍kī kē lēbōllo̍ ve̍ , māā Li̍vāī , ō chūāūwāā ndūāā māmāā ā chō ha̍ā kē lēbōllo̍ bīyɔ̄ɔ̍ wāŋndā o̍ lābā wo̍ , mɛ̄ɛ̍ ndu̍ bɛ̍ɛ̍ ō yɔ̄ŋgu̍ ke᷅ lēbōl ko̍ŋ  .
58007010	Mi̍ chē bɛ̍ɛ̍ māā bōōndi̍i̍ Mɛ̄kīsɛ̍dɛ̍kī ko̍māl ke̍ŋ E̍bīlāha᷅m nde̍ , Li̍vāī ndu̍ o̍o̍ vi̍lu̍ŋ ndɔ̍ le̍ ni̍ , kɛ̍ , ŋ̄ nɔ̄lā mī ŋ̄ dīmi̍ māā ō wā ni᷅ŋ E̍bīlāha᷅m o̍ īpūlu̍  .
58007011	Wānāā sōlīāā lāsa̍lāa̍ ha̍ā , ā fu̍lā ha̍ā o̍ pūlāle̍ Li̍vāīle̍ŋ chōo̍ wā , ā wā māwāā wa̍llo̍ o̍ nɛ̄ī pi᷅lɔ̍ɔ̍ chōo̍ ā sāwālā Mɛ̄lɛ̄ka̍ ke̍ Mūu̍sē lāŋ . Kɛ̍ , wāli̍ ndā tōsā wo̍ ō nɔ̄lā mbō chīi̍ wāli̍ Mɛ̄lɛ̄ka̍ kɛ̄ɛ̄si̍a̍a̍ wo̍ le̍ . Kāni̍ fo̍ndōle̍ , tē ndu̍ o̍o̍ nɔ̍lā ndu̍ chīī pɛ̍ , mɛ̄ɛ̍ sābū chēle̍ŋ ndu̍ o̍o̍ ve᷅ lɛ̍ le̍ wānā so̍līāā lāsa̍lāa̍ ō chēle̍ŋ hūnɔ̄ɔ̍ o̍ nɛ̄i̍ Mɛ̄kīsɛ̍dɛ̍kī wo̍ chōo̍ te̍ŋge̍ŋ , o̍ nɛ̄i̍ E̍lɔ̄ŋndo̍ kɔ̄ɔ̄lī le̍  .
58007012	Wānāā sōlīāā lāsa̍lāa̍ , tē Mɛ̄lɛ̄ka̍ lo̍ o̍ ko̍ŋ mbō māŋgālā nɛ̄i̍ ndā tōsā wa̍llo̍ chōo̍ wo̍ pɛ̍ , mɛ̄ɛ̍ sāwālā lāŋ bɛ̍ɛ̍ mɛ̄ɛ̍ mī lā māŋgālāŋ  .
58007013	Wānā nāā ŋ̄ chō sɔ̄ɔ̍ŋ mu᷅ŋ dīmīo̍o̍ ā ndu̍ o̍kɔ̄ɔ̄ wo̍ , ndu̍ ndu̍ kāa̍le̍ o̍ fu̍la̍ chōo̍ le̍ŋ lē chō yɛ̍ ā Li̍vāī . Kāa̍le̍ o̍ fu̍lā chōo̍ le̍ŋ , ō pīlɛ̍ bɛ̍ɛ̍ ve̍ wānā so̍līāā lāsa̍lā le̍  .
58007014	Ŋ̄ sīnā wa̍la̍ŋ māā o̍ kāa̍le̍ Chu̍dāle̍ŋ chōo̍ Māsānɔ̄ɔ̍ Mɛ̄lɛ̄ka̍ nāā fūlā ni̍ . Ndu̍yɛ̍ , bōōndi̍i̍ Mūu̍sē wā sūɛ̍i̍ ā wānāā sōlīāā lāsa̍lāa̍ ve̍ , ō pe᷄l kāa̍le̍ Chu̍dāle̍ŋ lādīō le̍  .
58007015	Nyɛ̍ chɔ̍m sūɛ̍i̍ kālɛ̄i̍ wa̍la̍ŋ ndo̍ cho̍ ni̍ māā , wānā so̍līāā lāsa̍lāa̍ ō chēle̍ŋ , o̍ cho̍ māā Mɛ̄kīsɛ̍dɛ̍kī wo̍ ō hīŋ ŋ̄wāŋndā chīe̍e̍ tɛ̍ɛ̄ŋ  .
58007016	Ndu̍ ndu̍ sīmnɔ᷄ŋ ndɔ̄ɔ̍ wānā so̍līāā lāsa̍lāa̍ ō ve̍ su̍ɛ̍i̍ yɔ̍nu̍ŋ ā sāwā māā mɛ̄ɛ̍ o̍ kāa̍le̍ wāā nu̍āā chōo̍ mbō fūlā le̍ . Ō sīmnu᷄ŋ māsi̍mna᷄ŋ wānā so̍līāā lāsa̍lāa̍ sānāā o̍ kpāāyā cho̍ o̍ yōōmū fɛ̍ɛ̍ŋ ā fɛ̍ɛ̍ŋ o̍ nɔ̍ wo̍ ni᷄ŋ ndo̍  .
58007017	Dīōmnda̍ŋ lā chō lā pōōnyīāā o̍ Yāu̍ Mɛ̄lɛ̄ka̍a̍ ni᷄ŋ ā ndu̍ o̍kɔ̄ɔ̄ āā , “ Ā chō wā wānā so̍līāā lāsa̍lāa̍ le̍ fɛ̍ɛ̍ŋ ā fɛ̍ɛ̍ŋ , o̍ nɛ̄i̍ Mɛ̄kīsɛ̍dɛ̍kī wo̍ chōo̍ . ”
58007018	O̍ he̍ī ni᷄ŋ mi̍ Mɛ̄lɛ̄ka̍ kpēēŋā sāwālā tāse̍la̍ŋ īkɛ̄i̍ . Kāni̍ fo̍ndōle̍ , sāwālā lāŋ lā āā nɔ̍ kpāāyā le̍ , ndu̍yɛ̍ , lā āā nɔ̍lā mī lā āā mālā ŋ̄wāŋndā chīe̍e̍ le̍  .
58007019	Sāwālā Mɛ̄lɛ̄ka̍ ke̍ lāŋ , Mūu̍sē lāŋ lā nɔ̄lā mī lā sīīŋgu̍u̍ wāŋndā mɛ̄ɛ̍ Mɛ̄lɛ̄ka̍ ndu̍ o̍o̍ hɛ̍nāŋ ndā mā wā yɛ̍ le̍ . Kɛ̍ ndu̍yɛ̍ , Mɛ̄lɛ̄ka̍ chūu̍ nāā nyɛ̄ o̍ hi̍o̍ū nāŋɔ̄ɔ̄ wo̍ , ō nāā ŋ̄ nɔ̄lā mī ŋ̄ tīīndāŋ ndo̍ . Kāni̍ fu̍u̍le̍ , o̍ ndu̍ ni̍ŋ sānāā nāā ŋ̄ hūŋ nāā Mɛ̄lɛ̄ka̍ chūā ni̍  .
58007020	Ndu̍yɛ̍ vɛ̍lɛ̄ , Mɛ̄lɛ̄ka̍ mēnāŋ māā Chi̍i̍su̍ cho̍ wā wānā so̍līāā lāsa̍lāa̍ le̍ fɛ̍ɛ̍ŋ ā fɛ̍ɛ̍ŋ ni̍ . Sīmnɔ᷄ŋ kāa̍le̍ Li̍vāīle̍ŋ lē sīmnu᷄ŋ wānāā sōlīāā lāsa̍lā wo̍ , Mɛ̄lɛ̄ka̍ mēnāŋ te̍  .
58007021	Kɛ̍ Chi̍i̍sū ndu̍ ndu̍ , sīmnɔ᷄ŋ o̍ si̍mnu᷄ŋ wa᷅nā so̍līāā lāsa̍lā wo̍ mi̍ Mɛ̄lɛ̄ka̍ mēna᷄ŋ . Mbo̍ dīmī āā ,  “ Yā Māsānɔ̄ɔ̍ Mɛ̍lɛ̄kā I̍ me̍nāŋ . Ndu̍yɛ̍ , I̍ fe̍ŋā di̍ōm nūu̍ lēchōo̍ le̍ . Nu᷄m cho̍ wānā so̍lī sālāā nāā yā chu̍ā le̍ fɛ̍ɛ̍ŋ ā fɛ̍ɛ̍ŋ ndo̍ ni̍ . ”
58007022	He̍ī chɔ̍m ni̍ māā kpe̍ma̍ Mɛ̄lɛ̄ka̍ yīi̍ ā nāā wo̍ māā Chi̍i̍su̍ cho̍ sūŋgbu̍le̍ŋ le̍ kpe̍ma̍ ko̍ŋ ni̍ . Ndu̍yɛ̍ kpe̍ma̍ ko̍ŋ hi̍o̍ū nāŋɔ̄ɔ̄ ā kpe̍ma̍ tāso̍o̍  .
58007023	Nyɛ̍ cho̍ vɛ̄lɛ̄ yɛ̍ o̍ sūɛ̍i̍ he̍ī ni᷄ŋ ndo̍ ndu̍ cho̍ ni̍ māā wānāā sōlīāā lāsa̍lāa̍ ā pīli̍āā nda̍ nda̍ , ā wā tāu̍ , kāni̍ fu̍u̍le̍ , nda̍ nda̍ mā vī . O̍ wu᷅ yɛ̍ ko̍ ndu̍ hi̍ū lɛ̍ lāchī ā wa̍llo̍ le̍  .
58007024	Kɛ̍ , Chi̍i̍sū ndu̍ ndu̍ cho̍ yōōmū le̍ fɛ̍ɛ̍ŋ ā fɛ̍ɛ̍ŋ . Le̍ he̍ī , nāā si̍māā o̍ nɔ̍ māā wānā so̍līāā lāsa̍lā wo̍ , wānā che᷅le̍ŋ chu̍ē fo̍ndāŋ ndɔ̄ɔ̍ le̍  .
58007025	Le̍ sābū kōŋ , pɛ̄ŋgu̍ o̍ pɛ̄ŋgu̍ ō nɔ̄lā mbō pīŋi̍ wānāā hu᷅ŋ nāā Mɛ̄lɛ̄ka̍ chūā sānāā o̍ ndu̍ ni̍ŋ ndā . Kāni̍ fu̍u̍le̍ , hāāā mbo̍ wā yōōmū le̍ fɛ̍ɛ̍ŋ ā fɛ̍ɛ̍ŋ , ō chō sūɛ̍i̍ le̍ nāā o̍ Mɛ̄lɛ̄ka̍ lo̍  .
58007026	Le̍lāŋ , Chi̍i̍su̍ cho̍ māsā wānāā sōlīāā lāsa̍lāa̍ o̍ mālā nāā o̍ nɛ̄ī o̍ nɛ̄ī ni̍ŋ ndo̍ ni̍ . Ndu̍ cho̍ wānā cho̍ le̍ Mɛ̄lɛ̄ka̍ wo̍ ni̍ . Tɔ̍ɔ̍ya̍ŋ bɛ̍ɛ̍ cho̍ ndu̍ chōo̍ le̍ , ndu̍yɛ̍ , yɔ̄ŋ o̍ yɔ̄ŋ wɔ̄ɔ̍ŋ ō tōsā le̍ . Mi̍ Mɛ̄lɛ̄ka̍ sōlī ndu̍ wānāā yɔ̄ŋ wɔ̄ɔ̍ŋndā tɛ̄ɛ̄ŋ po̍ . Ndu̍yɛ̍ , mi̍ Mɛ̄lɛ̄ka̍ hēl ā ndu̍ ɛ̄chɛ̍nɛ̄  .
58007027	Māsāā wānāā sōlīāā lāsa̍lāa̍ wā ā pīli̍āā , nda̍ nda̍ , le̍ lēpāla̍ o̍ lēpāla̍ sālālāŋ sōlīo̍o̍ . Ndu̍yɛ̍ , mɛ̄ɛ̍ mī ndā āā so̍li̍ sa̍lāa̍ le̍ ndā pi̍lā yɔ̄ŋndā ndālā wɔ̍ɔ̍ŋndāŋ , mālāŋ ndā āā so̍lī ni᷅ŋ le̍ yɔ̄ŋndā wɔ̄ɔ̍ŋndā wāŋndā ā tūāā . Kɛ̍ , Chi̍i̍sū ndu̍ so̍li̍ sālālā wāā le̍nde̍ le̍ . Le̍ pīlɛ̍ kpe̍ o̍ so̍li̍ sālāā ni̍ . Ndu̍yɛ̍ , mi̍ sālā kōŋ wā tūu̍le̍ŋ le̍ fɛ̍ɛ̍ŋ ā fɛ̍ɛ̍ŋ , ndu̍ yɔ̍nūŋ ni̍ māā sālā ndu̍ pi̍lā so̍li̍ŋ ndo̍  .
58007028	Wāŋndā chīe̍e̍ya̍ ā nɔ̍ kpāāyā le̍ wā , ndu̍yɛ̍ , mā tōsā bīōndɔ᷄ŋnda̍ŋ ndā , ndā sāwālā Mɛ̄lɛ̄ka̍ ke̍ Mūu̍sē lāŋ lā sīīŋgu̍u̍ māsāā wānāā sōlīāā lāsa̍lāa̍ wā ni̍ . Kɛ̍ , mēna᷄ŋ Mɛ̄lɛ̄ka̍a̍ o̍ mɛ̍ɛ̍lu̍ yɔ̄nɔ᷄ŋ o̍ sāwālā Mūu̍sēlāŋ kɔ̄ɔ̄lī wo̍ , ndu̍ si̍i̍ŋgu̍u̍ Po̍ Mɛ̄lɛ̄ka̍a̍ māsā wānāā sōlīāā lāsa̍lāa̍ ni̍ . Ndu̍ yɔ̍nūŋ ni̍ māā Po̍ ndɔ̄ɔ̍ , o̍ chi̍i̍ wāli̍ Mɛ̄lɛ̄ka̍ kɛ̄ɛ̄si̍a̍a̍ wo̍ tōsā fa̍ū wo̍  .
58008001	Sūɛ̍i̍ le̍bo̍lle̍ o̍ sūɛ̍i̍ he̍ī ni᷄ŋ ndi̍ cho̍ he̍ī ni̍ . Māsā wānāā sōlīāā lāsa̍lāa̍ ō wāā nu̍āā , nāā ŋ̄ nɔ̄ ni̍ . Ō chō īchāli̍ o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍a̍ chōo̍ ɛ̄chɛ̍nɛ̄  .
58008002	Ndu̍ cho̍ māsā wānāā sōlīāā lāsa̍lāa̍ cho̍ wa̍llo̍ nāā Mɛ̄lɛ̄ka̍ chō wā wo̍ ni̍ . Ndā yɔ̍nūŋ ni̍ māā o̍ Tɛ̍ndīi̍ Mɛ̄lɛ̄ka̍a̍ ni᷄ŋ , ō ndu̍ Māsānɔ̄ɔ̍ Mɛ̄lɛ̄ka̍ pi̍lā si̍mi̍ wo̍ . Ō cho̍ wa᷅nā chi̍e̍e̍ le̍ si̍mi̍ ndu̍ le̍  .
58008003	Māsāā wānāā sōlīāā lāsa̍lāa̍ o̍ Mɛ̄lɛ̄ka̍ lo̍ wā ki̍nɛ̍i̍ , Mɛ̄lɛ̄ka̍ hɛ̍lī ndā ni̍ le̍ mā hīŋ ā nyɔ̄ɔ̍ŋ o̍ Mɛ̄lɛ̄ka̍ lo̍ ndu̍yɛ̍ , mā sōli̍ sālālāŋ nāā ndu̍ chu̍ā le̍ wāŋndā . Le̍lāŋ , māsā wānāā sōlīāā lāsa̍lāa̍ ho̍ō , ndu̍ bɛ̍ɛ̍ mɛ̄ɛ̍ mī ndu̍ o̍o̍ hi᷅ŋ ā nyɛ̄ nāā Mɛ̄lɛ̄ka̍ chūā  .
58008004	Tē Chi̍i̍sū ndu̍ o̍o̍ wā chi̍e̍ēŋ nānu᷄ŋ pɛ̍ , ndu̍ o̍o̍ ve᷅ wa᷅nā so̍līāā lāsa̍lā le̍ . Kāni̍ fo̍ndōle̍ , wānāā sōlīāā lāsa̍lāa̍ chi̍e̍ēŋ nānu᷄ŋ ā yɔ̄ŋgū Mɛ̍lɛ̄kā nyɔ̄ɔ̍ŋ mɛ̄ɛ̍ sāwālā Mɛ̄lɛ̄ka̍la̍ŋ lā dīmi̍ yɛ̍ wā ndā chō ni̍  .
58008005	Wa̍lta̍ wānāā sōlīāā lāsa̍lāa̍ ha̍ā ā wā lāŋ tōsāā lāŋ , tāāmāsi̍o̍o̍ ko̍ni̍ lā wā ni̍ , kɛ̄lɛ̄ŋgāā wūndu̍le̍ sɔ̄ɔ̍ŋ cho̍ tōsa᷄ŋndo̍ ɛ̄chɛ̍nɛ̄ wo̍ŋ . Le̍nde̍ i̍ wā ā Mūu̍sē ni̍ . Bōōndi̍i̍ o̍ bɛ̍ɛ̍ndi̍a̍ŋ le̍ Tɛ̍ndīi̍ Mɛ̄lɛ̄ka̍a̍ sīmīo̍o̍ ve̍ , mi̍ Mɛ̄lɛ̄ka̍ dīmūl ndu̍ āā , “ Māndāŋ ā mɛ̄ɛ̍ ŋ̄ sīmī ndu̍ yɛ̍ . To̍sā nyɛ᷅ o̍ nyɛ̄ mɛ̄ɛ̍ yā I̍ tu̍u̍li̍a̍a̍ mi̍ chɔ᷅m nu̍m bōōndi̍i̍ ŋ̄ wā o̍ pēmbēi̍ chōo̍ ve̍ yɛ̍ . ”
58008006	Mɛ̄ɛ̍ o̍ he̍ī ni᷄ŋ , ŋ̄ nɔ̄lā mī ŋ̄ chē wa̍la̍ŋ māā wāli̍ Mɛ̄lɛ̄ka̍ ke̍ Chi̍i̍sū le̍ tōsāā wo̍ , ndu̍ hi̍o̍ū wā wāli̍ kpe̍e̍kpe̍i̍ ā wāli̍ wānāā sōlīāā lāsa̍lāa̍ ā pīli̍āā ā tōsā wo̍ . Le̍nde̍ ko̍ni̍ vɛ̍lɛ̄ , kpe̍ma̍ o̍ to̍sā mbo̍ lūɛ̄ī Mɛ̄lɛ̄ka̍ tɛ̄ɛ̄ŋ ndā ŋ̄wāŋndā chīe̍e̍ wo̍ , ndu̍ hi̍o̍ū wā kpe̍ma̍ kpe̍e̍kpe̍i̍ . Kāni̍ fu̍u̍le̍ , būŋgāŋ Mɛ̄lɛ̄ka̍ chu̍ā o̍ kpe̍ma̍a̍ ho̍ō ni᷄ŋ ndo̍ŋ , mu̍ŋ hi̍o̍ū wā būŋgāŋ kpe̍e̍kpe̍i̍  .
58008007	Nyɛ̍ kpe̍ma̍ tāso̍o̍ ndu̍ o̍o̍ nɔ̍ le̍ tōsāā wo̍ , ō nɔ̄lā ndu̍ tōsā le̍ . Tē ndu̍ o̍o̍ nɔ̍lā ndu̍ tōsā pɛ̍ , mɛ̄ɛ̍ sābū chēle̍ŋ ndu̍ o̍o̍ ve᷅ lɛ̍ le̍ kpe̍ma̍ sɛ̍nɛ̄ī yīī le̍  .
58008008	Kɛ̍ dīōmndā Mɛ̄lɛ̄ka̍ dīmi̍ la᷅ŋ ndāŋ lā chɔ᷄m māā mi̍ Mɛ̄lɛ̄ka̍ būlī tīɔ̍ɔ̍ ā wānāā ndūāā . Mi̍ Māsānɔ̄ɔ̍ Mɛ̄lɛ̄ka̍ dīmī āā ,  “ Bōōndi̍i̍ cho̍ hūnɔ̄ɔ̄ fūūlūūmī yi̍i̍ kpe̍ma̍ sɛ̄nɛ̄īyo̍ ā wāŋndā o̍ lɛ̄ŋndē I̍sɔ̄lūɛ̄īle̍ŋ ni᷄ŋ ā wāŋndā o̍ būŋgɛ̄ī Chu̍dāve̍ ni᷄ŋ  .
58008009	Kpe̍ma̍ ko̍ŋ ndu̍ cho̍ wā yɛ̍ , ā ō yā I̍ yi̍i̍ nāā fi̍nyāā ndāā māmāābōōndi̍i̍ yā pi̍lā lo̍ ndā māndā mi̍ so̍lī ndā o̍ lɛ̄ŋndē I̍chi̍pīle̍ŋ ni᷄ŋ nde̍ . Kpe̍ma̍ nāā ŋ̄ yīi̍ ko̍ŋ nāā ndāā wo̍ , ā lo̍ le̍cho̍o̍ le̍ . Le̍ he̍ī , mi̍ ma᷅l ndā  .
58008010	Tē bōōndi̍i̍ fu̍u̍lu̍u̍ pɛ̍ , kpe̍ma̍ yā I̍ cho̍ yīī lātūlu̍ ā wāŋndā I̍sɔ̄lūɛ̄ī yo̍ , ndu̍ cho̍ ho̍ō ni̍ . I̍ cho̍ tōsā mā sīnā sāwālā nīlāŋ , ndu̍yɛ̍ , mī to̍sā mā kɛ̄si̍ŋ ndāŋ o̍ lākɔ̄l . I̍ cho̍ wā Mɛ̄lɛ̄ka̍ ndā , ndā bɛ̍ɛ̍ mā wā wānāā nī  .
58008011	Wānā pɛ̍ɛ̍kū lɛ̍ ni̍ŋ wānā o̍ wānāmāā ō to᷄l nɛ̍i̍ Māsānɔ̄ɔ̍ Mɛ̄lɛ̄ka̍a̍ kɔ̄ɔ̄lī le̍ , ō wā wa᷅nā ndā fūlā lɛ̄ŋndē pīlɛ̍ le̍ŋkɛ̄lɛ̄ŋgāā kāa̍le̍ pi᷅lɛ̍ le̍ŋ ndo̍ ni̍ . Wāŋndā kpo̍u̍ ā tūāl ni̍ŋ nɛ̍i̍ nūu̍ kɔ̄ɔ̄lī , wānā pɔ̍mbɔ̄ ni̍ , wānā bɛ̍ndū ni̍  .
58008012	I̍ cho̍ ndā mālɔ̄ɔ̄ le̍ yɔ̄ŋndā ndālā wɔ̄ɔ̍ŋndāŋ , ndu̍yɛ̍ , mī pu̍ɛ̍ɛ̍nu᷄ŋ ā nyɛ̄ o̍ nyɛ̄ wɔ̄ɔ̍ŋ ndā tōsā . ”
58008013	Tē Mɛ̄lɛ̄ka̍ sōō yɛ̄ pɛ̍ ā kpe̍ma̍ sɛ̍nɛ̄ī yīīyo̍ o̍kɔ̄ɔ̍ , mɛ̄ɛ̍ ō tāso̍o̍ ndu̍ ō sīīŋgu̍u̍ ni᷅ŋ ko̍ŋ nyɛ̍ pāāndū . Ndu̍yɛ̍ , nāā pi̍lā ŋ̄ sīnā māā tē nyɔ̄ɔ̍ sīmnu᷄ŋ o̍ pāāndū ndu̍yɛ̍ , mbō sīɔ̍ŋ pɛ̍ , mɛ̄ɛ̍ ō chūū bɛ̄ɛ̄  .
58009001	Bōōndi̍i̍ Mɛ̄lɛ̄ka̍ yīi̍ kpe̍ma̍ tāso̍o̍ ndā wānāā ndūāā sīndɛ̄ ve̍ , mbo̍ dūāū sāwālāŋ ā mɛ̄ɛ̍ ndā āā pi̍ɛ̍ī ndu̍ yɛ̍ . O̍ ko̍ŋ kɔ̍ɔ̍lī , mi̍ wāŋndā chīe̍e̍ya̍ ā tōōsīāā fo̍ndāa̍ o̍ chi̍e̍ēŋndo̍ ho̍ō chōo̍ nāā ndā āā pi̍ɛ̍ī Mɛ̍lɛ̄kā wā māā tɛ̍ndīi̍  .
58009002	Tɛ̍ndīi̍ ndā tōōsi̍āā ko̍ŋ ndo̍ , ō wā ō kīālāā tɛ̄ɛ̄ŋ sālā tīɔ̍ɔ̍ŋ . Ndā āā ve̍e̍lū fo̍nda᷄ŋ tāse̍ wānā āā lu̍ɛ̍ī yo̍ āā , Fo̍ndāŋ Kāsīo̍o̍ . Lo̍ŋ ndā āā kɛ̍sī nyɔ̍ɔ̍ŋ ŋ̄ pūm ni̍ , nyɛ̄ kɛ̄sīāā lālāmbūi̍yo̍ ni̍ , ā ti̍bīi̍yo̍ , ā bēe̍dīi̍ ndā yɔ̄ŋgū nāā Mɛ̄lɛ̄ka̍ chūā wo̍ ō kɛ̄sīāā lēchōo̍  .
58009003	Wānā āā chɛ̍ŋ pɛ̍ o̍ fo̍ndāŋ kōŋ , ā hīŋ o̍ kōlā bɛ̍ndu̍ ke̍lū fo̍ndāŋndā tīɔ̍ɔ̍ŋnda̍ŋ tɛ̄ɛ̄ŋ ndo̍ . Wānā āā hi̍o̍ū kōlā ko̍ŋ pɛ̍ ā lūɛ̄ī o̍ chīɛ̄ī dīi̍ŋ ndɔ̄ɔ̍ . Ndā āā ve̍e̍lū ndu̍ āā , fo̍ndāŋ Kāsi̍ hi̍o̍ū kpo̍u̍ wo̍  .
58009004	O̍ chīɛ̄ī kōŋ ni᷄ŋ māāŋndo̍ wā ni̍ , ō tōōsīāā ā ko̍o̍līi̍yo̍ŋ . Lēchōo̍ ndā āā lu̍ām nyɛ᷅m chūŋ kɛ̄ndɔ᷄ŋ ni̍ . Lo̍ŋ ko̍ni̍ ndā āā kɛ̍sī vɛ̍lɛ̄ Kɔ̍fu̍ ni̍ . Kɔ̍fū kālāā bɛ̍ɛ̍ lēni᷄ŋ ā o̍ kɔ̄ɔ̍ , ā ko̍o̍līi̍ye̍ o̍ wā ō tōōsīāā ni̍ . Lēni᷄ŋ ndā āā kɛ̍sī vɛ̍lɛ̄ kpɛ̍ɛ̍nɛ̍i̍ pu̍m ni̍ . A̍ ko̍o̍līi̍ye̍ ndā āā chɔ̄ū ndi̍ ni̍ . Nyɛ̄ dīāā Mɛ̄lɛ̄ka̍ ndu̍ o̍o̍ ke᷅ wānāā ndūāā sīndɛ̄ wo̍ dīōla̍ŋ āā mānā , ō ti᷄ŋ wā o̍ kpɛ̍ɛ̍nɛ̍i̍ ke̍ŋ ni᷄ŋ ni̍ . Tīnda̍ E̍lɔ̄ŋndo̍ sīndɛ̄ , ō ndu̍ o̍o̍ nɔ̍ pūīyo̍ wo̍ ni̍ , ā pōūtā yɛ̍ndɛ̍la̍ ti̍ɔ̍ɔ̍ŋndā sāwālā Mɛ̄lɛ̄ka̍la̍ŋ lā wā lā pōōnyīāā lēchōo̍ lāŋ , o̍ kɔ̍fū kōŋ ni᷄ŋ lā wā ni̍  .
58009005	Mā tūūlīāā nyāā kūmba᷅ŋāā pūm o̍ kɔ̍fōo̍ ho̍ō chōo̍ . Nyāā ndā tūūli̍a̍a̍ kāŋ ndā ā wā māwāā tāāmāsi̍o̍o̍ le̍ chɔ̄mndo̍ māā Mɛ̄lɛ̄ka̍ chō o̍ fo̍ndāŋ kōŋ . Kūmba᷅ŋndā ndālāŋ lā wā lā pɛ̄ɛ̄ŋgāā o̍ fo̍ndāŋ Mɛ̄lɛ̄ka̍ māl ko̍ŋ wa᷅ŋndā le̍ yɔ̄ŋndā ndālā wɔ̍ɔ̍ŋndāŋ ndo̍ . Kɛ̍ ndu̍yɛ̍ , ō cho̍ wɔ̍ bo̍o̍nde̍i̍ he̍ī le̍ nāā ŋ̄ chīī yɔ̍ ni̍ŋ i̍sɔ̍ɔ̍ ā sɔ̄ɔ̍ŋ kāla᷄ŋ fa̍ū o̍kɔ̄ɔ̄ le̍  .
58009006	Mɛ̄ɛ̍ nu̍āā ndā āā bɛ̍ɛ̍ndi̍āā fo̍ndāŋ kōŋ ni̍ . O̍ chīɛ̄ī tāso̍o̍ , wānāā sōlīāā lāsa̍lāa̍ ndā āā lu̍ɛ̍ī te̍le̍ŋ o̍ te̍le̍ŋ le̍ wāli̍ ndāā tōsāā ni̍  .
58009007	Kɛ̍ , chīɛ̄ī dīi̍ŋ ndɔ̄ kōŋ ndu̍ ndu̍ , mɛ̄ɛ̍ māsā wānāā sōlīāā lāsa̍lāa̍ ndu̍ pīlɛ̍ kpe̍ mī ndu̍ o̍o̍ lūɛ̄ī lo̍ŋ . Lē pīlɛ̍ kpe̍ ndu̍ o̍o̍ lu̍ɛ̍ī lo̍ŋ o̍ wɔ̄sīo̍o̍ ni᷄ŋ ni̍ . Ō wā lūɛ̄īyɔ̄ɔ̍ lo̍ŋ pɛ̍ , mɛ̄ɛ̍ mbō chu̍ā kōo̍ma̍ chɔ̄lūa̍ŋ mbō kūɛ̄ ā māŋ le̍ yɔ̄ŋgōo̍ o̍ Mɛ̄lɛ̄ka̍ lo̍ māā sālā . Ō sōlī fɛ̍lɛ̍ŋ sālā kōŋ le̍ ndu̍ pi̍lā yɔ̄ŋndā ndɔ̄lā wɔ̍ɔ̍ŋndāŋ , o̍ ko̍ŋ kɔ̍ɔ̍lī , mbō sōli̍ le̍ yɔ̄ŋndā wɔ̄ɔ̍ŋndā wāŋndā chīe̍e̍ya̍ ā tōsā , kɛ̍ ā si̍nā māā yɔ̄ŋndā wɔ̄ɔ̍ŋ te̍ lāŋ  .
58009008	Nyi̍nā Kāsīo̍o̍ chō nāā chɔ̄mndo̍ wa̍la̍ŋ o̍ sɔ̄ɔ̍ŋ mu᷅ŋ ni᷄ŋ māā , tē Tɛ̍ndīi̍ tāse̍ wānā chi̍o̍o̍ tōsā wo̍ chō wɔ̄ pɛ̍ , mɛ̄ɛ̍ nɛ̄īyo̍ chō wɔ̄ ō kīndāā le̍ lūɛ̄īyɔ̄ɔ̍ o̍ Fo̍ndāŋ Kāsi̍ hi̍o̍ū kpo̍u̍ wo̍ ni᷄ŋ  .
58009009	Bāfɛ̄i̍yo̍ ho̍ō chō māchūāā māā tāāmāsi̍ le̍ nāā chɔ̄mndo̍ ā sɔ̄ɔ̍ŋ cho̍ mu᷅ŋ pɛ̄ŋgo̍o̍ ho̍ō wo̍ŋ , le̍ mī ŋ̄ sīnā mu̍ŋ pɛ̄ŋgu̍ . Ō chɔ᷄m nāā māā wānā pi̍ɛ̍ī Mɛ̍lɛ̄kā wo̍ , nyɛ̄m o̍ yɔ̍ŋgū o̍ Mɛ̄lɛ̄ka̍ lo̍ wo̍ŋ , ā sālālā o̍ so̍o̍lūū o̍ ndu̍ lo̍ lāŋ , māā nyɔ̄ɔ̍ŋ mu᷅ŋ ki̍nɛ̍i̍ ŋ̄ nɔ̍lā mī ŋ̄ sīīŋgu̍u̍ kɔ̄l ndɔ̄ɔ̍ mbō wā mɛ̄ɛ̍ Mɛ̄lɛ̄ka̍ hɛ̄nāŋ yɛ̍ le̍  .
58009010	Sābū ko᷄ŋ cho̍ ni̍ māā , sɔ̄ɔ̍ŋ mu᷅ŋ mu̍ŋ ŋ̄ nɔ̍lā wa̍nā kɔ᷅llo̍ māŋgālā le̍ . Kāni̍ fu̍u̍le̍ , ā sāwālā yɔ̍ŋāāla̍ŋ nda᷅ŋ o̍kɔ̄ɔ̄ ko̍ni̍ ŋ̍ cho̍ ni̍ , sāwālāŋ ā nyɛ̄m wāŋndo̍ nɔ̄ mbō dē wo̍ŋ , ā nyɛ̄m o̍ nɔ̍ mbō ko᷄l lo̍ŋ , ā sāwālāŋ ā pūlɔ̄ɔ̄lā yɛ̍ yɛ̍la̍ŋ o̍kɔ̄ɔ̄ le̍ sīmnɔ᷄ŋndo̍ wānā di̍a̍ndāā . Sāwālāŋ nda᷅ŋ ki̍nɛ̍i̍ , lā chō māchūāā le̍ mbō lo̍ o̍ ko̍ŋ ko̍ni̍ mī bōōndi̍i̍ Mɛ̄lɛ̄ka̍ chō nyɛ̄ o̍ nyɛ̄ fe̍e̍ si̍i̍ŋgūū ō sɛ̄nɛ̄ī ndu̍yɛ̍ , mī nyɛ̄ o̍ nyɛ̄ wā yɛ̍ ve̍ , mī ī fūūlu̍u̍  .
58009011	Kɛ̍ ndu̍yɛ̍ , Ki̍li̍tī chi̍i̍ ni᷅ŋ hūnɔ̄ɔ̄ māā māsā wānāā sōlīāā lāsa̍lāa̍ . Ndu̍ hi᷅ŋ ā sɔ̄ɔ̍ŋ dɛ̍nɛ̍ kɛ̍ndɛ᷄ŋ chi̍i̍ ni᷅ŋ mu᷅ŋ yɔ̄nɔ᷄ŋ nāa̍ na̍a̍ chūā wo̍ŋ ni̍ . Ndu̍yɛ̍ , wāli̍ o̍ to̍sā māā māsā wānāā sōlīāā lāsa̍lāa̍ wo̍ , ō tōsā ndu̍ mātōsāā o̍ tɛ̍ndīi̍yo̍ o̍ hi̍o̍ū ho̍ō chi̍e̍ēŋ nānu᷄ŋ ndo̍ . Ndu̍yɛ̍ , ndu̍ hi̍o̍ū bɛ̄ndā . Tɛ̍ndīi̍ ko̍ŋ ndu̍ , ō cho̍ to̍sā wānā chīe̍e̍ le̍ . Ko̍ŋ cho̍ ni̍ , ō cho̍ nyɛ᷅ wāā chi̍e̍ēŋ nānu᷄ŋ te̍  .
58009012	Ndu̍yɛ̍ , Fo̍ndāŋ Kāsi̍ hi̍o̍ū kpo̍u̍ wo̍ , lē pīlɛ̍ kpe̍e̍le̍ Ki̍li̍tī lu̍ɛ̍ī lēni᷄ŋ ni̍ . Ndu̍yɛ̍ , kɔ̄lā o̍ ku̍ɛ̄ lāŋ , ō cho̍ ā kōo̍ma̍ lāchūīŋ , kɛ̄lɛ̄ŋgāā kōo̍ma̍ nāūwāā fɔ̍ŋndɔ̍ le̍ o̍ ku̍ɛ̄ le̍ sālāā sōlīo̍o̍ le̍ . A̍ kōo̍ma̍ ndɔ̄ma̍ ndu̍ pi̍lāŋ o̍ ku̍ɛ̄ ni̍ mbo̍ bāŋā nāā le̍ fɛ̍ɛ̍ŋ ā fɛ̍ɛ̍ŋ o̍ yɔ̄ŋndā wɔ̄ɔ̍ŋndā nāā ŋ̄ tōsā lāŋ ni᷄ŋ  .
58009013	O̍ pāāndōo̍ ni᷄ŋ , kōo̍ma̍ chūīŋnda̍ŋ , ā kōo̍ma̍ nāūwa̍ŋ , ā pūltā nāūwāā fɔ̍ŋndu̍a̍a̍ ndā lūām māā sālā o̍ Mɛ̄lɛ̄ka̍ lo̍ wā , mu̍ŋ wānāā sōlīāā lāsa̍lāa̍ ndā āā fāsāŋīāā wa᷅ŋndā chōo̍ ā cho̍ ā nɔ̄ɔ̄lɛ̍i̍ Mɛ̍lɛ̄kā o̍ hɔ̄l lā ni̍ , le̍ mā sīmnu᷄ŋ ā di̍a̍ndāā  .
58009014	Nāā kōo̍ma̍ chɔ̄lūa̍ŋ mā āā nɔ̍ wɔ̄ kpāāyāā le̍ wāŋndā sīīŋgūūwo̍ wānāā dīāndāā Mɛ̄lɛ̄ka̍ o̍ hɔ̄l , kōo̍ma̍ Ki̍li̍tīa̍ŋ yɛ̄ ? Māŋ mā hi̍o̍ū bɛ̍ɛ̍ kpāāyā po̍lo̍ŋ le̍ nāā dīndīo̍o̍ . Mi̍ Ki̍li̍tī chu̍ā dīāllūŋ ndɔ̄ɔ̍ŋ ndu̍ pi̍lāŋ , ŋ̍ nɔ̍ yɔ᷅ŋ o̍ yɔ̄ŋ wɔ̄ɔ̍ŋ te̍ wo̍ŋ , mbo̍ sōli᷄ŋ sālā o̍ Mɛ̄lɛ̄ka̍ lo̍ le̍ nāā . Ō tōsā he̍ī sānāā ā kpāāyā Nyi̍nā Mɛ̄lɛ̄ka̍a̍ , o̍ cho̍ le̍ fɛ̍ɛ̍ŋ ā fɛ̍ɛ̍ŋ ndo̍ . Mɛ̄ɛ̍ kōo̍ma̍ ndɔ̄ma̍ māŋ , mā di̍ndī kɔ᷅ltā nāālāŋ ni̍ ŋ̄ to̍sā lɛ̍ yɔ̄ŋ wɔ̄ɔ̍ŋ mī ŋ̄ sɔ̄lā pīɔ̍mndo̍ le̍ , kɛ̍ mī ŋ̄ sāāŋgi̍a̍l ni᷅ŋ Mɛ̄lɛ̄ka̍ cho̍ yōōmū wo̍  .
58009015	Le̍ sābōo̍ ho̍ō , Ki̍li̍ti̍ cho̍ wānā to̍sā mi̍ kpe̍ma̍ sɛ̍nɛ̄īyo̍ lūɛ̄ī Mɛ̄lɛ̄ka̍ tɛ̄ɛ̄ŋ ndā ŋ̄wāŋndā chīe̍e̍ wo̍ ni̍ . Ō tōsā he̍ī le̍ mī wānāā Mɛ̄lɛ̄ka̍ vēēlu̍ le̍ wāā wānāā ndɔ̄ wā māā mī Mɛ̄lɛ̄ka̍ dɔ̄ū ndā sālā le̍ fɛ̍ɛ̍ŋ ā fɛ̍ɛ̍ŋ , mɛ̄ɛ̍ o̍ chu̍ā būŋgɛ̄i̍ yɛ̍ . Pīɔ̍m Chi̍i̍sū sɔ̍lā wo̍ , ndu̍ to̍sā ā sābū ni̍ mi̍ ke̍ŋ i̍ yɔ̄nu᷄ŋ . Pīɔ̍m ndɔ̄ɔ̍ cho̍ wāŋndā bāŋā o̍ yɔ̄ŋndā wɔ̄ɔ̍ŋndā ndā tōsā ā bōōndi̍i̍ ndā wā o̍ kpe̍ma̍ tāso̍o̍ bɛ̄ŋgu̍ ve̍  .
58009016	Kpe̍ma̍ Mɛ̄lɛ̄ka̍ yīi̍ ndā ŋ̄wāŋndā chīe̍e̍ wo̍ chō māchūāā , mɛ̄ɛ̍ wāŋndo̍ tōsā nu̍āā chɛ̄la᷅ŋndo̍ ndā wāŋndo̍ māā tē ō vī pɛ̍ , wānā ko̍ŋ hu᷄ŋ lo̍ō nyɛ̄m ndɔ᷄ŋ yɛ̍ . O̍ chɛ̄la᷅ŋ wāā nu̍āā ni᷄ŋ , lɔ̍ɔ̍ pā mī wānā o̍ chu̍e̍l ko̍ŋ bu̍ŋgɛ̄i̍ yo̍ ō sɔ̄lā nyɛ̄m mu᷅ŋ , mɛ̄ɛ̍ mī ī bīī tōnyā māā wānā ko̍ŋ vī  .
58009017	Kɛ̍ , tē ō chō wɔ̄ yōōmū pɛ̍ , būŋgɛ̄ī o̍ chu̍ā ke̍ŋ nde̍ , ī to̍sāŋ ndɔ̍ le̍ . Kɛ̍ , tē ō fūūlu̍u̍ ā ībōōndu̍ pɛ̍ mbō vī , mɛ̄ɛ̍ būŋgɛ̄ī o̍ chu̍ā ve̍ ī tōsa̍ŋ  .
58009018	Le̍lāŋ i̍ wā ni̍ māā , mɛ̄ɛ̍ mī wāŋndā ndā āā di̍ī chɔ̄lūāā māā sālā mālāŋ kpe̍ma̍ tāse̍ ko̍ŋ sīmnūŋ su̍ɛ̍i̍ kpe̍e̍kpe̍i̍  .
58009019	Bōōndi̍i̍ Mūu̍sē to̍mbo̍la̍l sīndɛ̄ wāŋndā sāwālā Mɛ̄lɛ̄ka̍ dīmi̍ māā ā chu̍ā lāŋ kpo̍u̍ ve̍ , nyɛ̄ o̍ to̍sā wo̍ cho̍ ho̍ō ni̍ . Mɛ̄ɛ̍ o̍ chi̍i̍ , mbo̍ chūā kōo̍ma̍ nāū fɔ̍ŋndɔ̍ɔ̍ , ā kōo̍ma̍ chūīŋnda̍ŋ mbo̍ mūūli̍āŋ ā mɛ̄ŋndāŋ . Mbo̍ chūā pēi̍ yɔ̄m pūm dīōla̍ŋ āā , ha̍sɔ̍pī ve̍ , ā yīīŋīī sāā si̍a̍ŋɛ̄i̍ , mbo̍ yīŋ o̍ kōo̍wa̍ŋ ni᷄ŋ . Mɛ̄ɛ̍ o̍ yi᷅ŋ , mbo̍ fāsāŋīāā o̍ yāu̍lā sāwālāŋ lā chō lā pōōnyīāā lāŋ chōo̍ . O̍ ko̍ŋ kɔ̍ɔ̍lī , mbo̍ fāsāŋīāā vɛ̄lɛ̄ wāŋndā chīe̍e̍ya̍ fa̍ū  .
58009020	Mɛ̄ɛ̍ o̍ wā māŋ fāsāŋīāā mbo̍ dīmī āā , “ A̍ kōo̍wa̍ŋ ma᷅ŋ Mɛ̄lɛ̄ka̍ chō kpe̍ma̍ o̍ di̍mi̍ ho̍ō māā lā wā le̍bɛ̍ŋgu̍ wo̍ yīīyo̍ ni̍ . ”
58009021	Le̍nde̍ ko̍ni̍ , mi̍ Mūu̍sē fāsāŋīāā vɛ̍lɛ̄ kōo̍wa̍ŋ o̍ Tɛ̍ndīi̍ Mɛ̄lɛ̄ka̍a̍ . Mbo̍ fāsāŋīāā vɛ̄lɛ̄ o̍ wōlɔ̄ɔ̄lā ndā tōsā wa̍llo̍ ā lāŋ o̍ Mɛ̄lɛ̄ka̍ sōōlūūwo̍ ni᷄ŋ ndāŋ fa̍ū  .
58009022	Ndu̍yɛ̍ māā lēkɛ̍ndɛ̄ī , mɛ̄ɛ̍ sāwālā Mɛ̄lɛ̄ka̍ ke̍ Mūu̍sē lāŋ lā dīmi̍ yɛ̍ , nyɔ̄ɔ̍ŋ ŋ̄ fāŋgā fa̍ŋgā mɛ̄ɛ̍ ā kōo̍wa̍ŋ mālāŋ ŋ̍ di̍a̍ndū Mɛ̍lɛ̄kā o̍ hɔ̄l . Ndu̍yɛ̍ , le̍ mī wāŋndo̍ sɔ̄lā mālɔ̄ɔ̍ le̍ yɔ̄ŋ wɔ̄ɔ̍ŋ o̍ to̍sā wo̍ , mɛ̄ɛ̍ mī kōo̍wa̍ŋ mā tālā māā sālā
58009023	Mɛ̄ɛ̍ mī kōo̍wa̍ŋ mā āā tālā māā sālā le̍ mī nyɔ̄ɔ̍ŋ mu᷅ŋ mu̍ŋ si̍mnu᷄ŋ ŋ̍ di̍a̍ndāā Mɛ̄lɛ̄ka̍ o̍ hɔ̄l , mu̍ŋ yɔ̍nūŋ ni̍ māā nyɛ᷄m cho̍ mu᷅ŋ vēla᷅ŋ nyɔ̄ɔ̍ŋ ɛ̄chɛ̍nɛ̄ wo̍ŋ . Nyɛ᷄m cho̍ mu᷅ŋ ɛ̄chɛ̍nɛ̄ wo̍ŋ , mɛ̄ɛ̍ sālā bɛ̍ndā mbo̍ hīāū ā sālā lāchɔ̄lōo̍ ho̍ō wo̍ mī ndu̍ o̍o̍ so̍li̍ŋ le̍ mu̍ŋ  .
58009024	Mi̍ Ki̍li̍tī pi̍lā lu̍ɛ̍ī ɛ̄chɛ̍nɛ̄ di̍ , le̍ mbō si᷄m Mɛ̄lɛ̄ka̍ o̍ hɔ̄l , le̍ mbō sōō le̍ nāā . Ō cho̍ tɛ̍ndīi̍ ŋ̄wāŋndā chīe̍e̍ ā tāŋgu̍l te̍ o̍ lu̍ɛ̍ī le̍ . Tɛ̍ndīi̍ ko̍ŋ ndu̍ ndu̍ cho̍ māchūāā vēla᷅ŋ tɛ̍ndīi̍ kpe̍e̍kpe̍i̍yo̍  .
58009025	Māsā wānāā sōlīāā lāsa̍lāa̍ o̍ Mɛ̄lɛ̄ka̍ lo̍ wo̍ ndu̍ ndu̍ , wɔ̄sī o̍ wɔ̄sī mɛ̄ɛ̍ mī ndu̍ o̍o̍ lu̍ɛ̍ī o̍ Fo̍ndāŋ Kāsi̍ hi̍o̍ū kpo̍u̍ wo̍ . Tē ō wā lūɛ̄īyɔ̄ɔ̍ pɛ̍ , ō kūɛ̄ ā kōo̍ma̍ chɔ̄lūa̍ŋ o̍ bā . Kɛ̍ , Ki̍li̍tī ndu̍ ndu̍ , lūɛ̄īyɔ̄ɔ̄ o̍ lu̍ɛ̍ī ɛ̄chɛ̍nɛ̄ mbo̍ sōli᷄ŋ sālā wo̍ , ō cho̍ su̍ɛ̍i̍ o̍ to̍sā lē dīi̍ŋ di̍i̍ŋ te̍  .
58009026	Tē ndi̍ i̍i̍ yɔ̍nu̍ŋ le̍nde̍ le̍ , mɛ̄ɛ̍ ndu̍ o̍o̍ sɔ̍lā ni̍ŋ nyɛ̍ nɛ̄īyāā te̍le̍ŋndā fāŋgā fa̍ŋgā , chɔ̍ŋ hāāā bɛ̍ɛ̍ ā bōōndi̍i̍ Mɛ̄lɛ̄ka̍ tōōsi̍āā chi̍e̍ēŋndo̍ ve̍ . Kɛ̍ ndu̍yɛ̍ , lē pīlɛ̍ kpe̍e̍le̍ o̍ hi᷅ŋ chi̍e̍ēŋ nānu᷄ŋ ni̍ , bōōndi̍i̍ chi̍e̍ēŋndo̍ chō he̍ī le̍ fūūlūūwo̍ o̍ mɛ̄ɛ̄lu̍lāŋ nde̍ . Ō tōsā he̍ī , le̍ mbō fāŋā yɔ̄ŋndā wɔ̄ɔ̍ŋndā nāā ŋ̄wāŋndā chīe̍e̍ to̍sā lāŋ le̍ fɛ̍ɛ̍ŋ ā fɛ̍ɛ̍ŋ , sānāā ā sālā o̍ so̍li̍ŋ ndo̍  .
58009027	Wānā o̍ wānā ā nɔ̄ mā vī lē pīlɛ̍ . Tē ā vī yɛ̄ pɛ̍ , Mɛ̄lɛ̄ka̍ kɔ̍ kɔ̍ɔ̍sā ā nūm  .
58009028	Ki̍li̍tī bɛ̍ɛ̍ , lē pīlɛ̍ o̍ so̍li̍ŋ sālā ni̍ , le̍ mbō fāŋā yɔ̄ŋndā wɔ̄ɔ̍ŋndā wāŋnda̍ ta̍u̍ ta̍u̍ . Ō chō vɛ̄lɛ̄ mīīŋgū chi̍e̍ēŋ nānu᷄ŋ di̍i̍ŋ ndɔ̄ɔ̍ . Bōōndi̍i̍ ke̍ŋ ndi̍ ndi̍ , ō ve᷅ lɛ̍ ni̍ŋ le̍ yɔ̄ŋ wɔ̄ɔ̍ŋ fāŋā le̍ . Ō hūŋ ni̍ŋ māhu̍nāā le̍ mbō hu᷄ŋ pi̍ŋī wānāā cho̍ ndu̍ chūmndo̍ wā  .
58010001	Sāwālā Mɛ̄lɛ̄ka̍ ke̍ Mūu̍sē lāŋ lā chō māchūāā ti᷄ŋ vēla᷅ŋ sɔ̄ɔ̍ŋ kɛ̍ndɛ᷄ŋ cho̍ hūnɔ̄ɔ̄ wā wo̍ŋ . Sāwālā lāŋ lā nɔ̍lā mī lā chɔ᷄m nyɛ̄ kɛ̄ndɛ̄ wa̍la̍ŋ mɛ̄ɛ̍ sɔ̄ɔ̍ŋ kpe̍e̍kpe̍i̍ mu̍ŋ ŋ̄ nɔ̄ le̍ hūnɔ̄ɔ̄ wāā yɛ̍ le̍ . Le̍ te̍le̍ŋ o̍ te̍le̍ŋ , wānāā sōlīāā lāsa̍lāa̍ ā chō hīōūwɔ̄ɔ̍ lāchī ā sālālā pīlɛ̍la̍ŋ sōlīo̍o̍ le̍ wɔ̄sī o̍ wɔ̄sī . Sāwālāŋ nda᷅ŋ , lā nɔ̍lā mī lā tōsā mī wānāā hu᷅ŋ nāā Mɛ̄lɛ̄ka̍ chūā wā ā sīmnu᷄ŋ mɛ̄ɛ̍ Mɛ̄lɛ̄ka̍ kɛ̄ɛ̄si̍a̍a̍ le̍ mā wā yɛ̍ le̍  .
58010002	Tē lā āā nɔ̍lā he̍ī tōsā pɛ̍ , mɛ̄ɛ̍ wāŋndā ndā āā hi̍ū lɛ̍ lāchī ā lāsa̍lā sōlī le̍ . Kāni̍ fu̍u̍le̍ , māā sālālā lāŋ , lā āā si̍i̍ŋgu̍u̍ ni᷅ŋ wānāā so̍o̍lūū Mɛ̍lɛ̄kā wā wānāā dīāndāā Mɛ̄lɛ̄ka̍ o̍ hɔ̄l . Ndā āā nɔ᷅ lɛ̍ būūla᷄ŋ māā yɔ̄ŋndā wɔ̄ɔ̍ŋndā ndā tōsā lāŋ lā chō wɔ̄ ndā kɔ̄ɔ̄lī kɛ᷅ le̍  .
58010003	Kɛ̍ , sālālāŋ nda᷅ŋ , lā tōsā māto̍sāā wɔ̄sī o̍ wɔ̄sī mī wāŋndā lōōnūŋ ā yɔ̄ŋndā wɔ̄ɔ̍ŋndā ndā tōsā lāŋ o̍kɔ̄ɔ̄  .
58010004	Kāni̍ fo̍ndōle̍ , ŋ̄ sīnā māā nāūwāā ndā sōlī kāŋ sālāā wā , ā chūīŋāā kāŋ kōo̍ma̍ nda᷄ŋ , mā nɔ̍lā wa᷅ŋndā chīe̍e̍ya̍ yɔ̄ŋndā wɔ̄ɔ̍ŋndāŋ fāŋā chōo̍ kpo̍so̍ŋ te̍  .
58010005	Le̍ sābū kōŋ , mɛ̄ɛ̍ Ki̍li̍tī bɛ̍ɛ̍ndi̍a̍ŋ le̍ hūnɔ̄ɔ̍ o̍ chi̍e̍ēŋndo̍ chōo̍ , dīōmndā o̍ di̍mi̍ lāŋ lā cho̍ la᷅ŋ ni̍ . Mbo̍ dīmī āā ,  “ Nūm Mɛ̄lɛ̄ka̍ , sālālā lāchɔ̄lūlā wāŋndā sōlī lāŋ , ā nyɛ̄m ndā kē nu̍m ndo̍ŋ , ā ye̍e̍mā mu̍ŋ te̍ . Kɛ̍ ndu̍yɛ̍ , ā bīī mā bɛ̄ɛ̄ndīāā dīāllo̍ŋ le̍ yā  .
58010006	Chɔ̄lūāā wāŋndā lūām māā sālā wā ā sālālā chēle̍ŋndā ndā sōlī le̍ yɔ̄ŋndā wɔ̄ɔ̍ŋndāŋ fāŋāā lāŋ , ā hi̍ni̍ kɔ̍l ā lāŋ te̍ . ”
58010007	O̍ ko̍ŋ kɔ̍ɔ̍lī , mi̍ Ki̍li̍tī di̍mī āā ,  “ Mɛ̄lɛ̄ka̍ , ā chē yā . I̍ hi᷅ŋ le̍ mī I̍ to̍sā nyɛ̄ ŋ̄ hɛ̄nāŋ yā mī I̍ to̍sā wo̍ . Le̍nde̍ i̍ cho̍ ī pōōnyīāā o̍ yāu̍ nu̍m lāsāwā ŋ̄ ke̍ Mūu̍sē wo̍ ni᷄ŋ ā yā o̍kɔ̄ɔ̄ ni̍ . ”
58010008	O̍ tāse̍lā ndɔ̄ɔ̍ mi̍ Ki̍li̍tī di̍mī āā , “ Sālālā wāŋndā sōlī lāŋ , ā nyɛ̄m ndā kē nu̍m ndo̍ŋ , ā chɔ̄lūāā ndā lūām māā sālā wā , ā sālālā ndā sōlī le̍ yɔ̄ŋndā ndālā wɔ̍ɔ̍ŋndāŋ fāŋāā lāŋ , ō cho̍ nyɛ̍m mu᷅ŋ te̍ ŋ̄ hɛ̄nāŋ te̍ , ndu̍yɛ̍ , ō cho̍ mu̍ŋ te̍ ŋ̍ nɛ̍ŋī nu̍m kɔ̄l te̍ . ” Mɛ̄ɛ̍ sāwāla̍ŋ lā dīmi̍ māā wāŋndā tōsā yɛ̍ , le̍nde̍ ndā wā sālālāŋ nda᷅ŋ sōlīo̍o̍ ni̍ . Kɛ̍ o̍ ko̍ŋ ni̍ŋ fa̍ū , mbo̍ dīmī māā ō cho̍ lāŋ te̍ lā nɛ̍ŋī Mɛ̍lɛ̄kā kɔ̄l te̍  .
58010009	O̍ ko̍ŋ kɔ̍ɔ̍lī , mbo̍ dīmī āā , “ Mɛ̄lɛ̄ka̍ ā chē yā . I̍ hi᷅ŋ le̍ mī I̍ to̍sā nyɛ̄ ŋ̄ hɛ̄nāŋ yā mī I̍ to̍sā wo̍ . ” O̍ he̍ī ni᷄ŋ , mbo̍ kpēēŋā sālālā pāāndūlā lāŋ . Mbo̍ lō o̍ ko̍ŋ mbo̍ mīŋgī sālā sɛ̄nɛ̄ī sɔ̍ŋgɔ̍ ko̍ŋ  .
58010010	Le̍ mɛ̄ɛ̍ Chi̍i̍sū Ki̍li̍tī to̍sā nyɛ̄ Mɛ̄lɛ̄ka̍ hɛ̄nāŋ ndo̍ yɛ̍ , ko̍ŋ to̍sā ni̍ nāā kpo̍u̍ , mi̍ ŋ̄ sɔ̄lā dīndīo̍o̍ Mɛ̄lɛ̄ka̍ o̍ hɔ̄l . He̍ī yɔ̄nu̍ŋ sānāā ā sōlī Chi̍i̍sū so̍li̍ dīāllūŋ ndɔ᷄ŋ ndu̍ pi̍lāŋ māā sālā wo̍ŋ . Lē pīlɛ̍ kpe̍ o̍ so̍li̍ŋ sālā ni̍ , kɛ̍ , sālā kōŋ chō lētūu̍ le̍ fɛ̍ɛ̍ŋ ā fɛ̍ɛ̍ŋ  .
58010011	Wānāā sōlīāā lāsa̍lāa̍ kpo̍u̍ , lēpāla̍ o̍ lēpāla̍ ā chō wa̍llo̍ tōsāā le̍ Mɛ̄lɛ̄ka̍ , chɔ̄lūāā sālāā sōlīo̍o̍ . Sālālā pīlɛ̍lā lāŋ , te̍le̍ŋ o̍ te̍le̍ŋ ā chō lāŋ sōlīo̍o̍ . Kɛ̍ ndu̍yɛ̍ , sālālā wāā le̍nde̍ lāŋ , lā fe̍ŋā wa᷅ŋndā yɔ̄ŋndā wɔ̄ɔ̍ŋndā ndā tōsā lāŋ chōo̍ le̍  .
58010012	Kɛ̍ , Ki̍li̍tī ndu̍ ndu̍ , lēpīlɛ̍ kpe̍ o̍ so̍li̍ sālāā le̍ yɔ̄ŋndā wɔ̄ɔ̍ŋndā wāŋndā fāŋāā ni̍ . Ndu̍yɛ̍ , sālā lē pīlɛ̍ kōŋ chō lētūu̍ le̍ fɛ̍ɛ̍ŋ ā fɛ̍ɛ̍ŋ . O̍ ko̍ŋ kɔ̍ɔ̍lī , mbo̍ kɔ̍ cha᷅l o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍a̍ chōo̍  .
58010013	Lo̍ŋ o̍ cho̍ ni᷅ŋ chūmndo̍ hāāā ni̍ , mī Mɛ̄lɛ̄ka̍ lo̍ o̍ ko̍ŋ mbō tōsā mbō nɛ̄i̍ ya̍a̍mɔ̍ɔ̍wa̍a̍ ndūāā ā bɛ̄ŋgu̍  .
58010014	Le̍lāŋ , o̍ sālā pīlɛ̍ o̍ so̍li̍ ho̍ō wo̍ ni᷄ŋ o̍ to̍sa̍ ni̍ , mi̍ wāŋndā sīmnu᷄ŋ mɛ̄ɛ̍ Mɛ̄lɛ̄ka̍ hɛ̄nāŋ ndā mā wā le̍ fɛ̍ɛ̍ŋ ā fɛ̍ɛ̍ŋ yɛ̍ . Ndā yɔ̍nūŋ ni̍ māā wānāā o̍ cho̍ dīndīo̍o̍ wā  .
58010015	O̍ ko̍ŋ kɔ̍ɔ̍lī , mi̍ Nyi̍nā Kāsīo̍o̍ chɔ̄m nāā vɛ̄lɛ̄ wa̍la̍ŋ , māā tōnyā sɔ̄ɔ̍ŋ mu᷅ŋ ŋ̄ chō ni̍ . O̍ tāse̍lā ndɔ̄ɔ̍ mbo̍ dīmī āā  ,
58010016	 “  Māsānɔ̄ɔ̍ Mɛ̄lɛ̄ka̍ dīmi̍ āā , ‘ Tē bōōndi̍i̍ fu̍u̍lu̍u̍ pɛ̍ , kpe̍ma̍ yā I̍ cho̍ yīī ā ndā lātu̍lu̍ wo̍ , ndu̍ cho̍ ho̍ō ni̍ . I̍ cho̍ tōsā mā sīnā sāwālā nīlāŋ , ndu̍yɛ̍ , mī to̍sā mā kɛ̄si̍ŋ ndāŋ o̍ lākɔ̄l . ’ ”
58010017	O̍ ko̍ŋ kɔ̍ɔ̍lī , mi̍ Nyi̍nā Mɛ̄lɛ̄ka̍a̍ dīmī āā , “ I̍ cho̍ pu̍ɛ̍ɛ̍nɔ᷄ŋ ā yɔ̄ŋ o̍ yɔ̄ŋ wɔ̄ɔ̍ŋ ndā tōsā ā sāwālā nīlā ndā tɛ̄ɛ̄mbu̍u̍ lāŋ . ”
58010018	Le̍lāŋ , mɛ̄ɛ̍ Mɛ̄lɛ̄ka̍ ma᷄l ni᷅ŋ wāŋndā le̍ yɔ̄ŋndā wɔ̄ɔ̍ŋndā ndā tōsā lāŋ yɛ̍ , sābū o̍ sābū chēle̍ŋ cho̍ lɛ̍ mā hīōū lāchī ā lāsa̍lā sōlī le̍ yɔ̄ŋndā ndālā wɔ̍ɔ̍ŋndāŋ fāŋā le̍  .
58010019	Chāāŋāā nīāā , mɛ̄ɛ̍ pīɔ̍m Ki̍li̍tī sɔ̍lā wo̍ tōsā mi̍ nɛ̄īyo̍ kūmbi᷄ŋ le̍ nāā , le̍ mī ŋ̄ kɔ̍ lu̍ɛ̍ī o̍ Fo̍ndāŋ Kāsi̍ hi̍o̍ū kpo̍u̍ wo̍ yɛ̍ , lā ŋ̄ lūɛ̄īnu᷅ŋ ā kɔ̄ltā kūmbīa̍ŋ  .
58010020	Ki̍li̍tī ku̍mbu̍l nāā nɛ̄ī sɛ̍nɛ̄īyo̍ , ndu̍ yɔ̍nūŋ ni̍ māā nɛ̄ī yo̍o̍māa̍ . A̍ ndu̍ nāā ŋ̄ kēī ni̍ mī ŋ̄ hīōū kōlā bɛ̍ndu̍ cho̍ ō lāndāā o̍ chīɛ̍i̍ Mɛ̄lɛ̄ka̍a̍ ni᷄ŋ ndo̍ , mī ŋ̄ lūɛ̄ī o̍ fo̍ndāŋ Mɛ̄lɛ̄ka̍ cho̍ wo̍ . Ō tōsā he̍ī sānāā ā dīāllūŋ ndɔ̄ɔ̍ŋ o̍ yɔ̍ŋgu̍ māā sālā wo̍ŋ  .
58010021	Nāā bɛ̍ɛ̍ ŋ̄ nɔ̄ māsā wānāā sōlīāā lāsa̍lāa̍ . Ndu̍ māndā chi̍ɛ̍i̍ Mɛ̄lɛ̄ka̍a̍ ni̍  .
58010022	Le̍lāŋ , lā ŋ̄ kɔ̄nu᷅ŋ nāā Mɛ̄lɛ̄ka̍ chūā ā kɔ̄l kpo̍u̍ , ndu̍yɛ̍ , tīīnda᷄ŋ nāā ŋ̄ nɔ̄ o̍ ndu̍ ni̍ŋ ndo̍ mī ŋ̄ wānu᷅ŋ lēchōo̍ nyɛ̍ kɛ̄ndɛ̄ yi̍ . Lā ŋ̄ kɔ̄nu᷅ŋ ā kɔ̄lta̍ŋ lā sɔ̍lā tɔ̄ɔ̍ ndu̍yɛ̍ , mi̍ lā sɔ̄lā dīndīo̍o̍ lāŋ , lā sɔ̍lā dīndīo̍o̍ o̍ sɔ̄ɔ̍ŋ kɔ̄lta̍ŋ lā kɔ̄ɔ̄sā ā nāā wo̍ŋ ndāŋ . Lā ŋ̄ kɔ̄nu᷅ŋ nāā Mɛ̄lɛ̄ka̍ chūā ā yīŋāā pa̍ku̍ , ā yīŋɔ̄ɔ̄ nāā ŋ̄ sɔ̄lā ho̍ō ā mɛ̄ŋmā kpe̍e̍kpe̍i̍yāŋ ndo̍  .
58010023	Sɔ̄ɔ̍ŋ nāā ŋ̄ dīmi̍ mu᷅ŋ māā ŋ̄ chō lēhɔ̄l o̍ nɛ̄ī le̍ mu̍ŋ ndo̍ŋ , lā ŋ̄ hīōūnu᷅ŋ lāchī ā hɔ̄lte̍ŋ wāā o̍ nɛ̄ī le̍ mu̍ŋ kpe̍e̍kpe̍i̍ . Lā ŋ̄ ki̍i̍sa᷄ŋ te̍ , kāni̍ fu̍u̍le̍ , Mɛ̄lɛ̄ka̍ chu̍ā būŋgɛ̄i̍ māā ō chō hūnɔ̄ɔ̄ mu̍ŋ tōsā . Ndu̍yɛ̍ , ŋ̄ sīnā māā nyɛ̄ o̍ nyɛ̄ Mɛ̄lɛ̄ka̍ dīmi̍ pɛ̍ le̍ tōsāā , tōsāā o̍ to̍sā ni̍  .
58010024	Lā ŋ̄ nūūvi̍āŋ nɛ̄īla̍ nāā ŋ̄ nɔ̄lā mī ŋ̄ kpēēŋi̍a̍a̍ chāāŋāā nāā vēllāā vēllē le̍ wāŋndā kāālāā ā sɔ̄ɔ̍ŋ kɛ̍ndɔ᷄ŋ tōsāā lāŋ  .
58010025	Lā ŋ̄ ma̍lnūŋ chūūŋgi̍āŋndo̍ dīōm pīlɛ̍ , mɛ̄ɛ̍ wāŋndā ā pūm ā nɔ̄ kāā ā chɛ᷅l le̍ hūnɔ̄ɔ̍ o̍ bɔ̄ŋa᷅ŋ ni᷄ŋ te̍ yɛ̍ le̍ . Kɛ̍ , lā ŋ̄ dɛ̄ɛ̄ni̍āŋ ve̍llāā vēllē ā tīīnda᷄ŋ nāā ŋ̄ nɔ̄ o̍ Mɛ̄lɛ̄ka̍ ni᷄ŋ ndo̍ o̍kɔ̄ɔ̄ . Tāāmā nyā pi̍lā lā chō ni᷅ŋ chɔ̄ɔ̍ māā pāāle̍ Māsānɔ̄ɔ̍ nɔ̄ le̍ mīīŋgōo̍ nānu᷄ŋ nde̍ŋ lē chō ni᷅ŋ kpɛ̍ɛ̍lūŋ  .
58010026	Mɛ̄ɛ̍ nāā ŋ̄ sīnā ni᷅ŋ tōnyā kpe̍e̍kpe̍i̍yo̍ yɛ̍ , wānā o̍ wānā hi̍o̍ū ni᷅ŋ lāchī ā yɔ̄ŋndā wɔ̄ɔ̍ŋndāŋ tōsāā ā sīɛ̄lɛ̍i̍ fu̍u̍ pɛ̍ , mɛ̄ɛ̍ sālā chēle̍ŋ cho̍ lɛ̍ le̍ yɔ̄ŋndā ndɔ̄lā wɔ̍ɔ̍ŋndā lāŋ fāŋā le̍  .
58010027	Wānā wāā le̍nde̍ sīōōŋnde̍ ī bīi̍ ndu̍ ni̍ko̍ le̍ yāmɛ̍ī Mɛ̄lɛ̄ka̍ kīlūl ndu̍ ni̍ŋ nde̍ ā yīŋndē bɛ̄ndūle̍ lu̍ām ni̍ŋ ndā wānāā si̍mu̍l Mɛ̄lɛ̄ka̍ wā le̍ŋ  .
58010028	Ŋ̄ tōfa᷅ŋ ndɔ̄ ā sāwālā Mūu̍sēlāŋ o̍kɔ̄ɔ̄ . Tē wānā o̍ wānā tɛ̍ɛ̍mbu̍u̍ lāŋ pɛ̍ , ndu̍yɛ̍ , mī wānāā ŋīɔ̍ɔ̍ŋ kɛ̄lɛ̄ŋgāā ā yāā ā fu̍lā kɔ̄ɔ̄lī pɛ̍ , dīyɔ̄ɔ̍ ndā dīī wānā ko̍ŋ ni̍ . Ī īnyīɛ̍ɛ̍ bɛ̍ɛ̍ ā tu̍i̍i̍nūŋ ndu̍ le̍  .
58010029	Tē ī yɔ̄nu̍ŋ le̍nde̍ le̍ sāwālā lāŋ tɛ̄ɛ̄mbūūwo̍ pɛ̍ , mɛ̄ɛ̍ vɛ̄ɛ̄ i̍ wa᷅ yɛ̍ ni̍ŋ ā wānā chi̍ ho̍ō Po̍ Mɛ̄lɛ̄ka̍a̍ nyɛ̄ o̍ nyɛ̄ kpo̍so̍ŋ te̍ wo̍ ? Wānā wāā le̍nde̍ ndu̍ hi̍a̍ū ni̍ŋ bɛ̍ɛ̍ nyɛ̍ pālāā sɔ̄lā . Kāni̍ fu̍u̍le̍ , kōo̍ma̍ Ki̍li̍tī so̍li̍ŋ le̍ kpe̍ma̍ Mɛ̄lɛ̄ka̍ yīi̍ ā ŋ̄wāŋndā chīe̍e̍ wāŋ , mɛ̄ɛ̍ māŋ o̍ chu̍ā nyɛ̄ fo̍ndō fu̍u̍ ni̍ , kōo̍ma̍ nɔ̍ kpāāyāā le̍ wāŋndā dīndīo̍o̍ Mɛ̄lɛ̄ka̍ o̍ hɔ̄l lāŋ . Wānā ko̍ŋ mɛ̄ɛ̍ ō ye̍i̍ māyēīyāā Nyi̍nā Mɛ̄lɛ̄ka̍a̍ o̍ chu̍ū ŋ̍wa᷅ŋndā chīe̍e̍ dɛ̍nɛ̍ kɛ̍ndɛ̍ Mɛ̄lɛ̄ka̍a̍ wo̍  .
58010030	Kāni̍ fo̍ndōle̍ , dīōmndā so̍o̍nu᷄ŋ la᷅ŋ ndāŋ , ŋ̄ sīnā wa᷅nā so̍ō lāŋ ndo̍ . Mbo̍ dīmī āā , “ Yā Māsānɔ̄ɔ̍ Mɛ̍lɛ̄kā , yā cho̍ wānā mi̍ŋgīāā māā ni̍ . I̍ cho̍ wānāā to̍sā sɔ̍ɔ̍ŋ wɔ̍ɔ̍ŋndo̍ŋ ndā māā mīŋgūl . ” Mbo̍ dīmī āā , “ Yā Māsānɔ̄ɔ̍ Mɛ̄lɛ̄ka̍ , I̍ cho̍ wānāā nīāā yāmɛ̍i̍ kīlūl . ”
58010031	Ō chō sūɛ̍i̍ dɔ̍ū wānā i̍si̍o̍o̍ŋ tāu̍ , le̍ nūm wānā chi̍o̍o̍ mā de̍l Mɛ̄lɛ̄ka̍ cho̍ yōōmū wo̍ o̍ bā  .
58010032	Lā lōōnu̍ŋ ndɔ̍ ā mɛ̄ɛ̍ nyā wā ā bōōndi̍i̍ nyā sɔ̄lā sīnā pɛ̄ŋgo̍o̍ ā Yōōŋgū Kɛ̄ndɛ̍ Mɛ̄lɛ̄ka̍a̍ sɛ̄nɛ̄ī ye̍ . Mi̍ chē bɛ̍ɛ̍ ā bōōndi̍i̍ ke̍ŋ mi̍ lā sɔ̄lā dɛ̍nɛ̍ pālāā tāu̍ ni̍ , kɛ̍ , mi̍ lā bīūnu̍ŋ , mi̍ lā hīāū lāchī ā sīsi̍lāŋ o̍ tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍ chōo̍ nyɛ̍ kɛ̄ndɛ̄ yi̍  .
58010033	Te̍le̍ŋnda̍ŋ lā pūm , mī wāŋndā ndā āā yi̍o̍u̍ nyā wāŋndā o̍ hɔ̄l . Mā tōsā mi̍ lā sɔ̄lā nyɛ̄ pālāā . Te̍le̍ŋnda̍ŋ lā pūm , mī nyā āā sɔ̍ɔ̍ŋgu̍u̍ le̍ mɔ̍nɛ̍i̍ bīyɔ̄ɔ̍ lātūlu̍ ā wānāā ndā chō bīyɔ̄ɔ̄ wɔ̄ɔ̍ŋ wāā le̍ndo̍o̍ le̍ sūɛ̍i̍ Mɛ̄lɛ̄kɛ̍i̍ yā  .
58010034	Mi̍ lā sɔ̄ɔ̄ŋgūū mi̍ lā bīī mɔ̍nɛ̍i̍ nyā wānāā ndā dūāū o̍ chīɛ̄īlā mānyūmndāŋ ni᷄ŋ ndā . Mi̍ wāŋndā pōōndīāā nyɛ̄m nyāa̍ŋ nyā o̍ lābā . Kɛ̍ o̍ ko̍ŋ ni̍ŋ fa̍ū , mi̍ lā hīāū lāchī ā bīūwɔ᷄ŋndo̍ , ndu̍yɛ̍ , mi̍ lā hīāū lāchī ā wāā ā kɔ̄l kɛ̄ndɛ̄ . Kāni̍ fu̍u̍le̍ , nyā pi̍lā lā sīnā māā lā nɔ̄ nyɛ̄m kɛ̄ndɔ᷄ŋ ŋ̍ hi̍o̍ū mu̍ŋ ndo̍ŋ , mu̍ŋ yɔ̍nūŋ ni̍ māā nyɛ᷄m cho̍ le̍ fɛ̍ɛ̍ŋ ā fɛ̍ɛ̍ŋ ndo̍ŋ  .
58010035	Le̍lāŋ , lā ma᷅l te̍ , kāni̍ fu̍u̍le̍ , dɛ̍nɛ̍ kɛ̍ndɛ̄ bɛ̄ndū chō hūnɔ̄ɔ̄ fūlā lēkɔ̍ɔ̍lī  .
58010036	Lā nɔ̄ mī lā hīōū lāchī ā bīūwɔ᷄ŋndo̍ . Tē lā tōsā ke̍ŋ pɛ̍ , mɛ̄ɛ̍ lā tōsā nyɛ̄ Mɛ̄lɛ̄ka̍ hɛ̄nāŋ ndo̍ , o̍ ko̍ŋ , nyā bɛ̍ɛ̍ mī lā hu᷄ŋ sɔ̍lā fɛ̍ɛ̍ŋ nyɛ᷅ o̍ chu̍e̍l nyā būŋgɛ̄i̍ yo̍  .
58010037	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Te̍le̍ŋ bi̍ŋgī ko̍ni̍ lo̍ ni̍ , le̍ mī wānā nɔ̍ le̍ hūnɔ̄ɔ̍ wo̍ mbō hīŋ . Ō cho̍ ta̍ma̍la̍ yɔ̄ŋ le̍ hūnɔ̄ɔ̍ le̍  .
58010038	Wānāā nīāā ā cho̍ sākpō yā o̍ hɔ̄l lā , ā dūāū ni̍ŋ ti̍i̍nda᷄ŋndo̍ o̍ yā ni̍ŋ , o̍ ko̍ŋ mā wā yōōmū kpe̍e̍kpe̍i̍ . Kɛ̍ , wānā o̍ wānā māl pɛ̍ , mbō mīīŋgu̍ŋ kɔ̍ɔ̍lī , I̍ ni᷅ŋ kɔ̍l ā ndu̍ le̍ . ”
58010039	Kɛ̍ na̍a̍ na̍a̍ ŋ̄ cho̍ wānāā māl mā mīīŋgu̍ŋ kɔ̍ɔ̍lī , mā hu᷄ŋ wa᷅ ā tɛ̄ɛ̄mbāā le̍ . Wānāā nɔ̍ tīīnda᷄ŋndo̍ o̍ Mɛ̄lɛ̄ka̍ ni᷄ŋ mbo̍ pīŋī ndā wā nāā ŋ̄ chō ni̍  .
58011001	Yɛ̄ɛ̍nɛ̍ cho̍ yɛ̄ tīīnda᷄ŋndo̍ nɔ̄ɔ̍ ? Tīīnda᷄ŋndo̍ nɔ̄ɔ̍ cho̍ ni̍ , sīnāā o̍ kɔ̄l nūmndo̍ ni᷄ŋ ā tōnyā māā ā chō nyɛ̄ ŋ̄ chō lēhɔ̄l o̍ nɛ̄ī le̍ ndu̍ wo̍ sɔ̄lā . Nyɛ̄m nāā ŋ̄ chi̍ wɔ̍ le̍ wo̍ŋ , kɛ̍ , mi̍ ŋ̄ sīnā kpe̍e̍kpe̍i̍ māā nyɛ̄m mu᷅ŋ ŋ̄ chō ā tōnyā kpe̍e̍kpe̍i̍ yo̍ŋ , ko̍ŋ cho̍ tīīnda᷄ŋndo̍ nɔ̄ɔ̍ ni̍  .
58011002	Tīīnda᷄ŋndo̍ nɔ̄ɔ̍ to̍sā ni̍ mi̍ Mɛ̄lɛ̄ka̍ chūā wānāā tɔ̍ɔ̍wa̍ sīndɛ̄ māā wānāā kɛ̄ndɛ̄ ndu̍ o̍ hɔ̄l  .
58011003	Tīīnda᷄ŋndo̍ nɔ̄ɔ̍ to̍sā ni̍ , mi̍ ŋ̄ bīī ndi̍ tōnyā māā ā dīo̍m fu̍lā ndu̍ o̍ sōndō wo̍ , Mɛ̄lɛ̄ka̍ tōōsi̍āā chi̍e̍ēŋndo̍ ni̍ . Mɛ̄ɛ̍ o̍ he̍ī ni᷄ŋ , Mɛ̄lɛ̄ka̍ tōōsi̍āā mātōōsīāā nyɛ̄m nāā ŋ̄ chō mu᷅ŋ chɔ̄ɔ̍ wo̍ŋ , sānāā ā nyɛ̄ wānā chi̍e̍e̍ chi᷅ le̍ wo̍  .
58011004	Tīīnda᷄ŋndo̍ nɔ̄ɔ̍ to̍sā ni̍ , mi̍ E̍bɛ̄l so̍lī sālā hi̍ni̍ Mɛ̄lɛ̄ka̍ kɔ̄l lo̍ , mbo̍ hīāū ā sālā Ke᷅ŋ so̍li̍ wo̍ . O̍ ko̍ŋ , mi̍ Mɛ̄lɛ̄ka̍ chūā E̍bɛ̄l māā wānā sākpōo̍ o̍ cho̍ Mɛ̄lɛ̄ka̍ o̍ hɔ̄l ni̍ , le̍ tīīnda᷄ŋ o̍ ti̍i̍ndāŋ Mɛ̍lɛ̄kā wo̍ . Ŋ̄ sīnā māā le̍nde̍ i̍ cho̍ ni̍ , kāni̍ fu̍u̍le̍ , le̍ mɛ̄ɛ̄ Mɛ̄lɛ̄ka̍ chɛ᷄l nyɛ̄m E̍bɛ̄l ke̍ ndu̍ wo̍ŋ yɛ̍ . Ndu̍yɛ̍ , E̍bɛ̄l vi᷅ ni᷅ŋ bɛ̍ɛ̍ ni̍ , kɛ̍ tīīnda᷄ŋ o̍ ti̍i̍ndāŋ Mɛ̄lɛ̄ka̍ wo̍ tōsā , mi̍ ŋ̄ wā pɛ̄ɛ̄kōo̍ sɔ̄lāā ā nyɛ̄ o̍ to̍sā wo̍ o̍kɔ̄ɔ̄ pɛ̄ŋgo̍o̍ ho̍ō bɛ̍ɛ̍  .
58011005	Tīīnda᷄ŋndo̍ to̍sā ni̍ , I̍nɔ̍kī ndu̍ ndu̍ ō vi̍ le̍ . Mi̍ Mɛ̄lɛ̄ka̍ hēlnu᷄ŋ ā ndu̍ cho̍o̍ cho̍o̍ o̍ ndu̍ lo̍ . Wānā o̍ wānā se̍e̍lu̍ŋ lɛ̍ ndu̍ le̍ , kāni̍ fu̍u̍le̍ , Mɛ̄lɛ̄ka̍ hēlnu̍ŋ ā ndu̍ cho̍o̍ . Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā lɔ̍ɔ̍ pā bɛ̍ɛ̍ mi̍ Mɛ̄lɛ̄ka̍ hēlnu̍ŋ ā ndu̍ , I̍nɔ̍kī tōsā fɛ̍lɛ̍ŋ nyɛ̍ nɛ̍ŋi̍ Mɛ̍lɛ̄kā kɔ̄l lo̍  .
58011006	Le̍ wānā o̍ wānā mā nɔ̍lā mā nɛ̍ŋi̍ Mɛ̄lɛ̄ka̍ kɔ̄l , mɛ̄ɛ̍ mā nɔ̄ tīīnda᷄ŋndo̍ o̍ ndu̍ ni̍ŋ . Kāni̍ fu̍u̍le̍ , lɔ̍ɔ̍ pā mī wāŋndo̍ mūli̍ŋ nāā Mɛ̄lɛ̄ka̍ chūā , mɛ̄ɛ̍ mbō nɔ̄ tīīnda᷄ŋndo̍ kpe̍e̍kpe̍i̍ māā Mɛ̄lɛ̄ka̍ chō ā tōnyā , ndu̍yɛ̍ , mbō nɔ̄ tīīnda᷄ŋndo̍ māā wānāā hu᷅ŋ nāā Mɛ̄lɛ̄ka̍ chūā wā , Mɛ̄lɛ̄ka̍ chō ndā hūnɔ̄ɔ̄ fāndāa̍ kē  .
58011007	Tīīnda᷄ŋndo̍ nɔ̄ɔ̍ to̍sā ni̍ , mi̍ Nu̍u̍wā tu̍ɛ̍ī sīlā Mɛ̄lɛ̄ka̍a̍ ā sɔ̄ɔ̍ŋ o̍ wā hūnɔ̄ɔ̄ tōsā wo̍ŋ o̍kɔ̄ɔ̄ . Tāāmāsi̍ bɛ̍ɛ̍ Nu̍u̍wā ndu̍ o̍o̍ chi̍ wɔ̍ ā sɔ̄ɔ̍ŋ mu᷅ŋ o̍kɔ̄ɔ̄ le̍ , mbo̍ tōsā nyɛ̄ Mɛ̄lɛ̄ka̍ dīmu̍l ndu̍ wo̍ . Mbo̍ lō o̍ ko̍ŋ mbo̍ tōōsīāā dɛ̄ndɛ̄ bɛ̍ndōo̍ . Ndu̍ ni̍ ndā yu̍ŋgu̍ ndɔ̄ɔ̍ , mā sɔ̄lā chīndāa̍ lēni᷄ŋ . O̍ he̍ī ni᷄ŋ , mi̍ Nu̍u̍wā chɔ᷅m māā kāā wāŋndā o̍ chi̍e̍ēŋndo̍ ni᷄ŋ ō wɔ̄u̍ . Ndu̍yɛ̍ , le̍ tīīnda᷄ŋ Nu̍u̍wā dɔ̍ū o̍ Mɛ̄lɛ̄ka̍ ni᷄ŋ ndo̍ mi̍ Mɛ̄lɛ̄ka̍ chūā ndu̍ māā ō chō wānā sākpō Mɛ̄lɛ̄ka̍ o̍ hɔ̄l  .
58011008	Tīīnda᷄ŋndo̍ to̍sā ni̍ , mi̍ E̍bīlāha᷅m chɛ᷅l Mɛ̄lɛ̄ka̍ dīōm , bōōndi̍i̍ Mɛ̄lɛ̄ka̍ vēēlu̍ ndu̍ le̍ mbō kūɛ̄ o̍ lɛ̄ŋndē Mɛ̄lɛ̄ka̍ chūe̍l ndu̍ būŋgɛ̄i̍ le̍ ndu̍ kīo̍o̍ le̍ŋ ni᷄ŋ ndo̍ . Ndu̍ o̍o̍ si̍nā fo̍ndāŋ ndu̍ o̍o̍ wā kɔ̄la̍ŋ ndo̍ le̍ , kɛ̍ o̍ ko̍ŋ ni̍ŋ kpo̍u̍ , mbo̍ māl lɛ̄ŋndē o̍ wā le̍ŋ , mbo̍ cha᷄ŋ kɔ᷅la̍ŋ  .
58011009	Tīīnda᷄ŋndo̍ to̍sā ni̍ , mi̍ E̍bīlāha᷅m kɔ̍ cha᷅l o̍ lɛ̄ŋndē Mɛ̄lɛ̄ka̍ chūe̍l ndu̍ būŋgɛ̄i̍ le̍ŋ ni᷄ŋ māā wānā lēkāa̍ . O̍ bāfɛ̄i̍la̍ŋ ni᷄ŋ E̍bīlāha᷅m ndu̍ o̍o̍ lɔ᷅l ni̍ . Pūāā ndūāā wā hūnɔ̄ɔ̄ lɛ̄ŋndē Mɛ̄lɛ̄ka̍ chūe̍l ndu̍ būŋgɛ̄i̍ le̍ŋ sɔ̄lā wā , A̍ Āa̍se̍ ndā Che̍kɔ̍pū , ndā bɛ̍ɛ̍ o̍ bāfɛ̄i̍la̍ŋ ni᷄ŋ ndā āā lɔ᷅l ni̍  .
58011010	Kāni̍ fo̍ndōle̍ , E̍bīlāha᷅m wā chūmndo̍ le̍ chi̍e̍e̍ bɛ̍ndū Mɛ̄lɛ̄ka̍ kēlū mbo̍ tāŋgūl lo̍ , chi̍e̍e̍ tāŋgu̍lu̍ŋ o̍ kālā kālā ndu̍yɛ̍ , mbo̍ wā le̍ fɛ̍ɛ̍ŋ ā fɛ̍ɛ̍ŋ ndo̍  .
58011011	Ti̍i̍nda᷄ŋndo̍ nɔ̄ɔ̍ to̍sā ni̍ , mi̍ E̍bīlāha᷅m si̍mnu᷄ŋ wānā vi̍ālāā chūā . A̍ bōōndi̍i̍ ke̍ŋ ndu̍ o̍o̍ yu̍wā ni᷅ŋ ta̍u̍ ta̍u̍ , ndu̍yɛ̍ vɛ̍lɛ̄ , Se̍lūā la̍a̍ ndɔ̄ bɛ̍ɛ̍ , ndu̍ o̍o̍ ve̍ wānā vi̍ālāā le̍ . E̍bīlāha᷅m ndu̍ o̍o̍ si̍nā māā Mɛ̄lɛ̄ka̍ o̍ chu̍e̍l ndu̍ būŋgɛ̄i̍ yo̍ , ō chō wānā lo̍ o̍ lēdīōm  .
58011012	Bōōndi̍i̍ sɔ̄ɔ̍ŋ mu᷅ŋ ŋ̄ yɔ̄nu̍ŋ nde̍ , E̍bīlāha᷅m wā ni᷅ŋ ō yūvɛ̍i̍ tāu̍ . Pālɛ̍i̍ ndūɛ̍i̍ ndi̍ i̍i̍ be̍ndu̍ lɛ̍ le̍ . Kɛ̍ o̍ he̍ī ni᷄ŋ kpo̍u̍ , o̍ pūlālē wānā pi᷅lɔ̍ɔ̍ ho̍ō chōo̍ , sānāā , wāŋndā chīe̍e̍ya̍ fāŋgā bɛ̍ndōo̍ ā fūlā ni̍ , mā kūīī ni᷅ŋ hāāā , nu̍ā wɔ̍ ko̍ mɛ̄ɛ̍ lōo̍ŋ ŋ̄ chō fāŋgā o̍ ha̍la̍ yɛ̍ , kɛ̄lɛ̄ŋgāā mɛ̄ɛ̍ si̍o̍ōŋnde̍ wā nu̍āā o̍ pēe̍ mɛ̄ŋmā īhɛ᷄llo̍ kɔ̄ŋgɔ̍ , wānā nɔ̍lā ndi̍ chīī chɔ̄m te̍ yɛ̍  .
58011013	Wānāā māsīndīāā ha̍ā ki̍nɛ̍i̍ , ā lo̍ o̍ tīīnda᷄ŋ ndāā chōo̍ hāāā mā wū . Ndā pi̍lā ā sɔ̄lā nyɛ᷅m Mɛ̄lɛ̄ka̍ chu̍ā mu̍ŋ bu̍ŋgɛ̄i̍ le̍ wāŋndā kīo̍o̍ wo̍ŋ o̍ bōōndi̍i̍ ndɛ̄i̍ ni᷄ŋ te̍ . Ndu̍yɛ̍ , nyɛ̄ Mɛ̄lɛ̄ka̍ chu̍ā būŋgɛ̄i̍ yo̍ , bōōndi̍i̍ ndi̍ i̍i̍ nɔ̍ le̍ yɔ̄nɔ᷄ŋndo̍ ve̍ ī wānu̍ŋ ndɔ̍ la̍nda̍ŋ la̍nda̍ŋ . Kɛ̍ , mi̍ ī yɔ̄nu᷄ŋ nu̍āā ŋ̄ chā āā wāŋndā ha̍ā ā chē ni᷅ŋ māchīāā sūɛ̍i̍ kālɛ̄i̍ mi̍ ī yɔ̄nu᷄ŋ . O̍ ko̍ŋ , mā nāŋ kɔ̄l . Mā dīmūl wāŋndā kpe̍nde̍ke̍le̍ māā mīāllā ndā chō chi̍e̍ēŋ nānu᷄ŋ ni̍ , ndu̍yɛ̍ , māā nāā chālāā o̍ nāā chālāā ā nɔ̍ chi̍e̍ēŋ nānu᷄ŋ te̍  .
58011014	Tē wāŋndā sōō dīōmndā wāā nu̍āā pɛ̍ , mɛ̄ɛ̍ ke̍ŋ chɔ̍m māā kɔ̄lta̍ŋ lā chō māchūāā ndā o̍ lɛ̄ŋndē chēle̍ŋ le̍ wa᷅ nyɛ̍ ndā le̍ŋ  .
58011015	Kɔ̄ltā ndālā ve᷅ lɛ̍ o̍ lɛ̄ŋndē ndā chɛ᷄ŋ nde̍ŋ te̍ . Tē ndā āā wā wɔ̄ kɔ̄l o̍ le̍ŋ pɛ̍ , ndā āā sɔ̍lā fo̍ndāa̍ mī ndā āā mi̍i̍ŋgu̍ŋ  .
58011016	Kɛ̍ o̍ lɛ̄ŋnde̍ bɛ̍ndā mi̍ lē hīāū le̍ŋ nde̍ŋ kɔ̄lta̍ŋ lā wa̍ ndā ni̍ , le̍ŋ le̍ yɔ̍nūŋ ni̍ māā lɛ̄ŋnde̍ŋ ɛ̄chɛ̍nɛ̄ . Le̍lāŋ , ā yɔ᷄ŋ bɛ̍ɛ̍ mī wāŋndā ha̍ā vēēlu̍ Mɛ̄lɛ̄ka̍ āā , “ Mɛ̄lɛ̄ka̍ nāā , ” si̍ɔ̍mbu̍lā ve᷅ Mɛ̍lɛ̄kā le̍ sɔ̄lɔ̄la᷄ŋndo̍ māā wānāā ndūāā le̍ ndā chō le̍ . Kāni̍ fu̍u̍le̍ , ō bīī mbo̍ bɛ̄ɛ̄ndīāā chi̍o̍o̍ le̍ ndā  .
58011017	Tīīnda᷄ŋndo̍ to̍sā ni̍ , bōōndi̍i̍ Mɛ̄lɛ̄ka̍ tɔ̄ɔ̄ndāŋ E̍bīlāha᷅m le̍ mbō sōli̍ Āa̍se̍ po̍ ndɔ̄ māā sālā ve̍ , mi̍ E̍bīlāha᷅m chɛ᷅l le̍ ndu̍ sālāā sōlīo̍o̍ o̍ Mɛ̄lɛ̄ka̍ lo̍ . Āa̍se̍ wo̍ ho̍ō , ndu̍ Mɛ̄lɛ̄ka̍ chūe̍l E̍bīlāha᷅m būŋgɛ̄i̍ ni̍ māā ō chō chūāūwāā māmāā sɔ̄lā o̍ ndu̍ ni̍ŋ , kɛ̍ o̍ ko̍ŋ ni̍ŋ fa̍ū , E̍bīlāha᷅m wā ni᷅ŋ le̍ po̍ ndɔ̄ pi̍lɔ̍ɔ̍ ho̍ō sālāā sōlī . Tīīnda᷄ŋndo̍ to̍sā ni̍ , bōōndi̍i̍ Mɛ̄lɛ̄ka̍ tɔ̄ɔ̄ndāŋ E̍bīlāha᷅m le̍ mbō sōli̍ Āa̍se̍ po̍ ndɔ̄ māā sālā ve̍ , mi̍ E̍bīlāha᷅m chɛ᷅l le̍ ndu̍ sālāā sōlīo̍o̍ o̍ Mɛ̄lɛ̄ka̍ lo̍ . Āa̍se̍ wo̍ ho̍ō , ndu̍ Mɛ̄lɛ̄ka̍ chūe̍l E̍bīlāha᷅m būŋgɛ̄i̍ ni̍ māā ō chō chūāūwāā māmāā sɔ̄lā o̍ ndu̍ ni̍ŋ , kɛ̍ o̍ ko̍ŋ ni̍ŋ fa̍ū , E̍bīlāha᷅m wā ni᷅ŋ le̍ po̍ ndɔ̄ pi̍lɔ̍ɔ̍ ho̍ō sālāā sōlī .
58011018	
58011019	Mi̍ E̍bīlāha᷅m ki̍ālū yāmɛ̍i̍ o̍ kɔ̄l ndɔ̄ɔ̍ ni᷄ŋ māā ā yɔ᷄ŋ bɛ̍ɛ̍ mī Āa̍se̍ vi᷅ , māā Mɛ̄lɛ̄ka̍ nɔ̄lā mbō mīŋgi̍ ndu̍ yōōmū . Ndu̍yɛ̍ , māā lēkɛ̍ndɛ̄ , Mɛ̄lɛ̄ka̍ sōli̍ māsōlīāā Āa̍se̍ o̍ pīɔ̍mndo̍ ni᷄ŋ mbo̍ mīŋgī ndu̍ E̍bīlāha᷅m o̍ bā  .
58011020	Tīīnda᷄ŋndo̍ to̍sā ni̍ , mɛ̄ɛ̍ Āa̍se̍ wā Che̍kɔ̍pū ndā I̍īsɔ̄ sālāā dɔ̄wɔ̄ɔ̍ , mbo̍ dīmī ā dɛ̍nɛ̍ kɛ̍ndɛ̄ Mɛ̄lɛ̄ka̍ wā ndā hūnɔ̄ɔ̄ kē o̍ lāchīo̍o̍ ni᷄ŋ ndo̍ o̍kɔ̄ɔ̄  .
58011021	Tīīnda᷄ŋndo̍ to̍sā ni̍ , mɛ̄ɛ̍ Che̍kɔ̍pū bōōndi̍i̍ ndūɛ̍i̍ pīɔ̍mnde̍ ī wā le̍ fūūlūūwo̍ , mbō dūāū chūāūwāā Chōo̍sɛ̍ wā sālā ā pīlɛ̍ŋ pi̍lɛ̍ŋ ndā fa̍ū . Bōōndi̍i̍ ke̍ŋ , mi̍ Che̍kɔ̍pū tu̍ndu᷄ŋ o̍ tīnda̍ ndɔ̄ɔ̍ chōo̍ mbo̍ sāŋgālā Mɛ̄lɛ̄ka̍  .
58011022	Tīīnda᷄ŋndo̍ to̍sā ni̍ , mɛ̄ɛ̍ Chōo̍sɛ̍ bōōndi̍i̍ ndūɛ̍i̍ pīɔ̍mnde̍ ī wā le̍ fūūlūūwo̍ , mbo̍ sūāā ā mɛ̄ɛ̍ I̍sɔ̄lūɛ̍i̍ya̍ ā wā hūnɔ̄ɔ̄ fāŋa᷄ŋ o̍ lɛ̄ŋndē I̍chi̍pīle̍ŋ ni᷄ŋ yɛ̍ . O̍ ko̍ŋ kɔ̍ɔ̍lī , mbo̍ chɔ̄m ndā māā tē ō vī pɛ̍ , mɛ̄ɛ̍ ndā āā nɔ̍ le̍ tōsāā ā dīāllūŋ ndɔ᷄ŋ yɛ̍  .
58011023	Tīīnda᷄ŋndo̍ to̍sā ni̍ , vīōlɔ̄ɔ̍ Mūu̍sē mi̍ kālā ndɔ̄ ndā fi̍nyā ndɔ̄ mā vīāŋ ndu̍ le̍ pāŋgo̍ŋ ŋ̄ ŋgāā . Kāni̍ fo̍ndōle̍ , mɛ̄ɛ̍ ndā chē māā pōo̍mbɔ̄ɔ̍ chō chɛ̄lɛ̄kpɛ̍ kɛ̍ndɛ̄ bɛ̄ndū , sīōōŋīī ve̍ ndā le̍ sāwā māsāā le̍ lɛ̄ŋndē I̍chi̍pīle̍ŋ ō dɔ̄ū wo̍ tɛ̄ɛ̄mbūūwo̍ le̍  .
58011024	Ndu̍yɛ̍ , tīīnda᷄ŋndo̍ to̍sā ni̍ , bōōndi̍i̍ Mūu̍sē su̍l lāŋu̍nɔ̄ kālā ve̍ , ō chɛ᷄l mī wāŋndā vēēlu̍ ndu̍ āā , Māsāā I̍chi̍pī , po̍ chūā ndɔ̄ɔ̍ le̍  .
58011025	Mbo̍ chūā mɔ̍nɛ̍i̍ bīyɔ̄ɔ̍ lātūlu̍ ndā wānāā Mɛ̄lɛ̄ka̍a̍ , mbo̍ hīāū ā wāā o̍ kɔ̄l kɛ̄ndɛ̄ yɔ̄ŋ wɔ̄ɔ̍ŋndo̍ ni᷄ŋ , o̍ nɛ̍ī ā mɛ̄ɛ̄lū le̍ wo̍  .
58011026	Mi̍ Mūu̍sē sɔ̍lā yi̍o̍ūla̍ŋ mɛ̄ɛ̍ Ki̍li̍tī , wānā Mɛ̄lɛ̄ka̍ chu̍ā būŋgɛ̄i̍ māā ō chō vīōmɔ̄ɔ̄ le̍ wāŋndā pīŋīo̍o̍ wo̍ ō sɔ̄lā yi̍o̍ūla̍ŋ yɛ̍ . Kɛ̍ mbo̍ chūā yīōūlā lāŋ māā , lāŋ lā hi̍o̍ū wā sūɛ̍i̍ tɔ̄nɔ̄ po̍lo̍ŋ ā sūlta̍ŋ kpo̍u̍ lɛ᷅ŋndē I̍chi̍pīle̍ŋ sɔ̄lāā . Kāni̍ fu̍u̍le̍ , hɔ̄lte̍ŋ lē wā ndu̍ o̍ fāndā wā ndu̍ lāchī o̍ Mɛ̄lɛ̄ka̍ lo̍ wo̍  .
58011027	Tīīnda᷄ŋndo̍ to̍sā ni̍ , mi̍ Mūu̍sē fāŋa᷄ŋ I̍chi̍pī , sīōōŋīī bɛ̍ɛ̍ ve̍ ndu̍ le̍ tu̍mbe̍ māsā bɛ̍ndōo̍ I̍chi̍pī dɔ̍ɔ̍nu᷄ŋ ndo̍ le̍ . Mbo̍ sīm ō kālā kpo᷅ke̍ māā wānā che᷅ Mɛ̄lɛ̄ka̍ , ō ŋ̄wāŋndā chīe̍e̍ ā cho̍ ho̍ō chɔ̄ le̍ wo̍  .
58011028	Ti̍i̍nda᷄ŋndo̍ to̍sā ni̍ , mi̍ Mūu̍sē si̍mnu᷄ŋ wa᷅ŋndo̍ , o̍ kāndu̍ bɔ̄ŋa᷅ŋ lōōna᷄ŋndo̍ ā hīōūwɔ̄ɔ̍ wo̍ chōo̍ o̍kɔ̄ɔ̄ wo̍ . Mbo̍ dīmūl wāŋndā I̍sɔ̄lūɛ̄ī , māā ā sūu̍ kōo̍ma̍ chɔ̄lūa̍ŋ o̍ dīōlā ndālāŋ , māā ko̍ŋ to̍sā ni̍ ki̍i̍la̍nɔ̍ Mɛ̄lɛ̄ka̍ hu᷅ŋ ā pīɔ̍mndo̍ wo̍ ō di̍ū lɛ̍ Chu̍ūwa̍ pūāā ndāā tāsi̍a̍a̍ le̍  .
58011029	Tīīnda᷄ŋndo̍ to̍sā ni̍ , mi̍ wāŋndā I̍sɔ̄lūɛ̄ī ā nɔ̍lā mā tāŋ Pēē Si̍a̍ŋā Mɛ̄ŋmā Īhɛ᷄llo̍ ā ŋ̄pēlū , mɛ̄ɛ̍ wānā ku̍ānūŋ nu̍āā o̍ lɛ̄ŋndē vēsɛ̍i̍le̍ŋ chōo̍ yɛ̍ . Kɛ̍ mɛ̄ɛ̍ wāŋndā I̍chi̍pī nda̍ nda̍ kīndi̍ le̍ tāŋɔ̄ɔ̍ , ndā kpo̍u̍ mā lō o̍ pēēlo̍  .
58011030	Tīīnda᷄ŋndo̍ to̍sā ni̍ , sāāsā bɛ̍ndu̍ ndu̍ o̍o̍ bālu̍ Chɛ̄lu̍i̍kō kpɔ̍kɔ̍su̍ wo̍ , mɛ̄ɛ̍ wāŋndā I̍sɔ̄lūɛ̄ī ā bālu̍ ndu̍ le̍ pālɛ̍i̍ ī ŋɔ᷄mmɛ̍ū , mbo̍ dēl kpu̍lūŋ  .
58011031	Tīīnda᷄ŋndo̍ to̍sā ni̍ , wānā la̍nɔ̍ su̍u̍ndɛ̍i̍ pi᷅lɛ̍ Chɛ̄lu̍i̍kō dīōla̍ŋ āā , Lu̍e̍ha̍bī , ā dīi̍ ndu̍ le̍ . Bōōndi̍i̍ ndā wā wānāā to̍sā nyɛ᷅ Mɛ̄lɛ̄ka̍ ō dīmī wo̍ le̍ wā dīūwo̍ ve̍ , ndu̍ ndu̍ mā chīīndīāā ndu̍ . Kāni̍ fo̍ndōle̍ , le̍ mɛ̄ɛ̍ o̍ yi̍yā su̍āŋ su̍a̍ŋa̍a̍ wāŋndā I̍sɔ̄lūɛ̄ī ā ve᷅m ndā yɛ̍  .
58011032	Mī I̍ hi̍u̍ lɛ̍ bɛ̍ɛ̍ lāchi̍ ā īsɔ̄ɔ̍ chɔ᷅m ā wānāā wāā nu̍āā o̍kɔ̄ɔ̄ le̍ , kāni̍ fo̍ndōle̍ , ā chō tāu̍ . I̍ nɔ̍ fo̍ndāŋ mī I̍ chɔ̍m īsɔ̄ɔ̍ ā ha̍ā ki̍nɛ̍i̍ o̍kɔ̄ɔ̄ le̍ , kɔ̍ bi̍ī ā Ki̍dīɔ̄ŋ , ā Bālu̍a̍kī , ā Sa̍msīŋ , ā Chɛ̄fi̍tāā , ā Dēēve̍ , ā Sa̍a̍mīɛ̄ɛ̄ , kɛ̄lɛ̄ŋgāā ā wānāā su̍āā le̍ Mɛ̄lɛ̄ka̍ wā ā pīli̍āā o̍kɔ̄ɔ̄ le̍  .
58011033	Tīīnda᷄ŋndo̍ to̍sā ni̍ , mi̍ ā pūm ā chɔ̄ū chɔ̄ūlā fāŋgā ā lɛ̄ŋīī chēle̍ŋ nde̍ , mā yām . Ndu̍yɛ̍ , mā tōsā sɔ̄ɔ̍ŋ cho̍ sākpō wo̍ŋ . Ndu̍yɛ̍ , mā sɔ̄lā nyɛ̄m Mɛ̄lɛ̄ka̍ chūe̍l ndā būŋgɛ̄i̍ yo̍ŋ . Mā kīndā kpɔ̍kūŋnda̍ sōndōla̍ŋ  .
58011034	Mi̍ ā pūm ā nyūmī yīŋndē bɛ̄ndūle̍ŋ . Ā pūm mī wāŋndā kīndi̍ le̍ ndā dīyɔ̄ɔ̍ ā mɔ̄ɔ̍ŋ , kɛ̍ , mā hɛ̄lu᷄ŋ ā ti̍ū ndā bā le̍ . O̍ kāndɔ᷄ŋndo̍ ā nɔ᷅ kpāāyā le̍ , kɛ̍ , o̍ mɛ̄ɛ̄lu̍lāŋ mā sɔ̄lā kpāāyāā . Ā wā ku̍u̍ba̍a̍ chɔ̄ūwāā bɛ̄ndū . Mā sōlī wānāā chɔ̄ūwa̍ o̍ lɛ̄ŋnde̍ ī pīlɛ̍ī ni᷄ŋ ā chɔ̄ūwo̍  .
58011035	Tīīnda᷄ŋndo̍ to̍sā ni̍ , mī wāŋ lāāndūāā ā pūm , wānāā ndāā vi᷅ wā ā mīīŋgū yōōmū , mā mīŋgī nda̍ nda̍ o̍ bā . Tīīnda᷄ŋndo̍ to̍sā ni̍ , wāŋndā ā pūm ā chɛ᷄l mā kɛ̄ɛ̍ Mɛ̄lɛ̄ka̍ , le̍ hāli̍ kpe̍ŋ ā ma᷄l ndā le̍ . Le̍ he̍ī , mā lō ndā nyɛ̄ nɛ̄īyāā lūēīyo̍ hāāā mā wū . Le̍ sābū ndā bīūnu̍ŋ mu᷅ŋ ndo̍ cho̍ ni̍ , māā le̍ mā hu᷄ŋ mi̍i̍ŋgū yōōmū mā sɔ̄lā yōōmu̍ hi̍o̍ū bɛ̄ndā wo̍  .
58011036	Ā pūm wāŋndā māmɔ̄ɔ̍ ndā , mā lɔ̄ɔ̄ ndā . Mā dūāū ā pūm o̍ yɔ̄lɔ᷄ŋ , mā dūāū ā pūm o̍ chīɛ̄īlā mānyūmndāŋ ni᷄ŋ  .
58011037	Ā pūm mā lo̍ ndā vīīyo̍ ā pōūta̍ŋ mā vī . Ā pūm kīōlɔ̄ɔ̍ ndā tɛ̄ɛ̄ŋ kpa̍li̍ . A̍ pūm dīūwo̍ ndā ā mɔ̄ɔ̄ŋ fāŋndo̍ŋ . Wānāā tāmbɛ̍i̍ya̍ wāŋndā ha̍ā ā wā ni̍ . Yāu̍lā chūīŋnda̍ŋ kɛ̄lɛ̄ŋgāā yāu̍lā sāāla̍ŋ lā wā nyɛ̄ ndā chu̍ɛ̍i̍ya᷄ŋndo̍ ni̍ . Mi̍ wāŋndā tūsī ndā nyɛ̄ pālāā chōo̍ , mā tōsā nyɛ̄ o̍ nyɛ̄ wɔ̄ɔ̍ŋ ā ndā  .
58011038	Wāŋndā ha̍ā o̍ po̍llo̍ ni᷄ŋ ko̍ni̍ ndā āā bālū ni̍ , ā o̍ pēmbo᷄ŋ chōo̍ . O̍ kpōlo̍ŋndāŋ tɛ̄ɛ̄ŋ ndā āā lɔ᷅l ni̍ ā o̍ būūlūla̍ŋ ni᷄ŋ . Ndu̍ o̍o̍ bɛ̍ndā mī wānāā kɛ̄ndīāā wāā nu̍a̍ā ndā āā hi᷅ŋ chi̍e̍ēŋ nānu᷄ŋ te̍  .
58011039	Tīīnda᷄ŋndo̍ to̍sā ni̍ , wāŋndā ha̍ā kpo̍u̍ , mi̍ Mɛ̄lɛ̄ka̍ chūā ndā māā wānāā kɛ̄ndɛ̄ ndu̍ o̍ hɔ̄l . Kɛ̍ ndu̍yɛ̍ , ā sɔ̄lā nyɛ᷅ Mɛ̄lɛ̄ka̍ chu̍ā būŋgɛ̄i̍ le̍ ndā kīo̍o̍ wo̍ le̍  .
58011040	Sābū ko᷄ŋ cho̍ ni̍ , māā Mɛ̄lɛ̄ka̍ kɛ̄ɛ̄si̍a̍a̍ le̍ mbō tōsāl ndā nyɛ̍ hi̍o̍ū bɛ̄ndā wo̍ . Mɛ̄lɛ̄ka̍ kɛ̄ɛ̄si̍a̍a̍ māā nāā ni̍ , ā ndā mbō sīīŋgu̍u̍ nāā dīōm pīlɛ̍ mɛ̄ɛ̍ o̍ hɛ̍nāŋ mī ŋ̄ wā ndu̍ o̍ hɔ̄l lɛ̍  .
58012001	Tē ō wā māā yɔ̄ŋɔ̄ɔ̄ pɛ̍ , fāŋgā bɛ̍ndōo̍ ho̍ō ki̍nɛ̍i̍ ā chō nāā ā bālāā . Ndu̍yɛ̍ , ā chɔ᷄m nāā ā mɛ̄ɛ̍ kpɛ̍ ndā āā nɔ̍ tīīnda᷄ŋndo̍ o̍ Mɛ̄lɛ̄ka̍ ni᷄ŋ yɛ̍ . Le̍lāŋ , nyɛ̄ o̍ nyɛ̍ nɔ̍lā mbō kūūnā nāā le̍ kɔ̄la̍ŋ o̍ nɛ̄i̍ tōnyāā ho̍ō chōo̍ , ā yɔ̄ŋ o̍ yɔ̄ŋ wɔ̄ɔ̍ŋ yi̍u̍ yi̍u̍ŋ nāā , lā ŋ̄ fāŋa᷅ŋ mu̍ŋ kpo̍u̍ . Ndu̍yɛ̍ , lā ŋ̄ sīmnu᷅ŋ kɔ̄l nyɛ̄ kɛ̄ndɛ̄ yi̍ le̍ kɔ̄lā cho̍ nāā lāchī lāŋ , mɛ̄ɛ̍ wāŋndā kūā nu̍āā le̍ kīlta̍ lābɛ̄ɛ̄la̍la̍ŋ yɛ̍  .
58012002	Ndu̍ cho̍ nāā īsīsi̍ lāchi̍ mbo̍ wā nāā nɛ̄īyo̍ chɔ̄mndo̍ ā tīīnda᷄ŋ nāā ŋ̄ dūāū o̍ Mɛ̄lɛ̄ka̍ ni᷄ŋ ndo̍ o̍kɔ̄ɔ̄ ni̍ . Ndu̍yɛ̍ , ndu̍ to̍sā ni̍ mī tīīnda᷄ŋ nāā kālāā ō wā mɛ̄ɛ̍ o̍ nɔ̍ le̍ wāā yɛ̍ . Mbo̍ bīī kɔ̄llo̍ mbo̍ sɔ̄lā pīɔ̍mndo̍ o̍ yɔ̄m sīŋgāfīlāā chōo̍ , kāni̍ fu̍u̍le̍ , le̍ kɔ̄l kɛ̄ndɛ̍ wā ndu̍ chūmndo̍ lāchī wo̍ . Le̍ he̍ī , ō chu̍e̍ bɛ̍ɛ̍ bɛ̍ɛ̄la̍ tāmbɛ̍i̍la̍ o̍ sɔ̍lā lāŋ ndāŋ māā lā chō nyɛ̄ o̍ nyɛ̄ le̍ . Ō chō ni᷅ŋ hāū i̍cha̍li̍ o̍ fo̍ndāŋ lēbīɔ̍ɔ̍ o̍ bā kɛ̄ndɛ̍ Mɛ̄lɛ̄ka̍a̍ chōo̍  .
58012003	Lā yīyāŋ ndɔ̍ ā Chi̍i̍sū o̍kɔ̄ɔ̄ , ā mɛ̄ɛ̍ o̍ bi̍u̍nu̍ŋ o̍ nyɛ̄ nɛ̄īyāā ni᷄ŋ yɛ̍ . Mbo̍ bīūnu̍ŋ nyɛ̍ nɛ̄īyāā wānāā yɔ̄ŋndā wɔ̄ɔ̍ŋndā o̍ bā , ā tu̍l ndu̍ lēyɛ̄ wā . Lā yīyāŋ ā ndu̍ o̍kɔ̄ɔ̄ yɔ̄ŋi̍ nyā wu̍ ŋ̍di̍āl , mī lā ma᷄l tīīnda᷄ŋ nyā nɔ̄ o̍ Mɛ̄lɛ̄ka̍ ni᷄ŋ ndo̍  .
58012004	Sɔ̍ŋgɔ̄ nyā chō ho̍ō ā wānāā dɛ̍nɛ̍ wɔ̍ɔ̍ŋndā wo̍ , ō tūūlu̍ wɔ̍ tu̍u̍lu̍ nyā sɔ̄lā pīɔ̍m le̍ni̍ŋ te̍  .
58012005	Dīōmndā dɛ̄ɛ̄nīāālā Mɛ̄lɛ̄ka̍ sōō la᷅ŋ nāā nyā chūā le̍ nyā kpi̍i̍li̍a̍a̍ kīo̍o̍ lāŋ , ndu̍ yɔ̍nūŋ ni̍ māā vēēlū o̍ ve̍e̍lu̍ nyā āā , chūāūwāā ndūāā wo̍ , bāā mī lā pūɛ̄ɛ̄nu̍ŋ māpu̍ɛ̍ya᷄ŋ di̍ōmndā la᷄ŋ ? Mbo̍ dīmī āā ,  “ Po̍ nūu̍ , tē Māsānɔ̄ɔ̍ Mɛ̄lɛ̄ka̍ mīŋgi̍ nu̍m o̍ nɛ̄ī pɛ̍ , kɛ̍si̍ŋ ndi̍ o̍ kɔ̄l nyɛ̄ kɛ̄ndɛ̍ī . Tē ō hāndu̍ nu̍m nyɛ̄ pālāā chōo̍ pɛ̍ , tāmbū kɔ̄l te̍  .
58012006	Si̍nā pɛ̍ŋgu̍ māā Māsānɔ̄ɔ̍ Mɛ̄lɛ̄ka̍ ndu̍ ndu̍ , wānā o̍ kāālā wo̍ nūm o̍ mi̍ŋgī o̍ nɛ̄ī ni̍ . Nūm o̍ chu̍ā māā chūā ndɔ̄ɔ̍ ŋ̄ chō ni̍ wo̍ , nūm o̍ hāndū nyɛ̍ pālāā chōo̍ le̍ sūɛ̍i̍ wɔ̍ɔ̍ŋīī ŋ̄ tōsā ve̍ ni̍ . ”
58012007	Le̍lāŋ , lā bīūnu̍ŋ nyɛ̍ pālāā hu᷅ŋ nyā chōo̍ wo̍ , māā sīlā fi̍nyāā o̍ cho̍ ni̍ . Ke̍ŋ chɔ᷅m ni̍ māā Mɛ̄lɛ̄ka̍ chu̍ā nyā māchūāā māā chūāūwāā ndɔ̄ . Ɔ̍ɔ̄ chu̍ā cho̍ tē ō tōsā sūɛ̍i̍ wɔ̍ɔ̍ŋnde̍ pɛ̍ , fi̍nyā ndɔ̄ he̍ndū ndu̍ nyɛ̄ pālāā chōo̍ le̍ ndu̍ sīlāā le̍ wo̍ ?
58012008	Tē ō ve̍ mbō ke̍ nyā sīlā wāā le̍nde̍ mɛ̄ɛ̍ o̍ si̍lā chu̍a̍u̍wāā ndūāā ā pīli̍āā kpo̍u̍ yɛ̍ le̍ , mɛ̄ɛ̍ ko̍ŋ chɔ̍m māchɔ̄māā māā lā cho̍ chu̍a̍u̍wāā ndɔ̄ kpe̍e̍kpe̍i̍ le̍ , mɛ̄ɛ̍ vīōlɔ̄ɔ̄ sa̍ma̍a̍ nyā chō ni̍  .
58012009	Tē ō wā pɛ̍ mī ŋ̄ tōsā sūɛ̍i̍ wɔ̍ɔ̍ŋnde̍ , mī fi̍nyāā nāā chi̍e̍ēŋ nānu᷄ŋ ā hāndu̍ nāā nyɛ̄ pālāā chōo̍ le̍ nāā sīlāā pɛ̍ , bɛ̄ɛ̄le̍ŋ nāā ŋ̄ kē ndā ni̍ . Tē ī wā yɛ̄ le̍nde̍ pɛ̍ , mɛ̄ɛ̍ ŋ̄ nɔ̄ mī ŋ̄ tūēī Mɛ̄lɛ̄ka̍ fi̍nyā nāā dīōm , mbō hīōū bɛ̍ɛ̍ mɛ̄ɛ̍ nāā ŋ̄ tūɛ̄ī fi̍nyāā nāā chi̍e̍ēŋ nānu᷄ŋ di̍ōm yɛ̍ , le̍ hāli̍ kpe̍ŋ mī ŋ̄ wā yōōmū kpe̍e̍kpe̍i̍  .
58012010	Fi̍nyāā ve̍lū nāā chi̍e̍ēŋ nānu᷄ŋ ndā mā hāndu̍ nāā nyɛ̄ pālāā chōo̍ le̍ te̍le̍ŋ bi̍ŋgī , le̍ nāā sīlāā mɛ̄ɛ̍ ndā nɔ̄ o̍ kɔ̄l māā ō bɛ̄ndā yɛ̍ . Kɛ̄ , Mɛ̄lɛ̄ka̍ ndu̍ ndu̍ , nyɛ̄ pālāā o̍ hāndū nāā chōo̍ wo̍ , ō chō māchūāā le̍ nāā mālāā mī ŋ̄ sīmnu᷄ŋ wānāā kāsī mɛ̄ɛ̍ ndu̍ pi̍lā cho̍ yɛ̍  .
58012011	Bōōndi̍i̍ nāā ŋ̄ wā nyɛ̍ pālāā sɔ̄lāā le̍ yɔ̄ŋ wɔ̄ɔ̍ŋ nāā ŋ̄ tōsā wo̍ ve̍ , bōōndi̍i̍ ke̍ŋ mī ŋ̄ tāmbu̍ kɔ̄l . Ō ve᷅ su̍ɛ̍i̍ kɔ̄l kɛ̄ndɛ̄ le̍ . Kɛ̍ , tē te̍le̍ŋ ti̍ŋ hīōū pɛ̍ , wānāā chu̍ā si̍lā kōŋ ndā ki̍nɛ̍i̍ , ō tōsā mā sīmnu᷄ŋ wānāā kɔ̄l nyūlū . Ndu̍ yɔ̍nūŋ ni̍ māā , kɔ̄l nyūlōo̍ ō wānā sɔ̍lā sānāā ā wāā Mɛ̍lɛ̄kā o̍ hɔ̄l sākpō wo̍  .
58012012	Le̍lāŋ , lā mīīŋgu̍ di̍āllūŋ kālāŋ sɛ̄nɛ̄īyo̍ŋ sɔ̄lā o̍ ti̍i̍nda᷄ŋ nyāā ni᷄ŋ ndu̍yɛ̍ , mī lā dɛ̄ɛ̄ni̍a̍a̍ kɔ̄ltā nyālāŋ  .
58012013	Lā tōsā mī kāālā nyālāŋ lā wā sākpō . Ko̍ŋ to̍sā ni̍ , wānāā nɔ̍ di̍āllūŋ kālā o̍ tīīnda᷄ŋ ndā nɔ̄ o̍ Mɛ̄lɛ̄ka̍ ni᷄ŋ ndo̍ le̍ wā , ā mi̍i̍ŋgūŋ kɔ̍ɔ̍lī le̍ , kɛ̍ , mā sɔ̄lā dīāllūŋ kāla᷄ŋ  .
58012014	Lā kīndi̍ mī lā wā o̍ kɔ̄ltā nyūlū ni᷄ŋ ā wāŋndā kpo̍u̍ . Ndu̍yɛ̍ o̍ ko̍ŋ kɔ̍ɔ̍lī , lā kīndi̍ mī lā wā wānāā cho̍ ā yɔ̄ŋga᷄ŋ o̍ Mɛ̄lɛ̄ka̍ lo̍ . Kāni̍ fo̍ndōle̍ , wānā o̍ wānā le̍ mā chē Māsānɔ̄ɔ̍ Mɛ̄lɛ̄ka̍ , mɛ̄ɛ̍ mā wā wānā cho̍ ō yɔ̄ŋga᷄ŋ o̍ ndu̍ lo̍  .
58012015	Lā wā ā mānda᷄ŋ yɔ̄ŋi̍ wānā o̍ wānā nyā tɛ̄ɛ̄ŋ o̍ fu̍lā o̍ kɛ̄ndɛ̄i̍ Mɛ̄lɛ̄kɛ̍i̍ bɛ̄ŋgu̍ . Ndu̍yɛ̍ vɛ̍lɛ̄ , lā wā ā mānda᷄ŋ yɔ̄ŋi̍ wānā o̍ wānā nyā tɛ̄ɛ̄ŋ o̍ nɔ̍ kāā lōlɛ̍i̍yo̍ , mɛ̄ɛ̍ lo̍lōo̍ ō lo᷄l nu̍āā , tē ō de᷄l o̍ nyɛ̄ o̍ nyɛ̄ pɛ̍ , lo᷄l ndɔ̄ɔ̍ ta᷄ŋ ō tīu̍ lēni᷄ŋ si̍lɔ̍ yɛ̍ le̍ . Wānāā nɔ᷅ kāā lōlɛ̍i̍ wāā nu̍āā wā , ndā ma᷅l sɔ̍ɔ̍ŋ ni̍ , ndu̍yɛ̍ mā tɛ̄ɛ̄mbu̍u̍ yōōmūlā wānāā fāŋgā fa̍ŋgā  .
58012016	Ndu̍yɛ̍ vɛ̍lɛ̄ , lā māndāŋ yɔ̄ŋi̍ wānā wā nyā tɛ̄ɛ̄ŋ mbō wā o̍ nīīlū sūūndɛ̍i̍ ni̍ŋ , kɛ̄lɛ̄ŋgāā mbō pɛ̄ɛ̄sā sɔ̄ɔ̍ŋ cho̍ ā Mɛ̄lɛ̄ka̍ o̍kɔ̄ɔ̄ wo̍ŋ , mɛ̄ɛ̍ I̍īsɔ̄ to̍sā yɛ̍ . Kāni̍ fo̍ndōle̍ , I̍īsɔ̄ ndu̍ ndu̍ , le̍ nyɛ̄ dīāā pāāle̍ pi᷅lɔ̍ɔ̍ , di̍ o̍ nɔ̍ o̍ yu̍ŋgu̍ ndāā chōo̍ māā po̍ tāse̍ wo̍ , mbo̍ pīsī ndu̍ pɔ̄mbɔ̄ ndɔ̍ o̍ bā  .
58012017	Nyā pi̍lā lā sīnā māā o̍ mɛ̄ɛ̄lu̍lāŋ ni᷅ŋ , I̍īsɔ̄ ndu̍ o̍o̍ hɛ̍nāŋ māā fi̍nyā ndɔ̄ dɔ̍u̍ ndu̍ sālā māā po̍ ndɔ̍ tāse̍ , kɛ̍ , mi̍ fi̍nyā ndɔ̄ kɛ̍ɛ̄ . Ō he᷄l ni᷅ŋ cha᷄ŋndo̍ fe̍e̍ , le̍ hāli̍ kpe̍ŋ mī ndu̍ o̍o̍ sɔ̍lā sālā kōŋ , kɛ̍ , nɛ̄i̍ o̍ nɛ̄ī ve̍ lɛ̍ mī ndu̍ o̍o̍ nɔ̍lā nyɛ̄ o̍ to̍sā wo̍ māŋgālā le̍  .
58012018	Nyā pi̍lā lā sīnā nāā nyā si᷄m ndā . Nya̍ nya̍ cho̍ māā wāŋndā I̍sɔ̄lūɛ̄ī le̍ . Kāni̍ fo̍ndōle̍ , nda̍ nda̍ , mā hūŋ o̍ Pēmbīī Sa̍a̍nāīve̍ bɛ̄ŋgu̍ , mā chā yīŋndē wūle̍ wu᷅le̍ bɛ̍ndūle̍ŋ lēchōo̍ ā nyūmmā kpīŋgbi̍ma̍ bɛ̍ndūa̍ŋ ā hūēīyīī fūkū fūkūī bɛ̄ndūe̍i̍  .
58012019	Mā tūɛ̄ī mi̍ bu̍lo̍o̍ sūāā , ndu̍yɛ̍ , mā tūɛ̄ī mi̍ dīōmndo̍ sūāā . Mi̍ dīo̍m so̍o̍nu᷄ŋ ndo̍ lūēī ndā sīōōŋnde̍ ta̍u̍ ta̍u̍ . Mā nyɔ̄ɔ̄lū māā dīōm kōŋ su̍āā lɛ̄ nāā ndā chūā le̍  .
58012020	Mā dīmī māā nyɛ̄ dīōm kōŋ sōō wo̍ , ō hīōū ndā māyōōmū . Kāni̍ fo̍ndōle̍ , mbo̍ dīmī āā , “ Wānā o̍ wānā pi̍lāŋ pe̍mbēi̍ he̍ī pɛ̍ , lā lo̍ ndu̍ vīīyo̍ ā pōūta̍ŋ mbō vī , ō wā bɛ̍ɛ̍ chɔ̍lū . ”
58012021	Mi̍ sɔ̄ɔ̍ŋ ndā chē lo̍ŋ ndo̍ŋ ŋ̄ dūāū ndā sīōōŋnde̍ tāu̍ . Mi̍ Mūu̍sē pi̍lā di̍mī āā , “ Mi̍ nyi̍i̍yā kpa᷅ kpā ā sīōōŋnde̍ . ”
58012022	Kɛ̍ nya̍ nya̍ , fo̍ndāŋ nyā hīŋ ndo̍ ō chō yɛ̍ , o̍ Pēmbīī Sa̍a̍yɔ̄ŋnde̍ nyā hīŋ ni̍ . Mɛ̄lɛ̄ka̍ yɔ̍ŋgū yo̍o̍mōo̍ wo̍ o̍ ndu̍ lo̍ chi̍e̍e̍ nyā hīŋ ni̍ , ndu̍ yɔ̍nūŋ ni̍ māā Chūlu̍sɛ̄lɛ̄m o̍ cho̍ chōo̍ cho̍o̍ wo̍ , nāā Ki̍i̍la̍a̍ Mɛ̄lɛ̄ka̍a̍ , wa̍a̍la̍ŋ o̍ wa̍a̍la̍ŋ ni᷄ŋ , ā chō wā  .
58012023	O̍ ku̍ndā kɔ̄l kɛ̄ndɔ̄ɔ̍ chōo̍ nyā hīŋ ni̍ , ndu̍ yɔ̍nūŋ ni̍ māā Mɛ̄lɛ̄ka̍ chūāūwāā ndūāā tāsi̍a̍a̍ , ā o̍ po̍o̍nyi̍āā dīōlā ndālāŋ o̍ yāu̍ ndɔ̄ɔ̍ ni᷄ŋ ɛ̄chɛ̍nɛ̄ . Mɛ̄lɛ̄ka̍ o̍ cho̍ wānā ki̍ālāā īyāmāā le̍ ŋ̄wāŋndā chīe̍e̍ kpo̍u̍ wo̍ , nāā ndu̍ chu̍ā nyā hīŋ ni̍ . Wānāā vi᷅ wā , ā cho̍ sākpō Mɛ̄lɛ̄ka̍ o̍ hɔ̄l ndu̍yɛ̍ , mbo̍ tōsā mā sīmnu᷄ŋ mɛ̄ɛ̍ o̍ hɛ̍nāŋ ndā mā wā yɛ̍ wā , nāā ndā chūā nyā hīŋ ni̍  .
58012024	Chi̍i̍sū o̍ to̍sā mi̍ kpe̍ma̍ sɛ̍nɛ̄ī lūɛ̄ī Mɛ̄lɛ̄ka̍ tɛ̄ɛ̄ŋ ndā ŋ̄wāŋndā chīe̍e̍ wo̍ , nāā ndu̍ chu̍ā nyā hīŋ ni̍ . Kōo̍ma̍ ndūa̍ŋ mā fu̍lā le̍ nāā ni̍ . Ndu̍yɛ̍ , o̍ kōo̍ma̍ māŋ ni᷄ŋ Mɛ̄lɛ̄ka̍ chūe̍l nāā būŋgɛ̄i̍ , le̍ nāā nyɛ̍ bɛ̍ndā mbo̍ hīāū ā kōo̍ma̍ E̍bɛ̄l wāŋ ndo̍ kīo̍o̍ ni̍  .
58012025	Le̍lāŋ , lā māndāŋ yɔ̄ŋi̍ nyā kɛ̄ɛ̍ wa᷅nā su̍āā nāā nyā chūā wo̍ dīōm . Wānāā kɛ̍ɛ̍ wānā di̍mu̍l wāŋndā yōōŋgu̍ Mɛ̄lɛ̄ka̍a̍ o̍ chi̍e̍ēŋndo̍ ni᷄ŋ ndo̍ dīōm ndā , ā chīndā le̍ . Le̍lāŋ , nāā i̍ yɔ̍nu̍ŋ ndɔ̍ ā ndā le̍nde̍ , nāā ŋ̄ tu̍e̍ī ha̍ā mi̍ wānā chɛ̍ŋ ɛ̄chɛ̍nɛ̄ wo̍ ō sūāā nāa̍ na̍a̍ chūā wā , tē ō wā pɛ̍ mī ŋ̄ kɛ̄ɛ̍ ndu̍ dīōm , ŋ̄ nɔ᷅ mɛ̍ɛ̍ o̍ mɛ̄ɛ̍ chi̍ndāā le̍  .
58012026	A̍ bōōndi̍i̍ ke̍ŋ sīndɛ̄ , mi̍ dīōm ndɔ̄ɔ̍ hīīlūū chi̍e̍ēŋndo̍ . Kɛ̍ , ā bōōnde̍i̍ he̍ī ndi̍ ndi̍ , ō mēnāŋ po̍ , mbo̍ dīmī āā , “ I̍ cho̍ vɛ̄lɛ̄ chɔ̄ɔ̄lū chi̍e̍ēŋndo̍ hīīlūū , ndu̍yɛ̍ , ha̍la̍a̍ chōo̍ cho̍o̍ bɛ̍ɛ̍ , I̍ cho̍ ndu̍ hīīlūū . ”
58012027	Dīōmndā o̍ di̍mi̍ lāŋ āā , “ I̍ cho̍ vɛ̄lɛ̄ chɔ̄ɔ̄lū chi̍e̍ēŋndo̍ hīīlūū , ” lāŋ lā chɔ᷄m nāā māā nyɛ̄ o̍ nyɛ̍ hi̍i̍lu̍ŋ , mu̍ŋ yɔ̍nūŋ ni̍ māā nyɛ̄m Mɛ̄lɛ̄ka̍ tōōsi̍āā wo̍ŋ , ō chō mu̍ŋ fāŋā kpo̍u̍ , o̍ ko̍ŋ mī nyɛ᷄m hi̍i̍lūŋ te̍ wo̍ŋ mu̍ŋ lo̍  .
58012028	Le̍lāŋ , lā ŋ̄ mēlnu᷅ŋ Mɛ̄lɛ̄ka̍ bāli̍ka̍ , kāni̍ fu̍u̍le̍ ō ke̍ nāā māsāle̍ hi̍i̍lūŋ te̍ le̍ŋ . Lā ŋ̄ yīlnu᷅ŋ ndu̍ bāli̍ka̍ , ndu̍yɛ̍ , mī ŋ̄ sōōlu̍u̍ ndu̍ mɛ̄ɛ̍ o̍ hi̍nī kɔ̍l lɛ̍ , kīo̍o̍ ndu̍ bɛ̄ɛ̄le̍ŋ , mī ŋ̄ nɔ̄ sīōōŋīī ndūɛ̍i̍  .
58012029	Kāni̍ fo̍ndōle̍ , Mɛ̄lɛ̄ka̍ nāā ŋ̄ chō ho̍ō pīɛ̄īyo̍ wo̍ , mɛ̄ɛ̍ yīŋndē bɛ̄ndūle̍ŋ lē chō nu̍āā yɛ̍ , le̍nde̍ o̍ cho̍ ni̍ , nyɛ̄ o̍ nyɛ̄ kpo̍u̍ lōmɔ̄ɔ̍  .
58013001	Lā hīo̍u̍ lāchi̍ ā kāāli̍āŋndo̍ vēllāā vēllē , māā wānāā lāāla᷄ŋ o̍ Ki̍li̍tī ni̍ŋ  .
58013002	Lā ma᷅l mīāllā yīyāā o̍ chīɛ̄īlā nyālāŋ ni᷄ŋ te̍ . Wāŋndā ā pūm ā lo̍ ni᷅ŋ o̍ mīāllā yīyāā , mā yīyā ki̍i̍la̍a̍ Mɛ̄lɛ̄ka̍a̍ ā sīnā pɛ̍ŋgu̍ le̍  .
58013003	Lā pu̍ɛ̍ɛ̍nu᷄ŋ ā wānāā cho̍ o̍ bīyɔ̄ɔ̍ ni᷄ŋ ndā le̍ . Lā chu̍ā nyā pi̍lā māā nyā ndā cho̍ o̍ bīyɔ̄ɔ̍ ni᷄ŋ ni̍ . Lā pu̍ɛ̍ɛ̍nu᷄ŋ vɛ̍lɛ̄ ā wānāā cho̍ o̍ nyɛ̄ pālāā ni᷄ŋ ndā le̍ . Lā chu̍ā nyā pi̍lā māā nyā ndā cho̍ o̍ nyɛ̄ pālāā kōŋ ni᷄ŋ ni̍  .
58013004	Wānā o̍ wānā lā kɛ̄si̍ nɔ̄ɔ̍ lēbɛ̄ɛ̄ . Chɛ᷅l mī dɛ̍nɛ̍ o̍ dɛ̍nɛ̍ ke̍e̍ku̍ nyā tɛ̄ɛ̄ŋ nyā wānā che᷅le̍ŋ te̍ , mɛ̄ɛ̍ nyā la̍a̍ nu̍m kɛ̄lɛ̄ŋgāā mɛ̄ɛ̍ nyā pɔ̍nɔ̍ nu̍m . Lā kɛ̄si̍ŋ o̍ kɔ̄l māā wānā o̍ wānā su̍u̍ndā ndā wānā ndā cho̍ o̍ nɔ̄ ni̍ŋ te̍ wo̍ pɛ̍ , wānā ko̍ŋ Mɛ̄lɛ̄ka̍ chō ndu̍ hūnɔ̄ɔ̄ yāmɛ̍i̍ kīlūl  .
58013005	Lā du̍a̍ū kɔ̄ltā nyālāŋ o̍ kāālā ŋ̄ka̍ni̍o̍o̍ le̍ . Ndu̍yɛ̍ , lā hīni̍ kɔ̍l ā nyɛ̄ nyā nɔ̄ wo̍ . Kāni̍ fu̍u̍le̍ , Mɛ̄lɛ̄ka̍ dīmi̍ āā , “ I̍ fe̍ŋāŋ nyā īkɛ̄i̍ le̍ , ndu̍yɛ̍ , o̍ nyɛ̄ pālāā ni᷄ŋ bɛ̍ɛ̍ I̍ me᷅l nya̍ nya̍ kpe̍e̍le̍ le̍ . ”
58013006	Le̍lāŋ lā ŋ̄ nɔ̄nu᷅ŋ kɔ̄ltā sīmūlāāla̍ŋ , mī wānā o̍ wānā o̍ dīmi̍ āā ,  “ Māsānɔ̄ɔ̍ Mɛ̄lɛ̄ka̍ ndu̍ mālā yā ni̍ . Sīōōŋīī bi̍ī yā le̍ . Ndu̍yɛ̍ , wānā nɔ̍lā yā nyɛ̄ o̍ nyɛ̄ yɔ̄ŋ te̍ . ”
58013007	Lā lōōnu̍ŋ ndɔ̍ ā wānāā tāsi̍a̍a̍ wā nyā chīla̍ŋ mā dīmūl nyā sūɛ̍i̍ Mɛ̄lɛ̄kɛ̍i̍ yā . Lā lōōnu̍ŋ ndɔ̍ ā mɛ̄ɛ̍ kūɛ̍i̍la̍ ndālāŋ lā wā yɛ̍ , o̍ ko̍ŋ kɔ̍ɔ̍lī , ā mɛ̄ɛ̍ ndā vī yɛ̍ . Lā to᷄l ndā kɔ̄ɔ̄lī ā mɛ̄ɛ̍ ndā āā dɔ̍ū tīīnda᷄ŋ ndāā o̍ Mɛ̄lɛ̄ka̍ ni᷄ŋ yɛ̍  .
58013008	Chi̍i̍sū Ki̍li̍tī ō fe̍ŋāŋ le̍cho̍o̍ le̍ . Mɛ̄ɛ̍ o̍ wā sīndɛ̄ yɛ̍ , pɛ̄ŋgo̍o̍ ho̍ō bɛ̍ɛ̍ , le̍nde̍ ko̍ni̍ o̍ cho̍ ni̍ . Ndu̍yɛ̍ , o̍ sīɔ̄dīi̍ lāchīo̍o̍ ni᷄ŋ bɛ̍ɛ̍ le̍nde̍ ko̍ni̍ o̍ cho̍ wā ni̍  .
58013009	Lā chɛ᷅l mī pɛ̄ɛ̄kūlā yɛ̍ yɛ̍la̍ wāŋndā chō hūnɔ̄ɔ̍ lāŋ mī lā fāŋā nyā o̍ nɛ̄i̍ tōnyāā chōo̍ le̍ . Ō bɛ̄ndā mī lā tīīndāŋ kɛ̍ndɛ̄i̍ Mɛ̄lɛ̄kɛ̍i̍ le̍ kpāāyāā sɔ̄lāā o̍ nyi̍nāā nyāā ni᷄ŋ , mbo̍ hīāū ā sāwālā ku̍u̍nā nyɛ̄m dīāŋ ŋ̄ pūm dīo̍o̍ lāŋ tīīnda᷄ŋndo̍ . Wānāā ti̍i̍ndāŋ sāwālāŋ nda᷅ŋ chūāā wā ā sɔ̍lā mālā o̍ mālā o̍ lāŋ chūāā ni᷄ŋ te̍  .
58013010	Wānāa̍ so̍lī sa̍lāla̍ŋ o̍ chīɛ̄ī pīɛ̄īyāā Mɛ̄lɛ̄ka̍a̍ ni᷄ŋ ndā , ā nɔ̄ di̍ mā dē nyɛ̄m ndā sōlī sa̍lāa̍ o̍ māāŋndo̍ chōo̍ wo̍ŋ . Kɛ̍ ma̍āŋ na̍a̍ na̍a̍ ŋ̄ nɔ̄ ho̍ō wo̍ , ā nɔ̍ di̍ mā dē sālā wāā lēchōo̍ le̍  .
58013011	Tē māsā wānāā sōlīāā lāsa̍lāa̍ ō sōli̍ sālāā le̍ wāŋndā pɛ̍ , ō chu̍ā kōo̍ma̍ chɔ̄lūāā kāŋ ō lūɛ̄ī ā māŋ o̍ chīɛ̄ī ndā sōlī sālāā wo̍ , o̍ Fo̍ndāŋ Kāsi̍ hi̍o̍ū kpo̍u̍ wo̍ ni̍ŋ . Tē ō lūɛ̄ī ā māŋ pɛ̍ , ō yɔ̄ŋgu̍ māŋ māā sālā o̍ Mɛ̄lɛ̄ka̍ lo̍ , le̍ yɔ̄ŋndā wɔ̄ɔ̍ŋndā wāŋndā chīe̍e̍ya̍ . Kɛ̍ vīsīāā vīlɛ̍i̍ya̍a̍ kāŋ ki̍nɛ̍i̍ , ā fāŋāŋ ā ndā chi̍e̍e̍ ā kɔ̍ lo᷅m ndā  .
58013012	Le̍ sābū kōŋ ndā fāŋāŋ ā Chi̍i̍sū chi̍e̍e̍ ni̍ mā kɔ̍ di̍ī ndu̍ . Ō sɔ̄lā pi̍ɔ̍mndo̍ chi̍e̍e̍ le̍ , le̍ hāli̍ kpe̍ŋ mbō chu̍ā kōo̍ma̍ ndɔ̄ma̍ ndu̍ pi̍lāŋ , mbō fāŋā yɔ̄ŋndā wɔ̄ɔ̍ŋndā wāŋndā chīe̍e̍ya̍ tōsā lāŋ , ndu̍yɛ̍ , mā sīmnu᷄ŋ ā di̍a̍ndāā Mɛ̄lɛ̄ka̍ o̍ hɔ̄l  .
58013013	Le̍lāŋ , nāā bɛ̍ɛ̍ , lā ŋ̄ chɔ̄nu᷅ŋ mī ŋ̄ ma᷄l chi̍o̍o̍ , mī ŋ̄ kūɛ̄ nāā Chi̍i̍sū chu̍ā , nāā bɛ̍ɛ̍ mī ŋ̄ kɔ̍ sɔ̍lāŋ bɛ̄ɛ̄la̍ tāmbɛ̍i̍la̍ o̍ sɔ̍lā lāŋ  .
58013014	Ŋ̄ nɔ̍ chi̍e̍e̍ o̍ chi̍e̍ēŋndo̍ ho̍ō chōo̍ nānu᷄ŋ mbō wā le̍ fɛ̍ɛ̍ŋ ā fɛ̍ɛ̍ŋ te̍ . Kɛ̍ , ŋ̄ chō lēhɔ̄l o̍ nɛ̄ī le̍ chi̍e̍e̍ nāā ŋ̄ nɔ̄ le̍ hūnɔ̄ɔ̄ wāā wo̍  .
58013015	Le̍lāŋ , lā ŋ̄ hīōūnu᷅ŋ lāchī ā Mɛ̄lɛ̄ka̍ sāŋgālāā te̍le̍ŋ o̍ te̍le̍ŋ . O̍ Chi̍i̍sū ni̍ŋ sānāā nāā ŋ̄ yɔ̄ŋgū sāŋgālāā ho̍ō ni̍ , o̍ cho̍ māā sālā o̍ Mɛ̄lɛ̄ka̍ lo̍ wo̍ . Wānāā di̍mūl wa᷅ŋndā māā Chi̍i̍su̍ cho̍ māsānɔ̄ ndāā ni̍ wā , sāŋgālā ko᷄ŋ cho̍ sālā ndā yɔ̄ŋgū Mɛ̍lɛ̄kā wo̍ ni̍  .
58013016	Lā pu̍ɛ̍ɛ̍nu᷄ŋ le̍ wāŋndā kɛ̄ndɛ̄i̍ tōsāllo̍ le̍ . Ndu̍yɛ̍ lā pīɔ̄ūvi̍āŋ nyɛ᷅m nyā nɔ̄ wo̍ŋ nyā wānāā cho̍ o̍ bālā hāvɛ̍i̍la̍ŋ ni᷄ŋ ndā . Sālālā Mɛ̄lɛ̄ka̍ hīnī kɔ̍l lāŋ lā cho̍ lāŋ ni̍  .
58013017	Lā tūe̍i̍ wānāā cho̍ nyā chīla̍ŋ ndā dīōm . Lā tōsā nyɛ᷅ ndā dīmūl nyā wo̍ . Ndā cho̍ nyi̍nāā nyāā māndāā ni̍ . Kāni̍ fu̍u̍le̍ , ā sīm ni̍ŋ fɛ̍ɛ̍ŋ Mɛ̍lɛ̄kā o̍ hɔ̄l , mā dɔ̄ūnu᷄ŋ ko̍na̍ ā wāli̍ nda̍ nda̍ chō tōsāā wo̍ o̍kɔ̄ɔ̄ . Le̍lāŋ , lā tūe̍i̍ ndā dīōm le̍ mā wā ā kɔ̄l kɛ̄ndɛ̄ o̍ wāli̍ ndāā to̍sāā ni᷄ŋ . Tē lā tūi̍i̍ ndā dīōm te̍ , ā wā ni̍ŋ wa̍llo̍ kɛ̄ ā kɔ̄l tāmbɛ̍i̍yo̍ , ndu̍yɛ̍ ke̍ŋ i̍ mālā nyā le̍  .
58013018	Lā hīo̍u̍ lāchi̍ ā Mɛ̄lɛ̄ka̍ pīɛ̄īyo̍ le̍ nāā . Nāā pi̍lā ŋ̄ sīnā māā kɔ̄ltā nāālāŋ lā chō wa̍la̍ŋ nāā Mɛ̄lɛ̄ka̍ wāā tɛ̄ɛ̄ŋ , kāni̍ fu̍u̍le̍ , ŋ̄ hɛ̄nāŋ mī ŋ̄ tōsā nyɛ̍ bɛ̍ndā le̍ tōsāā wo̍ o̍ nɛ̄ī o̍ nɛ̄ī ni̍ŋ  .
58013019	Tāāma̍ , I̍ cho̍ wɔ̄ nyā kpo̍u̍ nyɔ̍ɔ̍lōo̍ māā , lā pīɛ̍i̍ Mɛ̍lɛ̄kā le̍ yā , le̍ mī I̍ ke̍le̍ŋa̍ fo̍ndāa̍ sɔ̄lā le̍ mīīŋgōo̍ nāā nyā chūā  .
58013020	Mɛ̄lɛ̄ka̍ ō mīŋgi̍ Māsānɔ̍ nāā Chi̍i̍su̍ yōōmū mbo̍ sīīŋgūū ndu̍ wānā māndāā lāsāā bɛ̄ndōo̍ , o̍ māndā nāā ŋ̍ cho̍ wānāā ndūāā wā wo̍ . He̍ī yɔ̄nu̍ŋ sānāā ā pīɔ̍m o̍ sɔ̍lā wo̍ . Ndu̍yɛ̍ , pīɔ̍m ndɔ̄ ko̍ŋ , ndu̍ yi̍i̍ kpe̍ma̍ fɛ̍ɛ̍ŋ fɛ̍ɛ̍ŋndo̍ Mɛ̄lɛ̄ka̍ tɛ̄ɛ̄ŋ ndā ŋ̄wāŋndā chīe̍e̍ ni̍ . Le̍lāŋ , I̍ cho̍ pīɛ̄īle̍ŋ māā Mɛ̄lɛ̄ka̍ o̍ ke᷅ wa᷅ŋndā kɔ̄l nyūlōo̍ wo̍  ,
58013021	ō ke̍ nyā nyɛ̄ o̍ nyɛ̄ kɛ̄ndɛ̄ le̍ mī lā nɔ̄lā mī lā tōsā nyɛ̄ o̍ hɛ̍nāŋ māā lā tōsā fɔ̍ . Ndu̍yɛ̍ , I̍ cho̍ pīɛ̄īle̍ŋ māā Mɛ̄lɛ̄ka̍ tōsā sānāā o̍ Chi̍i̍sū Ki̍li̍tī ni̍ŋ mī ŋ̄ sīmnu᷄ŋ mɛ̄ɛ̍ o̍ ye̍e̍mā nāā mī ŋ̄ wā yɛ̄ fɔ̍ . Mbɔ̄ wāŋndā ā ke̍ Chi̍i̍sū Ki̍li̍ti̍ bɛ̄ɛ̄le̍ŋ le̍ fɛ̍ɛ̍ŋ ā fɛ̍ɛ̍ŋ fɔ̍ . Ī yɔ̄nu̍ŋ le̍nde̍ fɔ̍  .
58013022	I̍ cho̍ nyā nyɔ̄ɔ̄lōo̍ chāāŋāā nīāā wānāā lāāla᷄ŋndā , māā lā bīūnu̍ŋ , mī lā ya᷄ŋ nīlāŋ nyɛ̄ kɛ̄ndɛ̍ī o̍ dīōmndā nyɔ̄ɔ̄lāālā yā I̍ po̍o̍nyi̍āā la᷅ŋ nāā nyā chūā lāŋ . Kāni̍ , yāu̍ kālāā ō bēndu̍ bɛ̍ɛ̍ le̍  .
58013023	Lā sīnā pɛ̍ŋgu̍ māā ā ma᷄l chāāŋ nāā Ti̍mo̍tī , nāā o̍ wā o̍ chīɛ̄ī mānyūmndo̍ ni᷄ŋ ndā . Tē ō kēle̍ŋā yā kōmāl pɛ̍ , mɛ̄ɛ̍ nāā ndu̍ ŋ̄ chō hūnɔ̄ɔ̄ nyā yīlɔ̄ɔ̄  .
58013024	Lā yi᷄l lā wānāā nyāā bānāā kpo̍u̍ , ā wānāā Mɛ̄lɛ̄ka̍a̍ ā pīli̍āā kpo̍u̍ . Wānāā lāāla᷄ŋāā chɛ̍ŋ lɛ᷅ŋndē I̍ta̍līle̍ŋ ndā bɛ̍ɛ̍ , ā yi᷄l nyā lāpi̍  .
58013025	Mbɔ̄ Mɛ̄lɛ̄ka̍ yīyāŋ nyā chōo̍ kpo̍u̍ . Ī yɔ̄nu̍ŋ le̍nde̍ fɔ̍  .
59001001	Yā Che̍mi̍si̍ yā cho̍ yāu̍wo̍ ho̍ō pōōnyīāā ni̍ , yā bu̍ɛ̍īyo̍ le̍ Mɛ̄lɛ̄ka̍ ā Māsānɔ̄ɔ̍ Chi̍i̍sū Ki̍li̍tī . I̍ cho̍ ndu̍ pōōnyīāā nāā nyā wānāā Mɛ̄lɛ̄ka̍a̍ chūā , nyā cho̍ o̍ ka̍āla̍ŋ ni᷄ŋ bā o̍ bā fe̍e̍ o̍ chi̍e̍ēŋndo̍ chōo̍ wā . I̍ yi̍l nyā , I̍ yi̍l nyā lāpi̍  .
59001002	Chāāŋāā nīāā wānāā lāāla᷄ŋndā . Tē dɛ̍nɛ̍la̍ pālāālā yɛ̍ yɛ̍la̍ŋ lā hīŋ nyā chōo̍ pɛ̍ , lā wā ā kɔ̄ltā kɛ̄ndɛ̄ bu̍tē  .
59001003	Kāni̍ fu̍u̍le̍ , nyā pi̍lā lā sīnā māā tē mu᷅ŋ ŋ̄ yɔ̄nu̍ŋ nyā pɛ̍ , mɛ̄ɛ̍ tɔ̄ɔ̄nda᷄ŋndo̍ nyā cho̍ ko̍ŋ ni̍ le̍ sīnāā mɛ̄ɛ̍ kpɛ̍ nyā tīīndāŋ o̍ Mɛ̄lɛ̄ka̍ ni᷄ŋ yɛ̍ ni̍ . Tē mu᷅ŋ ŋ̄ kēēku̍ nyā chōo̍ pɛ̍ , lā nɔ̄lā mī lā hīōū lāchī ā sīsi̍lāŋ nyɛ̄ kɛ̄ndɛ̄ yi̍  .
59001004	Lā hīo̍u̍ lāchi̍ ā sīsi̍lāŋ nyɛ̄ kɛ̄ndɛ̄ yi̍ , mbō lo̍ o̍ ko̍ŋ hāāā , mī lā fūūlu̍u̍ o̍ mɛ̄ɛ̄lu̍lāŋ , le̍ mī lā sīmnu᷄ŋ mɛ̄ɛ̍ Mɛ̄lɛ̄ka̍ hɛ̄nāŋ nyā mī lā wā o̍ nyɛ̄ o̍ nyɛ̄ fe̍e̍ ni̍ŋ yɛ̍ . Kāā o̍ kāā kɛ̄ndɛ̄ wa᷅ mī lā kɛ̄ɛ̍ ndu̍ nɔ̄ le̍  .
59001005	Le̍lāŋ , tē wānā o̍ wānā wā nyā tɛ̄ɛ̄ŋ pɛ̍ mbō nɔ̍ tāāsi̍ le̍ , mɛ̄ɛ̍ wānā ko̍ŋ ō nyūnā Mɛ̍lɛ̄kā dīōm , le̍ mbō ke̍ ndu̍ tāāsi̍o̍o̍ . Wānā īkɛ̄ndɔ̄ɔ̍ Mɛ̄lɛ̄ka̍ chō nāā wānā o̍ wānā chu̍ā ni̍ . Ō ke᷅ wānā nyɛ̍ ā ŋɔ̄ɔ̄chīāŋ te̍ . Wānā o̍ wānā nyu̍nā ndu̍ le̍ tāāsi̍o̍o̍ pɛ̍ , kīo̍o̍ o̍ ke᷅ ndu̍ ni̍  .
59001006	Kɛ̍ ndu̍yɛ̍ wānā o̍ wānā tē ā nyu̍nā Mɛ̄lɛ̄ka̍ dīōm pɛ̍ , mɛ̄ɛ̍ nɔ̍ lāāla᷄ŋndo̍ māā ō chō nu̍m kē . Tē ā nyu̍nā ndu̍ pɛ̍ , nɔ᷅ kīīsa᷄ŋ o̍ kɔ̄l nūmndo̍ ni᷄ŋ te̍ . Kāni̍ fu̍u̍le̍ , wānā nyu̍nā ho̍ō Mɛ̄lɛ̄ka̍ ā kīīsa᷄ŋndo̍ wo̍ , ō cho̍ wa᷅nā si̍m o̍ nɛ̄īyo̍ ō pīlɛ̍ chōo̍ sākpō le̍ . Wānā wāā le̍nde̍ ō chō māchūāā mɛ̄ɛ̍ pēe̍ mɛ̄ŋmā īhɛ᷄llo̍ chō yɛ̍ , hūēīye̍ ī hɔ᷄ŋ lēchōo̍ pɛ̍ , mā si᷅m yi̍ le̍ . Yɔ̄nɔ᷄ŋndo̍ yo̍kpa᷄ŋ yo̍kpa᷄ŋ , mā hēl mā tūāl  .
59001007	Wānā mu̍lū mu̍lūa̍ŋndo̍ wānā wāā le̍ndōo̍ chō ni̍ . Ō si᷅m o̍ nɛ̄ī pi᷅lɛ̍ chōo̍ le̍ . Wānā wāā le̍nde̍ ō nɔ᷅ o̍ kɔ̄l kpo̍so̍ŋ māā ō chō nyɛ̄ o̍ nyɛ̄ sɔ̄lā Māsānɔ̄ɔ̍ Mɛ̄lɛ̄ka̍ o̍ bā le̍ . Wānā mu̍lū mu̍lūa̍ŋndo̍ wānā wāā le̍ndōo̍ chō ni̍ . Ō si᷅m o̍ nɛ̄ī pi᷅lɛ̍ chōo̍ le̍ . Wānā wāā le̍nde̍ ō nɔ᷅ o̍ kɔ̄l kpo̍so̍ŋ māā ō chō nyɛ̄ o̍ nyɛ̄ sɔ̄lā Māsānɔ̄ɔ̍ Mɛ̄lɛ̄ka̍ o̍ bā le̍ .
59001008	
59001009	Wānā lāāla᷄ŋ cho̍ ho̍ō ō tāmbɛ̍i̍ yo̍ , ō na᷄ŋ kɔ̍l le̍ mɛ̄ɛ̍ Mɛ̄lɛ̄ka̍ ke̍ ndu̍ nāā si̍māā bɛ̄ndūāā yɛ̍  .
59001010	Ndu̍yɛ̍ wānā lāāla᷄ŋ cho̍ ō sūlāā wo̍ , ō na᷄ŋ kɔ̍l le̍ mɛ̄ɛ̍ Mɛ̄lɛ̄ka̍ tūsi̍ ndu̍ tōōlō yɛ̍ . Kāni̍ fu̍u̍le̍ , wānā su̍lāā chō māchūāā mɛ̄ɛ̍ bīl lāpe̍e̍ŋgo̍o̍ chō yɛ̍ , ō vi̍ū yo̍o̍mū le̍  .
59001011	Tē pāāle̍ŋ lē fūlā mī lē lɔ̄ɔ̄ bīl lāpe̍e̍ŋgo̍o̍ pɛ̍ , pe̍e̍ŋge̍lā kɛ̍ndɛ̄lā lāŋ lā kēēndu̍ŋ , nāŋɔ̄ɔ̄ kōŋ mɛ̄ɛ̄lu̍ . Le̍nde̍ i̍ yɔ̍nūŋ ā wānā su̍lāā ni̍ . Ō chō wu̍ mbō mɛ̄i̍ kāwa᷅ltā ndɔ̄lāŋ ā mākɔ̄ɔ̄  .
59001012	Wānā dɛ̍nɛ̍la̍ pa̍lāāla̍ŋ lā kōmāl ho̍ō kɛ̍ ndu̍yɛ̍ mbō bīūnu̍ŋ ndo̍ , ō pɛ̄l tɔ̄nɔ̄ɔ̍ . Kāni̍ fo̍ndōle̍ , tē ō hīōū lāchī ā sīsi̍lāŋ ā dīāllūŋ kālā , ā tīīnda᷄ŋndo̍ o̍ Mɛ̄lɛ̄ka̍ ni᷄ŋ pɛ̍ , mbō lo̍ o̍ ko̍ŋ mī sɔ̄ɔ̍ŋ pālāŋ mu᷅ŋ ŋ̄ kēēku̍ ndu̍ chōo̍ , ō hu᷄ŋ sɔ̍lā fāndāa̍ , ndu̍ yɔ̍nūŋ ni̍ māā yōōmū Mɛ̄lɛ̄ka̍ chūe̍l wānāā kāālā ndu̍ wā būŋgɛ̄i̍ yo̍  .
59001013	Tē wāŋndo̍ sɔ̄lā dɛ̄ɛ̄nīāā le̍ mbō tōsā yɔ̄ŋ wɔ̄ɔ̍ŋndo̍ pɛ̍ , ō di̍mī nu̍āā māā Mɛ̄lɛ̄ka̍ le̍ cho̍ ndu̍ dɛ̄ɛ̄nīāā le̍ mbo̍ tōsā yɔ̄ŋ wɔ̄ɔ̍ŋndo̍ le̍ . Mɛ̄lɛ̄ka̍ ndu̍ wānā dɛ̍ɛ̍nīāā ndu̍ le̍ ī wɔ̄ɔ̍ŋ to̍sā le̍ . Ndu̍yɛ̍ , ndu̍ Mɛ̍lɛ̄kā ō dɛ̍ɛ̍nīāā wānā le̍ mā to̍sā yɔ̄ŋ wɔ̄ɔ̍ŋ te̍  .
59001014	Nyɛ̍ dɛ̍ɛ̍nīāā wa᷅ŋndo̍ le̍ yɔ̄ŋ wɔ̄ɔ̍ŋndo̍ tōsāā wo̍ , ndu̍ cho̍ yēēmāŋ wɔ̍ɔ̍ŋ wa᷅ ndu̍ o̍ kɔ̄l lo̍ŋ ni̍ . Mu̍ŋ lo᷅ ndu̍ vɛ̄ɛ̄lōo̍ hāāā ni̍ , mbō wōu̍ bāā o̍ yɔ̄ŋ wɔ̄ɔ̍ŋndo̍ ni᷄ŋ  .
59001015	Tē yēēmɛ̍i̍ wɔ̍ɔ̍ŋnde̍ ī lūɛ̄ī o̍ kɔ̄l wāŋndo̍ ni᷄ŋ pɛ̍ , o̍ ko̍ŋ kɔ̍ɔ̍lī , mī ndu̍ pi̍lā yɔ̍ŋgu̍ŋ o̍ yēēmɛ̍i̍ ke̍ŋ ni᷄ŋ pɛ̍ , o̍ ko̍ŋ , ō wōu̍ bāā o̍ yɔ̄ŋ wɔ̄ɔ̍ŋndo̍ ni᷄ŋ . Tē wāŋndo̍ tōsā yɛ̄ yɔ̄ŋ wɔ̄ɔ̍ŋndo̍ pɛ̍ , o̍ mɛ̄ɛ̄lu̍lāŋ ō sɔ̄lā pīɔ̍mndo̍  .
59001016	Chāāŋāā nīāā kāālāā , lā chɛ᷅l mī wānā o̍ wānā hu̍i̍ nyā le̍  .
59001017	Nyɛ̄m kɛ̄ndɛ̄ kɛ̍ndɛ̄ŋ nāā ŋ̄ sɔ̄lā wo̍ŋ ki̍nɛ̍i̍ , Mɛ̄lɛ̄ka̍ ke᷅ nāā mu̍ŋ ni̍ . Mɛ̄lɛ̄ka̍ o̍ to̍o̍si̍āā nyɛ̍ ke᷅ nāā nyɛ̄ wāwo̍ŋndo̍ o̍ ha̍la̍a̍ ni᷄ŋ ndo̍ŋ ndo̍ , ndu̍ ke᷅ nāā nyɛ̄m kɛ̄ndɔ᷄ŋ ni̍ . Mɛ̄lɛ̄ka̍ ndu̍ ndu̍ lɔ̍ɔ̍ lɔ̍ɔ̍ ō chō lēchōo̍ , ndu̍yɛ̍ ō mu̍lūl nāā kɔ̄ɔ̍ , o̍ ko̍ŋ mbō mɛ̄i̍ nāā o̍ mānyūm ni᷄ŋ te̍  .
59001018	Mɛ̄lɛ̄ka̍ ndu̍ pi̍lā kɛ̍ɛ̍si̍a̍a̍ ni̍ le̍ mbō sīīŋgu̍u̍ nāā chūāūwāā ndɔ̄ , sānāā ā yōōŋgū tōnyāā ho̍ō . Ō tōsā he̍ī le̍ mī ŋ̄ sīmnu᷄ŋ wānāā tāse̍ nyɛ᷅m o̍ to̍o̍si̍āā wo̍ŋ ki̍nɛ̍i̍ tɛ̍ɛ̄ŋ  .
59001019	Lā sīnā he̍ī pɛ̄ŋgu̍ chāāŋāā nīāā kāālāā , māā wānā o̍ wānā , wā wa᷅nā ke̍le̍ŋa̍ īsɔ̄ɔ̍ la̍ni̍ yāŋɔ̄ɔ̄ . Kɛ̍ wa᷅ wānā so̍ō chɔ̍ chɔ̍ le̍ . Ndu̍yɛ̍ wa᷅ wānā dɔ̍u̍nu᷄ŋ tu̍mbe̍ chɔ̍ chɔ̍ le̍  .
59001020	Kāni̍ fo̍ndōle̍ , tu̍mbo̍o̍ ō to̍sā mī wāŋndo̍ wā yōōmū o̍ nɛ̄ī sākpō mɛ̄ɛ̍ Mɛ̄lɛ̄ka̍ hɛ̄nāŋ ndu̍ le̍ wāā yɛ̍ le̍  .
59001021	Le̍lāŋ , lā ma᷄l dɛ̍nɛ̍ o̍ dɛ̍nɛ̍ wɔ̍ɔ̍ŋ ā yɔ̄ŋndā wɔ̄ɔ̍ŋndā fāŋgālā wāŋndā chō tōsāā lāŋ wa̍ŋ wa̍ŋ . Ndu̍yɛ̍ yōōŋgū Mɛ̄lɛ̄ka̍ dɔ̄ū ho̍ō nyā o̍ lākɔ̄l lo̍ , lā bīi̍ nyɛ᷅ o̍ di̍mi̍ wo̍ ndu̍yɛ̍ mī lā yɔ̄ŋgu̍ŋ o̍ ndu̍ bɛ̍ŋgu̍ . Kāni̍ fu̍u̍le̍ , yōōŋgū kōŋ nɔ̄ kpāāyāā mbō pīŋi̍ nyā  .
59001022	Lā mɛ̍ɛ̍lū o̍ yōōŋgōo̍ ho̍ō tūēīyɔ̄ɔ̍ su̍e̍e̍ le̍ . Lā tōsā nyɛ᷅ o̍ di̍mi̍ wo̍ . Kāni̍ fu̍u̍le̍ , wānā o̍ wānā mɛ̍ɛ̍lu̍ o̍ tūēīyɔ̄ɔ̍ su̍e̍e̍ pɛ̍ , mbō tōsā nyɛ᷅ o̍ di̍mi̍ wo̍ le̍ , mɛ̄ɛ̍ ndu̍ pi̍lā ko̍ni̍ cho̍ hūīnɔ᷄ŋndo̍ ni̍  .
59001023	Wānā o̍ wānā yāŋ yōōŋgu̍ Mɛ̄lɛ̄ka̍a̍ nīlāŋ pɛ̍ , kɛ̍ mbō ve̍ nyɛ᷅ o̍ di̍mi̍ wo̍ tōsā le̍ , mɛ̄ɛ̍ ō chō māchūāā mɛ̄ɛ̍ wāŋndo̍ tōfāŋ nu̍āā o̍ tōfa᷅ŋndo̍ ni᷄ŋ yɛ̍  .
59001024	Tē wāŋndo̍ tōfāŋ o̍ tōfa᷅ŋndo̍ ni᷄ŋ pɛ̍ , dīmīo̍o̍ nu̍a̍ā āā , ō kɛ̄si̍ tōfa᷅ŋndo̍ , mbō pu̍ɛ̍ɛ̍nu̍ŋ bɛ̍ɛ̍ mɛ̄ɛ̍ o̍ che᷅ ndu̍ pi̍lā yɛ̍  .
59001025	Kɛ̍ wānā pɛ̍ɛ̍kū yo̍o̍ŋgōo̍ ho̍ō nyɛ̄ kɛ̄ndɛ̍ī yo̍ , ndu̍yɛ̍ mbō hīōū lāchī ā nyɛ̄ o̍ di̍mī wo̍ tōsāā wo̍ , wānā wāā le̍nde̍ sālāā Mɛ̄lɛ̄ka̍ dūāū ndu̍ ni̍ . Yōōŋgū ko᷄ŋ yɔ̍nūŋ ni̍ māā , sāwā sa̍kpō bāŋā ho̍ō wāŋndā wo̍ . Wānā mɛ̍ɛ̍lu̍ o̍ ndu̍ tūēīyɔ̄ɔ̍ su̍e̍e̍ le̍ , ndu̍yɛ̍ mbō pu̍ɛ̍ɛ̍nu̍ŋ te̍ wo̍ , o̍ ko̍ŋ , mbō tōsā nyɛ̄ o̍ di̍mi̍ māā wāŋndā nɔ̄ mā tōsā wo̍ , sālāā Mɛ̄lɛ̄ka̍ dūāū ndu̍ le̍ ndu̍ tōsāā ni̍  .
59001026	Wānā chu̍ā ho̍ō ndu̍ pi̍lā māā wānā pi̍ɛ̍i̍yāā Mɛ̄lɛ̄ka̍a̍ o̍ cho̍ ni̍ , kɛ̍ mbō būmbā sōndō ndɔ̄ɔ̍ māndāā wo̍ , mɛ̄ɛ̍ ndu̍ pi̍lā cho̍ hūīnɔ᷄ŋndo̍ ni̍ . Mɛ̄ɛ̍ Mɛ̄lɛ̄ka̍ ndɔ̄ pi̍ɛ̍i̍yāā sīmnu᷄ŋ su̍ɛ̍i̍ fo̍ndō fu̍u̍  .
59001027	Mɛ̄lɛ̄ka̍ o̍ cho̍ Fi̍nyā nāā wo̍ , ndu̍ ndu̍ wānā o̍ chu̍ā māā ō chō wānā pi̍ɛ̍i̍yāā Mɛ̄lɛ̄ka̍ o̍ nɛ̄ī sākpō , ō nɔ᷅ sɔ᷅ŋ o̍ sɔ̄ŋ te̍ wo̍ , sɔ̄ɔ̍ŋ o̍ to̍sā wo̍ŋ mu̍ŋ cho̍ mu᷅ŋ ni̍ . Wānāā nɔ̍ ŋ̍ka̍lā le̍ wā , ā wānāā nɔ̍ ŋ̍fi̍nyā le̍ wā , ā wānāā pīāāndāā ndāā wū wā , vi̍i̍ya̍a̍ bā hāvɛ̍i̍ ā wāā le̍nde̍ , ndā o̍ mālā ni̍ . Ndu̍yɛ̍ , māndāā ndu̍ pi̍lā , ō wo̍ū bā o̍ sɔ̄ɔ̍ŋ wɔ̍ɔ̍ŋ wāŋndā chō tōsāā o̍ chi̍e̍ēŋndo̍ ni᷄ŋ ndo̍ŋ ni᷄ŋ te̍  .
59002001	Chāāŋāā nīāā , nyā dɔ̍ū ha̍ā tīīnda᷄ŋndo̍ o̍ Māsānɔ̍ nāā Chi̍i̍sū Ki̍li̍tī ni̍ŋ ndā , ndu̍ yɔ̍nūŋ ni̍ māā Māsānɔ̄ɔ̍ Mɛ̄lɛ̄ka̍ cho̍ o̍ nāŋɔ̄ɔ̄ bɛ̄ndōo̍ ni᷄ŋ ndo̍ , lā wa᷅ wānāā chɔ̍m yɛ̍ yɛ̍ ŋ̍wāŋ tɛ̄ɛ̄ŋ te̍  .
59002002	Tē ō wā yɛ̄ mī wānāā ŋīɔ̍ɔ̍ŋ ā hīŋ nyā tɛ̄ɛ̄ŋ o̍ bɔ̄ŋa᷅ŋ nyāā ni᷄ŋ . Mī ō pīlɔ̍ɔ̄ wā ō dōvīa̍ŋ o̍ nyɛ̄lā kɛ̄ndɛ̄ kɛ̍ndɛ̄la̍ŋ ni᷄ŋ , ā kēlɛ̄i̍ īko̍o̍līi̍ye̍ ndu̍ o̍ īsū . Ō pīlɔ̍ɔ̄ yɛ̍ wānā tāmbɛ̍i̍yo̍ , ō chō le̍nde̍ ā nyɛ̄lā yūūlu̍la̍ŋ lēkɔ̄ɔ̍  ,
59002003	Mbō lo̍ o̍ ko̍ŋ mī lā ke̍ wānā cho̍ ā nyɛ̄lā kɛ̄ndɛ̄la̍ŋ ndo̍ bɛ̄ɛ̄le̍ŋ tāu̍ . Mī lā dīmu̍l ndu̍ āā , “ Hu̍ŋ cha᷅l nāā kɛ̍ndīāā ha̍ā . ” Kɛ̍ , wānā tāmbɛ̍i̍yo̍ ndu̍ ndu̍ mī lā dīmu̍l ndu̍ āā , “ Kɔ̍ mā kɔ̍ si᷅m ndā . ” Tē ko̍ŋ te̍ , wānā pi᷅lɛ̍ dīmu̍l ndu̍ āā , “ Hu̍ŋ mā hu̍ŋ cha᷅l lɛ̄ŋ yā o̍ lābɛ̄ŋgu̍ ni̍ŋ nānu᷄ŋ . ”
59002004	Tē lā tōsā le̍nde̍ pɛ̍ , mɛ̄ɛ̍ lā chɔ᷄m o̍ kāā nyāā ni᷄ŋ māā , wāŋndo̍ ō pīlɔ̍ɔ̄ hɔ̍ɔ̍ya̍lē ndɔ̄le̍ŋ lē hīōū ō pīlɔ̍ɔ̄ . Wānā bi̍ī wāŋndā o̍ nɛ̄ī wāā le̍ndo̍o̍ chōo̍ pɛ̍ , mɛ̄ɛ̍ ko̍ŋ cho̍ yi̍ya᷄ŋ kɛ̍ndɛ̄ le̍  .
59002005	Lā ya᷄ŋ yā nīlāŋ chāāŋāā nīāā kāālāā , wānāā cho̍ ā tāmbɛ̍i̍ wa᷅ŋndā o̍ hɔ̄l chi̍e̍ēŋ nānu᷄ŋ ndā , ndā Mɛ̄lɛ̄ka̍ hɛ̄li̍ le̍ mā wā wānāā nɔ̍ tīīnda᷄ŋndo̍ o̍ Māsānɔ̄ɔ̍ Chi̍i̍sū Ki̍li̍tī ni̍ŋ ta̍u̍ ta̍u̍ wā ni̍ . Ndu̍yɛ̍ māsāle̍ ndɔ̄le̍ o̍ chu̍e̍l wānāā kāālā ndu̍ wā būŋgɛ̄i̍ le̍ŋ , ndā wa᷅ ni̍ŋ o̍ māsāle̍ le̍ŋ bɛ̄ŋgu̍ ni̍  .
59002006	Kɛ̍ mī nya̍ nya̍ tɛ̄ɛ̄mbūū wānāā tāmbɛ̍i̍ya̍ lābɛ̄ɛ̄ . Mɛ̍i̍ yɔ̍ , ō cho̍ wānāā sūlāā le̍ ā nɔ̍ nyā kīndīlāā le̍ ? Ō cho̍ ndā le̍ nɔ̍ nyā yɔ̄ɔ̍ o̍ ko̍tīi̍la̍ŋ ni᷄ŋ te̍ ?
59002007	Wānāā sūlāā ko̍ni̍ nɔ̍ dīōmndā wɔ̄ɔ̍ŋndāŋ dīmīo̍o̍ ā dīōlā Chi̍i̍sū Ki̍li̍tīla̍ŋ o̍kɔ̄ɔ̄ ni̍ , ndu̍ yɔ̍nūŋ ni̍ māā dīōlā lēbɛ̄ɛ̄lā nyā chō lēbɛ̄ŋgu̍ lāŋ  .
59002008	Nyɛ̄ sāwā Mɛ̄lɛ̄ka̍a̍ dīmi̍ wo̍ , tē lā tōsā ndu̍ nyɛ̄ kɛ̄ndɛ̍ī pɛ̍ , mɛ̄ɛ̍ lā tōsā nyɛ̍ bɛ̍ndā wo̍ . Mi̍ sāwāa̍ dīmī o̍ Yāu̍ Mɛ̄lɛ̄ka̍a̍ ni᷄ŋ āā , “ Kāālā chāāŋ nūm wa᷅nā chi̍o̍o̍ mɛ̄ɛ̍ ŋ̄ kāālā nūm pi̍lā yɛ̍ . ”
59002009	Kɛ̍ tē lā mɛ̄i̍ ke̍ŋ to̍sāā pɛ̍ mī lā tōl yɛ̍ yi̍ɔ̍ɔ̍ chɔ̄mndo̍ wāŋndā tɛ̄ɛ̄ŋ , mɛ̄ɛ̍ lā tōsā sūɛ̍i̍ wɔ̍ɔ̍ŋ . Ndu̍yɛ̍ o̍ ko̍ŋ kɔ̍ɔ̍lī , tē lā tōsā le̍nde̍ pɛ̍ , mɛ̄ɛ̍ sāwāa̍ chīi̍ nyā yāmɛ̍i̍ kīlūl māā lā tɛ̄ɛ̄mbu̍u̍ sāwāa̍  .
59002010	Tē ō wā pɛ̍ mī wāŋndo̍ chu̍ā sāwālā Mɛ̄lɛ̄ka̍ dɔ̄ū lāŋ kpo̍u̍ , kɛ̍ ndu̍yɛ̍ mbō tɛ̄ɛ̄mbu̍u̍ ō pīlɛ̍ bɛ̍ɛ̍ kpe̍ pɛ̍ , mɛ̄ɛ̍ ō chīi̍ la᷅ŋ kpo̍u̍ tɛ̍ɛ̍mbūū  .
59002011	Wānā dɔ̍ū sāwāa̍ āā , “ Su̍u̍ndā ā wānā nyā cho̍ o̍ nɔ̄ ni̍ŋ nyā ndu̍ le̍ wo̍ , ” ndu̍ ko̍ni̍ di̍mi̍ vɛ̄lɛ̄ ni̍ āā , “ Wānā di̍ī chāāŋ nūm wa᷅nā chi̍o̍o̍ le̍ . ” Kɛ̍ ndu̍yɛ̍ mā su̍u̍ndā bɛ̍ɛ̍ ā wānā nyā cho̍ o̍ nɔ̄ ni̍ŋ te̍ wo̍ le̍ , kɛ̍ tē ā dīī wānā chi̍o̍o̍ pɛ̍ , mɛ̄ɛ̍ ā tɛ̍ɛ̍mbu̍u̍ sāwālāŋ lā tɔ̄la̍ŋ fa̍ū  .
59002012	Mɛ̄ɛ̍ nāā ŋ̄ bīī sāwālā ndɔ̄lāŋ yɛ̍ , le̍nde̍ Mɛ̄lɛ̄ka̍ chō hūnɔ̄ɔ̄ kɔ̍ɔ̍sɔ̍ ā nāā ni̍ , tē ŋ̄ tōsā nyɛ̄ sāwālāŋ lā dīmi̍ wo̍ pɛ̍ , ɔ̄ɔ̄ tē ŋ̄ tōsā le̍ . Lāŋ lā yɔ̍nūŋ ni̍ māā , sāwālā nɔ̍lā la᷅ŋ mī lā bāŋā wāŋndā lāŋ . Le̍lāŋ , lā māndāŋ ā mɛ̄ɛ̍ nyā sūāā yɛ̍ , ndu̍yɛ̍ mī lā māndāŋ ā kāā nyā tōsā wo̍  .
59002013	Ndu̍yɛ̍ wānā o̍ wānā tūīīnu̍ŋ chāāŋ ndɔ̄ wa᷅nā chi̍o̍o̍ īnyīɛ̍ɛ̍ le̍ , wānā ko̍ŋ , bōōndi̍i̍ Mɛ̄lɛ̄ka̍ wā ni̍ŋ fɛ̍ɛ̍ŋ kɔ̍ɔ̍sɔ̍ɔ̍ ā ndu̍ ve̍ ō tu̍i̍i̍nūŋ ndu̍ ni̍ŋ i̍nyi̍ɛ̍ɛ̍ le̍ . Kɛ̍ wānā tu̍i̍i̍nūŋ ho̍ō chāāŋāā ndūāā wa᷅ŋndā chīe̍e̍ya̍ nyi̍ɛ̍ɛ̍ye̍ wo̍ , ndu̍ ndu̍ ō chō hūnɔ̄ɔ̄ hīɔ̄lɔ᷄ŋ o̍ kɔ̍ɔ̍sɔ̍ɔ̍ ni᷄ŋ  .
59002014	Chāāŋāā nīāā , tē wāŋndo̍ dīmi̍ pɛ̍ māā wānā dɔ̍ū tīīnda᷄ŋndo̍ o̍ Chi̍i̍sū Ki̍li̍tī ni̍ŋ ndo̍ o̍ cho̍ ni̍ , kɛ̍ ndu̍yɛ̍ mbō tōsā sɔ̍ɔ̍ŋ chɔ᷅m māā ō chō wānā dɔ̍ū tīīnda᷄ŋ o̍ Ki̍li̍tī ni̍ŋ te̍ , mɛ̄ɛ̍ tīīnda᷄ŋ ndɔ̄ ko̍ŋ ō mālā ndu̍ le̍ . Tīīnda᷄ŋ wāā le̍nde̍ nɔ̍lā pā mbō pīŋi̍ ndu̍ ? Sāko̍  .
59002015	Tē ō wā yɛ̄ mī lā nɔ̄ wānāā lāāla᷄ŋndā nyā tɛ̄ɛ̄ŋ , mī fɛ̍li̍o̍o̍ wā ō pīlɛ̍ , kɛ̄lɛ̄ŋgāā mbō nɔ̍ nyɛ̍ dīāā le̍  .
59002016	Tē wānā pi᷅lɛ̍ nyā tɛ̄ɛ̄ŋ o̍ lo̍ o̍ ko̍ŋ pɛ̍ mbō dīmu̍l wānā wāā le̍nde̍ āā , “ Kɔ̍ lɔ᷅l kɛ̄ndɛ̄ . Mɛ̄lɛ̄ka̍ wā lātu̍lu̍ ā nūm . Sɔ̍lā nyɛ̍ chūɛ̄ɛ̄na᷄ŋndo̍ le̍ hūēīye̍ , ndu̍yɛ̍ mā sɔ̍lā nyɛ̄ dīāā tāu̍ fɔ̍ . ” Lā dīmi̍ bɛ̍ɛ̍ le̍nde̍ , tē lā ke̍ ndu̍ nyɛ̄ o̍ hāu̍ bā wo̍ le̍ , ko̍ŋ mālā ndu̍ kpo̍so̍ŋ te̍  .
59002017	Mɛ̄ɛ̍ le̍nde̍ ko̍ tīīnda᷄ŋndo̍ nɔ̄ɔ̍ chō ni̍ . Wānā di̍mī ho̍ō māā ō dɔ̄ū tīīnda᷄ŋndo̍ o̍ Ki̍li̍tī ni̍ŋ ndo̍ , kɛ̍ ndu̍yɛ̍ ō to̍sā sɔ̍ɔ̍ŋ chɔ᷅m māā ō chō wānā wāā le̍nde̍ le̍ wo̍ , tīīnda᷄ŋ wāā le̍nde̍ ndu̍ nyɛ̄ fo̍ndōo̍ fu̍u̍ o̍ cho̍ ni̍  .
59002018	Mī wānā pu̍m dīmi̍ dɔ̍ɔ̍ āā , “ Kɛ̍ wāŋndā chō yɛ̍ yɛ̍ . Ā pūm ā chō mā nɔ̄ tīīnda᷄ŋndo̍ o̍ Mɛ̄lɛ̄ka̍ ni᷄ŋ , ā pūm sɔ̄ɔ̍ŋ kɛ̍ndɔ᷄ŋ ndā tōsā ni̍ . ” Kɛ̍ ndu̍yɛ̍ dīōm mūlīāā yā I̍ nɔ̍ le̍ wānāā wāā nu̍āā wo̍ , ndu̍ cho̍ ho̍ō ni̍ . Wānā nɔ̍lā pɛ̍ , mɛ̄ɛ̍ chɔ̍m ndɔ̍ yā mɛ̄ɛ̍ wāŋndo̍ lōōkū mbō wā wānā nɔ̍ tīīnda᷄ŋndo̍ o̍ Ki̍li̍tī ni̍ŋ , kɛ̍ ō to̍sā sɔ̍ɔ̍ŋ kɛ̍ndɛ̄ le̍ wo̍ŋ yɛ̍ . Kɛ̍ ya̍ ya̍ , I̍ cho̍ tīīnda᷄ŋ yā I̍ nɔ̍ wo̍ chɔ̄m sānāā ā sɔ̄ɔ̍ŋ kɛ̍ndɛ̄ŋ yā I̍ cho̍ tōsāā wo̍ŋ  .
59002019	I̍ si̍nā māā lā lāāla̍ŋ māā Mɛ̄lɛ̄ka̍ ō pīlɛ̍ kpe̍ o̍ cho̍ ni̍ . Ō na᷄ŋ mī lā lāāla̍ŋ le̍nde̍ . Kɛ̍ ndu̍yɛ̍ nyi̍nāā wɔ̄ɔ̍ŋndā bɛ̍ɛ̍ ā lāāla̍ŋ māā Mɛ̄lɛ̄ka̍ ō pīlɛ̍ kpe̍ o̍ cho̍ ni̍ . Ndu̍yɛ̍ nyīīyā ndā nyīīyā ā sīōōŋnde̍ le̍ Mɛ̄lɛ̄ka̍ ni̍  .
59002020	Lā nɔ̍ kɔ̍l kālu̍ bɔ̍ɔ̍ le̍ . I̍ cho̍ ni̍ko̍ nyā chɔ̄m mī lā sīnā māā tē wāŋndo̍ dīmi̍ pɛ̍ māā ō tīīndāŋ Chi̍i̍sū , kɛ̍ ō chɔ᷅m ti̍i̍nda᷄ŋ ko̍ŋ ā sɔ̄ɔ̍ŋ kɛ̍ndɔ᷄ŋ tōsāā le̍ , mɛ̄ɛ̍ tīīnda᷄ŋ o̍ nɔ̍ wo̍ chōnu᷄ŋ fo̍ndō fu̍u̍  .
59002021	Lā lōōnu̍ŋ ndɔ̍ ā E̍bīlāha᷅m fi̍nyā nāā māmā . Yɛ̄ɛ̍nɛ̍ yɔ̍nu̍ŋ yɛ̍ mi̍ Mɛ̄lɛ̄ka̍ sīīŋgūū ndu̍ wānā sākpō Mɛ̄lɛ̄ka̍ o̍ hɔ̄l ? Nyɛ̄ E̍bīlāha᷅m to̍sā wo̍ ndu̍ to̍sā ni̍ mi̍ Mɛ̄lɛ̄ka̍ sīīŋgūū ndu̍ wānā sākpō . Ndu̍ yɔ̍nūŋ ni̍ māā chūā o̍ chu̍ā po̍ ndɔ̄ɔ̍ Āa̍se̍ le̍ mbō sōli̍ ndu̍ māā sālā o̍ māāŋndo̍ chōo̍ wo̍  .
59002022	Lā nɔ̄lā mī lā sīnā ā sɔ̄ɔ̍ŋ E̍bīlāha᷅m to̍sā wo̍ŋ māā tīīnda᷄ŋ ndu̍ o̍o̍ nɔ̍ o̍ Mɛ̄lɛ̄ka̍ ni᷄ŋ ndo̍ ā sɔ̄ɔ̍ŋ ndu̍ o̍o̍ to̍sā wo̍ŋ māā dīōm pīlɛ̍ ŋ̍ ku̍ɛ̄ ni̍ . Nyɛ̄ E̍bīlāha᷅m to̍sā wo̍ , ndu̍ si̍o̍u̍ tīīnda᷄ŋ ndɔ̄ɔ̍ sīɛ̄ndī sānāā ni̍  .
59002023	Le̍nde̍ ko̍ni̍ i̍ cho̍ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ ni̍ āā , “ Mi̍ E̍bīlāha᷅m du̍a̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ , le̍ he̍ī mi̍ Mɛ̄lɛ̄ka̍ chūā ndu̍ māā ō chō wānā sākpō Mɛ̄lɛ̄ka̍ o̍ hɔ̄l . ” O̍ ko̍ŋ , mi̍ Mɛ̄lɛ̄ka̍ vēēlū ndu̍ māā , Ndi̍a̍a̍mɔ̍ɔ̍ ndɔ̄ɔ̍  .
59002024	Le̍lāŋ , ŋ̄ nɔ̄lā mī ŋ̄ chē māā nyɛ̄ wāŋndo̍ tōsā wo̍ , ndu̍ to̍sā ni̍ mī Mɛ̄lɛ̄ka̍ chu̍ā ndu̍ māā ō chō wānā sākpō Mɛ̄lɛ̄ka̍ o̍ hɔ̄l . Ō cho̍ ko̍ ti̍i̍nda᷄ŋndo̍ nɔ̄ɔ̍ le̍  .
59002025	Le̍nde̍ ko̍ni̍ i̍ wā ā chūā sūūndɛ̍i̍ pi᷅lɛ̍ ni̍ dīōla̍ŋ āā Lu̍e̍ha̍bī . Bōōndi̍i̍ Chu̍ūwa̍ ā vēm sīndɛ̄ su̍āŋ su̍a̍ŋnda̍ ve̍ , mɛ̄ɛ̍ ndā hīŋ o̍ chīɛ̄ī chūāā ho̍ō , mbo̍ chɛ̄l mbo̍ yīyā ndā . O̍ ko̍ŋ kɔ̍ɔ̍lī , mbo̍ chɔ̄m ndā nɛ̄ī che᷅le̍ŋ māā yɔ̄ŋi̍ ya̍a̍mɔ̍ɔ̍wa̍ bīi̍ ndā . Le̍ nyɛ̄ Lu̍e̍ha̍bī to̍sā ko̍ŋ ndo̍ , mi̍ Mɛ̄lɛ̄ka̍ chūā ndu̍ māā ō chō wānā sākpō Mɛ̄lɛ̄ka̍ o̍ hɔ̄l  .
59002026	Tē nyi̍nā wānā chi̍o̍o̍ ō ve̍ o̍ dīāllūŋ wāŋndo̍ ni᷄ŋ te̍ , wānā ko̍ŋ sīmnu᷄ŋ wānā vi̍lɛ̍i̍ . Le̍nde̍ ko̍ni̍ tīīnda᷄ŋndo̍ chō ni̍ . Ā yɔ᷄ŋ bɛ̍ɛ̍ mī wāŋndo̍ nɔ̄ tīīnda᷄ŋndo̍ kɛ̍ , tē ō chɔ᷄m ndu̍ ā nyɛ̄ o̍ to̍sā wo̍ le̍ , mɛ̄ɛ̍ nyɛ̄ fo̍ndōo̍ fu̍u̍ tīīnda᷄ŋ ndɔ̄ɔ̍ chō ni̍  .
59003001	Chāāŋāā nīāā , ō bɛ̍ndā mī wānāā fāŋgā nyā tɛ̄ɛ̄ŋ ā sīmnu᷄ŋ wānāā pɛ̍ɛ̍kū wa᷅ŋndā sūɛ̍i̍ Mɛ̄lɛ̄kɛ̍i̍ yā le̍ . Kāni̍ fu̍u̍le̍ , nyā pi̍lā lā sīnā māā nāā ŋ̍ pɛ̍ɛ̍kū wa᷅ŋndā sūɛ̍i̍ Mɛ̄lɛ̄kɛ̍i̍ yā , ā nāā Mɛ̄lɛ̄ka̍ hīāū ni̍ŋ kɔ̍ɔ̍sɔ̍ o̍ kālā kālā ā wāŋndā ā tūāā  .
59003002	Nāā kpo̍u̍ mī ŋ̄ tōsā bīōndɔ᷄ŋnda̍ŋ tāu̍ . Tē wānā o̍ wānā wā pɛ̍ o̍ to̍sā lābi̍o̍ndɔ᷄ŋ ā mɛ̄ɛ̍ o̍ su̍āā yɛ̍ le̍ pɛ̍ , mɛ̄ɛ̍ wānā ko̍ŋ sīmnu᷄ŋ o̍ nyɛ̄ o̍ nyɛ̄ ni᷄ŋ mɛ̄ɛ̍ Mɛ̄lɛ̄ka̍ hɛ̄nāŋ ndu̍ mbō wā yɛ̍ . Ndu̍yɛ̍ ō nɔ̄lā mbō māndā ndu̍ pi̍lā o̍ dɛ̍nɛ̍ o̍ dɛ̍nɛ̍ ni̍ŋ  .
59003003	Lā yīyāŋ ndɔ̍ ā so̍ō o̍kɔ̄ɔ̄ . Tē wāŋndo̍ hɛ̄nāŋ pɛ̍ mī so̍o̍ tōsā nyɛ̄ o̍ hɛ̍nāŋ ndo̍ pɛ̍ , chīli̍ŋi̍i̍ pɔ̍mbu̍ɛ̍i̍ ī pūm o̍ wo̍ū ndu̍ o̍ sōndō ni̍ ā yōōle̍ŋ ndo̍ŋ . O̍ ko̍ŋ , chīli̍ŋi̍i̍ ke̍ŋ nɔ̄lā mī ī mālā ndu̍ mbō mūli̍ so᷅ kōŋ bā o̍ bā o̍ hɛ̍nāŋ le̍ kɔ̄la̍ŋ  .
59003004	Lā yīyāŋ ndɔ̍ vɛ̍lɛ̄ ā dɛ̄ndɛ̄la̍ bɛ̍ndūlā ku̍ā o̍ mɛ̄ŋndāŋ chōo̍ lāŋ . Mɛ̄ɛ̍ hūēīyīī bɛ̄ndūe̍i̍ mī ī nɔ̄lā kɔ̄la̍ŋ ā dɛ̄ndɛ̄la̍ŋ nda᷅ŋ . Mi̍ chē bɛ̍ɛ̍ mi̍ lā wā lā bɛ̄ndū bɛ̍ndū ni̍ , kɛ̍ nyɛ̍ nyu̍mbū lāŋ le̍ kɔ̄la̍ŋ bā wānā ku̍ā ā dɛ̄ndɔ̄ɔ̍ wo̍ hɛ̄nāŋ ndo̍ , ō cho̍ bɛ̍ɛ̍ nyɛ᷅ bɔ̄ɔ̍ le̍  .
59003005	Le̍nde̍ dīɔ̄ɔ̄mūle̍ŋ lē chō wānā chi̍o̍o̍ o̍ sōndō ni̍ . Dīālīī pɔ̄mbu̍ɛ̍i̍ nāā le̍ cho̍ ni̍ , kɛ̍ yōŋgālā bɛ̍ndūla̍ŋ le̍ ki̍ālū ni̍ . Nyā pi̍lā lā sīnā māā yīŋndē pɔ̄mbɔ̄le̍ŋ , le̍ŋ le̍ si̍mnūŋ yi̍ŋndē bɛ̄ndūle̍ŋ ni̍ , mī lē kūɛ̄ ā yōndōo̍ lōmɔ̄ɔ̍ kɛ᷅ kɛ᷅  .
59003006	Mɛ̄ɛ̍ yīŋnde̍ŋ lē chō yɛ̍ , le̍nde̍ dīɔ̄ɔ̄mūle̍ŋ lē chō ni̍ . Tē ō wā māā yɔ̄ŋɔ̄ɔ̄ pɛ̍ , o̍ dīāllūŋ wānā chi̍o̍o̍ ni᷄ŋ ki̍nɛ̍i̍ , ŋ̄ nɔ̄lā mī ŋ̄ tūu̍ chō dīɔ̄ɔ̄mūle̍ŋ lē chō wo̍ ā chi̍e̍ēŋ yɔ̄ŋ wɔ̄ɔ̍ŋndo̍ . Mī lē tōsā mī dɛ̍nɛ̍ wɔ̍ɔ̍ŋndo̍ tīu̍ wānā chi̍o̍o̍ ni᷄ŋ kpo̍u̍ . Dīɔ̄ɔ̄mūle̍ŋ lē māl yi᷅ŋnde̍ŋ , mī yīŋndē lēŋ lē tɛ̄ɛ̄mbu̍u̍ yōōmū wānā chi̍o̍o̍ pa̍ku̍ . Ndu̍yɛ̍ nyɛ̍ ke᷅ yi᷅ŋndē dīɔ̄ɔ̄mūle̍ŋ lē māl le̍ŋ kpāāyāā le̍ hīōūwɔ̄ɔ̍ lāchī ā sānde̍i̍ yo̍ , ō chɛ᷄ŋ tu̍m o̍ fo̍ndāŋ nyɛ̄ pālāā nāā Mɛ̄lɛ̄ka̍ dūāū wānāā wɔ̄ɔ̍ŋndā wā  .
59003007	Wāŋndā nɔ̄lā mā māndā vīsī o̍ vīsī , kɔ̍ bi̍ī ā vīsīāā yōndūa̍a̍ , ā yōūwa̍ , ā vīsīāā lākɛ̄kɛ̍u̍wa̍ , ā sūūwa̍ . Vīsīāā su̍u̍la̍ yɛ̍ yi̍a̍a̍ kpo̍u̍ wānā chi̍o̍o̍ nɔ̄lā mbo̍ māndā ndā  .
59003008	Kɛ̍ dīɔ̄ɔ̄mūle̍ŋ nde̍ŋ , wānā o̍ wānā nɔ̍lā mbō māndā le̍ŋ te̍ . Dīɔ̄ɔ̄mūle̍ŋ lē chō nyɛ̄ dɛ̍nɛ̍ wɔ̍ɔ̍ŋ bɛ̄ndū . Lē chɛ᷅l le̍ wāā do̍ŋ do̍ŋ te̍ . Ndu̍yɛ̍ yɛ̍īmā fu̍lā o̍ dīɔ̄ɔ̄mūle̍ŋ ndāŋ , mā dīī wa᷅nā chi̍o̍o̍ kpa̍li̍  .
59003009	A̍ dīɔ̄ɔ̄mūle̍ŋ nāā ŋ̄ sāŋgālā Māsānɔ̄ɔ̍ Mɛ̄lɛ̄ka̍ o̍ cho̍ fi̍nyā nāā wo̍ ni̍ . O̍ ko̍ŋ kɔ̍ɔ̍lī , ā dīɔ̄ɔ̄mūlē lēŋ ko̍ni̍ nāā ŋ̄ yīōū vɛ̍lɛ̄ chāāŋāā nāā wa᷅ŋndā chīe̍e̍ya̍ ā Mɛ̄lɛ̄ka̍ tōōsi̍āā ha̍ā māā vēla᷅ŋ ndɔ̄ wā ni̍  .
59003010	Sōndō pīlɛ̍ nāā ŋ̄ sāŋgālā ko̍ŋ Mɛ̍lɛ̄kā wo̍ , ā ndu̍ ko̍ni̍ nāā ŋ̄ yīōū vɛ̍lɛ̄ wāŋndā ni̍ . He̍ī ndo̍ō ī nɔ̍ mī ī yɔ̄nu̍ŋ nyā tɛ̄ɛ̄ŋ te̍ chāāŋāā nīāā  .
59003011	Mɛ̄ŋmā nāŋ le̍ kōlɔ̄ɔ̍ wāŋ ā mɛ̄ŋmā ni̍ŋ le̍ kōlɔ̄ɔ̄ le̍ wāŋ mā fu̍lā o̍ pēē ko̍lāā pīlɔ̍ɔ̍ le̍  .
59003012	Chāāŋāā nīāā , yɔ̄m ndā vēēlū āā , fi̍kīi̍yo̍ , ō ku᷅m ɔ̄li̍fīi̍yāŋ te̍ . Ndu̍yɛ̍ yɔ̄m ndā vēēlū āā , kīle̍pīi̍yo̍ wo̍ , ō ku᷅m fi̍kīi̍ya̍ŋ te̍ . Le̍nde̍ ko̍ni̍ , nāā mɛ̄ŋmā wɔ̄ɔ̍ŋndāŋ mā fūlā wā , mɛ̄ŋmā kɛ̄ndɛ̄mā fu̍lā lo̍ŋ te̍  .
59003013	Tē wānā wā nyā tɛ̄ɛ̄ŋ mbō nɔ̄ kɔ̄l kālo̍o̍ ā sīnā pɛ̄ŋgo̍o̍ pɛ̍ , mɛ̄ɛ̍ wānā wāā le̍nde̍ ō chɔ᷄m ndɔ̍ ā kāālā kɛ̄ndɛ̄la̍ŋ tōsāā māā ō nɔ̄ kɔ̄l kālo̍o̍ . Wānā ko̍ŋ ō chɔ᷄m ndɔ̍ kɔ̍l kālu̍ ndɔ̄ɔ̍ ā tūsi᷄ŋndo̍ o̍ nyɛ̄ o̍ nyɛ̄ ni᷄ŋ o̍ to̍sā  .
59003014	Kɛ̍ tē pāŋa̍li̍āŋnda̍ŋ ā nɛ̄īyɔ᷄ŋnda̍ŋ lā wā nyā o̍ lākɔ̄l pɛ̍ , ndu̍yɛ̍ mī lā hɛ̄nāŋ ā dɛ̍nɛ̍ kɛ̍ndɛ̄ chāāŋnda̍ le̍ mɛ̄ɛ̍ nyā pi̍lā , mɛ̄ɛ̍ ō bɛ̍ndā mī lā kēlū yōŋgā māā lā kēndū kɔ̄l te̍ . Kāni̍ fu̍u̍le̍ , tē lā kēlū yōŋgā wāā le̍nde̍ pɛ̍ , mɛ̄ɛ̍ yɔ̄ŋ wɔ̄ɔ̍ŋndo̍ nyā wā ko̍ŋ to̍sāā ni̍ , tōnyāā bālāŋ mūlīo̍o̍ ā mākɔ̄ɔ̄  .
59003015	Kɔ̄l kālu̍ wāā le̍nde̍ cho̍ kɔ̍l kālu̍ wāā o̍ Mɛ̄lɛ̄ka̍ le̍ . Kɔ̄l kālu̍ wāā chi̍e̍ēŋ nānu᷄ŋ cho̍ ko̍ŋ ni̍ . Kɔ̄l kālu̍ īwāna̍ chi̍e̍e̍ya̍a̍ cho̍ ko̍ŋ ni̍ . Ndu̍yɛ̍ o̍ nyi̍nāā wɔ̄ɔ̍ŋndā lo̍ o̍ cha᷅ŋ ni̍  .
59003016	Bā o̍ bā pāŋa̍li̍āŋndo̍ wā pɛ̍ , ā kīɔ̍ɔ̍ hɛ̄na᷄ŋndo̍ ā dɛ̍nɛ̍ kɛ̍ndɛ̄ chāāŋnda̍ , a̍ sɛ̄ɛ̄ŋgi̍āŋnda̍ŋ , sɔ̄ɔ̍ŋ wɔ̍ɔ̍ŋndo̍ŋ su̍u̍ o̍ su̍u̍ , mu̍ŋ wa᷅ lo̍ŋ ni̍  .
59003017	Kɛ̍ , kɔ̄l kālu̍ cha᷅ŋ ho̍ō o̍ Mɛ̄lɛ̄ka̍ lo̍ wo̍ , ndu̍ ndu̍ cho̍ te̍ŋge̍ŋ . Ndu̍ ndu̍ tē wāŋndo̍ nɔ̄ ndu̍ pɛ̍ , ī tāse̍i̍ pe̍ŋ kāā ndɔ̄ɔ̍ wā māwāā ō dīāndāā wa̍la̍ŋ Mɛ̍lɛ̄kā o̍ hɔ̄l . Ndu̍yɛ̍ kɔ̄l nyūlōo̍ o̍ nɔ᷅ ni̍ . Wānā nɔ̍ i̍sɔ̍ɔ̍ ā wānā le̍ wo̍ o̍ wa᷅ ni̍ . Wānā ya᷅ŋ wānā la̍ni̍ wo̍ o̍ wā ni̍ . Ndu̍yɛ̍ nyi̍ɛ̍ɛ̍yīī wāŋndā chīe̍e̍ya̍ o̍ nɔ᷅ tāu̍ ni̍ . Pɛ̄ŋgu̍ o̍ pɛ̄ŋgu̍ sɔ̄ɔ̍ŋ kɛ̍ndɔ᷄ŋ o̍ to̍sā ni̍ . Ō ve᷅ wa᷅nā chɔ̍m yɛ̍ yɛ̍ ŋ̍wāŋ tɛ̄ɛ̄ŋ te̍ . Ndu̍yɛ̍ wāna̍ wānā nɔ̍lā mā ti̍i̍ndāŋ o̍ wa᷅ ni̍  .
59003018	Ndu̍yɛ̍ wānāā lu̍e̍ī ha̍ā kɔ᷅ltā nyūlūla̍ŋ wāŋndā tɛ̄ɛ̄ŋ ndā , ō wā māā yɔ̄ŋɔ̄ɔ̄ pɛ̍ , kɔ̄l nyūlōo̍ ndā wā ko̍ŋ sāŋɔ̄ɔ̍ ni̍ , mɛ̄ɛ̍ wāŋndo̍ sāŋ nu̍āā yɛ̍i̍ye̍ yɛ̍ . Ndu̍yɛ̍ dɛ̍nɛ̍ kɛ̍ndɔ̄ɔ̍ chō hūnɔ̄ɔ̄ fūlā o̍ wāli̍ ndā tōsā wo̍ ni᷄ŋ , mɛ̄ɛ̍ wāŋndā kūāū nu̍āā yɛ̄īyi̍i̍ ndā sa᷄ŋ nde̍ yɛ̍  .
59004001	Ō yɛ̄ɛ̍nɛ̍ hu᷅ŋ yɛ̍ ā sɔ̍ŋgɔ̄la̍ŋ ā sɛ̄ɛ̄ŋgi̍āŋndā yɔ̍nūŋ la᷅ŋ nyā tɛ̄ɛ̄ŋ ndāŋ ? Yēēmāŋ ŋ̄wāna̍ chi̍e̍e̍ya̍ cho̍ nyā ni᷄ŋ mi̍ mu̍ŋ pi̍lā wa᷅ sɔ̍ŋgɔ̄ɔ̍ vēllāā vēllē nyā ni᷄ŋ ndo̍ŋ , mu̍ŋ hu᷅ŋ ā lāŋ ni̍  .
59004002	Mī lā yēēmā nyɔ̄ɔ̍ŋ , kɛ̍ lā sɔ̍lā mu̍ŋ te̍ . Mī lā dīī wānā chi̍o̍o̍ kpa̍li̍ , ndu̍yɛ̍ mī lā lūɛ̄ī hɔ̄lte̍ŋ o̍ nyɛ̄m pi̍lāŋ , kɛ̍ lā nɔ̍lā mī lā sɔ̄lā nyɛ̄m kāla᷄ŋ te̍ . Mī lā sɛ̄ɛ̄ŋgi̍āŋ , mī lā sɔ̄ŋgā ve᷅llāā vēllē . Kɛ̍ lā sɔ̍lā mu̍ŋ te̍ , kāni̍ fu̍u̍le̍ , lā cho̍ Mɛ̍lɛ̄kā dīōm nyūnā le̍ mu̍ŋ te̍  .
59004003	Te̍le̍ŋnda̍ŋ lā pūm , mī lā nyūnā Mɛ̄lɛ̄ka̍ le̍ mu̍ŋ , kɛ̍ ō ke᷅ nyā le̍ . Kāni̍ fu̍u̍le̍ , sābū nyā yēēmā mu̍ŋ ndo̍ ō cho̍ sābū kɛ̄ndɛ̄ le̍ . Le̍ nyɛ̄ yēēmāŋ ŋ̄wāna̍ chi̍e̍e̍ya̍ nyāa̍ŋ ŋ̄ hɛ̄nāŋ ndo̍ŋ tōsāā ko̍ni̍ nyā yēēmā mu̍ŋ ni̍  .
59004004	Mɛ̄ɛ̍ la̍nɔ̍ɔ̍ wā nu̍āā wa᷅ŋndo̍ o̍ bā mbō lūɛ̄ī sūūndāa̍ yɛ̍ , le̍nde̍ nyā sēndu̍ ā Mɛ̄lɛ̄ka̍ le̍ ni̍ . Lā sīnā pɛ̍ŋgu̍ māā tē wāŋndo̍ kāālā nyɛ̄m chi̍e̍ēŋndo̍ŋ mu᷅ŋ pɛ̍ , mɛ̄ɛ̍ ō sīīŋgu̍u̍ ndu̍ pi̍lā ya̍a̍mɔ̍ɔ̍ Mɛ̄lɛ̄ka̍ . Wānā o̍ wānā lāndu̍ŋ kɔ̍l o̍ nyɔ̄ɔ̍ŋ chi̍e̍ēŋ nānu᷄ŋ pɛ̍ , mɛ̄ɛ̍ ō sīmnu᷄ŋ ya̍a̍mɔ̍ɔ̍ Mɛ̄lɛ̄ka̍  .
59004005	Lā sīnā pɛ̍ŋgu̍ māā dīōmndā so̍o̍nu᷄ŋ la᷅ŋ o̍ Yāu̍ Mɛ̄lɛ̄ka̍a̍ ni᷄ŋ ndāŋ , lā sūūnu̍ŋ fo̍ndō fu̍u̍ le̍ . Ī chō ī pōōnyīāā āā , “ Nyi̍nā Mɛ̄lɛ̄ka̍ dɔ̄ū nāā ŋ̄wāŋndā chīe̍e̍ ni̍ŋ ndo̍ , ō chō ō pīāā tāu̍ ā yēēmāŋ bɛ̍ndū bɛ̄ndo᷄ŋ . ”
59004006	Kɛ̍ ndu̍yɛ̍ kɛ̄ndɛ̄i̍ Mɛ̄lɛ̄ka̍ tōsāl nāā ve̍ ī hīōū ā yēēmāŋ bɛ̍ndūŋ mu᷅ŋ . Mɛ̄ɛ̍ i̍ cho̍ ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ yɛ̍ āā , “ Mɛ̄lɛ̄ka̍ kɛ̄ɛ̍ wānā yōŋgāā . Kɛ̍ , wānāā tu̍sī ndā pi̍lā tōōlō wā , kɛ̄ndɛ̄i̍ o̍ to̍sāl ndā ni̍ . ”
59004007	Le̍lāŋ , lā yɔ̄ŋgu̍ŋ nyā pi̍lā Mɛ̍lɛ̄kā o̍ bā bɛ̄ŋgu̍ . Lā sīmu̍l Ma᷅sā Nyi̍nāā Wɔ̄ɔ̍ŋndā . Tē lā sīmu̍l ndu̍ pɛ̍ , ō nyāānu̍ŋ nyā  .
59004008	Lā sɔ̄ɔ̄ŋgu̍u̍ Mɛ̍lɛ̄kā īkɛ̄i̍ . Ndu̍ bɛ̍ɛ̍ ō chō nyā sɔ̄ɔ̄ŋgūū īkɛ̄i̍ . Nyā wānāā yɔ̄ŋ wɔ̄ɔ̍ŋndā ha̍ā , lā sōli̍ ba᷅la̍ŋ o̍ sɔ̄ɔ̍ŋ wɔ̍ɔ̍ŋndo̍ŋ tōsāā ni᷄ŋ . Nyā wānāā mūlū mūlūa̍ŋnda̍ , lā dīndi̍ kɔ᷅ltā nyālāŋ , mī yīya᷄ŋnda̍ wɔ̍ɔ̍ŋndāŋ lā fūlā nyā o̍ lākɔ̄l po̍  .
59004009	Mɔ̍nɛ̍i̍ ī bīi̍ nyā le̍ yɔ̄ŋndā wɔ̄ɔ̍ŋndā nyā tōsā lāŋ , mī lā cha᷄ŋ cha᷄ŋndo̍ pi̍lā . Lā pɛ̄ŋgi̍ māmɔ̄ɔ̍ , mī lā kāndu̍ cha᷄ŋnda̍ŋ . Lā pɛ̄ŋgi̍ kɔ᷅l kɛ̄ndɔ̄ɔ̍ , mī lā kāndu̍ sūūmāa̍  .
59004010	Lā tūsi̍ nyā pi̍lā tōōlō Māsānɔ̄ɔ̍ Mɛ̄lɛ̄ka̍ o̍ hɔ̄l , o̍ ko̍ŋ , ō nɔ̄lā mbō hēēlu̍ nyā te̍mā  .
59004011	Chāāŋāā nīāā , lā di̍mī di̍ōmndā wɔ̄ɔ̍ŋ ā chāāŋāā nyāā o̍kɔ̄ɔ̍ le̍ . Wānā o̍ wānā di̍mi̍ dīōm wɔ̄ɔ̍ŋndo̍ ā chāāŋ ndɔ̄ pɛ̍ , kɛ̄lɛ̄ŋgāā mbō pɛ̄ɛ̄sā ndu̍ māā wānā wɔ̍ɔ̍ŋndo̍ o̍ cho̍ ni̍ pɛ̍ , wānā ko̍ŋ mɛ̄ɛ̍ ā sāwālā Mɛ̄lɛ̄ka̍la̍ŋ o̍ di̍mi̍ dīōm wɔ̄ɔ̍ŋndo̍ ni̍ . Mɛ̄ɛ̍ lāŋ o̍ pɛ̍ɛ̍sā ni̍ . Ndu̍yɛ̍ tē wāŋndo̍ pɛ̄ɛ̄sā sāwālā Mɛ̄lɛ̄ka̍la̍ŋ pɛ̍ , mɛ̄ɛ̍ ō cho̍ lɛ̍ wānā lu̍ɛ̍ī o̍ lāŋ bɛ̍ŋgu̍ le̍ . Mɛ̄ɛ̍ ō sīīŋgu̍u̍ ndu̍ pi̍lā māā ndu̍ cho̍ lāŋ bōlle̍ŋ ni̍  .
59004012	Mɛ̄lɛ̄ka̍ ndu̍ pīlɛ̍ kpe̍ cho̍ wānā hāndū sāwālāŋ ndo̍ ni̍ . Ndu̍yɛ̍ ndu̍ pīlɛ̍ kpe̍ nɔ̍ kpāāyāā mbō kīlu̍l wānā ya᷅mɛ̍i̍ ni̍ . Ndu̍ pīlɛ̍ kpe̍ nɔ̍ kpāāyāā le̍ mbō pīŋi̍ wāŋndā ni̍ . Ndu̍yɛ̍ ndu̍ ko̍ni̍ nɔ̍ vɛ̄lɛ̄ kpāāyāā mbō yɔ᷄ŋ wāŋndā o̍ fo̍ndāŋ nyɛ̄ pālāā ni̍ . Wānā māā vɛ̄ɛ̍nɛ̍ nu̍m chō yɛ̄ , mā tōl chāāŋ nūm wa᷅nā chi̍o̍o̍ pɛ̄ɛ̄sāā ?
59004013	Nyā nɔ̍ dīmīo̍o̍ āā , “ Hāū , kɛ̄lɛ̄ŋgāā sīɔ̄dīi̍ ŋ̄ chō lākɔ̄ o̍ chi̍o̍o̍ ho̍ō ndā mī ŋ̄ kūɛ̄ o̍ ho̍ō ndā mī ŋ̄ cha᷄l lo̍ŋ le̍ wɔ̄sīo̍o̍ ō pīlɛ̍ , mī ŋ̄ tōsā yākōle̍ŋ , mī ŋ̄ sɔ̄lā nyɛ̄ sɔ̄lāā tāu̍ , ” wā , lā ya᷄ŋ yā nīlāŋ  .
59004014	Lā si̍nā nyɛ̍ cho̍ yɔ̄nɔ᷄ŋ si̍ɔ̍dīi̍ yo̍ le̍ . Vɛ̄ɛ̍nɛ̍ yo̍o̍mūlā nyālāŋ lā chō yɛ̄ ? Yōōmūlā nyālāŋ lā chō māchūāā mɛ̄ɛ̍ yu̍mbu̍ yu̍mbo̍o̍ chō yɛ̍ . Le̍ te̍le̍ŋ bi̍ŋgī ko̍ni̍ o̍ tu̍āl ni̍ , o̍ ko̍ŋ kɔ̍ɔ̍lī , mbō lo̍ bɛ̍ɛ̍ pɛ̍  .
59004015	Nyɛ̄ nyā nɔ̄ mī lā dīmi̍ wo̍ cho̍ ni̍ āā , “ Tē Māsānɔ̄ɔ̍ Mɛ̄lɛ̄ka̍ chɛ᷄l pɛ̍ , ŋ̄ wā ni̍ŋ yo̍o̍mū , mī ŋ̄ tōsā he̍ī , mī ŋ̄ tōsā he̍ī , ”
59004016	Kɛ̍ , mi̍ lā wā yōŋgāā kīōlɔ̄ɔ̍ o̍ nyā pi̍lā ni᷄ŋ . Yōŋgālā wāā le̍nde̍ lāŋ ki̍nɛ̍i̍ , lā ni᷄ŋ kpo̍so̍ŋ te̍  .
59004017	Le̍lāŋ , wānā o̍ wānā si̍nā sūɛ̍i̍ cho̍ sūɛ̍i̍ kɛ̍ndɛ̄i̍ le̍ tōsāā ve̍ pɛ̍ , kɛ̍ mbō tōsā le̍ , mɛ̄ɛ̍ yɔ̄ŋ wɔ̄ɔ̍ŋndo̍ o̍ to̍sā ko̍ŋ ni̍  .
59005001	Nyā wānāā sūlāā lā ya᷄ŋ yā nīlāŋ . Ō chō lētūu̍ bɛ̍ɛ̍ mī lā cha᷄ŋ , mī lā kōŋu̍l chōo̍ cho̍o̍ kpe̍le̍ŋ , kāni̍ fu̍u̍le̍ , ā nyɛ̄ pālāā bɛ̄ndu̍ cho̍ nyā kōmāl lo̍  .
59005002	Sūl nyāā chō tāmbu̍ . Kāāŋgūāā chō chīī nyɛ̄lā nyālāŋ di̍o̍  .
59005003	Nyɛ̄m nyāa̍ŋ sɔ̍la᷄ŋ ŋ̄ chō sɔ̄wā . Ndu̍yɛ̍ sɔ̄wā ko᷄ŋ wa᷅ ni̍ŋ se̍īle̍ŋ ā nyā o̍kɔ̄ɔ̄ ni̍ . Nyā pi̍lā bɛ̍ɛ̍ sɔ̄wā kōŋ chō dīāllūŋ nyāa̍ŋ tɛ̄ɛ̄mbūū pa̍ku̍ , mɛ̄ɛ̍ yīŋnde̍ŋ lē tɛ̄ɛ̄mbūū nu̍āā nyɔ̄ɔ̍ yɛ̍ . Chi̍e̍e̍ŋ cho̍ ho̍ō su̍ŋ mɛ̍ɛ̍lū wo̍ , lēni᷄ŋ nyā bīī ni̍ mi̍ lā chūūŋgīāā nyɛ̄m nyāa̍ŋ su̍la᷄ŋ  .
59005004	Lā chɛ᷅l le̍ wānāā cho̍ wa̍llo̍ o̍ chīɔ̄ɔ̄ŋ nyāa̍ŋ ni᷄ŋ ndā pāāwā ndāā kīo̍o̍ le̍ . Ndu̍yɛ̍ wānāā cho̍ nyā chīɔ̄ɔ̄ŋ nyāa̍ŋ kūūlūl lo̍ wā bɛ̍ɛ̍ , cha᷄ŋndā ndā chō ā nyā lāŋ lā fūūlu̍u̍ o̍ Māsānɔ̄ɔ̍ Mɛ̄lɛ̄ka̍ lo̍ , o̍ cho̍ māsāā nyɛ̄ o̍ nyɛ̄ fe̍e̍ cho̍o̍ wo̍  .
59005005	Lā chōnu᷄ŋ o̍ dɛ̍nɛ̍ kɛ̍ndɛ̄ bɛ̄ndōo̍ ni᷄ŋ o̍ chi̍e̍ēŋndo̍ ho̍ō ni᷄ŋ . Nyɛ̍ nɛ̍ŋī nyā kɔ̄lta̍ŋ ndo̍ ko̍ni̍ nyā chō tōsāā ni̍ . Mɛ̄ɛ̍ ndā māndā nu̍āā nāūwo̍ mbō chēlu̍l le̍ ndu̍ hūnɔ̄ɔ̄ dīyɔ̄ɔ̍ yɛ̍ , le̍nde̍ nyā chō ni̍ . Lā chō di̍o̍la̍ŋ mi̍ lā wā chēlu̍llo̍ pɔ̍ŋ pɔ̍ŋ le̍ pāāle̍ ndā chō nyā hūnɔ̄ɔ̄ dīū le̍ŋ  .
59005006	Wānāā tɛ̍ɛ̍mbūū i̍sɔ̍ɔ̍ o̍ īsɔ̄ɔ̍ le̍ wā , lā chō ndā yāma̍ŋ kīlūllo̍ mī lā dīū ndā , lɛ̄ɛ̍ŋ bɛ̍ɛ̍ ā lɛ̍ɛ̄ŋ nyā o̍ bā le̍  .
59005007	Le̍lāŋ chāāŋāā nīāā , lā hīo̍u̍ lāchi̍ ā bīūwɔ᷄ŋndo̍ hāāā , mbō lo̍ o̍ ko̍ŋ mī bōōndi̍i̍ Māsānɔ̄ɔ̍ Mɛ̄lɛ̄ka̍ chō mīīŋgū nānu᷄ŋ nde̍ ī fūūlu̍u̍ . Lā tōfā wɔ̍ wānāā to̍sā wāli̍ īchīɔ̍ɔ̍ wā mɛ̄ɛ̍ ndā bīūnūŋ yɛ̍ . Wānā wāli̍ īchīɔ̍ɔ̍ ō lō bi̍u̍wɔ᷄ŋndo̍ , mbō lo̍ tɔ̄lɔ̄ɔ̄lā ndɔ̄lā kɛ̍ndɛ̄la̍ŋ chūmndo̍ , mbō lo̍ o̍ ko̍ŋ hāāā mī sīālte̍ŋ lē chūū  .
59005008	Nyā bɛ̍ɛ̍ lā bīūnu̍ŋ le̍nde̍ . Lā ma᷅l te̍ . Kāni̍ fo̍ndōle̍ , bōōndi̍i̍ Māsānɔ̄ɔ̍ Mɛ̄lɛ̄ka̍ chō hūnɔ̄ɔ̄ ve̍ chō ni᷅ŋ le̍ fūūlūū  .
59005009	Chāāŋāā nīāā , ŋɔ̄ɔ̄chīa̍ŋnda̍ wa᷅ nyā tɛ̄ɛ̄ŋ vēllāā vēllē ā chāāŋāā nyāā o̍kɔ̄ɔ̄ le̍ , yɔ̄ŋi̍ Mɛ̄lɛ̄ka̍ kīlu̍l nyā yāmɛ̍i̍ . Lā ya᷄ŋ yā nīlāŋ . Wānā cho̍ hūnɔ̄ɔ̄ kɔ̍ɔ̍sɔ̍ ā ŋ̄wāŋndā chīe̍e̍ wo̍ chō ni᷅ŋ nānu᷄ŋ kpɛ̍ɛ̍lūŋ  .
59005010	Chāāŋāā nīāā , lā yīya̍ŋ ndɔ̍ ā wānāā su̍āā le̍ Mɛ̄lɛ̄ka̍ wā , ā ndā āā di̍mūl wa᷅ŋndā yōōŋgu̍ Māsānɔ̄ɔ̍ Mɛ̄lɛ̄ka̍a̍ wā . Bōōndi̍i̍ ndā āā tu̍sī ndā nyɛ̄ pālāā chōo̍ si̍ndɛ̄ ve̍ , bīūwɔ᷄ŋndo̍ pi̍lā ndā āā bi̍u̍nu̍ŋ ni̍ . Ō chō lētūu̍ nyā bɛ̍ɛ̍ mī lā bi̍u̍ŋ le̍nde̍  .
59005011	Wānāā māsīndīāā kāŋ ŋ̄ nɔ̄lā mī ŋ̄ dīmi̍ ā ndā o̍kɔ̄ɔ̄ māā ā pɛ̄l tɔ̄nɔ̄ɔ̍ , kāni̍ fu̍u̍le̍ , le̍ mɛ̄ɛ̍ ndā lo̍ bīūwɔ᷄ŋndo̍ hāāā yɛ̍ . Lā sīnā ā Cho̍o̍bū o̍kɔ̄ɔ̄ , ā mɛ̄ɛ̍ o̍ bi̍u̍nu̍ŋ o̍ nyɛ̄ pālāā ni᷄ŋ yɛ̍ . Lā lōōnūŋ nyɛ᷅ Māsānɔ̄ɔ̍ Mɛ̄lɛ̄ka̍ tōsāl ndu̍ o̍ mɛ̄ɛ̄lu̍lāŋ kpɔ̍ŋ ndo̍ . Lēkɛ̍ndɛ̍ī , Māsānɔ̄ɔ̍ Mɛ̄lɛ̄ka̍ chō wānā īnyīɛ̍ɛ̍ bɛ̄ndū . Ndu̍yɛ̍ ō chō wānā īkɛ̄ndɛ̄  .
59005012	Chāāŋāā nīāā , nyɛ̄ yā I̍ cho̍ ho̍ō nyā hūnɔ̄ɔ̄ dīmūl lo̍ lā kɛ̄si̍ŋ ndu̍ o̍ lākɔ̄l nyɛ̄ kɛ̄ndɛ̍ī . Ndu̍ yɔ̍nūŋ ni̍ māā , tē ō wā pɛ̍ mā di̍mi̍ māā ā chō sūɛ̍i̍ tōsā , ti̍āŋnu᷄ŋ te̍ . Ti̍āŋnu᷄ŋ ɛ̄chɛ̍nɛ̄ le̍ . Ti̍āŋnu᷄ŋ o̍ chi̍e̍ēŋndo̍ le̍ . Ti̍āŋnu᷄ŋ o̍ nyɛ̄ o̍ nyɛ̄ kpo̍so̍ŋ te̍ . Tē ā chɛ̍l le̍ sūɛ̍i̍ tōsāā pɛ̍ , dīmīo̍o̍ ko̍ni̍ ŋ̄ dīmī ni̍ āā , “ E̍ī , I̍ cho̍ tōsā . ” Ndu̍yɛ̍ chɛ̄lɔ̄ɔ̄ ŋ̄ chɛ᷄l lo̍ ō wā chɛ̍lɔ̄ɔ̍ . Tē ā kɛ̍ɛ̍ sūɛ̍i̍ pɛ̍ , dīmīo̍o̍ ko̍ni̍ ŋ̄ dīmī ni̍ āā , “ Ɛ̄ ɛ̍ , I̍ cho̍ to̍sā le̍ . ” Mɛ̄ɛ̍ kɛ̄ɛ̄ ŋ̄ kɛ̄ɛ̍ wo̍ , ō wā ni̍ko̍ ki̍ɔ̍ɔ̍ . Ko̍ŋ to̍sā ni̍ Mɛ̄lɛ̄ka̍ ki̍lūl nu̍m yāmɛ̍i̍ mbō tūsi̍ nu̍m nyɛ̄ pālāā chōo̍ le̍  .
59005013	Tē wānā o̍ wānā wā nyā tɛ̄ɛ̄ŋ pɛ̍ , mī nyɛ̄ pālāā wā ndu̍ chōo̍ , mɛ̄ɛ̍ ō pīɛ̍i̍ Mɛ̍lɛ̄kā . Tē wānā o̍ wānā wā nyā tɛ̄ɛ̄ŋ pɛ̍ , mbō wā ā kɔ̄l kɛ̄ndɔ̄ɔ̍ , mɛ̄ɛ̍ ō sāŋgālā Mɛ̍lɛ̄kā ā chōndo̍ŋ  .
59005014	Tē wānā o̍ wānā wā nyā tɛ̄ɛ̄ŋ pɛ̍ mbō wā ā nāā , mɛ̄ɛ̍ ō vēēlu̍ lāŋgba̍ā kālla̍ wānāā lāāla᷄ŋndā tɛ̄ɛ̄ŋ . Ndu̍yɛ̍ mā pīɛ̍i̍ Mɛ̍lɛ̄kā le̍ ndu̍ , mā sūu̍ ndu̍ chūɛ̄īya̍ŋ , mā pɛ̄l dīōlā Māsānɔ̄ɔ̍ Mɛ̄lɛ̄ka̍la̍ŋ  .
59005015	Pīɛ̄īle̍ yɔ̍ŋgūŋ le̍ŋ o̍ lāāla᷄ŋndo̍ ni᷄ŋ nde̍ŋ , lē nɔ̄lā mī lē sīŋgi̍ wānā nāā kōŋ , mī Mɛ̄lɛ̄ka̍ chu̍ā ndu̍ vɛ̄lɛ̄ o̍ pēlūŋ ndɔ̄ɔ̍ŋ chōo̍ . O̍ ko̍ŋ kɔ̍ɔ̍lī , ā yɔ᷄ŋ bɛ̍ɛ̍ mī ndu̍ o̍o̍ to̍sā yɔ̄ŋ wɔ̄ɔ̍ŋndo̍ mālɔ̄ɔ̍ Māsānɔ̄ɔ̍ Mɛ̄lɛ̄ka̍ māl ndu̍ le̍ ndu̍ ni̍  .
59005016	Le̍lāŋ , lā chɔ̄ɔ̄mu̍u̍ yɔ᷅ŋndā nyāla̍ wɔ̍ɔ̍ŋndāŋ vēllāā vēllē nāā chāāŋāā nyāā chūā , ndu̍yɛ̍ mī lā pīɛ̍i̍ Mɛ̄lɛ̄ka̍ vēllāā vēllē le̍ chāāŋāā nyāā , le̍ mī Mɛ̄lɛ̄ka̍ sīŋgi̍ nyā . Wānāā cho̍ sākpō Mɛ̄lɛ̄ka̍ o̍ hɔ̄l lā , pīɛ̄īlē ndā pīɛ̄ī le̍ŋ lē nɔ̄ kpāāyāā , ndu̍yɛ̍ lē tōsā sɔ̍ɔ̍ŋ bɛ̍ndūŋ fāŋgā  .
59005017	Lā yīyāŋ ndɔ̍ ā Īla̍a̍chā o̍kɔ̄ɔ̄ . Ndu̍ bɛ̍ɛ̍ wānā chi̍o̍o̍ ko̍ni̍ o̍ wā ni̍ , mɛ̄ɛ̍ nāā ŋ̄ chō nu̍āā yɛ̍ . Kɛ̍ mɛ̄ɛ̍ o̍ pi̍ɛ̍i̍ Mɛ̄lɛ̄ka̍ ō kālā kālā māā pīɔ̍ɔ̍ si̍ā le̍ , mbo̍ kūā wɔ̄sīla̍ŋ lā yāā ā pāŋgo̍ŋ ŋ̄ ŋɔ᷄mpu᷅m , pīɔ̄ɔ̄ o̍ pīɔ̄ɔ̄ bɛ̍ɛ̍ se᷅ le̍  .
59005018	O̍ ko̍ŋ kɔ̍ɔ̍lī , mbo̍ pīɛ̄ī vɛ̄lɛ̄ Mɛ̄lɛ̄ka̍ māā pīɔ̍ɔ̍ ō si̍ā . Mi̍ pīɔ̍ɔ̍ sīā . Mi̍ tɔ̄lɔ̄ɔ̄la̍ŋ lā kāndū vɛ̄lɛ̄ nāŋɔ̄ɔ̍  .
59005019	Chāāŋāā nīāā , tē wāŋndo̍ wā nyā tɛ̄ɛ̄ŋ mbō ma᷄l nɛ̄i̍ tōnyāā pɛ̍ , kɛ̍ mī wāŋndo̍ ō pīlɔ̍ɔ̄ mīŋgi̍ ndu̍ sīmī o̍ nɛ̄i̍ tōnyāā ho̍ō chōo̍ pɛ̍  ,
59005020	mɛ̄ɛ̍ wānā ko̍ŋ ō sīnā pɛ̍ŋgu̍ māā , wānā o̍ wānā to̍sā ā sābū mī wānā yɔ̄ŋ wɔ̄ɔ̍ŋndo̍ ō ma᷄l nɛ̄ī wɔ̍ɔ̍ŋ o̍ cho̍ kɔ̄la̍ŋ chōo̍ wo̍ pɛ̍ , mɛ̄ɛ̍ ō chīīndi̍a̍a̍ ndu̍ . Wānā ko̍ŋ , ō sɔ̍lā lɛ̍ pīɔ̍m fɛ̍ɛ̍ŋ fɛ̍ɛ̍ŋ ndo̍ le̍ . Ndu̍yɛ̍ Mɛ̄lɛ̄ka̍ nɔ̄lā mbō ma᷄l wānā yɔ̄ŋ wɔ̄ɔ̍ŋ kōŋ le̍ yɔ̄ŋndā wɔ̄ɔ̍ŋndā fāŋgālā o̍ to̍sā lāŋ  .
60001001	Ya̍ Pītɛ̍ , ya̍ cho̍ ho̍ō wāna̍ Chi̍i̍sū Ki̍li̍tī ve᷅m māā hɔ̄ltē ndɔ̄ wo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ pōōnyīa̍a̍ nāa̍ nya̍ wānāa̍ Mɛ̄lɛ̄ka̍a̍ chūā , nya̍ cho̍ mīālla̍ bā o̍ bā fe̍e̍ o̍ būŋga᷄ŋ mu᷅ŋ ni᷄ŋ nda̍ , Po̍ŋtɔ̄ɔ̄ , a̍ Kāle̍e̍sīā , a̍ Kāpādo̍o̍sīāā , a̍ E̍e̍sīā , a̍ Bi̍ti̍nīāā  .
60001002	Pāāndū pa̍ Mɛ̄lɛ̄ka̍ Fi̍nyā nāa̍ ō kɛ̄ɛ̄si̍a̍a̍ mbo̍ hɛ̄lī nya̍ le̍ wāa̍ wānāā ndɔ̍ ni̍ . Ndu̍yɛ̍ nya̍ Nyi̍na̍ Mɛ̄lɛ̄ka̍a̍ ō sīīŋgu̍u̍ wānāa̍ kāsī wa̍ ni̍ . Ō tōsa̍ he̍ī le̍ mī lā tōsa̍ nyɛ̄ Chi̍i̍sū Ki̍li̍tī di̍mūl nya̍ wo̍ , o̍ ko̍ŋ , mī lā sɔ̄la̍ dīndīo̍o̍ a̍ kōo̍ma̍ Chi̍i̍sūa̍a̍ŋ , mī lā sīmnu᷄ŋ a̍ di̍a̍ndāā Mɛ̄lɛ̄ka̍ o̍ hɔ̄l . I̍ cho̍ pīɛ̄īle̍ŋ māā Mɛ̄lɛ̄ka̍ yīya̍ŋ nya̍ chōo̍ ta̍u̍ , ndu̍yɛ̍ mbō ke̍ nya̍ kɔ̄l nyūlōo̍ cha̍po̍o̍li̍  .
60001003	Lā ŋ̄ līsa᷅ŋ Mɛ̄lɛ̄ka̍ , Māsānɔ̍ nāa̍ Chi̍i̍sū Ki̍li̍tī fi̍nyā ndɔ̄ . Ō tūīīnu̍ŋ na̍a̍ īnyīɛ̍ɛ̍ ta̍u̍ , mbo̍ tōsā mi̍ ŋ̄ wā o̍ yōōmū sɛ̄nɛ̄ī ni᷄ŋ . Le̍ he̍ī mīīŋgū Chi̍i̍sū Ki̍li̍tī mi̍i̍ŋgu̍ yōōmū wo̍ , ō tōsa̍ mi̍ ŋ̄ sɔ̄lā kɔ̄ltā sīmūlāāla̍ŋ nyɛ̄ kɛ̄ndɛ̄ yi̍  .
60001004	Ndu̍yɛ̍ ō tōsa̍ mi̍ ŋ̄ wā lēhɔ̄l o̍ nɛ̄ī kpe̍e̍kpe̍i̍ le̍ mī Mɛ̄lɛ̄ka̍ kɔ̍ ke᷅ na̍a̍ nyɛ̄m kɛ̄ndɛ̄ŋ o̍ kɛ̍su̍l wānāā ndūa̍a̍ wo̍ŋ . Ō mānda̍ mu̍ŋ kɔ̍dɔ̍ ɛ̄chɛ̍nɛ̄ le̍ nya̍ . Nāa̍ ŋ̍ cho̍ ka̍ŋ nda̍ , lo̍ŋ ndu̍ ŋ̄ se᷅ le̍ , ŋ̄ te̍mbū le̍ , ndu̍yɛ̍ ŋ̄ fu̍lā o̍ ba̍ā ni᷄ŋ te̍  .
60001005	Ndu̍yɛ̍ tīīnda᷄ŋ nya̍ nɔ̄ wo̍ , ō tōsa̍ mi̍ Mɛ̄lɛ̄ka̍ wā nya̍ māndāa̍ a̍ kpāāya̍ ndɔ̄ bɛ̍ndōo̍ . Ō chō he̍ī tōsāa̍ le̍ nya̍ hūnɔ̄ɔ̄ pīŋīo̍o̍ o̍ pāa̍le̍ mɛ̍ɛ̍lāāle̍ŋ chōo̍ , le̍ŋ le̍ yɔ̍nūŋ ni̍ māā pāa̍le̍ o̍ cho̍ bɛ̄ɛ̄ndīa̍ŋ le̍ mbō chɔ᷄m mɛ̄ɛ̍ o̍ pi̍ŋī ni̍ŋ wa᷅ŋnda̍ yɛ̍ le̍ŋ  .
60001006	Lā wa̍ a̍ kɔ̄ltā kɛ̄ndɛ̄ le̍ sɔ̄ɔ̍ŋ Mɛ̄lɛ̄ka̍ tōsa̍ mu᷅ŋ ki̍nɛ̍i̍ yo̍ŋ , mi̍ chē bɛ̍ɛ̍ mi̍ kɔ̄lta̍ŋ lā wā nya̍ lā tāmbɛ̍i̍ a̍ dɛ̍nɛ̍la̍ pa̍lāālā yɛ̍ yɛ̍la̍ cho̍ nya̍ chōo̍ pɛ̍ŋgo̍o̍ ho̍ō la̍ŋ . Lā sīna̍ pɛ̍ŋgu̍ māā le̍ te̍le̍ŋ bi̍ŋgī ko̍ni̍ , dɛ̍nɛ̍la̍ pa̍lāāla̍ŋ nda᷅ŋ lā chō ni̍  .
60001007	Le̍ sa̍bū nyɛ̄m pālāŋ mu᷅ŋ ŋ̄ yɔ̄nūŋ nya̍ wo̍ŋ cho̍ ni̍ , māā le̍ sīnāa̍ tē lā nɔ̄ pɛ̍ ti̍i̍nda᷄ŋndo̍ o̍ Chi̍i̍sū ni̍ŋ le̍kɛ̍ndɛ̍ī . Le̍nde̍ ko̍ni̍ wāŋnda̍ tōsā a̍ ko̍o̍līi̍yo̍ŋ ni̍ . Mi̍ chē bɛ̍ɛ̍ ko̍o̍līi̍yo̍ŋ ŋ̄ cho̍ nyɛ̍ cho̍ le̍ fɛ̍ɛ̍ŋ a̍ fɛ̍ɛ̍ŋ te̍ ni̍ , kɛ̍ ndu̍yɛ̍ mɛ̄ɛ̍ mā kēēku̍ mu̍ŋ o̍ yīŋ , le̍ sīnāa̍ māā ko̍o̍līi̍yo̍ŋ kɛ̍sɛ̍ kɛ̍sɛ̍ ni̍ . Tīīnda᷄ŋ nya̍ nɔ̄ o̍ Chi̍i̍sū ni̍ŋ ndo̍ , ndu̍ hi̍o̍ū ba̍ā po̍lo̍ŋ a̍ ko̍o̍līi̍yo̍ŋ . Le̍la̍ŋ , le̍ sīnāa̍ tē lā nɔ̄ tīīnda᷄ŋndo̍ o̍ Chi̍i̍sū ni̍ŋ pɛ̍ le̍kɛ̍ndɛ̍ī , mɛ̄ɛ̍ mī sɔ̄ɔ̍ŋ nyɛ̄m pālāŋ mu᷅ŋ ŋ̄ kēēku̍ nya̍ chōo̍ . O̍ he̍ī ni᷄ŋ , tē pāa̍le̍ Chi̍i̍sū Ki̍li̍tī chɔ̍mnūŋ ni̍ŋ ŋ̍wa᷅ŋndā chīe̍e̍ le̍ŋ lē fūūlu̍u̍ pɛ̍ , lā chō chāndɔ̄ɔ̍ sɔ̄lā , a̍ nāŋɔ̄ɔ̄ bɛ̄ndōo̍ , a̍ bɛ̄ɛ̄le̍ŋ Mɛ̄lɛ̄ka̍ o̍ bā  .
60001008	Mi̍ chē bɛ̍ɛ̍ lā chi̍ wɔ̍ Chi̍i̍sū Ki̍li̍ti̍ lē pīlɛ̍ bɛ̍ɛ̍ le̍ ni̍ , kɛ̍ ndu̍yɛ̍ mi̍ lā nɔ̄ kāālāa̍ le̍ ndu̍ . O̍ ko̍ŋ kɔ̍ɔ̍lī , lā cho̍ ndu̍ chɔ̄ mɛ̄ɛ̍ na̍a̍ ŋ̄ sūāā bɛ̍ɛ̍ nu̍a̍ā yɛ̍ le̍ ni̍ , kɛ̍ ndu̍yɛ̍ o̍ ko̍ŋ ni̍ŋ kpo̍u̍ , mi̍ lā wā tīīnda᷄ŋ nyāa̍ dɔ̄wɔ̄ɔ̍ o̍ ndu̍ ni̍ŋ . Le̍ he̍ī , kɔ̄l kɛ̄ndɛ̄ bɛ̄ndū bɛ̍ndōo̍ chō nya̍ ni᷄ŋ , lāmɛ̄ɛ̄lu̍ bɛ̍ɛ̍ ō nɔ̍ le̍  .
60001009	Le̍ sa̍bū nya̍ chō a̍ kɔ̄l kɛ̄ndɛ̄ wo̍ cho̍ ni̍ , māā tīīnda᷄ŋ nya̍ dɔ̄ū o̍ Ki̍li̍tī ni̍ŋ ndo̍ tōsa̍ mi̍ Mɛ̄lɛ̄ka̍ wā nya̍ pīŋīo̍o̍  .
60001010	Mi̍ wānāa̍ su̍a̍ā le̍ Mɛ̄lɛ̄ka̍ wa̍ ā yāāsīāā sīndɛ̄ fɛ̍sɛ̄ fɛ̍sɛ̄ bɛ̄ndū , a̍ pīōŋɔ̄ɔ̍ ho̍ō o̍kɔ̄ɔ̄ . Ndu̍yɛ̍ ma̍ dīmī sūɛ̍i̍ wa̍ā lāchī a̍ kɛ̄ndɛ̄ī bɛ̍ndūī Mɛ̄lɛ̄ka̍ wa̍ nya̍ he̍ī hūnɔ̄ɔ̄ tōsāllo̍ ve̍ o̍kɔ̄ɔ̄  .
60001011	Ndu̍yɛ̍ , mi̍ Ki̍li̍tī Nyi̍nā ndɔ̍ wa̍ nda̍ kɔ̄ɔ̄lī wo̍ dīmī a̍ mɔ̍nɛ̍i̍ Ki̍li̍tī ndu̍ o̍o̍ nɔ̍ le̍ hūnɔ̄ɔ̄ bīyɔ̄ɔ̍ ve̍ o̍kɔ̄ɔ̄ , ndu̍yɛ̍ mbo̍ dīmī vɛ̄lɛ̄ a̍ dɛ̍nɛ̍ kɛ̍ndɛ̄ bɛ̄ndu̍ wa̍ hūnɔ̄ɔ̄ yɔ̄nɔ᷄ŋ o̍ ko̍ŋ kɔ̍ɔ̍lī wo̍ . Ma̍ kīndī le̍ mī nda̍ a̍a̍ si̍na̍ bōōndi̍i̍ sūɛ̍i̍ ka̍lɛ̄i̍ ndi̍ i̍i̍ nɔ̍ le̍ yɔ̄nɔ᷄ŋndo̍ ve̍ , a̍ mɛ̄ɛ̍ ndi̍ i̍i̍ nɔ̍ le̍ yɔ̄nɔ᷄ŋndo̍ yɛ̍  .
60001012	Mi̍ Mɛ̄lɛ̄ka̍ lō o̍ ko̍ŋ , mbo̍ chɔ̄m wānāa̍ su̍a̍ā le̍ Mɛ̄lɛ̄ka̍ wa̍ māā , sɔ̄ɔ̍ŋ nda̍ wa̍ dīmīo̍o̍ wo̍ŋ māā ō ve̍ le̍ nda̍ pi̍la̍ le̍ , māā le̍ nya̍ nda̍ wa̍ mu̍ŋ dīmīo̍o̍ ni̍ . Ndu̍yɛ̍ , a̍ sɔ̄ɔ̍ŋ mu᷅ŋ o̍kɔ̄ɔ̄ nya̍ tūēī ni̍ mi̍ wānāa̍ di̍mūl wa᷅ŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ wa̍ ā dīmī . Ma̍ dīmūl nya̍ Yōōŋgū Kɛ̄ndɔ̄ɔ̍ ho̍ō , sa̍na̍a̍ o̍ kpāāya̍ Nyi̍na̍ Kāsīo̍o̍ ō ke̍ nda̍ wo̍ ni᷄ŋ , Nyi̍nā o̍ yɔ̍ŋ chɔ̄nɔ᷄ŋndo̍ ɛ̄chɛ̍nɛ̄ wo̍ . Ki̍i̍la̍a̍ Mɛ̄lɛ̄ka̍a̍ bɛ̍ɛ̍ nda̍ a̍a̍ hɛ̍nāŋ mā sīna̍ sɔ̄ɔ̍ŋ mu᷅ŋ pɛ̄ŋgu̍  .
60001013	Le̍la̍ŋ , lā bɛ̄ɛ̄ndi̍a̍a̍ kɔ᷅ltā nyāla̍ŋ le̍ nyɛ̄ Mɛ̄lɛ̄ka̍ hɛ̄na̍ŋ ndo̍ tōsāa̍ . Lā mānda̍ nya̍ pi̍la̍ a̍ mɛ̄ɛ̍ ka̍ālā nyāla̍ŋ lā nɔ̄ mī lā wa̍ yɛ̍ . Ndu̍yɛ̍ lā wa̍ le̍hɔ̍l o̍ nɛ̄ī kpe̍e̍kpe̍i̍ le̍ kɛ̄ndɛ̄i̍ Mɛ̄lɛ̄ka̍ chō nya̍ hūnɔ̄ɔ̄ tōsāl o̍ pāa̍le̍ Chi̍i̍sū Ki̍li̍tī chɔ̍mnūŋ ni̍ŋ ŋ̍wa̍ŋndā chīe̍e̍ le̍ŋ chōo̍ ve̍  .
60001014	Lā wa̍ wa̍nāa̍ tu̍e̍ī Mɛ̄lɛ̄ka̍ dīōm . Ndu̍yɛ̍ yēēma̍ŋ nya̍ a̍a̍ nɔ̍ ni᷄ŋ a̍ bōōndi̍i̍ nya̍ a̍a̍ si̍na̍ wɔ̍ to᷅nya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ le̍ wo̍ŋ , lā wa᷅ lɛ̄ nyɛ̄ yēēma̍ŋ mu̍ŋ ŋ̄ dīmūl nya̍ wo̍ŋ tōsā le̍  .
60001015	Lā wa̍ a̍ di̍a̍ndāā o̍ ka̍ā o̍ ka̍ā ni᷄ŋ nya̍ tōsa̍ , mɛ̄ɛ̍ Mɛ̄lɛ̄ka̍ o̍ ve̍e̍lu̍ nya̍ le̍ wāa̍ wānāā ndɔ̄ wo̍ chō ō dīāndāā yɛ̍  .
60001016	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā , mi̍ Mɛ̄lɛ̄ka̍ dīmī āā , “ Lā wa̍ wa̍nāā dīāndāā mɛ̄ɛ̍ ya̍ I̍ cho̍ wānā di̍a̍ndāā yɛ̍ . ”
60001017	Tē lā bīī pɛ̍ lā vēēlu̍ Mɛ̄lɛ̄ka̍ o̍ pīɛ̄īle̍ŋ ni᷄ŋ āā , “ Kɛ̄kɛ̍ . ” Mɛ̄lɛ̄ka̍ kōŋ ndu̍ kɔ̍ɔ̍sā a̍ wānā o̍ wānā mɛ̄ɛ̍ ka̍ā ndɔ̄ɔ̍ wā yɛ̍ ni̍ . Ndu̍yɛ̍ ō chɔ᷅m yɛ̍ yɛ̍ ŋ̍wa᷅ŋ tɛ̄ɛ̄ŋ a̍ mɛ̄ɛ̍ o̍ kɔ̍ɔ̍sā a̍ nda̍ yɛ̍ le̍ . Le̍la̍ŋ , lā nɔ̍ si̍o̍o̍ŋīi̍ Mɛ̄lɛ̄kɛ̍i̍ o̍ nyɛ̄ o̍ nyɛ̄ ni᷄ŋ nya̍ tōsa̍ kɔ̍ ha̍a̍a̍ a̍ bōōndi̍i̍ nya̍ chō yōōmū chi̍e̍ēŋ na̍nu᷄ŋ nde̍  .
60001018	Kāni̍ fu̍u̍le̍ , nya̍ pi̍la̍ lā sīnā nyɛ᷅ Mɛ̄lɛ̄ka̍ bāŋa̍ nya̍ a̍ ndu̍ , mbo̍ sōlī nya̍ o̍ ka̍ālā nɔ̍ la᷅ŋ tɔ̍nɔ̄ le̍ni̍ŋ te̍ la̍ŋ ni᷄ŋ , lā nya̍ sɔ̄la̍ fi̍nyāā nyāā ma̍māa̍ o̍ bā la̍ŋ . Nyɛ̄ o̍ ba̍ŋa̍ nya̍ a̍ ndu̍ wo̍ , ō cho̍ nyɛ᷅ ba̍ā ndɔ̄ɔ̍ tōl tōōlō mɛ̄ɛ̍ ba̍ā ka̍ni̍ŋ hu̍mbo᷄ŋ a̍ ko̍o̍līi̍yo̍ŋ ŋ̄ tūāl to̍o̍lōō yɛ̍ le̍  .
60001019	A̍ nyɛ̄ tɔ̍ɔ̍ma̍ bɛ̄ndū bɛ̍ndū o̍ ba̍ŋa̍ nya̍ ni̍ , ndu̍ yɔ̍nūŋ ni̍ māā pīɔ̍m Ki̍li̍tī sɔ̍la̍ wo̍ . Ki̍li̍tī wa̍ māwāā mɛ̄ɛ̍ sāā fɔ̍ŋndɔ̍ɔ̍ o̍ nɔ̍ sɔ᷅ŋ te̍ wo̍ wā nu̍a̍ā mā dīī ndu̍ le̍ sa̍lāa̍ yɛ̍  .
60001020	Mɛ̄lɛ̄ka̍ kɛ̄ɛ̄si̍a̍a̍ fɛ̍lɛ̍ŋ le̍ mī Ki̍li̍tī ba̍ŋa̍ ŋ̄wāŋndā chīe̍e̍ ba̍ŋā wāā nu̍a̍ā , mālāŋ o̍ to̍o̍sīāā bɛ̍ɛ̍ chi̍e̍ēŋndo̍ . Ndu̍yɛ̍ le̍ sa̍bū nyāa̍ mi̍ Mɛ̄lɛ̄ka̍ tōsā mbo̍ hūŋ le̍ mī ŋ̄wāŋndā chīe̍e̍ kpo̍u̍ a̍ che᷅ ndu̍ bōōnde̍i̍ he̍ī , bōōndi̍i̍ chi̍e̍ēŋndo̍ chō ni᷅ŋ he̍ī fūūlūūwo̍ o̍ mɛ̄ɛ̄lu̍la̍ŋ nde̍  .
60001021	Ndu̍ Ki̍li̍ti̍ to̍sa̍ a̍ sa̍bū ni̍ , mi̍ lā dūāū tīīnda᷄ŋ nyāa̍ o̍ Mɛ̄lɛ̄ka̍ ni᷄ŋ , ndu̍ yɔ̍nūŋ ni̍ māā Mɛ̄lɛ̄ka̍ o̍ mi̍ŋgi̍ ndu̍ yōōmū , ndu̍yɛ̍ , mbo̍ tōsā mi̍ Ki̍li̍tī sɔ̍lā bɛ̄ɛ̄le̍ bɛ̍ndūle̍ŋ ta̍u̍ wo̍ . Le̍ sa̍bū kōŋ nya̍ dɔ̄ū tīīnda᷄ŋ nyāa̍ o̍ Mɛ̄lɛ̄ka̍ ni᷄ŋ ndu̍yɛ̍ mi̍ lā wā hɔ̄lte̍ŋ o̍ nɛ̄ī le̍ ndu̍ ni̍  .
60001022	Lā nɔ̄la̍ mi̍ lā tōsā nyɛ̄ tōnya̍ Mɛ̄lɛ̄ka̍a̍ ō dīmu̍l nya̍ le̍ tōsāa̍ wo̍ , o̍ he̍ī ni᷄ŋ , mi̍ lā dīndī nya̍ pi̍la̍ . Ndu̍yɛ̍ mi̍ he̍ī ī tōsā mi̍ lā kāālā chāāŋāā nyāā wa̍nāā lāāla᷄ŋnda̍ kpe̍e̍kpe̍i̍ . Māā lēkɛ̍ndɛ̍ī , lā kāāli̍āŋ ve̍llāa̍ vēllē nyɛ̄ kɛ̄ndɛ̄ kɛ̄ndɛ̍ī a̍ kɔ̄ltā nyāla̍ŋ kpo̍u̍  .
60001023	Kāni̍ fu̍u̍le̍ , Mɛ̄lɛ̄ka̍ ke̍ nya̍ yōōmū sɛ̄nɛ̄īyo̍ sa̍na̍a̍ a̍ dīōm ndɔ̄ɔ̍ o̍ cho̍ yōōmū , ndu̍yɛ̍ mbo̍ wā le̍ fɛ̍ɛ̍ŋ a̍ fɛ̍ɛ̍ŋ ndo̍ . Ō wa̍ māā yɔ̄ŋɔ̄ɔ̄ pɛ̍ , lā mīīŋgu̍ māmīīŋgāā vīōlɔ᷄ŋ pi̍la̍ . Ndu̍yɛ̍ māā wāna̍ to̍sa̍ mi̍ lā mīīŋgū vīōlɔ᷄ŋ ndo̍ , māā wāna̍ cho̍ le̍ fɛ̍ɛ̍ŋ a̍ fɛ̍ɛ̍ŋ ndo̍ o̍ cho̍ ni̍ . Ndu̍ ndu̍ cho̍ māā wānāa̍ ve̍lū nya̍ o̍ tāse̍la̍ ndɔ̄ɔ̍ wa̍ , a̍ nɔ̍ mā vī wa̍ le̍  .
60001024	Ī chō ī dīmīa̍ŋ o̍ Yāu̍ Mɛ̄lɛ̄ka̍a̍ ni᷄ŋ āā ,  “ Ŋ̄wāŋndā chīe̍e̍ kpo̍u̍ mɛ̄ɛ̍ bīl pūīyāa̍ chō yɛ̍ ko̍ni̍ nda̍ chō ni̍ . Kpāāya̍ ndāa̍ kpo̍u̍ ō chō māchūāā mɛ̄ɛ̍ pe̍e̍ŋge̍la̍ kɛ̍ndɛ̄la̍ŋ lā pɛ̄ɛ̄ŋgā nu̍a̍ā ō tɔ̄lɔ̄ɔ̍ yɛ̍ . Bīllo̍ mbō vēsa̍ . Pe̍e̍ŋge̍la̍ kɛ̍ndɛ̄la̍ŋ bɛ̍ɛ̍ mī lā kēēndu̍ŋ mī lā dēli̍ . Le̍nde̍ ko̍ni̍ ŋ̄wāŋndā chīe̍e̍ a̍ cho̍ ni̍  .
60001025	Kɛ̍ dīo̍m Māsānɔ̄ɔ̍ Mɛ̄lɛ̄ka̍a̍ ndu̍ ndu̍ , le̍ fɛ̍ɛ̍ŋ a̍ fɛ̍ɛ̍ŋ o̍ cho̍ ni̍ . ” Dīōm ko᷄ŋ yɔ̍nūŋ ni̍ māā Yōōŋgū Kɛ̄ndɛ̍ Mɛ̄lɛ̄ka̍ nda̍ dīmu̍l nya̍ wo̍  .
60002001	Le̍la̍ŋ nyɛ̄ o̍ nyɛ̄ fe̍e̍ cho̍ yɔ̄ŋ wɔ̄ɔ̍ŋ , lā sōli̍ ni̍ko̍ ba᷅la̍ŋ lēni᷄ŋ po̍ . Lā wa᷅ lɛ̄ wānāā dīmīāā lāchōōwā kpo̍so̍ŋ te̍ . Lā wa᷅ wānāā sōndō yēēlɛ̍i̍ le̍ . Lā wa᷅ lɛ̄ wānāa̍ pa̍ŋa̍la̍ wānā le̍ nyɛ̄ ndɔ̄ le̍ . Lā wa᷅ lɛ̄ wānāa̍ tɛ̍ɛ̍mbu̍u̍ wānā la̍di̍o̍ le̍  .
60002002	Mɛ̄ɛ̍ chɛ̄lɛ̄kpi̍a̍a̍ le̍ndīa̍a̍ ā chō nu̍a̍ā , ā ye̍e̍mā nyɛ᷅ o̍ nyɛ̄ chēle̍ŋ te̍ mɛ̄ɛ̍ mɛ̄ɛ̄ya̍ŋ yɛ̍ , le̍nde̍ nya̍ nɔ̄ mī lā dɔ̄ū kɔ̄lta̍ŋ o̍ mɛ̄ɛ̄mā kpe̍e̍kpe̍i̍ya̍ŋ ni̍ , ma̍ŋ ma̍ yɔ̍nūŋ ni̍ māā dīo̍m Mɛ̄lɛ̄ka̍a̍ . Tē ō lo̍ pɛ̍ o̍ ko̍ŋ mī lā wɛ̄i̍ mɛ̄ɛ̄mā kpe̍e̍kpe̍i̍ya̍ŋ ma᷅ŋ , lā lo̍ o̍ ko̍ŋ lā hīndū , lā chīnda̍ , lā pēŋ  .
60002003	Kāni̍ fo̍ndōle̍ , lā chē ni᷅ŋ kɛ̄ndɛ̄ī bɛ̍ndūī Māsānɔ̄ɔ̍ Mɛ̄lɛ̄ka̍ tōsa̍l nya̍ ve̍  .
60002004	Lā hu᷄ŋ nāa̍ wāna̍ cho̍ ho̍ō māā pōu̍ cho̍ yōōmū wo̍ chūā . Ndu̍ cho̍ pōū wāŋnda̍ kɛ̄ɛ̍ māā ō ni᷄ŋ te̍ wo̍ ni̍ . Kɛ̍ ndu̍yɛ̍ ndu̍ Mɛ̄lɛ̄ka̍ ndu̍ ndu̍ hɛ̍li̍ ni̍ , mbo̍ chūā ndu̍ māā pōū kɛ̄ndɛ̄ kpe̍e̍kpe̍i̍yo̍ ni̍  .
60002005	Lā hu᷄ŋ nāa̍ ndu̍ chu̍a̍ māā pōūta̍ cho̍ yōōmū , ndu̍yɛ̍ mī lā chɛ᷄l ndu̍ mbō sōli̍ŋ kpe̍ku̍ a̍ nya̍ le̍ chīɛ̍i̍ Mɛ̄lɛ̄ka̍a̍ ō Nyi̍na̍ Mɛ̄lɛ̄ka̍a̍ chō tāŋgūllo̍ wo̍ . O̍ ko̍ŋ , mī lā sīmnu᷄ŋ wa̍nāa̍ cho̍ le̍ Mɛ̄lɛ̄ka̍ , o̍ chīɛ̍i̍ Mɛ̄lɛ̄ka̍a̍ ni᷄ŋ , ndu̍yɛ̍ mī lā wa̍ wānāa̍ sōlīāā lāsa̍lāa̍ . Ndu̍yɛ̍ , lā sōlī ni̍ŋ sa̍lālā Nyi̍na̍ Mɛ̄lɛ̄ka̍a̍ ō hɛ̄nāŋ , ndu̍yɛ̍ mī Mɛ̄lɛ̄ka̍ chɛ᷄l le̍ sa̍bu̍ Chi̍i̍sū Ki̍li̍tīo̍o̍ la̍ŋ  .
60002006	Kāni̍ fu̍u̍le̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ māā Mɛ̄lɛ̄ka̍ dīmi̍ āā ,  “ Lā ya᷄ŋ ni᷅la̍ŋ , I̍ cho̍ pōūwo̍ ō pūm hāndɔ̄ɔ̍ Sa̍a̍yɔ̄ŋ chi̍e̍e̍ . Ndu̍ cho̍ pōū kpe̍e̍kpe̍i̍ sa̍a̍ tāŋgūllo̍ wo̍ ni̍ . Ndu̍ ya̍ I̍ hɛ̍li̍ ni̍ , mi̍ chu̍ā ndu̍ māā pōū kɛ̄ndɛ̄ kpe̍e̍kpe̍i̍yo̍ . Wānā o̍ wāna̍ dɔ̍ū tīīnda᷄ŋndo̍ o̍ ndu̍ ni̍ŋ pɛ̍ , si̍ɔ̍mbu̍la̍ tu᷅l ndu̍ le̍ . ”
60002007	Nya̍ wānāa̍ dɔ̍ū tīīnda᷄ŋndo̍ o̍ Mɛ̄lɛ̄ka̍ ni᷄ŋ nda̍ , pōūwo̍ ho̍ō chō pōū kɛ̄ndɛ̄ kpe̍e̍kpe̍i̍ le̍ nya̍ . Kɛ̍ wānāa̍ do̍u̍ ti̍i̍nda᷄ŋ o̍ Mɛ̄lɛ̄ka̍ ni᷄ŋ te̍ wa̍ , Yāu̍ Mɛ̄lɛ̄ka̍a̍ dīmi̍ āā ,  “ Pōū wānāā tāŋgūlāa̍ kɛ̄ɛ̍ māā ō ni᷄ŋ te̍ wo̍ , ndu̍ si̍mnu᷄ŋ ni᷅ŋ pōū kpe̍e̍kpe̍i̍ sa̍a̍ tāŋgūllo̍ wo̍ ni̍ . ”
60002008	Mbo̍ dīmī vɛ̄lɛ̄ āā ,  “ Ndu̍ cho̍ pōu̍ to̍sā ni̍ŋ mī wāŋnda̍ kēi̍ ndu̍ kōōnda᷅ŋ ndo̍ ni̍ , pōu̍ to̍sā ni̍ŋ mā de᷄l lo̍ . ” Sa̍bū nda̍ kēī ni̍ŋ ndu̍ kōōnda᷅ŋ ndo̍ cho̍ ni̍ , māā ā kɛ̄ɛ̍ le̍ lāāla᷄ŋndo̍ a̍ nyɛ̄ dīo̍m Mɛ̄lɛ̄ka̍a̍ dīmi̍ wo̍ . Nyɛ̄ Mɛ̄lɛ̄ka̍ kɛ̄ɛ̄si̍a̍a̍ māā ō nɔ̄ le̍ nda̍ yɔ̄nɔ᷄ŋndo̍ wo̍ cho̍ ko̍ŋ ni̍  .
60002009	Kɛ̍ ndu̍yɛ̍ nya̍ chō māchūāā wānāā Mɛ̄lɛ̄ka̍ ō hɛ̄li̍ le̍ wāa̍ wānāā ndɔ̄ wa̍ . Nya̍ cho̍ wānāa̍ so̍lī sa̍lāa̍ nāa̍ Māsā Bɛ̍ndōo̍ chūā wa̍ ni̍ . Nya̍ cho̍ ku̍nda̍ cho̍ ō yɔ̄ŋga᷄ŋ o̍ Mɛ̄lɛ̄ka̍ lo̍ wo̍ ni̍ . Nya̍ cho̍ Mɛ̄lɛ̄ka̍ wānāā ndūa̍a̍ ni̍ . Ndu̍ Mɛ̍lɛ̄ka̍ o̍ ve̍e̍lu̍ nya̍ mbo̍ sōlī nya̍ o̍ nyūmnda̍ŋ ni᷄ŋ , mbo̍ hūŋ a̍ nya̍ o̍ nyɛ̄ ndɔ̄ wa̍wo̍ŋ kɛ̍ndɛ̄ bɛ̄ndōo̍ ni᷄ŋ ndo̍ , ō hɛ̄li̍ nya̍ le̍ mī lā dīmu̍l wāŋnda̍ a̍ sɔ̄ɔ̍ŋ kɔ̄ndɔ̄fi̍li̍ŋ bɛ̄ndūŋ o̍ to̍sa̍ wo̍ŋ o̍kɔ̄ɔ̄  .
60002010	Lā ve̍ pa̍a̍ndū wānāā ndɔ̄ le̍ . Kɛ̍ , wānāā ndūa̍a̍ nya̍ chō ni᷅ŋ pɛ̄ŋgo̍o̍ ho̍ō ni̍ . Ndu̍ o̍o̍ tūīīnu̍ŋ nya̍ īnyīɛ̍ɛ̍ pāāndū le̍ , kɛ̍ ō tūīīnu̍ŋ nya̍ ni᷅ŋ īnyīɛ̍ɛ̍ pɛ̍ŋgo̍o̍ ho̍ō  .
60002011	Chāāŋāā nīāā ka̍a̍lāa̍ , lā sīna̍ pɛ̍ŋgu̍ māā mīālla̍ nya̍ cho̍ chi̍e̍ēŋ na̍nu᷄ŋ ni̍ . Ndu̍yɛ̍ mɛ̄ɛ̍ chɔ̄ūwo̍ sōlī nu̍a̍ā wāŋnda̍ yɛ̍ , le̍nde̍ nya̍ chō ni̍ . Le̍la̍ŋ mī nyɔ̍ɔ̍lu̍ nya̍ , lā wo̍ū lɛ̄ lābā o̍ nyɛ̄ yēēma̍ŋ wɔ̍ɔ̍ŋ ŋ̄wāna̍ chi̍e̍e̍ya̍ŋ tōsāa̍ ni᷄ŋ te̍ . Tē ō wa̍ māā yɔ̄ŋɔ̄ɔ̄ pɛ̍ , yēēma̍ŋ mu̍ŋ ŋ̄ chō chɔ̄ū lābāa̍ a̍ nyi̍nāā nyāa̍ pɛ̄ŋgu̍ o̍ pɛ̄ŋgu̍  .
60002012	Le̍la̍ŋ , kēlālā nyāla̍ŋ lā wa̍ nyɛ̍ kɛ̄ndɛ̄ wa̍la̍ŋ wa̍nāa̍ cho̍ wa̍nāā lāāla᷄ŋ te̍ wa̍ tɛ̄ɛ̄ŋ . Ko̍ŋ to̍sā ā yɔ᷄ŋ bɛ̍ɛ̍ mā dīmi̍ a̍ nya̍ o̍kɔ̄ɔ̄ māā lā chō wānāā wɔ̄ɔ̍ŋ , kɛ̍ ndu̍yɛ̍ ā nɔ̄lā mā chē sɔ̄ɔ̍ŋ kɛ̍ndɛ̄ŋ nya̍ tōsā wo̍ŋ . O̍ ko̍ŋ , tē pāa̍le̍ Māsānɔ̄ɔ̍ chō hūnɔ̄ɔ̄ le̍ŋ lē fūūlu̍u̍ pɛ̍ , wāŋnda̍ ha̍ā ā yɔ̄ŋgū ni̍ŋ sa̍ŋgālāa̍ o̍ Mɛ̄lɛ̄ka̍ lo̍  .
60002013	Le̍ mī wāŋnda̍ ā ke̍ Māsānɔ̄ɔ̍ Mɛ̄lɛ̄ka̍ bɛ̄ɛ̄le̍ŋ , wānā o̍ wāna̍ nda̍ dīmi̍ āā ā hāndu̍ ndu̍ wāŋnda̍ bōlle̍ŋ , lā tūe̍i̍ ndu̍ dīōm . Lā tūe̍i̍ ma᷅sa̍ māLu̍o̍ma᷅ŋndo̍ o̍ cho̍ māsāa̍ kpe̍de̍ bo᷅lle̍ŋ ndo̍ dīōm  .
60002014	O̍ ko̍ŋ kɔ̍ɔ̍lī , māsāa̍ o̍ ha̍ndū lɛ᷅ŋnde̍ bōlle̍ wa̍ bɛ̍ɛ̍ , lā tūe̍i̍ nda̍ dīōm . Ō yūlū nda̍ māyūlāā le̍ wānāa̍ to̍sā dɛ̍nɛ̍ wɔ̍ɔ̍ŋndo̍ wa̍ nyɛ̄ pālāa̍ tūsīo̍o̍ chōo̍ , vɛ̄lɛ̄ le̍ wānāa̍ to̍sā sɔ̍ɔ̍ŋ bɛ̍nda̍ wo̍ŋ nda̍ chāndɔ̄ɔ̍  .
60002015	Kāni̍ fu̍u̍le̍ , Mɛ̄lɛ̄ka̍ yēēma̍ nya̍ mī lā tōsa̍ sɔ̄ɔ̍ŋ bɛ̍nda̍ wo̍ŋ , le̍ mī dīɔ̄mnda̍ ha̍ā ā pɛ̄ŋgi̍ sɔ̄ɔ̍ŋ nda̍ŋ ŋ̄dīɔ̄mndo̍ŋ dīmīo̍o̍ a̍ nya̍ o̍kɔ̄ɔ̄  .
60002016	Ka̍ālā nyāla̍ŋ lā wa̍ māā wānāa̍ cho̍ ā bāŋa᷄ŋ . Kɛ̍ ndu̍yɛ̍ lā pu̍u̍lu᷄ŋ le̍ mɛ̄ɛ̍ nya̍ cho̍ ni᷅ŋ ā bāŋa᷄ŋ yɛ̍ , le̍ ke̍ŋ mī lā wōu̍ bā o̍ yɔ̄ŋ wɔ̄ɔ̍ŋndo̍ tōsāa̍ ni᷄ŋ te̍ . Lā nɔ̄ ni᷅ŋ mānūāā mī lā nɔ̄ ka̍āla̍ŋ māā bu̍ɛ̍i̍yāa̍ Mɛ̄lɛ̄ka̍  .
60002017	Lā ke̍ wa᷅ŋnda̍ kpe̍de̍ bɛ̍ɛ̄le̍ŋ , ndu̍yɛ̍ mī lā kāāla̍ chāāŋāā nyāā wa̍nāā lāāla᷄ŋnda̍ . Lā nɔ̍ si̍o̍o̍ŋīi̍ Mɛ̄lɛ̄kɛ̍i̍ o̍ kɔ̄ltā nyāla̍ŋ ni᷄ŋ . Ndu̍yɛ̍ lā nɔ̍ bɛ̍ɛ̄le̍ŋ le̍ māsa̍ bɛ̍ndōo̍ kpe̍de̍  .
60002018	Nya̍ cho̍ chīa̍a̍ wāŋnda̍ o̍ bā wa̍ , lā tūe̍i̍ nda̍ dīōm , ndu̍yɛ̍ mī lā ke̍ nda̍ bɛ̄ɛ̄le̍ŋ ta̍u̍ . Ō cho̍ ko̍ ma̍sāā nyāa̍ a̍ na̍ŋ ka̍ā , ndu̍yɛ̍ mā bīī nya̍ bīyɔ̄ɔ̄ kɛ̄ndɔ̄ɔ̍ wa̍ ko̍ni̍ le̍ nya̍ kē bɛ̍ɛ̄le̍ŋ te̍ . A̍ bi̍ī nya̍ bīyɔ̄ɔ̄ wɔ̄ɔ̍ŋndo̍ wa̍ bɛ̍ɛ̍ , lā ke̍ nda̍ bɛ̄ɛ̄le̍ŋ  .
60002019	Ndu̍yɛ̍ tē ō wa̍ pɛ̍ , māā le̍ mɛ̄ɛ̍ nya̍ chɛ᷄l le̍ nyɛ̄ Mɛ̄lɛ̄ka̍ hɛ̄na̍ŋ ndo̍ tōsāa̍ yɛ̍ , le̍ ke̍ŋ mā hāndu̍ nya̍ nyɛ̄ nɛ̄īyāa̍ chōo̍ o̍ fo̍ndō fu̍u̍ wo̍ chōo̍ , ndu̍yɛ̍ mī lā bi̍u̍nu̍ŋ pɛ̍ , lā sɔ̄la̍ chāndɔ̄ɔ̍ Mɛ̄lɛ̄ka̍ o̍ bā  .
60002020	Kɛ̍ , tē ō wa̍ pɛ̍ mī wāŋndo̍ tōsa̍ sūɛ̍i̍ wɔ̍ɔ̍ŋnde̍ , ndu̍yɛ̍ mā lɔ̄ɔ̄ ndu̍ le̍ ndi̍ , ō bīūnu̍ŋ bɛ̍ɛ̍ lɔ̍ɔ̄ wāā le̍nde̍ ō sɔ̍lā cha̍ndɔ̄ɔ̄ le̍ ko̍ŋ te̍ . Kɛ̍ tē ā hāndu̍ nya̍ nyɛ̄ nɛ̄īyāa̍ chōo̍ le̍ mɛ̄ɛ̍ nya̍ tōsa̍ sɔ̄ɔ̍ŋ bɛ̍nda̍ wo̍ŋ yɛ̍ pɛ̍ , ndu̍yɛ̍ mī lā bi̍u̍nu̍ŋ pɛ̍ , lā sɔ̄la̍ chāndɔ̄ɔ̍ Mɛ̄lɛ̄ka̍ o̍ bā  .
60002021	Le̍ mɔ̍nɛ̍i̍ wa̍ā nu̍a̍ā bīyɔ̄ɔ̍ , Mɛ̄lɛ̄ka̍ vēēlu̍ nya̍ le̍ wāa̍ wānāā ndɔ̄ ni̍ . Kāni̍ fo̍ndōle̍ , Ki̍li̍tī pi̍la̍ bɛ̍ɛ̍ , le̍nde̍ o̍ bi̍ī mɔ̍nɛ̍i̍ le̍ nya̍ ni̍ . Ndu̍yɛ̍ ō chɔ᷄m nya̍ sūɛ̍i̍ he̍ī māā tāāmāsi̍ , a̍ mɛ̄ɛ̍ nya̍ nɔ̄ mī lā bi̍u̍nu̍ŋ mɔ̍nɛ̍i̍ bīyɔ̄ɔ̍ mɛ̄ɛ̍ o̍ bi̍u̍nu̍ŋ mɔ̍nɛ̍i̍ bīyɔ̄ɔ̍ yɛ̍  .
60002022	Ki̍li̍tī to̍sa̍ i̍sɔ̍ɔ̍ o̍ īsɔ̄ɔ̍ wɔ̍ɔ̍ŋ te̍ . Lē pīlɛ̍ bɛ̍ɛ̍ ō dīmi̍ la̍cho̍o̍wā le̍  .
60002023	Mi̍ wāŋnda̍ yīōū Ki̍li̍tī , kɛ̍ , ō mīŋgi̍ le̍ . Ma̍ tūsī ndu̍ nyɛ̄ pālāa̍ chōo̍ , kɛ̍ ndu̍ kɔ̍ŋgɔ̍la̍ŋ bɛ̍ɛ̍ nda̍ le̍ nda̍ nyɛ̄ pālāā tūsī chōo̍ le̍ . Kɛ̍ , mbo̍ dūāū tīīnda᷄ŋ ndɔ̄ɔ̍ o̍ Mɛ̄lɛ̄ka̍ ni᷄ŋ o̍ cho̍ yāma̍nɔ̄ sa̍kpōo̍ wo̍  .
60002024	Yɔ̄ŋ o̍ yɔ̄ŋ wɔ̄ɔ̍ŋ na̍a̍ ŋ̄ tōsa̍ kpo̍u̍ , Ki̍li̍tī chu̍a̍ nyɛ̄ nɛ̄īyāā kōŋ sɔ̍ŋgɔ̍ nāa̍ , mbo̍ sɔ̄lā pīɔ̍mndo̍ o̍ yɔ̄m sīŋgāfīlāa̍ chōo̍ le̍ ndu̍ ni̍ . Ō tōsa̍ mātōsāā he̍ī le̍ hāli̍ kpe̍ŋ ŋ̄ hi̍ū lɛ̍ lāchī a̍ yɔ̄ŋ wɔ̄ɔ̍ŋndo̍ kpo̍so̍ŋ te̍ , ndu̍yɛ̍ a̍ yɔ̄ŋ wɔ̄ɔ̍ŋndo̍ ndu̍ ndu̍ o̍kɔ̄ɔ̄ , ŋ̄ wā ni᷅ŋ māwāā māā wānāa̍ vi᷅ ni᷅ŋ . Ndu̍yɛ̍ ka̍ālā nāāla̍ŋ lā wā ni᷅ŋ māwāā o̍ nɛ̄ī sa̍kpō . Bōōlɔ᷄ŋnda̍ o̍ sɔ̍la̍ la̍ŋ , lēni᷄ŋ nya̍ sɔ̄la̍ sīōŋgɔ̄ɔ̍ ni̍  .
60002025	Mɛ̄ɛ̍ sāa̍ ō lāāsīāŋ nu̍a̍ā yōndōo̍ ni᷄ŋ yɛ̍ , le̍nde̍ nya̍ wa̍ ā lāāsīa̍ŋnda̍ ni̍ . Kɛ̍ pɛ̄ŋgo̍o̍ ho̍ō ni᷅ŋ Mɛ̄lɛ̄ka̍ mīīŋgu̍ a̍ nya̍ le̍ mī lā tōl wāna̍ ma̍ndā nya̍ wo̍ kɔ̄ɔ̄lī , mɛ̄ɛ̍ wāŋndo̍ ō māndā nu̍a̍ā sāa̍ ndūa̍a̍ yɛ̍ . Ndu̍ cho̍ wāna̍ ma̍ndā nya̍ wo̍ ni̍  .
60003001	Nya̍ wāŋ lāāndūa̍a̍ bɛ̍ɛ̍ , lā nɔ̄ mī lā tūēī pīāāndūāā nyāa̍ dīōm . Tē lā tūēī nda̍ dīōm pɛ̍ , ā yɔ᷄ŋ bɛ̍ɛ̍ mī ā pūm ā ve̍ wa̍nāā lāāla᷄ŋ te̍ , kɛ̍ ō wa̍ bɛ̍ɛ̍ ka̍ā nyā kɛ̍ndɔ̄ɔ̍ ō tōsā mī pīāāndūāā nyāā ka̍ŋ ā sīmnu᷄ŋ wa̍nāā lāāla᷄ŋ , mī lā dīmu̍l nda̍ bɛ̍ɛ̍ nyɛ᷅ o̍ nyɛ̄ a̍ Ki̍li̍tī o̍kɔ̄ɔ̄ le̍  .
60003002	He̍ī chō yɔ̄nɔ᷄ŋ kāni̍ fu̍u̍le̍ , ā chō chɔ̄ mɛ̄ɛ̍ kpɛ̍ nya̍ ke̍ nda̍ bɛ̄ɛ̄le̍ŋ yɛ̍ , a̍ mɛ̄ɛ̍ ka̍ālā nyāla̍ŋ lā chō sa̍kpō yɛ̍  .
60003003	Lā du̍a̍ū kɔ̄llo̍ o̍ nāŋɔ̄ɔ̄ ŋ̄dīāllo̍ ho̍ō , mī lā tōl tōōsīa̍ŋ bɛ̍ndōo̍ a̍ nyɛ̄m kɛ̄ndɛ̄ŋ yɛ̍ yi̍ɔ̍ɔ̍ŋ te̍ . Yīīŋnde̍ tōōsīāā bɛ̄ndōo̍ ni̍ , kēla᷄ŋ , kɛ̄lɛ̄ŋgāā yɔ̄lɔ᷄ŋ ba̍ā kālāŋ bɛ̄ndo᷄ŋ , a̍ kōlāla̍ ba̍ā kālāla̍ŋ wōūnɔ᷄ŋndo̍ , ō cho̍ na̍ŋɔ̄ɔ̄ wāā le̍nde̍ le̍ nya̍ lāndu̍ŋ kɔ̍l te̍  .
60003004	Yɔ̍ŋi̍ nya̍ lāndu̍ŋ kɔ̍l le̍ nāŋɔ̄ɔ̄ ŋ̄dīāl wāā le̍nde̍ yɛ̍ , lā lāndu̍ŋ kɔ̍l o̍ nāŋɔ̄ɔ̍ o̍ ka̍ālā nyāla̍ŋ ni᷄ŋ . Nāŋɔ̄ɔ̄ wāā le̍nde̍ , ndu̍ dɔ̍ɔ̍nāŋ te̍ . Wānā la̍nɔ̍ cho̍ ho̍ō nyɛ̄ kɛ̄ndɛ̄ mɔ̍ɔ̄sɔ̄lɔ̄ɔ̄ wo̍ , nāŋɔ̄ɔ̍ cho̍ o̍ ndu̍ ni̍ŋ ndo̍ , ndu̍ cho̍ ko̍ŋ ni̍ . Ndu̍yɛ̍ nāŋɔ̄ɔ̄ su̍u̍ wa̍ā nu̍a̍ā , ndu̍ Mɛ̄lɛ̄ka̍ chu̍a̍ ni̍ māā nāŋɔ̄ɔ̄ kpe̍e̍kpe̍i̍yo̍  .
60003005	Wāŋ lāāndūāā māsīndīa̍a̍ nda̍ a̍a̍ yɔ̍ŋgu̍ŋ o̍ Mɛ̄lɛ̄ka̍ lo̍ , ndu̍yɛ̍ ma̍ dūāū tīīnda᷄ŋ ndāa̍ o̍ Mɛ̄lɛ̄ka̍ ni᷄ŋ nda̍ , nāŋɔ̄ɔ̄ nda̍ wa̍ lēni᷄ŋ ndo̍ wa̍ ko̍ŋ ni̍ . Ā wa̍ wānāa̍ tu̍e̍ī pīāāndūāā ndāa̍ dīōm  .
60003006	Le̍nde̍ Se̍lūā la̍nɔ̍ɔ̍ E̍bīlāha᷅m wa̍ ni̍ . Ō wa̍ wāna̍ tu̍e̍ī pɔ̍nɔ̍ ndɔ̍ dīōm . Māsānɔ̍ nūu̍la̍ŋ ndu̍ o̍o̍ ve̍e̍lū ndu̍ ni̍ . Nya̍ bɛ̍ɛ̍ tē lā tōsa̍ nyɛ̍ na̍ŋ le̍ tōsāa̍ wo̍ pɛ̍ , ndu̍yɛ̍ mī lā yɔ᷄ŋ i̍si̍o̍o̍ŋ te̍ pɛ̍ , mɛ̄ɛ̍ chūāūwāa̍ Se̍lūā wa̍ nya̍ chō ni̍  .
60003007	Nya̍ pīāāndūa̍a̍ bɛ̍ɛ̍ , ka̍ālā nyāla̍ŋ lā wa̍ la̍ kɛ̍ndɛ̄ nāa̍ lāāndāā nyāa̍ chūā . Lā ke̍ nda̍ bɛ̄ɛ̄le̍ŋ , kāni̍ fo̍ndōle̍ , ā nɔ̍ di̍a̍llūŋ kālā māā wāŋ pīāāndūa̍a̍ le̍ . Ndu̍yɛ̍ vɛ̍lɛ̄ , nda̍ ni̍ a̍ nya̍ la̍tu̍lu̍ , Mɛ̄lɛ̄ka̍ chō nya̍ kɛ̄ndɛ̄i̍ ndūɛ̍i̍ tōsāl mbō ke̍ nya̍ yōōmū kpe̍e̍kpe̍i̍yo̍ . Lā tōsa̍ he̍ī , yɔ̄ŋi̍ nyɛ̄ o̍ nyɛ̄ si᷄m pi̍ɛ̍īlē nyāle̍ŋ lāchī  .
60003008	Nyɛ̄ ya̍ I̍ nɔ̍ mī I̍ di̍mu̍l nya̍ o̍ mɛ̄ɛ̄lu̍la̍ŋ ndo̍ , ndu̍ cho̍ ho̍ō ni̍ . Nya̍ kpo̍u̍ lā nɔ̍ yi̍ya᷄ŋ pi᷅lɔ̍ɔ̍ . Kɔ̄ltā nyāla̍ŋ lā wa̍ o̍ chāāŋāā nyāa̍ lo̍ ve᷅llāa̍ vēllē . Lā nɔ̍ ka̍a̍lāa̍ le̍ chāāŋāā nyāā wa̍nāā lāāla᷄ŋnda̍ . Lā nɔ̍ bu̍u̍la᷄ŋ chāāŋāā nyāa̍ . Ndu̍yɛ̍ lā wa᷅ wānāā yōŋgā le̍  .
60003009	Ā yɔ᷄ŋ bɛ̍ɛ̍ mī wāŋnda̍ tōsa̍l nya̍ dɛ̍nɛ̍ wɔ̍ɔ̍ŋndo̍ , lā mi̍ŋgūl nda̍ a̍ ī wɔ̄ɔ̍ŋ te̍ . Kɛ̄lɛ̄ŋgāā , ā yɔ᷄ŋ bɛ̍ɛ̍ mī wāŋnda̍ ye̍i̍ nya̍ , lā ye̍ī nda̍ sɔ̍ŋgɔ̍ ko̍ŋ te̍ . Yɔ̄ŋi̍ nya̍ mīŋgu̍l nda̍ a̍ ō wɔ̄ɔ̍ŋ yɛ̍ , lā dɔ̄u̍ nda̍ sa̍lā . Kāni̍ fu̍u̍le̍ , le̍ he̍ī Mɛ̄lɛ̄ka̍ vēēlu̍ nya̍ le̍ wāa̍ wānāā ndɔ̄ ni̍ . Ndu̍yɛ̍ tē lā tōsa̍ he̍ī pɛ̍ , ō dɔ̄ū nya̍ sa̍lā  .
60003010	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Wānā o̍ wāna̍ ye̍e̍ma̍ mbō dē yōōmōo̍ tɔ̄nɔ̄ pɛ̍ , ndu̍yɛ̍ mbō yēēma̍ le̍ wāa̍ o̍ dɛ̍nɛ̍ kɛ̍ndɔ̄ɔ̍ ni᷄ŋ pɛ̍ , mɛ̄ɛ̍ wānā wa̍ā le̍nde̍ ō su̍a̍ā dīōmndā wɔ̄ɔ̍ŋ a̍ chāāŋāā ndūāā wa᷅ŋndā chīe̍e̍ya̍ o̍kɔ̄ɔ̄ le̍ , ndu̍yɛ̍ ō di̍mī lāchōōwā le̍  .
60003011	Wānā wa̍ā le̍nde̍ ō ma᷄l yɔ᷅ŋ wɔ̄ɔ̍ŋndo̍ tōsāa̍ , mbō tōsa̍ nyɛ̍ bɛ̍nda̍ wo̍ . Wānā ko̍ŋ , ō kīndi̍ŋ kpi̍ŋ le̍ mī kɔ̄l nyūlōo̍ ō wa̍ nda̍ tɛ̍ɛ̄ŋ nda̍ chāāŋāā ndūāā wa᷅ŋndā chīe̍e̍ya̍  .
60003012	Kāni̍ fu̍u̍le̍ , wānāa̍ cho̍ ha̍ā ma̍ wā sa̍kpō o̍ kēlālā ndāla̍ŋ ni᷄ŋ nda̍ , māndāa̍ Māsānɔ̄ɔ̍ Mɛ̄lɛ̄ka̍ māndā nda̍ ni̍ . Ndu̍yɛ̍ tē ā pīɛ̍i̍ ndu̍ pɛ̍ , tūēīyɔ̄ɔ̍ o̍ tu̍ɛ̍ī pi̍ɛ̍īlē ndāle̍ŋ ni̍ . Kɛ̍ wānāa̍ to̍sā dɛ̍nɛ̍ wɔ̍ɔ̍ŋndo̍ wa̍ nda̍ nda̍ , sīmūllo̍ Māsānɔ̄ɔ̍ Mɛ̄lɛ̄ka̍ sīmūl nda̍ ni̍ . ”
60003013	Tē ō wa̍ pɛ̍ mā wa̍ a̍ dīāllūŋ fūlāā le̍ sūɛ̍i̍ bɛ̍nda̍ ve̍ tōsāa̍ pɛ̍ , ō nɛ̄ɛ̍nɛ̍ yɔ᷅ŋ yɛ̍ nu̍m nyɛ̄ ?
60003014	Kɛ̍ ndu̍yɛ̍ tē ō wa̍ pɛ̍ mī wāŋnda̍ tōsa̍ mā sɔ̍la̍ nyɛ̄ pālāa̍ le̍ sūɛ̍i̍ bɛ̍nda̍ ve̍ tōsāa̍ , mɛ̄ɛ̍ ā pɛ̄l tɔ̄nɔ̄ɔ̍ . Le̍la̍ŋ , lā wo᷅ wānāa̍ to̍sā mī lā sɔ̄la̍ nyɛ̄ pālāa̍ wa̍ le̍ , ndu̍yɛ̍ būūla᷄ŋ o̍ būūla᷄ŋ wa᷅ nya̍ le̍  .
60003015	Nyɛ̄ nya̍ nɔ̄ mī lā tōsa̍ wo̍ , ndu̍ cho̍ ni̍ māā , lā chu̍a̍ Ki̍li̍ti̍ māā Māsānɔ̄ɔ̍ Mɛ̄lɛ̄ka̍ nyā , ndu̍yɛ̍ mī lā chu̍a̍ ndu̍ kpe̍e̍kpe̍i̍ māā wāna̍ tāse̍ o̍ kɔ̄ltā nyāla̍ŋ ni᷄ŋ . Ndu̍yɛ̍ tē wānā o̍ wānā nyu̍na̍ nya̍ a̍ tīīnda᷄ŋ nya̍ nɔ̄ o̍ Ki̍li̍tī ni̍ŋ ndo̍ o̍kɔ̄ɔ̄ pɛ̍ , lā wa̍ a̍ bɛ̍ɛ̍ndīa̍ŋ te̍le̍ŋ o̍ te̍le̍ŋ le̍ nda̍ chɔ̄mndo̍  .
60003016	Kɛ̍ ndu̍yɛ̍ tē lā wa̍ wāŋnda̍ ndu̍ chɔ̄mndo̍ pɛ̍ , lā dīmu̍l nda̍ nyɛ̄ kɛ̄ndɛ̍ī o̍ bɛ̄ɛ̄le̍ kɛ̍sīāā ni᷄ŋ . Kɔ̄ltā nyāla̍ŋ lā wa̍ nyɛ̍ kɛ̄ndɛ̄ wa̍la̍ŋ . Ko̍ŋ to̍sā tē wāŋnda̍ dīmi̍ sɔ̄ɔ̍ŋ wɔ̍ɔ̍ŋndo̍ŋ , a̍ nya̍ o̍kɔ̄ɔ̄ le̍ sɔ̄ɔ̍ŋ kɛ̍ndɛ̄ŋ nya̍ chō tōsāa̍ māā bu̍ɛ̍i̍yāa̍ Ki̍li̍tī yɛ̍ pɛ̍ , si̍ɔ̍mbu̍la̍ŋ lā bīī nda̍ le̍ nyɛ̄ nda̍ dīmī ko̍ŋ ndo̍  .
60003017	Kāni̍ fo̍ndōle̍ , tē ō wa̍ pɛ̍ māā hɛ̄na᷄ŋ Mɛ̄lɛ̄ka̍a̍ i̍ cho̍ ni̍ , māā lā sɔ̄la̍ nyɛ̍ pālāa̍ , mɛ̄ɛ̍ ō nāŋ mī lā sɔ̄la̍ nyɛ̄ pālāa̍ le̍ sūɛ̍i̍ bɛ̍nda̍ ve̍ tōsāa̍ , mbo̍ hīāū a̍ nyɛ̄ pālāa̍ sɔ̄lāa̍ le̍ sūɛ̍i̍ wɔ̍ɔ̍ŋnde̍ tōsāa̍  .
60003018	Kāni̍ fu̍u̍le̍ , le̍ yɔ̄ŋndā wɔ̄ɔ̍ŋndā wāŋnda̍ tōsa̍ la̍ŋ Ki̍li̍tī vi᷅ ni̍ . Lē pīlɛ̍ o̍ vi᷅ ni̍ . Ndu̍yɛ̍ pīɔ̍m le̍ pi᷅lɛ̍ kōŋ chō lētūu̍ . Mi̍ wāna̍ to̍sa̍ yɔ᷅ŋ wɔ̄ɔ̍ŋ te̍ wo̍ wū , sɔ̍ŋgɔ̍ wānāā yɔ̄ŋ wɔ̄ɔ̍ŋnda̍ . Ki̍li̍tī vi᷅ le̍ mbō bɛ̄ɛ̄ndi̍a̍a̍ na̍a̍ tɛ̄ɛ̄ŋ na̍a̍ Mɛ̄lɛ̄ka̍ wa̍ā . Bōōndi̍i̍ wāŋnda̍ dīī ndu̍ ve̍ , ō wa̍ o̍ īwāna̍ chi̍e̍e̍ya̍ . Kɛ̍ mīŋgī Mɛ̄lɛ̄ka̍ mīŋgi̍ ndu̍ yōōmū wo̍ , o̍ īnyi̍nāya̍ o̍ cho̍ ni̍  .
60003019	Ndu̍yɛ̍ mbo̍ kūā o̍ īnyi̍nāya̍ nāa̍ wānāa̍ vi᷅ wa̍ nyi̍nāā ndāa̍ chō o̍ bīyɔ̄ɔ̍ ni᷄ŋ nda̍ , mbo̍ kɔ̍ di̍mūl nda̍ yōōŋgū kɛ̄ndɔ̄ɔ̍  .
60003020	Wānāa̍ kɛ̍ɛ̍ lɔ̍ɔ̍ ko̍ŋ le̍ nyɛ̄ Mɛ̄lɛ̄ka̍ dīmi̍ wo̍ tōsāa̍ bōōndi̍i̍ Nu̍u̍wā wa̍ dɛ̄ndɛ̍ bɛ̍ndōo̍ tōōsīa̍a̍ ve̍ wa̍ , nyi̍nāā ndāa̍ wa̍ ka̍ŋ ni̍ . A̍ bōōndi̍i̍ Nu̍u̍wā wa̍ dɛ̄ndɛ̍ ndɔ̄ɔ̍ tōōsīa̍a̍ ve̍ , mi̍ Mɛ̄lɛ̄ka̍ hīāū lāchī a̍ wāŋnda̍ ha̍ā bīūwɔ᷄ŋndo̍ . A̍ bōōndi̍i̍ ke̍ŋ wāŋnda̍ nyɛ̄ pɔ̄mbɔ̄ ko̍ni̍ a̍ lu̍ɛ̍ī o̍ dɛ̄ndɔ̄ɔ̍ ni᷄ŋ ni̍ , wānāā ŋɔ̄ma̍a̍ kpe̍ , mi̍ Mɛ̄lɛ̄ka̍ pīŋī nda̍ a̍ mɛ̄ŋnda̍ŋ  .
60003021	Tē ō wa̍ māā yɔ̄ŋɔ̄ɔ̄ pɛ̍ , mɛ̄ŋmā yu̍ŋgu̍ Nu̍u̍wāā wo̍ sɔ̄la̍ pīŋīo̍o̍ a̍ ma̍ŋ nda̍ŋ , vēla᷅ŋ ndɔ̄ɔ̍ cho̍ yīŋɔ̄ɔ̍ ni̍ . Ndu̍yɛ̍ pɛ̄ŋgo̍o̍ ho̍ō , a̍ yīŋɔ̄ɔ̍ nya̍ sɔ̄lā pi̍o̍ŋɔ̄ɔ̍ ni̍ . Yīŋɔ̄ɔ̍ ho̍ō ndu̍ ndu̍ cho̍ le̍ nɔ̍ɔ̍ fa̍ŋa᷄ŋ le̍kɔ̍ɔ̍ le̍ . Ō chō māchūāā pīɛ̄īle̍ŋ le̍ mī Mɛ̄lɛ̄ka̍ pūlū kɔ̄ltā nyāla̍ŋ mī lā dēndū fo̍ . Ndu̍yɛ̍ yīŋɔ̄ɔ̍ ho̍ō , ō pīŋī nya̍ māpīŋīāā sa̍na̍a̍ a̍ mīīŋgū Chi̍i̍sū Ki̍li̍tī mi̍i̍ŋgu̍ yōōmū wo̍  .
60003022	Mɛ̄ɛ̍ Chi̍i̍sū mi̍i̍ŋgu̍ yōōmū mbo̍ hēl o̍ Ɛ̄chɛ̍nɛ̄ mbo̍ kɔ̍ wa᷅ o̍ fo̍ndāŋ lēbɛ̄ɛ̄ bɛ̄ndōo̍ o̍ bā kɛ̄ndɛ̍ Mɛ̄lɛ̄ka̍a̍ chōo̍ . Lo̍ŋ o̍ cho̍ ni̍ mi̍ ki̍i̍la̍a̍ Mɛ̄lɛ̄ka̍a̍ kpo̍u̍ , a̍ nyi̍nāā yɛ̍ yi̍a̍a̍ cho̍ o̍ ha̍la̍ , ma̍ wā māā lāmāsā , ndu̍yɛ̍ , ma̍ nɔ̄ kpāāyāla̍ŋ nda̍ , ma̍ wā ndu̍ o̍ bā bɛ̄ŋgu̍  .
60004001	Mɛ̄ɛ̍ Ki̍li̍tī sɔ̍la̍ nyɛ̄ nɛ̄īyāa̍ a̍ bōōndi̍i̍ o̍ wa̍ chi̍e̍ēŋ na̍nu᷄ŋ nde̍ yɛ̍ , nya̍ bɛ̍ɛ̍ lā nɔ̄ mī lā wa̍ ā bɛ̄ɛ̄ndīa̍ŋ le̍ nyɛ̄ nɛ̄īyāa̍ sɔ̄lāa̍ le̍nde̍ . Kāni̍ fu̍u̍le̍ , wānā o̍ wāna̍ sɔ̍la̍ ni᷅ŋ nyɛ̄ nɛ̄īyāa̍ pɛ̍ , ō wo̍ū lɛ̍ bā o̍ yɔ̄ŋ wɔ̄ɔ̍ŋ ni᷄ŋ te̍  .
60004002	Le̍la̍ŋ , wānā wa̍ā le̍nde̍ ndu̍ ndu̍ , ō hi̍ū lɛ̍ lāchī a̍ sɔ̄ɔ̍ŋ yēēma̍ŋ wɔ̍ɔ̍ŋ ŋ̄wāna̍ chi̍e̍e̍ya̍ŋ ŋ̄ dīmūl ndu̍ wo̍ŋ tōsāa̍ le̍ . Kɛ̍ sɔ̄ɔ̍ŋ Mɛ̄lɛ̄ka̍ hɛ̄nāŋ ndu̍ le̍ tōsāa̍ wo̍ŋ , mu̍ŋ o̍ hi̍a̍ū ni᷅ŋ lāchī a̍ tōsāa̍ ni̍ , mbō kūɛ̄ ha̍a̍a̍ a̍ bōōndi̍i̍ o̍ cho̍ chi̍e̍ēŋ na̍nu᷄ŋ nde̍  .
60004003	Sɔ̄ɔ̍ŋ wānāa̍ tu̍i̍ī Mɛ̍lɛ̄ka̍ dīōm te̍ wa̍ ā hɛ̄na̍ŋ to̍sāa̍ wo̍ŋ , mu̍ŋ ko̍ni̍ nya̍ wa̍ tōsāa̍ ni̍ . Ndu̍yɛ̍ lā tōsa̍ ni᷅ŋ mu̍ŋ te̍i̍ . Mu̍ŋ cho̍ yɛ̄ mu᷅ŋ ni̍ , nīīlūlā nɔ̄ɔ̄lɛ̍i̍la̍ŋ , a̍ kɔ̄l lānda᷄ŋ bɛ̍ndōo̍ o̍ sūɛ̍i̍ wānā la̍nɔ̍ɔ̍ kɛ̄lɛ̄ŋgāā sūɛ̍i̍ wānā pɔ̍nɔ̍ɔ̍ , a̍ wāa̍ o̍ kūūlīāālā māmūɛ̄īla̍ŋ chōo̍ , a̍ sɔ̍ɔ̍ŋ lāsi̍ɔ̍mbo̍ŋ tōsāa̍ , a̍ nyɛ̄m chēle̍ŋndo̍ŋ sōōlūūwo̍ , sūɛ̍i̍ wāna̍ chi̍e̍e̍ nɔ̍ mbō tōsa̍ le̍ ve̍  .
60004004	O̍ ko̍ŋ kɔ̍ɔ̍lī , tē wānāa̍ tu̍i̍ī Mɛ̍lɛ̄ka̍ dīōm te̍ wa̍ ā chē pɛ̍ māā , lā cho̍ nda̍ sɔ̄ɔ̄ŋgūū chōo̍ le̍ sɔ̄ɔ̍ŋ yēēma̍ŋ wɔ̍ɔ̍ŋ ŋ̄wāna̍ chi̍e̍e̍ya̍ mu᷅ŋ tōsāa̍ kpo̍so̍ŋ te̍ , kɔ̄ndɔ̄fi̍llo̍ bīī nda̍ , o̍ ko̍ŋ kɔ̍ɔ̍lī , ā sāa̍ dɔ̍ɔ̍ sɔ̄ɔ̍ŋ lāchōōwa᷄ŋ dīmīo̍o̍ a̍ nya̍ o̍kɔ̄ɔ̄ , māā lā chō wānāā wɔ̄ɔ̍ŋ  .
60004005	Kɛ̍ ndu̍yɛ̍ , ke̍ŋ cho̍ nda̍ lāchī o̍ Mɛ̄lɛ̄ka̍ lo̍ , o̍ cho̍ hūnɔ̄ɔ̄ su̍ŋ kɔ̍ɔ̍sɔ̍ a̍ wānā o̍ wānā wo̍ , wānāa̍ cho̍ yōōmū wa̍ ni̍ , a̍ wānāa̍ vi᷅ ni᷅ŋ bɛ̍ɛ̍ wa̍  .
60004006	Wānāa̍ vi᷅ ha̍ā wa̍ , mi̍ Mɛ̄lɛ̄ka̍ kɔ̄ɔ̄sā a̍ nda̍ bōōndi̍i̍ nda̍ wa̍ yōōmū o̍ chi̍e̍ēŋndo̍ ni᷄ŋ nde̍ , mɛ̄ɛ̍ o̍ kɔ̍ɔ̍sā a̍ wāŋnda̍ kpo̍u̍ yɛ̍ . Kɛ̍ , mɛ̄ɛ̍ nda̍ vī , nda̍ bɛ̍ɛ̍ mi̍ Ki̍li̍tī di̍mūl nda̍ yōōŋgū kɛ̄ndɔ̄ɔ̍ , le̍ mī nyi̍nāā ndāa̍ ā wa̍ yōōmū mɛ̄ɛ̍ Mɛ̄lɛ̄ka̍ hɛ̄na̍ŋ yɛ̍  .
60004007	Mɛ̄ɛ̄lu̍la̍ chi̍e̍ēŋndo̍ ho̍ō lā cho̍ lɛ̍ lēvīl te̍ . Le̍la̍ŋ , lā mānda̍ nya̍ pi̍la̍ a̍ mɛ̄ɛ̍ ka̍ālā nyāla̍ŋ lā nɔ̄ mī lā wa̍ yɛ̍ , ndu̍yɛ̍ mī lā wa̍ ā bɛ̄ɛ̄ndīa̍ŋ . Ko̍ŋ to̍sā mī lā nɔ̄la̍ le̍ Mɛ̄lɛ̄ka̍ pīɛ̄īyo̍ nyɛ̄ kɛ̄ndɛ̍ī  .
60004008	Kɛ̍ ndu̍yɛ̍ sūɛ̍i̍ cho̍ sūɛ̍i̍ le̍bo̍lle̍ kpo̍u̍ ve̍ , ndi̍ cho̍ ni̍ māā lā kāāli̍āŋ ve᷅llāa̍ vēllē a̍ kɔ̄l kpo̍u̍ . Kāni̍ fu̍u̍le̍ , tē lā kāāli̍āŋ pɛ̍ , lā nɔ̄lā le̍ te̍le̍ŋ o̍ te̍le̍ŋ mī lā ma᷄l chāāŋāā nyāa̍ le̍ sɔ̄ɔ̍ŋ wɔ̍ɔ̍ŋ nda̍ tōsa̍l nya̍ wo̍ŋ  .
60004009	O̍ ko̍ŋ kɔ̍ɔ̍lī , chīɛ̄īlā nyāla̍ŋ lā wa̍ la̍ ku̍mbīa̍ŋ lɔ̍ɔ̍ lɔ̍ɔ̍ le̍ chāāŋāā nyāā wa̍nāā lāāla᷄ŋnda̍ . Ndu̍yɛ̍ lā to̍sā ndi̍ a̍ ŋɔ̄ɔ̄chīa̍ŋ te̍  .
60004010	Mɛ̄lɛ̄ka̍ tōsa̍l nya̍ pi̍lɛ̍ŋ pi̍lɛ̍ŋnda̍ kɛ̄ndɛ̄i̍ ndūɛ̍i̍ le̍ mī lā nɔ̄la̍ mī lā tōsa̍ wa̍lta̍ yɛ̍ yɛ̍la̍ŋ . Le̍la̍ŋ , lā wa̍ wa̍nāā wa̍li̍a̍a̍ kɛ̍ndɛ̄ ndu̍yɛ̍ mī wa̍lta̍ nya̍ tōsā la̍ŋ lā wa̍ le̍ wāŋnda̍ mālāa̍  .
60004011	Wāna̍ cho̍ ho̍ō mi̍ Mɛ̄lɛ̄ka̍ kē ndu̍ kpāāyāa̍ le̍ wāŋnda̍ Yōōŋgū Kɛ̄ndɛ̍ Mɛ̄lɛ̄ka̍a̍ dīmūllo̍ wo̍ , wānā ko̍ŋ ō dīmu̍l nda̍ ndu̍ māā Mɛ̄lɛ̄ka̍ dīōm ndɔ̄ɔ̍ ni̍ . Ndu̍yɛ̍ wāna̍ Mɛ̄lɛ̄ka̍ ke̍ ho̍ō kpāāyāa̍ le̍ wāŋnda̍ mālāa̍ wo̍ , wānā ko̍ŋ ō māla̍ nda̍ a̍ kpāāya̍ Mɛ̄lɛ̄ka̍ ō kē ndu̍ wo̍ . Nyɛ̄ o̍ nyɛ̄ nya̍ wa̍ to̍sā , lā tōsa̍ ndu̍ le̍ mī wāŋnda̍ ā yɔ̄ŋgu̍ sāŋgālāa̍ o̍ Mɛ̄lɛ̄ka̍ lo̍ , sa̍na̍a̍ o̍ sa̍bu̍ Chi̍i̍sū Ki̍li̍tīo̍o̍ ni᷄ŋ . Ndu̍ nɔ̍ mbō sɔ̄la̍ līsāa̍ ni̍ , ndu̍yɛ̍ ndu̍ nɔ̍ mbō wa̍ māsāa̍ le̍ fɛ̍ɛ̍ŋ a̍ fɛ̍ɛ̍ŋ ni̍ . Ī yɔ̄nu̍ŋ le̍nde̍ fɔ̍  .
60004012	Chāāŋāā nīāā ka̍a̍lāa̍ , kɔ̄ndɔ̄fi̍li̍ bi̍ī nya̍ le̍ nyɛ̄ pālāā bɛ̄ndu̍ cho̍ ho̍ō nya̍ chōo̍ wo̍ le̍ . Lā ke̍e̍lā kɔ̄l mī lā dīmi̍ āā , “ Vɛ᷅ mi̍ sɔ̄ɔ̍ŋ wa̍ā nu̍a̍ā ŋ̄ wā na̍a̍ yɔ̄nɔ᷄ŋndo̍ , ” le̍ . Sɔ̄ɔ̍ŋ mu᷅ŋ ki̍nɛ̍i̍ , ŋ̄ chō māchūāā le̍ sīnāa̍ tē lā nɔ̄ tīīnda᷄ŋndo̍ o̍ Mɛ̄lɛ̄ka̍ ni᷄ŋ le̍kɛ̍ndɛ̍ī pɛ̍  .
60004013	Lā nɔ̄ mānūāā mī lā wa̍ a̍ kɔ̄l kɛ̄ndɛ̄ , le̍ mɛ̄ɛ̍ nya̍ chō nyɛ̄ pālāa̍ sɔ̄lāa̍ mɛ̄ɛ̍ Ki̍li̍tī sɔ̍la̍ nyɛ̄ pālāa̍ yɛ̍ . O̍ he̍ī ni᷄ŋ , tē ō hu᷄ŋ mi̍i̍ŋgū na̍nu᷄ŋ mī wāŋnda̍ chē nāŋɔ̄ɔ̄ ndɔ̄ bɛ̍ndōo̍ pɛ̍ , kɔ̄l kɛ̄ndɛ̄ nya̍ sɔ̄lā ni̍ŋ ndo̍ ō wā ni̍ŋ o̍ bɔ̍ɔ̍ bɔ̍ɔ̍  .
60004014	Le̍la̍ŋ , tē ō wa̍ pɛ̍ mī wāŋnda̍ yīo̍u̍ nya̍ le̍ mɛ̄ɛ̍ nya̍ chō wānāa̍ Ki̍li̍tīa̍a̍ yɛ̍ pɛ̍ , mɛ̄ɛ̍ lā pɛ̄l tɔ̄nɔ̄ɔ̍ . Kāni̍ fu̍u̍le̍ , Mɛ̄lɛ̄ka̍ Nyi̍nā ndɔ̍ cho̍ o̍ nāŋɔ̄ɔ̄ bɛ̄ndōo̍ ni᷄ŋ ndo̍ chō nya̍ kɔ̄ɔ̄lī  .
60004015	Tē wāŋnda̍ ā tūsi̍ nya̍ nyɛ̄ pālāa̍ chōo̍ pɛ̍ , ō wa᷅ le̍ sūɛ̍i̍ di̍yāā wāna̍ chi̍e̍e̍ , kɛ̄lɛ̄ŋgāā le̍ lēvīī yɔ̄ŋ , kɛ̄lɛ̄ŋgāā le̍ sōndōo̍ wōūwo̍ o̍ sūɛ̍i̍ pi̍la̍ ni᷄ŋ , kɛ̄lɛ̄ŋgāā le̍ sɔ̄ɔ̍ŋ dɛ̍nɛ̍ wɔ̍ɔ̍ŋ chēle̍ŋ te̍  .
60004016	Kɛ̍ ndu̍yɛ̍ tē wāŋnda̍ tūsi̍ nya̍ nyɛ̄ pālāa̍ chōo̍ le̍ mɛ̄ɛ̍ nya̍ nɔ̄ tīīnda᷄ŋndo̍ o̍ Ki̍li̍tī ni̍ŋ yɛ̍ pɛ̍ , mɛ̄ɛ̍ si̍ɔ̍mbu̍la̍ bi̍ī nya̍ le̍ ke̍ŋ te̍ . Lā nɔ̄ mī lā me᷄l Mɛ̄lɛ̄ka̍ ba̍li̍ka̍ le̍ wāŋnda̍ nya̍ vēēlōo̍ āā , Ki̍li̍sīɔ̄ŋnda̍  .
60004017	Te̍le̍ŋ Mɛ̄lɛ̄ka̍ chō kɔ̍ɔ̍sɔ̍ a̍ wāŋnda̍ wo̍ ō fūūlu̍u̍ . A̍ wānāā ndūa̍a̍ fɛ̍lɛ̍ŋ o̍ cho̍ kāndɔ̄ɔ̄ . Ndu̍yɛ̍ tē ō wa̍ pɛ̍ mī kɔ̍ɔ̍sɔ̍ɔ̍ kāndu̍ŋ o̍ wānāā ndūa̍a̍ lo̍ , mɛ̄ɛ̍ vɛ̄ɛ̍nɛ̍ i̍ wa᷅ yɛ̍ ni̍ŋ a̍ wānāa̍ kɛ̍ɛ̍ le̍ nyɛ̄ Yōōŋgū Kɛ̄ndɛ̍ Mɛ̄lɛ̄ka̍a̍ ō dīmi̍ wo̍ tōsāa̍ wa̍ ?
60004018	Ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā ,  “ Nāa̍ i̍ cho̍ wɔ̄ ī kālā le̍ wānāa̍ cho̍ sa̍kpō Mɛ̄lɛ̄ka̍ o̍ hɔ̄l la̍ mā sɔ̄la̍ pīōŋɔ̄ɔ̍ , vɛ̄ɛ̍nɛ̍ i̍ wa᷅ yɛ̍ ni̍ŋ a̍ wānāā yɔ̄ŋ wɔ̄ɔ̍ŋnda̍ , a̍ wānāa̍ kɛ̍ɛ̍ le̍ nyɛ̄ Mɛ̄lɛ̄ka̍ dīmi̍ wo̍ tōsāa̍ wa̍ ? ”
60004019	Le̍la̍ŋ , nya̍ wāŋnda̍ hāndū nyɛ̍ pālāa̍ chōo̍ , kāni̍ fo̍ndōle̍ , māā hɛ̄na᷄ŋ Mɛ̄lɛ̄ka̍a̍ cho̍ ko̍ŋ ni̍ wa̍ , lā nɔ̄ mī lā hīōū la̍chi̍ a̍ sɔ̄ɔ̍ŋ bɛ̍nda̍ wo̍ŋ tōsāa̍ . Ndu̍yɛ̍ lā yɔ̄ŋgu̍ŋ Mɛ̍lɛ̄ka̍ o̍ bā bɛ̄ŋgu̍ o̍ to̍o̍si̍a̍a̍ nya̍ wo̍ . Ō chō wāna̍ lo̍ o̍ lēdīōm  .
60005001	Ya̍ Pītɛ̍ , I̍ cho̍ nya̍ dīōmnda̍ŋ nda᷅ŋ dīmūllo̍ māā lāŋu̍nɔ̄ ka̍lāa̍ ō pīlɛ̍ , le̍ ku̍ndā wānāā lāāla᷄ŋnda̍ . Ndu̍yɛ̍ bōōndi̍i̍ nda̍ wa̍ Ki̍li̍ti̍ nyɛ̄ pālāa̍ tūsīo̍o̍ chōo̍ ve̍ , ya̍ bɛ̍ɛ̍ I̍ wa̍ o̍ hɔ̄lndɔ̄ . Ndu̍yɛ̍ bōōndi̍i̍ Ki̍li̍tī hu᷅ŋ ni̍ŋ mī wāŋnda̍ chē nāŋɔ̄ɔ̄ ndɔ̄ɔ̍ ve̍ , ya̍ bɛ̍ɛ̍ I̍ cho̍ nāŋɔ̄ɔ̄ ndɔ̄ɔ̍ sɔ̄lā na̍a̍ nya̍ā . I̍ cho̍ nya̍ lāŋgba̍ā kālla̍ nyɔ̄ɔ̄lōo̍ a̍ yāndi̍i̍  ,
60005002	lā mānda̍ ku̍ndā wānāā lāāla᷄ŋnda̍ , ō Mɛ̄lɛ̄ka̍ hāndu̍ nya̍ lāchī le̍ māndāa̍ wo̍ , mɛ̄ɛ̍ wānā ma̍ndāā lāsāa̍ ō māndā nu̍a̍ā sāa̍ ndūa̍a̍ yɛ̍ . Ndu̍yɛ̍ lā tōsa̍ ndi̍ a̍ kɔ̄l chɛ̄lāa̍ , mɛ̄ɛ̍ Mɛ̄lɛ̄ka̍ hɛ̄na̍ŋ yɛ̍ , ō wa᷅ mɛ̄ɛ̍ nda̍ bāŋ wa̍nā i̍sɔ̍ɔ̍ le̍ . Lā mānda̍ ku̍ndā wānāā lāāla᷄ŋnda̍ a̍ kɔ̄llo̍ kpo̍u̍ , ndu̍yɛ̍ ō wa᷅ le̍ nyɛ̄ sɔ̄lāa̍ su̍e̍e̍ le̍  .
60005003	Wānāā Mɛ̄lɛ̄ka̍ ke̍ nya̍ le̍ mī lā wa̍ nda̍ māndāa̍ wa̍ , lā hi̍ū nda̍ kīndīlā le̍ . Kɛ̍ o̍ ko̍ŋ kɔ̍ɔ̍lī , lā wa̍ māā tāāmāsi̍ le̍ nda̍ , o̍ nyɛ̄ o̍ nyɛ̄ ni᷄ŋ nya̍ tōsa̍  .
60005004	Tē lā tōsa̍ he̍ī pɛ̍ mbō lo̍ o̍ ko̍ŋ mī Ki̍li̍tī o̍ cho̍ māsāa̍ le̍ wānāā māndāā lāsāa̍ kpo̍u̍ wo̍ , ō mīīŋgu̍ na̍nu᷄ŋ pɛ̍ , ō chō nya̍ fāndā a̍ nyɛ̄ kɛ̄ndɛ̄ kɛ̍ndɛ̄ bɛ̄ndū , o̍ wa᷅ le̍ fɛ̍ɛ̍ŋ a̍ fɛ̍ɛ̍ŋ ndo̍  .
60005005	Ndu̍yɛ̍ nya̍ wānāā lāāla᷄ŋnda̍ ā tūa̍a̍ , nya̍ bɛ̍ɛ̍ lā tūe̍i̍ la᷅ŋgba̍ā kālla̍ dīōm . O̍ ko̍ŋ kɔ̍ɔ̍lī , wānā o̍ wānā lā wa̍ wa̍nāā tūsīa̍ŋ nya̍ pi̍la̍ tɛ̄ɛ̄ŋ vēllāa̍ vēllē . Kāni̍ fu̍u̍le̍ , ī chō ī pōōnyīāā o̍ Yāu̍ Mɛ̄lɛ̄ka̍a̍ ni᷄ŋ āā , “ Mɛ̄lɛ̄ka̍ sīmu̍l wāna̍ yōŋgāa̍ . Kɛ̍ ndu̍yɛ̍ wānā tu̍sīa̍ŋndo̍ ndu̍ ndu̍ , kɛ̄ndɛ̄i̍ o̍ to̍sāl ndu̍ ni̍ . ”
60005006	Le̍la̍ŋ , lā tūsi̍ŋ nya̍ pi̍la̍ Mɛ̄lɛ̄ka̍ o̍ bā bɛ̄ŋgu̍ , o̍ nɔ̍ ho̍ō kpāāyāa̍ le̍ nya̍ māndāa̍ o̍ nyɛ̄ o̍ nyɛ̄ fe̍e̍ ni̍ŋ ndo̍ . O̍ ko̍ŋ , ō nɔ̄lā mbō hēēlu̍ nya̍ te̍mā a̍ bōōndi̍i̍ bɛ̍nda̍ ndu̍ pi̍la̍ o̍ hɔ̄l le̍  .
60005007	Būūla᷄ŋ o̍ būūla᷄ŋ nya̍ nɔ̄ kpo̍u̍ , lā nyīndu̍ o̍ Mɛ̄lɛ̄ka̍ lo̍ . Kāni̍ fu̍u̍le̍ ndu̍ ma̍ndā nya̍ ni̍  .
60005008	Lā mānda̍ nya̍ pi̍la̍ a̍ mɛ̄ɛ̍ ka̍ālā nyāla̍ŋ lā nɔ̄ mī lā wa̍ yɛ̍ , ndu̍yɛ̍ mī lā wa̍ nyɛ̄ kɛ̄ndɛ̄ ye̍ke̍ŋ . Kāni̍ fu̍u̍le̍ , Māsa̍ Nyi̍nāā Wɔ̄ɔ̍ŋnda̍ , o̍ cho̍ ya̍a̍mɔ̍ɔ̍nɔ̍ nya̍a̍ wo̍ , ō chō bālɔ̄ɔ̍ mbo̍ wā nūūvīa̍a̍ le̍ wāna̍ o̍ cha᷅ mbō tɛ̄ɛ̄mbu̍u̍ wo̍ , mɛ̄ɛ̍ kpɔ̍kūŋ bɛ̄ndōo̍ bālū vi̍sīa̍a̍ kɔ̄ɔ̄lī le̍ nda̍ bīyɔ̄ɔ̍ yɛ̍  .
60005009	Lā hīo̍u̍ la̍chi̍ a̍ tīīnda᷄ŋndo̍ dɔ̄wɔ̄ɔ̍ o̍ Mɛ̄lɛ̄ka̍ ni᷄ŋ , ndu̍yɛ̍ mī lā sīmu̍l Māsa̍ Nyi̍nāā Wɔ̄ɔ̍ŋnda̍ . Nya̍ pi̍la̍ bɛ̍ɛ̍ , lā sīnā māā dɛ̍nɛ̍ pa̍lāā nya̍ chō ho̍ō kēēkōo̍ lēni᷄ŋ ndo̍ , māā ō cho̍ ko̍ni̍ nya̍ le̍ ī wāā le̍nde̍ i̍ yɔ̍nu̍ŋ te̍ . Chāāŋāā nyāā wa̍nāā lāāla᷄ŋnda̍ bā o̍ bā fe̍e̍ o̍ chi̍e̍ēŋndo̍ chōo̍ , nyɛ̄ pālāā pīlɔ̍ɔ̍ ko̍ni̍ cho̍ nda̍ kēēkōo̍ chōo̍ ni̍  .
60005010	Kɛ̍ ndu̍yɛ̍ , Mɛ̄lɛ̄ka̍ o̍ to̍sāl nya̍ ho̍ō kɛ̄ndɛ̄i̍ lɔ̍ɔ̍ lɔ̍ɔ̍ wo̍ , ō vēēlu̍ nya̍ . Ō vēēlu̍ nya̍ le̍ nya̍ bɛ̍ɛ̍ mī lā sɔ̄la̍ nāŋɔ̄ɔ̄ ndɔ̄ɔ̍ le̍ fɛ̍ɛ̍ŋ a̍ fɛ̍ɛ̍ŋ , le̍ mɛ̄ɛ̍ nya̍ chō dīōm pīlɛ̍ nya̍ Ki̍li̍tī wa̍ā yɛ̍ . Tē nyɛ̄ pālāa̍ kēēku̍ nya̍ chōo̍ le̍ te̍le̍ŋ bi̍ŋgī pɛ̍ , he̍ī yɔ̄nu̍ŋ . Le̍la̍ŋ , nyɛ̄ o̍ nyɛ̍ cho̍ a̍ nya̍ o̍kɔ̄ɔ̄ , Mɛ̄lɛ̄ka̍ pi̍la̍ cho̍ bɛ̄ɛ̄ndīāā . Ndu̍yɛ̍ ō chō tōsā mī lā si᷄m a̍ dīāllūŋ kālā yi̍ , ndu̍yɛ̍ mī lā hīōū lāchī a̍ tīīnda᷄ŋndo̍ nɔ̄ɔ̍  .
60005011	Mɛ̄lɛ̄ka̍ wa̍ ma̍sā le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
60005012	Sa̍i̍lāa̍ ma̍la̍ ya̍ yāu̍ bi̍ŋgīo̍o̍ ho̍ō pōōnyīa̍a̍ nāa̍ nya̍ chūā ni̍ . I̍ chu̍a̍ ndu̍ kpe̍e̍kpe̍i̍ māā wānā la̍a̍la᷄ŋndo̍ ō wānā nɔ̍lā mā ti̍i̍nda̍ŋ ndo̍ o̍ cho̍ ni̍ . Lā si᷄m nyɛ̍ kɛ̄ndɛ̄ yi̍ o̍ tīīnda᷄ŋ nya̍ nɔ̄ o̍ Mɛ̄lɛ̄ka̍ ni᷄ŋ ndo̍ chōo̍ . Ndu̍yɛ̍ lā sīna̍ pɛ̍ŋgu̍ māā dīōmndā ya̍ I̍ cho̍ la᷅ŋ nya̍ dīmūllo̍ la̍ŋ , a̍ Mɛ̄lɛ̄ka̍ kɛ̄ndɛ̄i̍ ndūɛ̍i̍ kpe̍e̍kpe̍i̍ o̍kɔ̄ɔ̄ la̍ cho̍ ni̍ . Lā wa̍ o̍ kɛ̄ndɛ̄ī ke̍ŋ bɛ̄ŋgu̍ pɛ̍ŋgu̍ o̍ pɛ̄ŋgu̍  .
60005013	Ku̍ndā wānāā lāāla᷄ŋnda̍ Ba̍bi̍lɔ̄ŋ chi̍e̍e̍ , ā Mɛ̄lɛ̄ka̍ hɛ̄li̍ ha̍ā wa̍ , nda̍ bɛ̍ɛ̍ ā yi᷄l nya̍ lāpi̍ . Po̍ chu̍a̍ pīāāndōo̍ Ma̍kī o̍ cho̍ ho̍ō māā po̍ nī vi̍a̍lāā wo̍ , ndu̍ bɛ̍ɛ̍ ō yi᷄l nya̍  .
60005014	Lā wa̍ yi᷅la᷅ŋndo̍ o̍ kāālāa̍ ni᷄ŋ māā wānāā lāāla᷄ŋ o̍ Chi̍i̍sū ni̍ŋ . Nya̍ cho̍ wānāa̍ Ki̍li̍tīa̍a̍ wa̍ ki̍nɛ̍i̍ , mbɔ̄ Mɛ̄lɛ̄ka̍ ō ke̍ nya̍ kɔ̄l nyūlōo̍ fɔ̍  .
61001001	Ya̍ bu̍ɛ̍i̍ Chi̍i̍sū Ki̍li̍tīo̍o̍ Sa̍i̍mɔ̄ŋ Pītɛ̍ , ya̍ o̍ ve᷅m māā hɔ̄ltē ndɔ̄ wo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ yāu̍wo̍ ho̍ō pōōnyīa̍a̍ nāa̍ nya̍ chūā kpo̍u̍ , nya̍ sɔ̍la̍ tīīnda᷄ŋ sɔ᷅vɛ̍ pīlɔ̍ɔ̍ ō na̍a̍ ŋ̄ sɔ̄la̍ o̍ Mɛ̄lɛ̄ka̍ ni᷄ŋ ndo̍ wa̍ . Sa̍bū i̍ yɔ̍nu̍ŋ le̍nde̍ wo̍ cho̍ ni̍ , māā Chi̍i̍sū Ki̍li̍tī o̍ cho̍ Mɛ̄lɛ̄ka̍ nāa̍ , ndu̍yɛ̍ mbo̍ wā wānā na̍a̍ pīŋīa̍a̍ wo̍ , ō chō sa̍kpō  .
61001002	Mɛ̄ɛ̍ nya̍ chō hīōūwɔ̄ɔ̍ lāchī a̍ Mɛ̄lɛ̄ka̍ sīnāa̍ nda̍ Māsānɔ̍ nāa̍ Chi̍i̍sū , wānāā nda̍ chō kpe̍e̍kpe̍i̍ ya̍ yɛ̍ , I̍ cho̍ pīɛ̄īle̍ŋ māā ndu̍ Mɛ̍lɛ̄ka̍ ō hīo̍u̍ la̍chi̍ a̍ nya̍ yīya᷄ŋndo̍ chōo̍ , ndu̍yɛ̍ mbō hīōū lāchī a̍ nya̍ kɔ̄l nyūlōo̍ kīo̍o̍ ta̍u̍ ta̍u̍  .
61001003	Ki̍li̍tī ve̍e̍lu̍ na̍a̍ le̍ na̍a̍ bɛ̍ɛ̍ mī ŋ̄ sɔ̄la̍ nāŋɔ̄ɔ̄ ndɔ̄ɔ̍ , a̍ dɛ̍nɛ̍ ndɔ̄ kɛ̍ndɔ̄ɔ̍ . Mɛ̄ɛ̍ na̍a̍ ŋ̄ sīna̍ ni᷅ŋ wānā kpe̍e̍kpe̍i̍ o̍ cho̍ wo̍ yɛ̍ , nyɛ̄ o̍ nyɛ̄ na̍a̍ ŋ̄ nɔ̄ le̍ sɔ̄lāa̍ le̍ wāa̍ yōōmū māā wānāa̍ cho̍ le̍ Mɛ̄lɛ̄ka̍ , kpāāya̍ īMɛ̄lɛ̄ka̍ya̍ o̍ nɔ̍ wo̍ , ō chīi̍ na̍a̍ mu̍ŋ kē  .
61001004	Le̍ he̍ī , ō ke̍ na̍a̍ mākīāā nyɛ̄m kɛ̄ndɛ̄ŋ bɛ̄ndūŋ o̍ chu̍e̍l na̍a̍ mu̍ŋ būŋgɛ̄i̍ yo̍ŋ , le̍ nya̍ māndāa̍ yɔ̄ŋi̍ sɔ̄ɔ̍ŋ wɔ̍ɔ̍ŋūŋ chi̍e̍ēŋndo̍ŋ ŋ̍ cha᷅ŋ o̍ yēēma̍ŋ wɔ̍ɔ̍ŋ ŋ̄wāŋndā chīe̍e̍ wo̍ŋ ni᷄ŋ ndo̍ŋ , ŋ̄ tɛ̄ɛ̄mbu̍u̍ yo̍o̍mūlā nyāla̍ŋ . Ndu̍yɛ̍ o̍ ko̍ŋ kɔ̍ɔ̍lī , mī lā sɔ̄la̍ Mɛ̄lɛ̄ka̍yɛ̍i̍ ndūɛ̍i̍  .
61001005	Le̍ sa̍bū kōŋ , vɛ̄lɛ̄ a̍ tīīnda᷄ŋ nya̍ nɔ̄ o̍ Ki̍li̍tī ni̍ŋ ndo̍ , lā kīndi̍ vɛ̍lɛ̄ kpo᷅ke̍ mī lā wa̍ o̍ nīīlū dīāndāā ni᷄ŋ . Ō fūla̍ o̍ nīīlū dīāndāa̍ kɔ̄ɔ̄lī , lā kīndi̍ vɛ̍lɛ̄ kpo᷅ke̍ mī lā sīna̍ nyɛ̄ Mɛ̄lɛ̄ka̍ hɛ̄na̍ŋ nya̍ le̍ mī lā tōsa̍ wo̍  .
61001006	Ō fūla̍ o̍ nyɛ̄ Mɛ̄lɛ̄ka̍ hɛ̄na̍ŋ ndo̍ sīnāa̍ kɔ̄ɔ̄lī , lā tīu̍ kɔ̄ltā nyāla̍ŋ bā . Ō fūla̍ o̍ kɔ̄ltā nyāla̍ŋ bāa̍ tīūwo̍ kɔ̄ɔ̄lī , lā si᷄m nyɛ̄ kɛ̄ndɛ̄ yi̍ o̍ tīīnda᷄ŋ nya̍ nɔ̄ o̍ Mɛ̄lɛ̄ka̍ ni᷄ŋ ndo̍ chōo̍ . Ō fūla̍ o̍ sīsi̍la̍ŋ kɔ̄ɔ̄lī nyɛ̄ kɛ̄ndɛ̄ yi̍ o̍ tīīnda᷄ŋndo̍ ni᷄ŋ , lā wa̍ yōōmū māā wānāa̍ cho̍ le̍ Mɛ̄lɛ̄ka̍  .
61001007	Ō fūla̍ o̍ wāa̍ yōōmū māā wānāa̍ cho̍ le̍ Mɛ̄lɛ̄ka̍ , lā bīya᷅ŋ ve᷅llāa̍ vēllē māā pɔ̄mbɔ̄ɔ̍ a̍ bɛ̄ndū . Ō fūla̍ o̍ bīya᷅ŋndo̍ kɔ̄ɔ̄lī māā pɔ̄mbɔ̄ɔ̍ a̍ bɛ̄ndōo̍ , lā kāāla̍ wa̍nā o̍ wānā  .
61001008	Ka̍āla̍ŋ nda᷅ŋ ki̍nɛ̍i̍ , tē lā nɔ̄ la̍ŋ pɛ̍ , ndu̍yɛ̍ mī ka̍ālā kālāla̍ŋ lā hīōū lāchī a̍ hīndɔ̄ɔ̍ o̍ yōōmūlā nyāla̍ŋ ni᷄ŋ pɛ̍ , mɛ̄ɛ̍ sīnā nya̍ sīna̍ wāna̍ Māsānɔ̍ nāa̍ Chi̍i̍sū Ki̍li̍tī cho̍ wo̍ wo̍ , mɛ̄ɛ̍ sīnā kōŋ ō ve᷅ su̍ɛ̍i̍ fo̍ndō fu̍u̍ le̍ , tɔ̄nɔ̄ɔ̍ wa᷅ le̍ni̍ŋ ni̍  .
61001009	Wānā la̍a̍la᷄ŋndo̍ o̍ nɔ̍ ka̍āla̍ŋ nda᷅ŋ te̍ , mɛ̄ɛ̍ ō chō māchūāā mɛ̄ɛ̍ wāna̍ chi᷅ la̍pi̍ le̍ wo̍ , kɛ̄lɛ̄ŋgāā mɛ̄ɛ̍ wāna̍ chi᷅ kpo̍so̍ŋ te̍ wo̍ ō chō yɛ̍ . Wānā la̍a̍la᷄ŋ wa̍ā le̍nde̍ mɛ̄ɛ̍ ō chīi̍ pūɛ̄ɛ̄nɔ᷄ŋ a̍ yīŋ o̍ sɔ̍la̍ le̍ yɔ̄ŋndā ndɔ̄la̍ wɔ̍ɔ̍ŋnda̍ŋ ndo̍  .
61001010	Le̍la̍ŋ chāāŋāā nīāā wa̍nāā lāāla᷄ŋnda̍ , lā kīndi̍ o̍ ka̍lā kpo᷅ke̍ māā , vēēlū Mɛ̄lɛ̄ka̍ vēēlu̍ nya̍ mbo̍ chūā nya̍ le̍ wāa̍ wānāā ndɔ̄ wo̍ , mī lā chɔ᷄m māā wānāā wāā le̍nde̍ nya̍ chō ni̍ . Tē lā tōsa̍ ke̍ŋ pɛ̍ , mɛ̄ɛ̍ lā fe̍ŋāŋ o̍ nɛ̄i̍ Mɛ̄lɛ̄ka̍a̍ chōo̍ le̍  .
61001011	O̍ ko̍ŋ , Māsānɔ̍ nāa̍ Chi̍i̍sū Ki̍li̍tī , o̍ cho̍ wānā na̍a̍ pīŋīa̍a̍ wo̍ , mī Mɛ̄lɛ̄ka̍ ke̍ na̍a̍ di̍o̍o̍ ō fūūlāā mɛ̍ɛ̄ , le̍ lūɛ̄īyɔ̄ɔ̍ o̍ māsāle̍ ndɔ̄le̍ fɛ̍ɛ̍ŋ a̍ fɛ̍ɛ̍ŋnde̍ŋ ni᷄ŋ  .
61001012	Mi̍ chē bɛ̍ɛ̍ mi̍ lā sīnā ni᷅ŋ sɔ̄ɔ̍ŋ mu᷅ŋ , ndu̍yɛ̍ mi̍ lā wā īsīsi̍ o̍ tōnya̍ nda̍ pɛ̄ɛ̄ku̍ nya̍ wo̍ chōo̍ nyɛ̍ kɛ̄ndɛ̄ yi̍ ni̍ , kɛ̍ I̍ hɛ̍na̍ŋ mī wa̍ nya̍ yīyāla᷄ŋndo̍ a̍ mu̍ŋ o̍kɔ̄ɔ̄ te̍le̍ŋ o̍ te̍le̍ŋ  .
61001013	I̍ si̍nā māā te̍le̍ŋ ya̍ I̍ nɔ̍ le̍ wāa̍ yōōmū wo̍ ō bēndu̍ lɛ̍ le̍ , kāni̍ fo̍ndōle̍ , Māsānɔ̄ɔ̍ Chi̍i̍sū Ki̍li̍tī chɔ᷄m ya̍ ndi̍ le̍nde̍ . Kɛ̍ ndu̍yɛ̍ , bōōndi̍i̍ ya̍ I̍ cho̍ wɔ̄ he̍ī yōōmū ve̍ , I̍ chu̍a̍ ndi̍ māā wa̍li̍ nī , le̍ nya̍ wāa̍ yīyāla᷄ŋndo̍ a̍ sɔ̄ɔ̍ŋ mu᷅ŋ o̍kɔ̄ɔ̄ , le̍ nya̍ kɔ̄lta̍ŋ kpēēŋīa̍a̍ le̍ mī lā wa̍ mu̍ŋ tōsāa̍ . I̍ si̍nā māā te̍le̍ŋ ya̍ I̍ nɔ̍ le̍ wāa̍ yōōmū wo̍ ō bēndu̍ lɛ̍ le̍ , kāni̍ fo̍ndōle̍ , Māsānɔ̄ɔ̍ Chi̍i̍sū Ki̍li̍tī chɔ᷄m ya̍ ndi̍ le̍nde̍ . Kɛ̍ ndu̍yɛ̍ , bōōndi̍i̍ ya̍ I̍ cho̍ wɔ̄ he̍ī yōōmū ve̍ , I̍ chu̍a̍ ndi̍ māā wa̍li̍ nī , le̍ nya̍ wāa̍ yīyāla᷄ŋndo̍ a̍ sɔ̄ɔ̍ŋ mu᷅ŋ o̍kɔ̄ɔ̄ , le̍ nya̍ kɔ̄lta̍ŋ kpēēŋīa̍a̍ le̍ mī lā wa̍ mu̍ŋ tōsāa̍ .
61001014	
61001015	Le̍la̍ŋ , I̍ cho̍ kīndī kpo᷅ke̍ mī I̍ chɔ̍m nya̍ nɛ̄i̍ nya̍ nɔ̄lā mī lā lōōnu̍ŋ a̍ sɔ̄ɔ̍ŋ mu᷅ŋ ndo̍  .
61001016	Pɛ̄ɛ̄kū na̍a̍ ŋ̄ wa̍ nya̍ a̍ Māsānɔ̍ nāa̍ Chi̍i̍sū Ki̍li̍tī hūnɔ̄ɔ̄ ndɔ̄ɔ̍ o̍ ko̍ŋ kɔ̍ɔ̍lī a̍ kpāāya̍ ndɔ̄ɔ̍ o̍kɔ̄ɔ̄ wo̍ , ō cho̍ su̍ɛ̍i̍ na̍a̍ pi̍la̍ ŋ̍ cha̍l mi̍ ŋ̄ kɛ̄ɛ̄sīāā mɛ̄ɛ̍ wāŋnda̍ kɛ̄ɛ̄sīāā bu̍ndɔ᷄ŋ yɛ̍ le̍ . Kāni̍ fo̍ndōle̍ , na̍a̍ ŋ̄ chē Chi̍i̍sū o̍ kpāāya̍ ndɔ̍ īMɛ̄lɛ̄ka̍ya̍a̍ ni᷄ŋ a̍ lēhɔ̄l pɛ̍ɛ̍ŋ  .
61001017	Ŋ̄ wa̍ lo̍ŋ mi̍ Mɛ̄lɛ̄ka̍ Fi̍nyā ndɔ̄ ke᷅ ndu̍ bɛ̄ɛ̄le̍ŋ , ndu̍yɛ̍ mbo̍ chɔ̄m a̍ mɛ̄ɛ̍ Chi̍i̍sū cho̍ wāna̍ kɔ̄ndɔ̄fi̍li̍ yɛ̍ . Mi̍ Māsānɔ̄ɔ̍ Mɛ̄lɛ̄ka̍ bɛ̄ndōo̍ , o̍ cho̍ o̍ nāŋɔ̄ɔ̍ ni᷄ŋ ndo̍ dīmī a̍ ndu̍ o̍kɔ̄ɔ̄ āā , “ Po̍ nī ka̍a̍lāa̍ cho̍ ho̍ō ni̍ . I̍ hi̍ni̍ kɔ̄l a̍ ndu̍ ta̍u̍ . ”
61001018	Bōōndi̍i̍ Mɛ̄lɛ̄ka̍ sōō mi̍ dīōmndo̍ fūlā o̍ ha̍la̍a̍ ni᷄ŋ nde̍ , na̍a̍ pi̍la̍ kpe̍e̍kpe̍i̍ mi̍ ŋ̄ tūɛ̄ī nyɛ̄ o̍ di̍mi̍ wo̍ , kāni̍ fu̍u̍le̍ , na̍a̍ Chi̍i̍sū wa̍ā ŋ̍ wa̍ o̍ pēmbīi̍ Mɛ̄lɛ̄kɛ̍i̍ kēŋ chōo̍ ni̍  .
61001019	O̍ ko̍ŋ , mi̍ ŋ̄ chɔ̄ɔ̄lū lāāla᷄ŋ nyɛ̍ kɛ̄ndɛ̄ kɛ̍ndɛ̍ī , a̍ nyɛ̄ wānāa̍ su̍a̍ā le̍ Mɛ̄lɛ̄ka̍ wa̍ ā dīmi̍ a̍ ndu̍ o̍kɔ̄ɔ̄ wo̍ . Ō wā su̍ɛ̍i̍ kɛ̍ndɛ̄ nya̍ bɛ̍ɛ̍ mī lā ya᷄ŋ nīla̍ŋ o̍ nyɛ̄ nda̍ dīmi̍ wo̍ . Kāni̍ fu̍u̍le̍ , sūɛ̍i̍ he̍ī chō māchūāā mɛ̄ɛ̍ nyūmnda̍ŋ mā wā nu̍a̍ā mā tūālāā , kɛ̍ mī la̍mbūi̍yo̍ wa̍ ō mɛ̄ndūlāā le̍ mbō lo̍ o̍ ko̍ŋ ha̍a̍a̍ , mī pāa̍le̍ŋ lē sɛ̄ yɛ̍ . Lā ya᷄ŋ ni᷅la̍ŋ o̍ nyɛ̄ nda̍ dīmi̍ wo̍ le̍ , mbō lo̍ o̍ ko̍ŋ , mī nyɛ̄ wa̍wo̍ŋ Ki̍li̍tīo̍o̍ ō dēndū nya̍ o̍ lākɔ̄l , mɛ̄ɛ̍ lūe̍i̍ īdīi̍ye̍ ī dīāndū nu̍a̍ā yɛ̍  .
61001020	Lā ya᷄ŋ ni᷅la̍ŋ nyɛ̄ kɛ̄ndɛ̍ī o̍ nyɛ̄ ya̍ I̍ cho̍ ho̍ō nya̍ dīmūllo̍ wo̍ . I̍ hɛ̍na̍ŋ nya̍ mī lā sīna̍ pɛ̄ŋgu̍ māā , sɔ̄ɔ̍ŋ wānāa̍ su̍a̍ā le̍ Mɛ̄lɛ̄ka̍ wa̍ ā sōō , ndu̍yɛ̍ ma̍ pōōnyīāā o̍ Yāu̍ Mɛ̄lɛ̄ka̍a̍ ni᷄ŋ ndo̍ŋ , ō ve̍ nda̍ pi̍la̍ le̍ cha̍l ma̍ kɛ̄ɛ̄sīāā mu̍ŋ te̍  .
61001021	Kāni̍ fu̍u̍le̍ , ō cho̍ wa᷅na̍ chi̍e̍e̍ le̍ kɛ̍ɛ̍sīāā yo̍ōŋgu̍ cha᷅ŋ o̍ Mɛ̄lɛ̄ka̍ lo̍ wo̍ le̍ . Nyi̍na̍ Kāsīo̍o̍ ndu̍ tu̍āl wa᷅ŋnda̍ kɔ̄ɔ̄lī ni̍ , mbō chɔ̄m nda̍ yōōŋgūla̍ cha᷅ŋ o̍ Mɛ̄lɛ̄ka̍ lo̍ la̍ŋ  .
61002001	Kɛ̍ ndu̍yɛ̍ , mi̍ wānāā pɛ̄ɛ̄kū lāchōōwāa̍ a̍ di̍mi̍ māā , wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍ wa̍ , ā lūɛ̄ī sīndɛ̄ wāŋnda̍ I̍sɔ̄lūɛ̄ī tɛ̍ɛ̄ŋ . Wānāā pɛ̄ɛ̄kū lāchōōwāa̍ ā lūɛ̄ī ni̍ŋ nya̍ tɛ̄ɛ̄ŋ , mā pɛ̄ɛ̄ku̍ wāŋnda̍ sɔ̄ɔ̍ŋ wɔ̍ɔ̍ŋndo̍ŋ , mā tɛ̄ɛ̄mbu̍u̍ tīīnda᷄ŋ nda̍ nɔ̄ o̍ Ki̍li̍ti̍ ni̍ŋ ndo̍ . Wāŋnda̍ ha̍ā ā kɛ̄ɛ̄ ni̍ŋ Ma̍sānɔ̄ nda̍a̍ Ki̍li̍tī o̍ ba̍ŋa̍ nda̍ wo̍ . Le̍ he̍ī , ā tōsā ni̍ŋ mī Mɛ̄lɛ̄ka̍ kēle̍ŋa̍ nda̍ nyɛ̄ pālāā bɛ̄ndōo̍ tūsī chōo̍  .
61002002	Wānāā lāāla᷄ŋnda̍ ta̍u̍ ā lō ni̍ŋ o̍ ko̍ŋ , mā wōu̍ bāla̍ŋ o̍ sɔ̄ɔ̍ŋ nɔ̍ɔ̍lɛ̍i̍ wānāā lāchōōwāā kāŋ ā pɛ̄ɛ̄kū wo̍ŋ ni᷄ŋ . O̍ ko̍ŋ kɔ̍ɔ̍lī , le̍ ka̍ālā ndāla̍ŋ mī wāŋnda̍ sōō dīōmndā wɔ̄ɔ̍ŋnda̍ŋ a̍ nɛ̄i̍ tōnya̍a̍ ho̍ō o̍kɔ̄ɔ̄  .
61002003	Wānāā hɔ̄ltē nyɛ̄ sɔ̄lāa̍ wānāā lāchōōwāā kāŋ ā chō ni̍ . Ā wā ni̍ŋ nyɛ᷅m nyāa̍ŋ dīo̍o̍ a̍ pɛ̄ɛ̄kūlā lāchōōwālā nda̍ pɛ̄ɛ̄kū nya̍ la̍ŋ . Mɛ̄lɛ̄ka̍ chīi̍ nda̍ ni᷅ŋ yāmɛ̍ī kīlūl sīndɛ̄ pa̍ . Ndu̍yɛ̍ ō chō ō bɛ̄ɛ̄ndīa̍ŋ le̍ nda̍ nyɛ̄ pālāa̍ tūsīo̍o̍ chōo̍ . Ō chō nda̍ tɛ̄ɛ̄mbūū mɛ̄ɛ̍ o̍ di̍mi̍ yɛ̍  .
61002004	Nya̍ pi̍la̍ lā lōōnūŋ māā , ki̍i̍la̍a̍ Mɛ̄lɛ̄ka̍ā nda̍ a̍a̍ to̍sa̍ sīndɛ̄ yɔ̄ŋ wɔ̄ɔ̍ŋndo̍ wa̍ bɛ̍ɛ̍ , Mɛ̄lɛ̄ka̍ me᷄l nda̍ le̍ . Bīyɔ̄ɔ̍ nda̍ mbo̍ dūāū nda̍ o̍ fo̍ndāŋ nyɛ̄ pālāa̍ . Lo̍ŋ nda̍ chō o̍ yɔ̄lɔ᷄ŋ o̍ nyūmnda̍ŋ ni᷄ŋ ni̍ . Ndu̍yɛ̍ lo̍ŋ nda̍ chō lō ni̍ ha̍a̍a̍ , mī pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ le̍ŋ lē fūūlu̍u̍  .
61002005	Ndu̍yɛ̍ , lā lōōnūŋ māā wānāa̍ nda̍ a̍a̍ kɛ̍ɛ̍ sīndɛ̄ Mɛ̄lɛ̄ka̍ wa̍ bɛ̍ɛ̍ , Mɛ̄lɛ̄ka̍ me᷄l nda̍ le̍ . Mbo̍ tūsī pīɔ̍ɔ̍ , mi̍ mɛ̄ŋnda̍ŋ mā hu᷄ŋ di̍ū nda̍ kpo̍u̍ . Nu̍u̍wā o̍ di̍mu̍l wāŋnda̍ dīo̍m Mɛ̄lɛ̄ka̍a̍ a̍ mɛ̄ɛ̍ wānā wa᷅ o̍ nɛ̄ī sa̍kpōo̍ chōo̍ yɛ̍ wo̍ , a̍ wānāā ŋɔ᷄mmɛ̍ūwāā chēle̍ŋ , nda̍ Mɛ̄lɛ̄ka̍ pīŋi̍ ni̍  .
61002006	Lā sīnā māā mi̍ Mɛ̄lɛ̄ka̍ kīlūl wāŋnda̍ So̍dɔ̄m chi̍e̍e̍ , a̍ Kōmo̍o̍lūā yāmɛ̍i̍ , mbo̍ dīū nda̍ pa̍ku̍ a̍ yīŋnde̍ŋ . O̍ he̍ī ni᷄ŋ , Mɛ̄lɛ̄ka̍ chɔ᷄m tāāmāsi̍o̍o̍ ni̍ māā , le̍nde̍ i̍ cho̍ hūnɔ̄ɔ̄ yɔ̄nɔ᷄ŋ a̍ wānāa̍ kɛ̍ɛ̍ Mɛ̄lɛ̄ka̍ wa̍ ni̍  .
61002007	Lā lōōnūŋ māā a̍ bōōndi̍i̍ ke̍ŋ , mi̍ Mɛ̄lɛ̄ka̍ chīīndīāā Lɔ̍tū . Lɔ̍tū wa̍ wānā sa̍kpō Mɛ̄lɛ̄ka̍ o̍ hɔ̄l , ndu̍yɛ̍ mī ndu̍ o̍o̍ ta̍mbu̍ kɔ̄l ta̍u̍ a̍ nīīlūlā nɔ̄ɔ̄lɛ̍i̍la̍ wāŋnda̍ ha̍ā ā wa̍ ni᷄ŋ nda̍ŋ  .
61002008	Wānāā wɔ̄ɔ̍ŋnda̍ ha̍ā tɛ̄ɛ̄ŋ wānā sa̍kpōo̍ ho̍ō wa̍ ni̍ . Ō wa̍ sɔ̄ɔ̍ŋ kɔ̄l vēsɛ̍i̍ nda̍ wa̍ mu̍ŋ to̍sāa̍ wo̍ŋ chɔ̄ɔ̍ , ō wa̍ mu̍ŋ tūēīyɔ̄ɔ̍ . Mi̍ sɔ̄ɔ̍ŋ mu᷅ŋ ŋ̄ tɛ̄ɛ̄mbūū ndu̍ kɔ̄l ta̍u̍ ta̍u̍  .
61002009	Sɔ̄ɔ̍ŋ mu᷅ŋ ki̍nɛ̍i̍ , ŋ̄ chō māchūāā chɔ̄mndo̍ māā , Māsānɔ̄ɔ̍ Mɛ̄lɛ̄ka̍ ndu̍ si̍nā mɛ̄ɛ̍ o̍ pi̍ŋī wa̍nāā ndūa̍a̍ o̍ dɛ̍nɛ̍la̍ pa̍lāāla̍ŋ ni᷄ŋ yɛ̍ . Ndu̍yɛ̍ , ō sīnā mɛ̄ɛ̍ o̍ cho̍ wānāā wɔ̄ɔ̍ŋnda̍ nyɛ̄ pālāa̍ tūsī chōo̍ , ndu̍yɛ̍ mbō tōsa̍ mā lo̍ o̍ bīyɔ̄ɔ̍ ni᷄ŋ mbō lo̍ o̍ ko̍ŋ ha̍a̍a̍ , mī pāa̍le̍ o̍ kɔ̍ɔ̍sā ni̍ŋ a̍ wāŋnda̍ le̍ŋ lē fūūlu̍u̍ yɛ̍  .
61002010	Wānāa̍ to̍sā sɔ̍ɔ̍ŋ yēēma̍ŋ nda̍ŋ ŋ̄wāna̍ chi̍e̍e̍ya̍ŋ wɔ̄ɔ̍ŋ bɛ̄ndo᷄ŋ ŋ̄ dīmūl nda̍ wo̍ŋ nda̍ , a̍ wānāa̍ chɛ᷅l le̍ lūɛ̄īyɔ̄ɔ̍ o̍ lēmāsā o̍ lēmāsā ba̍ bɛ̄ŋgu̍ le̍ wa̍ , nda̍ kpe̍e̍kpe̍i̍ bɛ̍ɛ̍ Mɛ̄lɛ̄ka̍ chō nyɛ̄ pālāa̍ tūsī chōo̍ ni̍ . Wānāā pɛ̄ɛ̄kū lāchōōwāa̍ ha̍ā ā nɔ̍ i̍si̍o̍o̍ŋ a̍ sɔ̄ɔ̍ŋ nda̍ tōsā mu̍ŋ ndo̍ŋ te̍ . Ndu̍yɛ̍ yōŋgāa̍ pi̍la̍ nda̍ nɔ̄ ni̍ . Īsīōōŋ bɛ̍ɛ̍ ā nɔ̍ le̍ Mɛ̄lɛ̄ka̍ ki̍i̍la̍a̍ ndūāā kɛ̍ndīa̍a̍ le̍ , yīōūlā kɛ̍sɛ̍ kɛ̍sɛ̍la̍ŋ nda̍ yīōū nda̍ ni̍  .
61002011	Ā yɔ᷄ŋ bɛ̍ɛ̍ āā ki̍i̍la̍a̍ Mɛ̄lɛ̄ka̍a̍ a̍ hi̍o̍ū wānāā pɛ̄ɛ̄kū lāchōōwāa̍ ha̍ā kpāāyā po̍lo̍ŋ nda̍ ni̍ , tē ā hīŋ sūɛ̍i̍ wānāā pɛ̄ɛ̄kū lāchōōwāa̍ ha̍ā dɔ̄wɔ̄ɔ̄ Māsānɔ̄ɔ̍ Mɛ̄lɛ̄ka̍ lāchī pɛ̍ , ā yi̍o̍ū nda̍ le̍  .
61002012	Wānāā pɛ̄ɛ̄kū lāchōōwāa̍ ha̍ā chō ko̍ mɛ̄ɛ̍ vīsīa̍a̍ chō yɛ̍ . Ā tōsā ma̍to̍sāā sɔ̄ɔ̍ŋ māā lāvīsī . Ndu̍yɛ̍ mɛ̄ɛ̍ vīsīa̍a̍ chō nu̍a̍ā ma̍ vīālu᷄ŋ le̍ mī wāŋnda̍ hu᷄ŋ bi̍ī nda̍ mā dīī nda̍ yɛ̍ , le̍nde̍ nda̍ chō ni̍ . Sɔ̄ɔ̍ŋ nda̍ si̍nā le̍ wo̍ŋ mu̍ŋ nda̍ tɛ̄ɛ̄mbūū la̍bɛ̍ɛ̍ ni̍ . Ā chō nda̍ hūnɔ̄ɔ̄ dīū mɛ̄ɛ̍ nda̍ dīū nu̍a̍ā vīsīa̍a̍ yɛ̍  .
61002013	Ndu̍yɛ̍ , nyɛ̄ pālāā nda̍ wa̍ chāāŋnda̍ tūsīo̍o̍ chōo̍ wo̍ , ā chō hūnɔ̄ɔ̄ pāāwā kōŋ chūā . Nda̍ bɛ̍ɛ̍ ā chō nda̍ nyɛ̄ pālāa̍ tūsī chōo̍ mɛ̄ɛ̍ nda̍ tōsa̍ a̍ chāāŋnda̍ yɛ̍ . Yēēma̍ŋ wɔ̍ɔ̍ŋ ŋ̍ hɛ̍nāŋ nda̍ le̍ tōsāa̍ wo̍ŋ , tōsāa̍ mu̍ŋ īpāla̍ de᷅ŋ . Ndu̍yɛ̍ ko̍ŋ nɛ̍ŋī nda̍ kɔ̄lta̍ŋ ni̍ . Kɛ̍ ndu̍yɛ̍ ka̍ālā ndāla̍ nda̍ tōsā la̍ŋ , sɔ̄ɔ̍ŋ lāsi̍ɔ̍mbo̍ŋ a̍ sɔ̄ɔ̍ŋ bɛ̄ɛ̄ ta̍mbɛ̍i̍yo̍ŋ kpo̍so̍ŋ . Ā bīī pɛ̍ ā sɔ̄ɔ̄ŋgu̍u̍ nya̍ chōo̍ o̍ chūūŋgi̍āŋndā nya̍ chūūŋgi̍āŋ le̍ nyɛ̄m dīa̍ŋ dīo̍o̍ la̍ŋ . Kɛ̍ ndu̍yɛ̍ , hūīyo̍ ko̍ni̍ nda̍ wā nya̍ ni̍ . Ndu̍yɛ̍ , nyɛ̄ nda̍ tōsā ko̍ŋ ndo̍ hɛ̄na᷄ŋndo̍ pi̍la̍ nyɔ̄ɔ̍ hɛ̄nāŋ nda̍ ni̍  .
61002014	Wānā la̍nɔ̍ o̍ wānā la̍nɔ̍ nda̍ chɔ̍ ā hɛ̄nāŋ mā wa̍ a̍ ndu̍ . Yēēmɛ̍i̍ cho̍ nda̍ ni᷄ŋ le̍ yɔ̄ŋ wɔ̄ɔ̍ŋndo̍ ve̍ , ō cho̍ ye̍e̍mɛ̍i̍ chu̍ū le̍ . Ā bīī pɛ̍ , wānāa̍ nɔ̍ nu̍a̍ā lāāla᷄ŋ bɔ̍ɔ̍ le̍ wa̍ , ā wōu̍ nda̍ o̍ yālāle̍ŋ ni᷄ŋ le̍ bāa̍ wōūwo̍ o̍ yɔ̄ŋ wɔ̄ɔ̍ŋndo̍ ni᷄ŋ . Ndu̍yɛ̍ , wānāā hɔ̄ltē bɛ̄ndū nda̍ chō ni̍ . Kɛ̍ ndu̍yɛ̍ , nda̍ bɛ̍ɛ̍ Mɛ̄lɛ̄ka̍ tūsī ni̍ŋ nda̍ nyɛ̄ pālāa̍ chōo̍ fa̍ŋgā  .
61002015	Wāŋnda̍ ha̍ā bīī ma̍ fāŋa᷄ŋ ba̍ū o̍ nɛ̄ī sa̍kpōo̍ chōo̍ , ma̍ lāāsīa̍ŋ . Mɛ̄ɛ̍ wāna̍ su̍a̍ā le̍ Mɛ̄lɛ̄ka̍ wo̍ , Be̍lām , po̍ Bi̍yɔ̄ɔ̄ wo̍ , ō tōsa̍ yɛ̍ , le̍nde̍ wāŋnda̍ ha̍ā ā tōsa̍ ni̍ . Kāni̍ fo̍ndōle̍ , Be̍lām mbo̍ chɛ̄l mbo̍ tōsā yɔ̄ŋ wɔ̄ɔ̍ŋndo̍ le̍ nyɛ̄ sɔ̄lāa̍  .
61002016	Kɛ̍ ndu̍yɛ̍ , lāŋu̍nɔ̄ɔ̍ ho̍ō mi̍ sōfɛ̍lɛ̍ ndɔ̄ɔ̍ kūūnā ndu̍ le̍ hīōūwɔ̄ɔ̍ lāchī a̍ dīɔ̄mīī fo̍ndūēī kēŋ tōsāa̍ . Mi̍ chɔ̄lōo̍ ho̍ō sūāā nāa̍ Be̍lām chu̍a̍ māā wāna̍ chi̍e̍e̍ . Mbo̍ bīī Be̍lām tɛ̄ɛ̄ le̍ yɔ̄ŋ wɔ̄ɔ̍ŋ o̍ to̍sa̍ wo̍  .
61002017	Mɛ̄ɛ̍ so̍o̍ŋ māmɛ̄ŋndo̍ vēlā nu̍a̍ā sɛ̍ɛ̍ŋ , māmɛ̄ŋ bɛ̍ɛ̍ mā ve᷅ le̍ni̍ŋ te̍ yɛ̍ , le̍nde̍ wānāā lāchōōwāa̍ ha̍ā chō ni̍ . Ā chō māchūāā mɛ̄ɛ̍ pīɔ̍ɔ̍ hēl nu̍a̍ā , kɛ̍ mī hūēīyīī bɛ̄ndūe̍i̍ sūŋgū hɔ̄ŋndo̍ , o̍ ko̍ŋ kɔ̍ɔ̍lī mbō fōōfi̍ , ō se᷅ le̍ yɛ̍ . Mɛ̄lɛ̄ka̍ bɛ̄ɛ̄ndi̍a̍a̍ fo̍ndāa̍ le̍ nda̍ o̍ so̍o̍ŋ nyūmmā kpīŋgbi̍ bɛ̍ndōo̍ ni᷄ŋ  .
61002018	Wāŋnda̍ ha̍ā bīī pɛ̍ , ā tōl dīɔ̄mūŋ fo̍ndo᷄ŋ sūɛ̍i̍ mā dīmī āā nda̍ ki̍a̍lū yo̍ŋgāa̍ ni̍ . Yēēma̍ŋ wɔ̍ɔ̍ŋndo̍ŋ , a̍ yēēma̍ŋ su̍u̍ndɛ̍i̍yo̍ŋ , ŋ̍ cha᷅ŋ o̍ wāna̍ chi̍e̍e̍yɛ̍ī ndɛ̄i̍ ni᷄ŋ ndo̍ŋ , a̍ mu̍ŋ nda̍ yēŋ wa̍nāā sɛ̄nɛ̄īya̍ yāŋɔ̄ɔ̄la̍ŋ ni̍ . Nda̍ yɔ̍nūŋ ni̍ māā , wānāa̍ sɛ̄nɛ̄īya̍ a̍ hi̍a̍lūŋ nu̍a̍ā sɛ̄nɛ̄ī , mā fāŋa̍ŋ wa̍nāa̍ ku̍ē o̍ nɛ̄i̍ Mɛ̄lɛ̄ka̍a̍ chōo̍ le̍ wa̍ kɔ̄ɔ̄lī wa̍  .
61002019	Wānāā lāchōōwāa̍ ha̍ā ā chɛ᷄ŋ pɛ̍ ā chūe̍l wāŋnda̍ būŋgɛ̄i̍ māā , ā chō bāŋa᷄ŋndo̍ sɔ̄lā . Kɛ̍ ndu̍yɛ̍ , nda̍ pi̍la̍ kālāa̍ bɛ̍ɛ̍ , nda̍ chō o̍ chɛ̄le̍ŋ ni᷄ŋ yɔ᷅ŋ wɔ̄ɔ̍ŋndo̍ o̍ bā bɛ̄ŋgu̍ . Kāni̍ fo̍ndōle̍ , nyɛ̄ o̍ nyɛ̍ nɔ̍ kpāāyāa̍ wāŋndo̍ chōo̍ pɛ̍ , mɛ̄ɛ̍ wānā ko̍ŋ chō māchūāā chīɔ̍ɔ̍ nyɛ̄ kōŋ o̍ bā bɛ̄ŋgu̍  .
61002020	Chi̍i̍sū Ki̍li̍tī o̍ cho̍ Māsānɔ̍ nāa̍ , ndu̍yɛ̍ mbo̍ wā wānā na̍a̍ pīŋīa̍a̍ wo̍ , tē wāŋndo̍ sīna̍ wāna̍ o̍ cho̍ kpe̍e̍kpe̍i̍ yo̍ pɛ̍ , o̍ ko̍ŋ mbō hɛ̄lu᷄ŋ sɔ̍ɔ̍ŋ wɔ̍ɔ̍ŋ chi̍e̍ēŋndo̍ŋ mu᷅ŋ , ŋ̍ tɛ̍ɛ̍mbūū mu᷅ŋ wāŋnda̍ wo̍ŋ pɛ̍ , mɛ̄ɛ̍ ī wā su̍ɛ̍i̍ kɛ̍ndɛ̄ . Kɛ̍ tē wānā ko̍ŋ ō mīīŋgu̍ŋ vɛ̍lɛ̄ kɔ̄ɔ̄lī pɛ̍ , mī sɔ̄ɔ̍ŋ wɔ̍ɔ̍ŋ mu᷅ŋ o̍ chi̍e̍ēŋndo̍ ni᷄ŋ ŋ̍ yi̍u̍ yi̍u̍ ndu̍ , ndu̍yɛ̍ mī ŋ̄ nɔ̄ ndu̍ kpāāyāa̍ chōo̍ pɛ̍ , wānā ko̍ŋ mɛ̄ɛ̄lu̍la̍ ndɔ̄la̍ŋ la̍ hi̍a̍ū ni᷅ŋ lēwɔ̄ū a̍ mɛ̄ɛ̍ o̍ wa̍ o̍ tāse̍la̍ ndɔ̄ɔ̍ yɛ̍  .
61002021	Ndu̍ o̍o̍ wa᷅ bɛ̍ɛ̍ le̍tu̍u̍ mī nda̍ a̍a̍ wa̍nu̍ŋ le̍nde̍ , nda̍ a̍a̍ ke̍ndū wɔ̍ fɛ̍ɛ̍ŋ kɔ᷅la̍ŋ o̍ nɛ̄ī sa̍kpōo̍ ho̍ō chōo̍ le̍ . Ko̍ŋ ndu̍ o̍o̍ hi̍a̍ū nāŋɔ̄ɔ̄ a̍ kāndɔ̄ɔ̄ nda̍ kāndu̍ o̍ ko̍ŋ kɔ̍ɔ̍lī ma̍ māl lo̍ , ndu̍ yɔ̍nūŋ ni̍ māā sɔ̄ɔ̍ŋ Mɛ̄lɛ̄ka̍ dīmi̍ māā wāŋnda̍ kɔ̍ le̍cho̍o̍ ma̍ dīmūl nda̍ mu̍ŋ ndo̍ŋ  .
61002022	Nyɛ̍ yɔ̍nu̍ŋ a̍ nda̍ wo̍ , ō chɔ᷄m māā tāle̍la̍ so̍o̍nu᷄ŋ la᷅ŋ nda̍ŋ lā chō tōnya̍ āā , “ Tūŋndo̍ mīīŋgu̍ vɛ̄lɛ̄ kūsī ndɔ̄ɔ̍ dīo̍o̍ . ” Mi̍ tālo̍o̍ dīmī vɛ̄lɛ̄ āā , “ Pēū nda̍ chīi̍ pūlɔ̄ɔ̄ wo̍ mīīŋgu̍ŋ vɛ̍lɛ̄ līnda᷄ŋndo̍ o̍ lōōlīo̍o̍ ni᷄ŋ . ”
61003001	Chāāŋāā nīāā ka̍a̍lāa̍ , yāu̍ di̍i̍ŋ ndɔ̄ɔ̍ ya̍ I̍ cho̍ ni᷅ŋ ho̍ō nya̍ pōōnyīāllo̍ ni̍ . O̍ yāu̍la̍ ti̍ɔ̍ɔ̍ŋndā ya̍ I̍ po̍o̍nyi̍a̍a̍ la᷅ŋ nda̍ŋ ni᷄ŋ , mi̍ I̍ yi̍yāla᷄ŋ nya̍ a̍ sɔ̄ɔ̍ŋ nya̍ sīnā ni᷅ŋ ndo̍ŋ o̍kɔ̄ɔ̄ . I̍ to̍sa̍ he̍ī le̍ nya̍ kɔ̄lta̍ŋ kpēēŋīa̍a̍ ni᷄ŋ , le̍ mī lā hīōū lāchī a̍ yīya᷄ŋnda̍ sa̍kpōla̍ŋ nɔ̄ɔ̍  .
61003002	I̍ hɛ̍na̍ŋ nya̍ mī lā lōōnu̍ŋ a̍ sɔ̄ɔ̍ŋ wānāa̍ su̍a̍ā le̍ Mɛ̄lɛ̄ka̍ wa̍ ā dīmu̍l pāāndū wāŋnda̍ wo̍ŋ . Ndu̍yɛ̍ vɛ̍lɛ̄ , Māsānɔ̄ɔ̍ o̍ cho̍ wānā na̍a̍ pīŋīa̍a̍ wo̍ , nyɛ̄ o̍ di̍mi̍ māā wāŋnda̍ ā tōsa̍ , ndu̍yɛ̍ mi̍ wānāā o̍ ve᷅m hɔ̄ltē ndɔ̄ wa̍ ā dīmūl nya̍ ndu̍ wo̍ , I̍ hɛ̍na̍ŋ mī lā lōōnu̍ŋ a̍ ndu̍  .
61003003	Lā ya᷄ŋ ni᷅la̍ŋ nyɛ̄ kɛ̄ndɛ̍ī o̍ nyɛ̄ ya̍ I̍ cho̍ ho̍ō nya̍ dīmūllo̍ wo̍ . I̍ hɛ̍na̍ŋ nya̍ mī lā sīna̍ pɛ̄ŋgu̍ māā , tē pālɛ̍i̍ mɛ̍ɛ̍lɛ̄i̍ le̍ chi̍e̍ēŋndo̍ ho̍ō ī wa̍ fūūlūūwo̍ pɛ̍ , wāŋnda̍ wā ni̍ŋ nyɛ̄ sɔ̄ɔ̍ŋ yēēma̍ŋ wɔ̍ɔ̍ŋ cho̍ nda̍ o̍ lākɔ̄l lo̍ŋ ŋ̄ dīmūl nda̍ wo̍ŋ , mu̍ŋ nda̍ tōsā ni̍ŋ ni̍ . Ndu̍yɛ̍ , wāŋnda̍ ha̍ā ā mām ni̍ŋ nya̍  .
61003004	Mā lo̍ o̍ ko̍ŋ mā nyūna̍ nya̍ āā , “ Ō dīmi̍ nu̍a̍ā māā ō chō hūnɔ̄ɔ̄ le̍ ? Kɛ̍ ɔ̍ɔ̄ ni̍ko̍ ndu̍ ? Chɔ̍ŋ ni᷅ŋ a̍ bōōndi̍i̍ ke̍ŋ , fi̍nyāā nāa̍ kpo̍u̍ ā vī ni᷅ŋ , nyɛ̄ o̍ nyɛ̄ yɔ̄nu̍ŋ ndɔ̍ le̍ . Mɛ̄ɛ̍ nyɛ̄ o̍ nyɛ̄ wa̍ chɔ̍ŋ a̍ kāndɔ᷄ŋ chi̍e̍ēŋndo̍ yɛ̍ , le̍nde̍ ko̍ni̍ ŋ̍ cho̍ wɔ̄ pɛ̄ŋgo̍o̍ ho̍ō bɛ̍ɛ̍ ni̍ . ”
61003005	Kīɔ̍ɔ̍ ko̍ni̍ wāŋnda̍ ha̍ā kɛ̄ɛ̍ le̍ tōnya̍a̍ chɛ̄lɔ̄ɔ̍ ni̍ , māā bōōndi̍i̍ Mɛ̄lɛ̄ka̍ wa̍ sīndɛ̄ ha̍la̍a̍ chōo̍ cho̍o̍ , a̍ chi̍e̍ēŋndo̍ tōōsīa̍a̍ ve̍ , māā a̍ mɛ̄ŋnda̍ŋ Mɛ̄lɛ̄ka̍ tōōsi̍a̍a̍ chi̍e̍ēŋndo̍ ni̍ , māā o̍ mɛ̄ŋnda̍ŋ ni᷄ŋ chi̍e̍ēŋndo̍ fūla̍ ni̍  .
61003006	Ndu̍yɛ̍ mā kɛ̄ɛ̍ tōnya̍a̍ chɛ̄lɔ̄ɔ̍ māā a̍ mɛ̄ŋnda̍ŋ vɛ̄lɛ̄ ko̍ni̍ Mɛ̄lɛ̄ka̍ ndu̍ o̍o̍ tɛ̍ɛ̍mbu̍u̍ sīndɛ̄ chi̍e̍ēŋndo̍ ni̍ , ndu̍ yɔ̍nūŋ ni̍ māā a̍ mɛ̄ŋmā hūna᷄ŋ  .
61003007	Kɛ̍ ndu̍yɛ̍ ō fūla̍ wɔ̍ bɛ̍ɛ̍ o̍ ko̍ŋ kɔ̍ɔ̍lī , mi̍ Mɛ̄lɛ̄ka̍ dīmī vɛ̄lɛ̄ māā ō chō ha̍la̍a̍ chōo̍ cho̍o̍ māndāa̍ a̍ chi̍e̍e̍ŋ cho̍ pɛ̄ŋgo̍o̍ ho̍ō wo̍ , ha̍a̍a̍ mbō lo̍ o̍ ko̍ŋ mī pāa̍le̍ o̍ lu̍ām ni̍ŋ mu̍ŋ nde̍ŋ lē fūūlu̍u̍ . Mɛ̄lɛ̄ka̍ chō mu̍ŋ māndāa̍ ha̍a̍a̍ mbō lo̍ o̍ ko̍ŋ mī pāa̍le̍ le̍ŋ lē fūūlu̍u̍ , pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ wāŋnda̍ kpo̍u̍ , ndu̍yɛ̍ mbō tɛ̄ɛ̄mbu̍u̍ wānāa̍ kɛ̍ɛ̍ ndu̍ wa̍ le̍ŋ  .
61003008	Kɛ̍ ndu̍yɛ̍ , lā pu̍ɛ̍ɛ̍nu᷄ŋ a̍ he̍ī le̍ chāāŋāā nīāā ka̍a̍lāa̍ , māā ō cho̍ mɛ̄ɛ̍ na̍a̍ ŋ̄ tūū te̍le̍ŋnda̍ŋ yɛ̍ le̍ Māsānɔ̄ɔ̍ Mɛ̄lɛ̄ka̍ ndu̍ tu̍ū la̍ŋ te̍ . Kāni̍ fo̍ndōle̍ , ndu̍ chu̍a̍ pāa̍le̍ŋ lē pīlɛ̍ , a̍ wɔ̄sīlā wāa̍la̍ŋ māā nyɛ̄ pīlɛ̍ . Ndu̍ ndu̍ chu̍a̍ te̍le̍ŋnda̍ ti̍ɔ̍ɔ̍ŋndā lāŋ māā nyɛ̄ pīlɛ̍ kpe̍ la̍ cho̍ ni̍  .
61003009	Wāŋnda̍ ā pūm ā yīya̍ŋ māā , Māsānɔ̄ɔ̍ Mɛ̄lɛ̄ka̍ chō pīndīe̍i̍ le̍ nyɛ̄ o̍ chu̍a̍ būŋgɛ̄i̍ yo̍ tōsāa̍ . Kɛ̍ ndu̍yɛ̍ ī cho̍ le̍nde̍ le̍ . Ō chō māchūāā nya̍ bīūwɔ᷄ŋndo̍ . Kāni̍ fu̍u̍le̍ , ō hɛ̄na̍ŋ mī wānā o̍ wānā o̍ hu̍ŋ wa᷅ ō tɛ̄ɛ̄mbāā le̍ . Ō hɛ̄na̍ŋ mī wānā o̍ wānā o̍ ma̍l yɔ̄ŋndā ndɔ̄la̍ wɔ̍ɔ̍ŋnda̍ŋ  .
61003010	Hūnɔ̄ɔ̍ Māsānɔ̄ɔ̍ Mɛ̄lɛ̄ka̍a̍ ō wōōlū ni̍ŋ ko̍ wa᷅ŋnda̍ mɛ̄ɛ̍ vīīnɔ̄ɔ̍ hūŋ nu̍a̍ā wānā ve᷅ ndu̍ kɔ̄l te̍ yɛ̍ . O̍ pāa̍le̍ le̍ŋ chōo̍ , ha̍la̍a̍ chōo̍ cho̍o̍ o̍ fāŋāŋ ni̍ŋ o̍ lēpīlɛ̍ ni᷄ŋ kpe̍ , a̍ bɔ̄ɔ̄lūūwo̍ kpu̍ū bɛ̄ndū bɛ̍ndū . Ndu̍yɛ̍ , lōo̍ŋ chōo̍ cho̍o̍ a̍ chi̍e̍ēŋndo̍ a̍ nyɛ̄ o̍ nyɛ̍ cho̍ lēchōo̍ ŋ̄ chō ŋɔ̄ mī ŋ̄ tāmbu̍  .
61003011	Mɛ̄ɛ̍ nya̍ sīnā nu̍a̍ā māā nyɛ̄ o̍ nyɛ̄ fe̍e̍ cho̍ hūnɔ̄ɔ̄ wā ō tɛ̄ɛ̄mbāā le̍nde̍ yɛ̍ , ndu̍yɛ̍ mi̍ lā wā chūmndo̍ bōōnde̍i̍ he̍ī le̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ chi̍e̍ēŋndo̍ le̍ŋ yɛ̍ , mɛ̄ɛ̍ ka̍ālā nyāla̍ŋ lā wa̍ ni̍ko̍ māā wānāa̍ cho̍ a̍ yɔ̄ŋga᷄ŋ o̍ Mɛ̄lɛ̄ka̍ lo̍ kpo̍u̍ . Ndu̍yɛ̍ lā kīndi̍ mī pāa̍le̍ le̍ŋ lē kēle̍ŋa̍ fūūlūū . Pāa̍le̍ le̍ŋ yīŋnde̍ŋ lē chō ha̍la̍a̍ chōo̍ cho̍o̍ lōmɔ̄ɔ̄ ni̍ mbō tāmbu̍ . Ndu̍yɛ̍ hāŋgu̍l bɛ̄ndōo̍ ō tēēŋgīāā ni̍ŋ lo̍o̍ŋ chōo̍ cho̍o̍ . Mɛ̄ɛ̍ nya̍ sīnā nu̍a̍ā māā nyɛ̄ o̍ nyɛ̄ fe̍e̍ cho̍ hūnɔ̄ɔ̄ wā ō tɛ̄ɛ̄mbāā le̍nde̍ yɛ̍ , ndu̍yɛ̍ mi̍ lā wā chūmndo̍ bōōnde̍i̍ he̍ī le̍ pāa̍le̍ Mɛ̄lɛ̄ka̍ kɔ̄ɔ̄sā ni̍ŋ a̍ chi̍e̍ēŋndo̍ le̍ŋ yɛ̍ , mɛ̄ɛ̍ ka̍ālā nyāla̍ŋ lā wa̍ ni̍ko̍ māā wānāa̍ cho̍ a̍ yɔ̄ŋga᷄ŋ o̍ Mɛ̄lɛ̄ka̍ lo̍ kpo̍u̍ . Ndu̍yɛ̍ lā kīndi̍ mī pāa̍le̍ le̍ŋ lē kēle̍ŋa̍ fūūlūū . Pāa̍le̍ le̍ŋ yīŋnde̍ŋ lē chō ha̍la̍a̍ chōo̍ cho̍o̍ lōmɔ̄ɔ̄ ni̍ mbō tāmbu̍ . Ndu̍yɛ̍ hāŋgu̍l bɛ̄ndōo̍ ō tēēŋgīāā ni̍ŋ lo̍o̍ŋ chōo̍ cho̍o̍ .
61003012	
61003013	Kɛ̍ ndu̍yɛ̍ , Mɛ̄lɛ̄ka̍ chūe̍l na̍a̍ būŋgɛ̄i̍ le̍ na̍a̍ ha̍la̍ sɛ̄nɛ̄īyo̍ kīo̍o̍ a̍ chi̍e̍ēŋ sɛ̄nɛ̄īyo̍ . Lo̍ŋ ndu̍ ndu̍ , nyɛ̄ o̍ nyɛ̄ fe̍e̍ kɔ̄la̍ŋ o̍ nɛ̄ī sa̍kpō . Būŋgɛ̄ī na̍a̍ ŋ̄ chō Mɛ̄lɛ̄ka̍ chūmndo̍ le̍ tōsāa̍ ve̍ , ndi̍ cho̍ he̍ī ni̍  .
61003014	Chāāŋāā nīāā ka̍a̍lāa̍ , mɛ̄ɛ̍ nya̍ chō nu̍a̍ā chūmndo̍ le̍ pāa̍le̍ sɔ̄ɔ̍ŋ mu᷅ŋ ŋ̄ chō yɔ̄nɔ᷄ŋ nde̍ŋ yɛ̍ , lā kīndi̍ o̍ nɛ̄ī o̍ nɛ̄ī ni̍ŋ , te̍ lā hu᷄ŋ si᷅m ndu̍ o̍ hɔ̄l pɛ̍ ō hīni̍ kɔ̄l a̍ nya̍ , lā nɔ᷅ yɔ̄ŋ o̍ yɔ̄ŋ wɔ̄ɔ̍ŋ te̍ , ndu̍yɛ̍ lā nɔ᷅ sɔ̍ŋ te̍  .
61003015	Ndu̍yɛ̍ , lā yīya̍ŋ a̍ bīūwɔ᷄ŋ Māsānɔ̄ɔ̍ Mɛ̄lɛ̄ka̍ nāa̍ ō chō wo̍ , māā fo̍ndāa̍ o̍ cho̍ nya̍ ko̍ŋ ki̍o̍o̍ le̍ mī lā pēŋ ni̍ . Nyɛ̄ pīlɛ̍ kōŋ kpe̍ chāa̍ŋ nāā ka̍a̍lāa̍ Pɔ̍ɔ̄ , o̍ po̍o̍nyi̍a̍a̍ a̍ kɔ̄l kālu̍ Mɛ̄lɛ̄ka̍ ke̍ ndu̍ wo̍ ni̍ mbo̍ dīmūl nya̍  .
61003016	Yāu̍ o̍ yāu̍ o̍ po̍o̍nyi̍a̍a̍ a̍ sūɛ̍i̍ pi᷅lɛ̍i̍ he̍ī o̍kɔ̄ɔ̄ kpe̍ o̍ so̍ō ni̍ . Ndu̍yɛ̍ , būŋga᷄ŋ ŋ̄ pūm o̍ yāu̍la̍ ndɔ̄la̍ o̍ po̍o̍nyi̍a̍a̍ la̍ŋ ni᷄ŋ , kālo̍o̍ pi̍la̍ ŋ̍ ke̍ndū pɛ̄ŋgu̍ si̍nā ni̍ . Wānāa̍ nɔ̍ kɔ̍l kālu̍ bɔ̍ɔ̍ le̍ wa̍ , a̍ wānāa̍ nɔ̍ la̍a̍la᷄ŋ bɔ̍ɔ̍ le̍ wa̍ , nda̍ nɔ̍ nyɛ̄ kpe̍e̍kpe̍i̍ būŋgāŋ mu᷅ŋ ŋ̄ chō dīmīo̍o̍ wo̍ sīŋgāfīlāa̍ ni̍ , mɛ̄ɛ̍ nda̍ sīŋgāfīlā bu̍ŋgāŋ yɛ̍ yɔ̍ŋ o̍ Yāu̍ Mɛ̄lɛ̄ka̍a̍ ni᷄ŋ yɛ̍ . Ā tōsa̍ yɛ̄ le̍nde̍ pɛ̍ , mɛ̄ɛ̍ nda̍ pi̍la̍ tōsa̍ mi̍ Mɛ̄lɛ̄ka̍ wā nda̍ hūnɔ̄ɔ̄ tɛ̄ɛ̄mbūū  .
61003017	Kɛ̍ , nya̍ nya̍ sīnā ni᷅ŋ sɔ̄ɔ̍ŋ mu᷅ŋ , chāāŋāā nīāā ka̍a̍lāa̍ . Le̍la̍ŋ , lā mānda̍ŋ , yɔ̄ŋi̍ wānāa̍ tu̍i̍ī ka̍ŋ Mɛ̍lɛ̄ka̍ dīōm te̍ wa̍ , ā fāŋa̍ nya̍ o̍ nɛ̄ī sa̍kpōo̍ chōo̍ a̍ pɛ̄ɛ̄kūlā ndāla̍ lāchōōwāla̍ŋ , o̍ ko̍ŋ , mī lā fāŋa̍ŋ o̍ tīīnda᷄ŋ ka̍lā ka̍lā nya̍ nɔ̄ wo̍ chōo̍  .
61003018	Kɛ̍ nya̍ nya̍ , lā hīo̍u̍ la̍chi̍ a̍ Māsānɔ̍ nāa̍ Chi̍i̍sū Ki̍li̍ti̍ tōlɔ̄ɔ̍ kɔ̄ɔ̄lī , o̍ cho̍ wānā na̍a̍ pīŋīa̍a̍ wo̍ , le̍ mbō hīōū lāchī a̍ nya̍ kɛ̄ndɛ̄i̍ ndūɛ̍i̍ tōsāllo̍ . Ndu̍yɛ̍ lā hīo̍u̍ la̍chi̍ a̍ ndu̍ chɔ̄ɔ̄lū sīnāa̍ wāna̍ o̍ cho̍ kpe̍e̍kpe̍i̍ yo̍ . Lā ŋ̄ sāŋga̍la᷅ŋ ndu̍ , pɛ̄ŋgo̍o̍ ho̍ō ni̍ a̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍  .
62001001	Ŋ̄ chō nya̍ yāu̍wo̍ ho̍ō pōōnyīāllo̍ a̍ Dīōmndo̍ ho̍ō o̍kɔ̄ɔ̄ , o̍ ke᷅ wa᷅ŋnda̍ yōōmū kpe̍e̍kpe̍i̍yo̍ wo̍ . Dīōmndo̍ ho̍ō ō wa̍ ni᷅ŋ chɔ̍ŋ bɛ̍ɛ̍ ha̍a̍a̍ a̍ chi̍e̍ēŋndo̍ kāndɔ᷄ŋndo̍ . Mi̍ ŋ̄ tūɛ̄ī ndu̍ o̍ sūɛ̍i̍ , ndu̍yɛ̍ mi̍ ŋ̄ chā ndu̍ pɛ̍ɛ̍ŋ a̍ lēhɔ̄l . Ŋ̄ chē ndu̍ kɛ̍sɛ̍ kɛ̍sɛ̍ , ndu̍yɛ̍ mi̍ ŋ̄ pīla᷄ŋ ndu̍ a̍ bā  .
62001002	Mi̍ yōōmōo̍ ho̍ō chɔ̄mnu̍ŋ kpe̍nde̍ke̍le̍ mi̍ ŋ̄ chā ndu̍ . A̍ ndu̍ o̍kɔ̄ɔ̄ na̍a̍ ŋ̄ chō wāŋnda̍ dīmūllo̍ ni̍ . Ndu̍yɛ̍ , ŋ̄ chō nya̍ dīmūllo̍ a̍ yōōmū kpe̍e̍kpe̍i̍yo̍ ho̍ō o̍kɔ̄ɔ̄ , o̍ nɔ̍ la̍mɛ̍ɛ̍lu̍ le̍ wo̍ . Ō wa̍ lātūlu̍ nda̍ Mɛ̄lɛ̄ka̍ Fi̍nyā nāa̍ , ndu̍yɛ̍ mbo̍ chɔ̄mnu᷄ŋ na̍a̍  .
62001003	Nyɛ̄ na̍a̍ ŋ̄ chē , ndu̍yɛ̍ mi̍ ŋ̄ tūɛ̄ī yo̍ , ndu̍ na̍a̍ ŋ̄ chō nya̍ dīmūllo̍ ni̍ . Ŋ̄ chō nya̍ ndu̍ dīmūllo̍ le̍ mī lā sɔ̄ɔ̄ŋgu̍u̍ na̍a̍ chōo̍ , mī ŋ̄ wa̍ o̍ dīōm pīlɔ̍ɔ̍ ni᷄ŋ na̍a̍ nya̍ā , dīōm pīlɛ̍ na̍a̍ ŋ̄ chō ho̍ō lēni᷄ŋ na̍a̍ Fi̍nyāa̍ nda̍ Po̍ ndɔ̄ɔ̍ , Chi̍i̍sū Ki̍li̍tī wo̍  .
62001004	Le̍la̍ŋ , ŋ̄ chō yāu̍wo̍ ho̍ō pōōnyīa̍a̍ nāa̍ nya̍ chūā , le̍ mī ŋ̄ wa̍ a̍ kɔ̄l kɛ̄ndɛ̄ ta̍u̍  .
62001005	Dīōmndā na̍a̍ ŋ̄ tūēī mi̍ Chi̍i̍sū di̍mī la̍ŋ , la̍ŋ la̍ cho̍ la̍ŋ ni̍ , ndu̍yɛ̍ la̍ŋ na̍a̍ ŋ̄ chō nya̍ dīmūllo̍ ni̍ māā , mɛ̄ɛ̍ nyɛ̄ wa̍wo̍ŋndo̍ chō yɛ̍ , le̍nde̍ Mɛ̄lɛ̄ka̍ chō ni̍ . Nyūmmā cho̍ o̍ ndu̍ ni̍ŋ kpo̍so̍ŋ te̍  .
62001006	Tē ŋ̄ dīmi̍ pɛ̍ māā ŋ̄ chō o̍ dīōm pīlɔ̍ɔ̍ ni᷄ŋ na̍a̍ Mɛ̄lɛ̄ka̍ wa̍ā , kɛ̍ mī ŋ̄ wa̍ wɔ̄ sɔ̄ɔ̍ŋ mānyūmndo̍ŋ tōsāa̍ pɛ̍ , mɛ̄ɛ̍ chōōla̍ŋ na̍a̍ ŋ̄ chō dīmīo̍o̍ ni̍ , mɛ̄ɛ̍ ŋ̄ chu̍e̍ wɔ̍ to᷅nya̍a̍ le̍  .
62001007	Kɛ̍ , tē ŋ̄ wa̍ sɔ̄ɔ̍ŋ nyɛ̄ wa̍wo̍ŋndo̍ŋ tōsāa̍ pɛ̍ , mɛ̄ɛ̍ Mɛ̄lɛ̄ka̍ chō o̍ nyɛ̄ wa̍wo̍ŋndo̍ ni᷄ŋ yɛ̍ pɛ̍ , mɛ̄ɛ̍ ŋ̄ chō o̍ dīōm pīlɔ̍ɔ̍ ni᷄ŋ ve᷅llāa̍ vēllē , ndu̍yɛ̍ mɛ̄ɛ̍ Po̍ ndɔ̄ɔ̍ Chi̍i̍sū kōo̍ma̍ ndūa̍ŋ mā dīndi̍ na̍a̍ , mi̍ mā fāŋā yɔ̄ŋ o̍ yɔ̄ŋ wɔ̄ɔ̍ŋ na̍a̍ ŋ̄ tōsa̍  .
62001008	Tē ŋ̄ dīmi̍ pɛ̍ māā ŋ̄ tōsa̍ yɔ᷅ŋ wɔ̄ɔ̍ŋ te̍ , mɛ̄ɛ̍ ŋ̄ hūi̍ na̍a̍ pi̍la̍ , mɛ̄ɛ̍ tōnya̍ Mɛ̄lɛ̄ka̍a̍ ō cho̍ na̍a̍ o̍ lākɔ̄l te̍  .
62001009	Kɛ̍ , tē ŋ̄ chɔ̄ɔ̄mu̍u̍ yɔ̄ŋndā nāāla̍ wɔ̍ɔ̍ŋnda̍ŋ nāa̍ Mɛ̄lɛ̄ka̍ chūā pɛ̍ , mālɔ̄ɔ̍ o̍ ma᷅l na̍a̍ le̍ yɔ̄ŋndā nāāla̍ wɔ̍ɔ̍ŋnda̍ŋ ni̍ , ndu̍yɛ̍ mbō dīndi̍ na̍a̍ le̍ nyɛ̄ o̍ nyɛ̄ wɔ̄ɔ̍ŋ na̍a̍ ŋ̄ tōsa̍ . Kāni̍ fu̍u̍le̍ , Mɛ̄lɛ̄ka̍ chō wāna̍ lo̍ o̍ lēdīōm , ndu̍yɛ̍ tōsāa̍ o̍ to̍sā nyɛ᷅ o̍ nɔ̍ le̍ tōsāa̍ wo̍ ni̍  .
62001010	Tē ŋ̄ dīmi̍ pɛ̍ māā ŋ̄ tōsa̍ yɔ᷅ŋ wɔ̄ɔ̍ŋ te̍ mɛ̄ɛ̍ ŋ̄ chu̍a̍ ndu̍ māā wāna̍ lāchōōwā , ndu̍yɛ̍ mɛ̄ɛ̍ dīōmndā ndɔ̄la̍ŋ lā cho̍ na̍a̍ o̍ lākɔ̄l te̍  .
62002001	Chūāūwāā nīāā ka̍a̍lāā , I̍ cho̍ nya̍ dīōmnda̍ŋ nda᷅ŋ pōōnyīāllo̍ le̍ nya̍ mālāa̍ yɔ̄ŋi̍ nya̍ tōsa̍ yɔ᷅ŋ wɔ̄ɔ̍ŋndo̍ . Kɛ̍ ndu̍yɛ̍ wānā o̍ wāna̍ to̍sa̍ yɔ̄ŋ wɔ̄ɔ̍ŋndo̍ pɛ̍ , wānā cho̍ o̍ su̍a̍ā le̍ na̍a̍ nāa̍ Mɛ̄lɛ̄ka̍ Fi̍nyā nāa̍ chūā wo̍ , ndu̍ yɔ̍nūŋ ni̍ māā Chi̍i̍sū Ki̍li̍tī o̍ cho̍ sa̍kpō Mɛ̄lɛ̄ka̍ o̍ hɔ̄l lo̍  .
62002002	Ndu̍ cho̍ sa̍lāa̍ o̍ fa̍ŋa̍ yɔ̄ŋndā nāāla̍ wɔ̍ɔ̍ŋnda̍ŋ ndo̍ ni̍ . Kɛ̍ ō cho̍ ko̍ yɔ᷅ŋndā nāāla̍ wɔ̍ɔ̍ŋnda̍ŋ te̍ o̍ fa̍ŋa̍ le̍ , a̍ yɔ̄ŋndā wɔ̄ɔ̍ŋndā wāŋnda̍ kpo̍u̍ o̍ chi̍e̍ēŋndo̍ chōo̍ o̍ fa̍ŋa̍ ni̍  .
62002003	Tē ŋ̄ tōsa̍ nyɛ̄ Mɛ̄lɛ̄ka̍ dīmūl na̍a̍ wo̍ pɛ̍ , mɛ̄ɛ̍ le̍nde̍ na̍a̍ ŋ̄ lōōkū si̍nā ni̍ māā ŋ̄ sīnā wa᷅na̍ Mɛ̄lɛ̄ka̍ chō kɛ̍sɛ̍ kɛ̍sɛ̍ wo̍  .
62002004	Tē wāŋndo̍ dīmi̍ pɛ̍ māā , ō sīnā wa᷅na̍ Mɛ̄lɛ̄ka̍ chō kɛ̍sɛ̍ kɛ̍sɛ̍ wo̍ , kɛ̍ ō to̍sā nyɛ᷅ Mɛ̄lɛ̄ka̍ dīmūl ndu̍ wo̍ le̍ , mɛ̄ɛ̍ wāna̍ lāchōōwāa̍ o̍ cho̍ ni̍ , ndu̍yɛ̍ mɛ̄ɛ̍ tōnya̍ Mɛ̄lɛ̄ka̍a̍ cho̍ ndu̍ o̍ kɔ̄l te̍  .
62002005	Kɛ̍ wānā o̍ wāna̍ to̍sa̍ nyɛ̄ dīōm ndɔ̄ɔ̍ dīmī wo̍ pɛ̍ , mɛ̄ɛ̍ wānā ko̍ŋ kāālā Mɛ̄lɛ̄ka̍ dɔ̄ū ndu̍ o̍ kɔ̄l lo̍ ō fūūlu̍u̍ mɛ̍ɛ̄ . Nyɛ̍ to̍sā mī ŋ̄ sīna̍ kpe̍e̍kpe̍i̍ māā ŋ̄ chō dīōm pīlɛ̍ na̍a̍ Mɛ̄lɛ̄ka̍ wa̍ā wo̍ cho̍ ho̍ō ni̍  ,
62002006	wānā o̍ wāna̍ di̍mi̍ pɛ̍ māā ō chō dīōm pīlɛ̍ nda̍ Mɛ̄lɛ̄ka̍ , mɛ̄ɛ̍ mbō nɔ̄ ka̍a̍ mɛ̄ɛ̍ Chi̍i̍sū ndu̍ o̍o̍ nɔ̍ ka̍a̍ yɛ̍  .
62002007	Chāāŋāā nīāā ka̍a̍lāa̍ , ō cho̍ sa̍wā sɛ̍nɛ̄ī le̍ ya̍ I̍ cho̍ nya̍ ho̍ō pōōnyīāl te̍ . Sāwā dɔ̍u̍nu᷄ŋ ni᷅ŋ pāāndū wo̍ o̍ cho̍ ni̍ , chɔ̍ŋ bɛ̍ɛ̍ a̍ bōōndi̍i̍ nya̍ sīmnu᷄ŋ wa̍nāā lāāla᷄ŋ o̍ Chi̍i̍sū ni̍ŋ nde̍ . Sāwā pa̍a̍ndū kōŋ ndu̍ yɔ̍nūŋ ni̍ māā yōōŋgū nya̍ tūēī yo̍  .
62002008	Kɛ̍ ndu̍yɛ̍ o̍ nɛ̄īyo̍ ō pīlɔ̍ɔ̍ ni᷄ŋ , sāwā sɛ̍nɛ̄īyo̍ ya̍ I̍ cho̍ nya̍ pōōnyīāllo̍ ni̍ . Ndu̍yɛ̍ , ka̍a̍ Chi̍i̍sōo̍ a̍ ka̍ā nyāa̍ , ō chɔ᷄m māā sāwāa̍ ho̍ō chō tōnya̍ . Kāni̍ fo̍ndōle̍ , nyūmnda̍ŋ mā chō ni᷅ŋ fāŋa᷄ŋndo̍ mi̍ nyɛ̄ wa̍wo̍ŋ kpe̍e̍kpe̍i̍yo̍ wā ni᷅ŋ dīōndɔ̄ɔ̍  .
62002009	Wānā o̍ wāna̍ di̍mi̍ pɛ̍ māā ō chō o̍ nyɛ̄ wa̍wo̍ŋndo̍ ni᷄ŋ , o̍ ko̍ŋ kɔ̍ɔ̍lī mbō tu᷄l chāa̍ŋ ndɔ̄ wa̍nā la̍a̍la᷄ŋndo̍ lēyɛ̄ pɛ̍ , mɛ̄ɛ̍ ō chō wɔ̄ o̍ nyūmnda̍ŋ ni᷄ŋ  .
62002010	Wānā o̍ wāna̍ ka̍a̍la̍ chāa̍ŋ ndɔ̄ wa̍nā la̍a̍la᷄ŋndo̍ pɛ̍ , mɛ̄ɛ̍ ō chō o̍ nyɛ̄ wa̍wo̍ŋndo̍ ni᷄ŋ . Ndu̍yɛ̍ , nyɛ̄ o̍ nyɛ̄ bɛ̍ɛ̍ cho̍ o̍ nyɛ̄ wa̍wo̍ŋndo̍ ni᷄ŋ mbō kōōnda᷅ŋ ndu̍ mbō de᷄l te̍  .
62002011	Kɛ̍ wānā o̍ wāna̍ tu̍l chāa̍ŋ ndɔ̄ wa̍nā la̍a̍la᷄ŋndo̍ lēyɛ̄ pɛ̍ , mɛ̄ɛ̍ ō chō wɔ̄ o̍ nyūmnda̍ŋ ni᷄ŋ . Mɛ̄ɛ̍ wānā wa̍ā le̍nde̍ ō chō wɔ̄ sɔ̄ɔ̍ŋ mānyūmndo̍ŋ tōsāa̍ . Ō si̍nā na̍a̍ o̍ cho̍ kɔ̄la̍ŋ nda̍ le̍ , kāni̍ fo̍ndōle̍ nyūmnda̍ŋ mā sūūmi̍a̍a̍ ndu̍  .
62002012	Chūāūwāā nīāā ka̍a̍lāa̍ , I̍ cho̍ nya̍ dīōmnda̍ŋ nda᷅ŋ pōōnyīāllo̍ , kāni̍ fo̍ndōle̍ , Mɛ̄lɛ̄ka̍ ma᷄l nya̍ le̍ yɔ̄ŋndā nyāla̍ wɔ̍ɔ̍ŋnda̍ŋ le̍ sa̍bu̍ Chi̍i̍sōo̍  .
62002013	Nya̍ lāŋgba̍ā kālla̍ , I̍ cho̍ nya̍ dīōmnda̍ŋ nda᷅ŋ pōōnyīāllo̍ , kāni̍ fo̍ndōle̍ , le̍ mɛ̄ɛ̍ nya̍ sīna̍ wāŋndo̍ ho̍ō o̍ wa̍ ni᷅ŋ kāni̍ ma̍si̍ndɛ̄ chɔ̍ŋ ha̍a̍a̍ , a̍ nyɛ̄ o̍ nyɛ̄ kāndɔ᷄ŋndo̍ wo̍ yɛ̍ . Nya̍ chūāā pīāāndūa̍a̍ , I̍ cho̍ nya̍ dīōmnda̍ŋ nda᷅ŋ pōōnyīāllo̍ , kāni̍ fo̍ndōle̍ , le̍ mɛ̄ɛ̍ nya̍ yēm Māsa̍ Nyi̍nāā Wɔ̄ɔ̍ŋnda̍ yɛ̍ . Nya̍ chūāūwāā nīāā ka̍a̍lāa̍ , I̍ cho̍ nya̍ dīōmnda̍ŋ nda᷅ŋ po̍o̍nyīāllo̍ , kāni̍ fo̍ndōle̍ , le̍ mɛ̄ɛ̍ nya̍ sīna̍ Mɛ̄lɛ̄ka̍ Fi̍nyā nāa̍ yɛ̍  .
62002014	Nya̍ lāŋgba̍ā kālla̍ , I̍ cho̍ nya̍ dīōmnda̍ŋ nda᷅ŋ pōōnyīāllo̍ , kāni̍ fo̍ndōle̍ , le̍ mɛ̄ɛ̍ nya̍ sīna̍ wāŋndo̍ ho̍ō o̍ wa̍ kāni̍ ma̍si̍ndɛ̄ , chɔ̍ŋ ha̍a̍a̍ a̍ nyɛ̄ o̍ nyɛ̄ kāndɔ᷄ŋndo̍ wo̍ yɛ̍ . Nya̍ chūāā pīāāndūa̍a̍ , I̍ cho̍ nya̍ dīōmnda̍ŋ nda᷅ŋ pōōnyīāllo̍ , kāni̍ fo̍ndōle̍ , lē mɛ̄ɛ̍ nya̍ nɔ̄ kɔ̄ltā sīmūlāāla̍ŋ mi̍ dīo̍m Mɛ̄lɛ̄ka̍a̍ wā o̍ kɔ̄ltā nyāla̍ŋ ni᷄ŋ , ndu̍yɛ̍ mi̍ lā yām Māsa̍ Nyi̍nāā Wɔ̄ɔ̍ŋnda̍ yɛ̍  .
62002015	Yēēmɛ̍i̍ le̍ chi̍e̍ēŋndo̍ ho̍ō a̍ nyɛ᷄m cho̍ lēni᷄ŋ ndo̍ŋ , ī hi̍a̍ū nya̍ o̍ kɔ̄l kɔ̄ɔ̄lī le̍ . Wānā o̍ wāna̍ ka̍a̍la̍ chi̍e̍ēŋndo̍ pɛ̍ , mɛ̄ɛ̍ ō nɔ̍ ka̍ālā Mɛ̄lɛ̄ka̍a̍ o̍ kɔ̄l te̍  .
62002016	Kāni̍ fo̍ndōle̍ , nyɛ̄ o̍ nyɛ̍ wɔ̄ɔ̍ŋ cho̍ o̍ chi̍e̍ēŋndo̍ ho̍ō ni᷄ŋ , kɔ̍ bi̍ī a̍ yēēma̍ŋ cho̍ o̍ wāna̍ chi̍e̍e̍yɛ̍ī wɔ̄ɔ̍ŋnde̍ he̍ī ni᷄ŋ ndo̍ŋ , a̍ nyɛ̄m wāŋnda̍ chā mā lūɛ̄ī lēhɔ̄l o̍ mu̍ŋ ndo̍ŋ , a̍ nyɛ̄ o̍ nyɛ̄ wāŋnda̍ kīālū yo̍ŋgāa̍ a̍ mu̍ŋ , ō cho̍ Mɛ̍lɛ̄ka̍ Fi̍nyā nāa̍ le̍ ma̍l mu̍ŋ te̍ . O̍ chi̍e̍ēŋndo̍ ho̍ō ni᷄ŋ ŋ̍ fu̍la̍ ni̍  .
62002017	Chi̍e̍ēŋndo̍ chō chūwɔ̄ɔ̄ a̍ yēēma̍ŋ cho̍ lē ni᷄ŋ ndo̍ŋ fa̍ū . Kɛ̍ wānā o̍ wāna̍ to̍sa̍ nyɛ̄ Mɛ̄lɛ̄ka̍ hɛ̄na̍ŋ ndo̍ pɛ̍ , ō chō wā yōōmū le̍ fɛ̍ɛ̍ŋ a̍ fɛ̍ɛ̍ŋ  .
62002018	Chūāā nīa̍a̍ , ŋ̄ chō ni᷅ŋ kpɛ̍ɛ̍lūŋ a̍ te̍le̍ŋ nyɛ̄ o̍ nyɛ̄ chō hūnɔ̄ɔ̄ mɛ̄ɛ̄lū wo̍ . Lā tūēī māā ya̍a̍mɔ̍ɔ̍ Ki̍li̍tīo̍o̍ chō hūnɔ̄ɔ̄ . Kɛ̍ o̍ su̍ŋ su̍ŋndo̍ ho̍ō ni᷄ŋ bɛ̍ɛ̍ , ya̍a̍mɔ̍ɔ̍wa̍a̍ Ki̍li̍tīa̍a̍ ā hīŋ ni᷅ŋ . Tāāmāsi̍o̍o̍ cho̍ ho̍ō ni̍ , māā ŋ̄ chō ni᷅ŋ fūūlūūwo̍ o̍ te̍le̍ŋ nyɛ̄ o̍ nyɛ̄ chō hūnɔ̄ɔ̄ o̍ mɛ̄ɛ̄lu̍la̍ŋ ndo̍  .
62002019	Ya̍a̍mɔ̍ɔ̍wa̍ ha̍ā ā wa̍ pāāndū na̍a̍ chōo̍ , kɛ̍ ma̍ fāŋa᷄ŋ . Kɛ̍ o̍ sa̍na̍a̍ īsɔ̄ɔ̍ ni᷄ŋ ā ve̍ na̍a̍ chōo̍ kpe̍e̍kpe̍i̍ le̍ . Kāni̍ fo̍ndōle̍ tē nda̍ a̍a̍ wa̍ na̍a̍ chōo̍ lēkɛ̍ndɛ̍ī pɛ̍ , ā wa̍ hīōūwɔ̄ɔ̄ lāchī a̍ wāa̍ na̍a̍ chōo̍ . Kɛ̍ ndu̍yɛ̍ ma̍ fāŋa᷄ŋ na̍a̍ chōo̍ . He̍ī chɔ̍m ni̍ māā nda̍ ki̍nɛ̍i̍ , ō pīlɛ̍ bɛ̍ɛ̍ ve̍ na̍a̍ chōo̍ kpe̍e̍kpe̍i̍ le̍  .
62002020	Kɛ̍ nya̍ nya̍ , Ki̍li̍tī to̍sa̍ mi̍ Nyi̍na̍ Kāsīo̍o̍ tūāl nya̍ kɔ̄ɔ̄lī . Ndu̍yɛ̍ , nya̍ kpe̍de̍ lā sīna̍ ni᷅ŋ tōnya̍a̍  .
62002021	Ō cho̍ mī I̍ di̍mi̍ māā lā si̍nā to᷅nya̍a̍ le̍ le̍ , le̍la̍ŋ mī I̍ wa̍ nya̍ dīōmnda̍ŋ nda᷅ŋ pōōnyīāl te̍ . I̍ cho̍ māchūāā nya̍ la̍ŋ pōōnyīāllo̍ , kāni̍ fu̍u̍le̍ le̍ mɛ̄ɛ̍ nya̍ sīnā to᷅nya̍a̍ yɛ̍ . Ndu̍yɛ̍ , nya̍ pi̍la̍ sīnā wa̍la̍ŋ māā ō cho̍ o̍ tōnya̍a̍ ni᷄ŋ te̍ chōōla̍ŋ lā chɛ᷄ŋ tu̍m te̍  .
62002022	Ndu̍yɛ̍ , wāna̍ di̍mi̍ pɛ̍ māā , ō cho̍ Chi̍i̍sū le̍ cho̍ Ki̍li̍tī , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ le̍ , mɛ̄ɛ̍ ndu̍ kpe̍e̍kpe̍i̍ cho̍ wāna̍ lāchōōwāa̍ ni̍ . Wānā wa̍ā le̍nde̍ ndu̍ cho̍ ya̍a̍mɔ̍ɔ̍ Ki̍li̍tīo̍o̍ ni̍ , mɛ̄ɛ̍ ndu̍ kɛ̍ɛ̍ Mɛ̄lɛ̄ka̍ Fi̍nyāa̍ nda̍ Po̍ ndɔ̄ɔ̍ ni̍  .
62002023	Wānā o̍ wāna̍ kɛ̍ɛ̍ Po̍ Mɛ̄lɛ̄ka̍a̍ pɛ̍ , mɛ̄ɛ̍ a̍ cho̍ o̍ dīōm pīlɛ̍ ni᷄ŋ a̍ Fi̍nyā ndɔ̄ le̍ . Wāna̍ o̍ wāna̍ di̍mu̍l wāŋnda̍ pɛ̍ māā , ō lāāla̍ŋ a̍ Po̍ Mɛ̄lɛ̄ka̍a̍ , mɛ̄ɛ̍ ō chō o̍ dīōm pīlɔ̍ɔ̍ ni᷄ŋ a̍ Fi̍nyā ndɔ̄  .
62002024	Di̍ōmndā nya̍ tūēī lɔ̍ɔ̍ nya̍ sīmnu᷄ŋ wa̍nāā lāāla᷄ŋ o̍ Chi̍i̍sū ni̍ŋ nda̍ŋ , lā mānda̍ la̍ŋ o̍ kɔ̄ltā nyāla̍ŋ ni᷄ŋ . Tē lā mānda̍ la̍ŋ o̍ kɔ̄ltā nyāla̍ŋ ni᷄ŋ pɛ̍ , mɛ̄ɛ̍ nya̍ bɛ̍ɛ̍ lā hīōū lāchī a̍ wāa̍ o̍ dīōm pīlɔ̍ɔ̍ ni᷄ŋ nya̍ Po̍ Mɛ̄lɛ̄ka̍a̍ wa̍ā a̍ Fi̍nyā ndɔ̄  .
62002025	Ndu̍yɛ̍ ō chu̍a̍ būŋgɛ̄i̍ le̍ na̍a̍ nyɛ̄ kē , ndu̍ yɔ̍nūŋ ni̍ māā yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍  .
62002026	A̍ wānāa̍ cho̍ kīndīo̍o̍ le̍ nya̍ fāŋāa̍ o̍ nɛ̄ī ya̍ o̍kɔ̄ɔ̄ , ya̍ I̍ cho̍ nya̍ dīōmnda̍ŋ nda̍ŋ pōōnyīāllo̍ ni̍  .
62002027	Kɛ̍ nya̍ nya̍ , Nyi̍nā Kāsī Ki̍li̍tī to̍sa̍ mbo̍ tūāl nya̍ kɔ̄ɔ̄lī wo̍ , ō chō hīōūwɔ̄ɔ̍ lāchī a̍ wāa̍ nya̍ kɔ̄ɔ̄lī ha̍a̍a̍ . Le̍la̍ŋ , wānā che᷅le̍ŋ nɔ̍ lɛ̍ mbō pɛ̄ɛ̄ku̍ nya̍ le̍ . Kāni̍ fo̍ndōle̍ , Nyi̍na̍ Mɛ̄lɛ̄ka̍a̍ ndu̍ pɛ̍ɛ̍kū nya̍ nyɛ̄ o̍ nyɛ̄ fe̍e̍ ni̍ . Ndu̍yɛ̍ , pɛ̄ɛ̄kū tōnya̍a̍ o̍ pɛ̍ɛ̍kū nya̍ ni̍ , ō cho̍ pɛ̍ɛ̍kū lāchōōwā le̍ . Le̍la̍ŋ , mɛ̄ɛ̍ o̍ pɛ̍ɛ̍ku̍ nya̍ yɛ̍ , lā wa̍ le̍nde̍ o̍ dīōm pīlɔ̍ɔ̍ ni᷄ŋ nya̍ Ki̍li̍tī wa̍ā  .
62002028	Le̍la̍ŋ chūāūwāā nīāā ka̍a̍lāa̍ , lā hīo̍u̍ la̍chi̍ a̍ wāa̍ o̍ dīōm pīlɔ̍ɔ̍ ni᷄ŋ a̍ ndu̍ . Tē ŋ̄ hīōū lāchī pɛ̍ , būūla᷄ŋ ve᷅ na̍a̍ o̍ pāa̍le̍ o̍ hu᷅ŋ ni̍ŋ nde̍ŋ chōo̍ le̍ , ndu̍yɛ̍ si̍ɔ̍mbu̍la̍ bi̍ī na̍a̍ le̍  .
62002029	Lā sīnā māā Ki̍li̍tī cho̍ sa̍kpō Mɛ̄lɛ̄ka̍ o̍ hɔ̄l . Le̍la̍ŋ , lā nɔ̄ vɛ̄lɛ̄ mī lā sīna̍ māā wānā o̍ wāna̍ to̍sa̍ nyɛ̍ cho̍ sa̍kpō wo̍ pɛ̍ , mɛ̄ɛ̍ chu̍a̍ Mɛ̄lɛ̄ka̍a̍ o̍ cho̍ ni̍  .
62003001	Lā tōfa̍ wɔ̍ ka̍a̍lā bɛ̄ndū Mɛ̄lɛ̄ka̍ kāāla̍ na̍a̍ wo̍ . Ō kāāla̍ na̍a̍ ha̍a̍a̍ , mbo̍ vēēlū na̍a̍ āā , chūāūwāā ndūa̍a̍ , ndu̍yɛ̍ māā lēkɛ̍ndɛ̄ , chūāūwāā ndūa̍a̍ na̍a̍ ŋ̄ chō ni̍ . Ndu̍yɛ̍ , wāŋnda̍ o̍ chi̍e̍ēŋndo̍ chōo̍ ā si̍nā wa᷅na̍ Mɛ̄lɛ̄ka̍ chō wo̍ le̍ . Le̍ sa̍bōo̍ ho̍ō , ā si̍nā wa̍nāā na̍a̍ ŋ̄ chō wa̍ le̍  .
62003002	Chāāŋāā nīāā ka̍a̍lāa̍ , chūāūwāa̍ Mɛ̄lɛ̄ka̍a̍ na̍a̍ ŋ̄ chō ni᷅ŋ ni̍ . Kɛ̍ ī cho̍ wɔ̍ i̍ chɔ̍mna᷄ŋ mɛ̄ɛ̍ na̍a̍ ŋ̄ chō hūnɔ̄ɔ̄ wā yɛ̍ le̍ . Kɛ̍ ŋ̄ sīnā wa̍la̍ŋ māā , tē pāa̍le̍ Ki̍li̍tī hu᷅ŋ ni̍ŋ nde̍ŋ lē fūūlu̍u̍ pɛ̍ , ŋ̄ chō sīmnɔ᷄ŋ mɛ̄ɛ̍ o̍ cho̍ yɛ̍ . Kāni̍ fu̍u̍le̍ ŋ̄ chō ndu̍ hūnɔ̄ɔ̄ chɔ̄ mɛ̄ɛ̍ o̍ cho̍ kɛ̍sɛ̍ kɛ̍sɛ̍ yɛ̍  .
62003003	Wānā o̍ wāna̍ wa̍ hɔ̄lte̍ŋ o̍ nɛ̄ī le̍ mī Ki̍li̍tī to̍sa̍l ndu̍ he̍ī pɛ̍ , dīndīo̍o̍ wānā ko̍ŋ ō dīndī kɔ᷅l ndɔ̄ɔ̍ ni̍ , mɛ̄ɛ̍ Ki̍li̍tī cho̍ wānā di̍a̍ndāā yɛ̍  .
62003004	Wānā o̍ wāna̍ to̍sa̍ yɔ̄ŋ wɔ̄ɔ̍ŋndo̍ pɛ̍ , mɛ̄ɛ̍ ō tɛ̄ɛ̄mbu̍u̍ sāwa̍ Mɛ̄lɛ̄ka̍a̍ . Kāni̍ fo̍ndōle̍ , sāwa̍ Mɛ̄lɛ̄ka̍a̍ tɛ̄ɛ̄mbūūwo̍ ndu̍ cho̍ yɔ̄ŋ wɔ̄ɔ̍ŋndo̍ ni̍  .
62003005	Kɛ̍ ndu̍yɛ̍ , lā sīnā māā Ki̍li̍tī hi᷅ŋ māhūnāā le̍ mbō fāŋa̍ na̍a̍ yɔ̄ŋndā wɔ̄ɔ̍ŋndā na̍a̍ ŋ̄ tōsa̍ la̍ŋ chōo̍ . Ndu̍yɛ̍ , Ki̍li̍tī ndu̍ ndu̍ , ō tōsa̍ yɔ᷅ŋ o̍ yɔ̄ŋ wɔ̄ɔ̍ŋ te̍  .
62003006	Le̍la̍ŋ , wānā o̍ wāna̍ wa̍ o̍ dīōm pīlɔ̍ɔ̍ ni᷄ŋ a̍ Ki̍li̍tī pɛ̍ , ō hi̍ū la̍chi̍ a̍ yɔ̄ŋ wɔ̄ɔ̍ŋndo̍ tōsāa̍ le̍ . Wāna̍ o̍ wāna̍ hi̍o̍ū lāchī a̍ yɔ̄ŋ wɔ̄ɔ̍ŋndo̍ tōsāa̍ pɛ̍ , mɛ̄ɛ̍ ō chi̍ wɔ̍ Ki̍li̍ti̍ le̍ , kɛ̄lɛ̄ŋgāā ni᷅ŋ te̍ mbō sīna̍ ndu̍  .
62003007	Chūāūwāā nīāā ka̍a̍lāa̍ , lā chɛ᷅l mī wānā o̍ wānā fa̍ŋa̍ nya̍ o̍ nɛ̄ī le̍ . Tē wāŋndo̍ tōsa̍ nyɛ̍ cho̍ sa̍kpō wo̍ pɛ̍ , mɛ̄ɛ̍ ō chō wānā sa̍kpō Mɛ̄lɛ̄ka̍ o̍ hɔ̄l , mɛ̄ɛ̍ Ki̍li̍tī cho̍ sa̍kpō Mɛ̄lɛ̄ka̍ o̍ hɔ̄l lɛ̍  .
62003008	Wānā o̍ wāna̍ hi̍o̍ū lāchī a̍ yɔ̄ŋ wɔ̄ɔ̍ŋndo̍ pɛ̍ , mɛ̄ɛ̍ Māsa̍ Nyi̍nāā Wɔ̄ɔ̍ŋnda̍ chūā ndɔ̄ɔ̍ o̍ cho̍ ni̍ . Kāni̍ fu̍u̍le̍ , wāna̍ yɔ̄ŋ wɔ̄ɔ̍ŋndo̍ Māsa̍ Nyi̍nāā Wɔ̄ɔ̍ŋnda̍ ō chō kāni̍ ma̍si̍ndɛ̄ ni̍ , chɔ̍ŋ bɛ̍ɛ̍ a̍ chi̍e̍ēŋndo̍ kāndɔ᷄ŋndo̍ di̍ . Po̍ Mɛ̄lɛ̄ka̍a̍ hīŋ māhūnāā le̍ mbō tɛ̄ɛ̄mbu̍u̍ nyɛ̄ o̍ nyɛ̄ Māsa̍ Nyi̍nāā Wɔ̄ɔ̍ŋnda̍ chō tōsāa̍  .
62003009	Wānā o̍ wāna̍ cho̍ chu̍a̍ Mɛ̄lɛ̄ka̍ ō hi̍ū la̍chi̍ a̍ yɔ̄ŋ wɔ̄ɔ̍ŋndo̍ tōsāa̍ le̍ . Kāni̍ fo̍ndōle̍ , Mɛ̄lɛ̄ka̍yɛ̍ī Mɛ̄lɛ̄kɛ̍i̍ ī chō o̍ ndu̍ ni᷄ŋ . Ndu̍yɛ̍ , ō hi̍ū la̍chi̍ a̍ yɔ̄ŋ wɔ̄ɔ̍ŋndo̍ tōsāa̍ le̍ , kāni̍ fo̍ndōle̍ , chu̍a̍ Mɛ̄lɛ̄ka̍a̍ o̍ cho̍ ni̍  .
62003010	Nyɛ̍ to̍sā mī ŋ̄ sīna̍ wānāa̍ cho̍ chūāūwāa̍ Mɛ̄lɛ̄ka̍a̍ wa̍ a̍ wānāa̍ cho̍ chūāūwāā Māsa̍ Nyi̍nāā Wɔ̄ɔ̍ŋnda̍ wa̍ wo̍ , ndu̍ cho̍ ho̍ō ni̍ . Wānā o̍ wāna̍ to̍sa̍ nyɛ᷅ cho̍ sa̍kpō wo̍ le̍ , mɛ̄ɛ̍ ō cho̍ chu̍a̍ Mɛ̄lɛ̄ka̍ le̍ . Ndu̍yɛ̍ wānā o̍ wāna̍ ka̍a̍la̍ cha̍a̍ŋ ndɔ̄ wa̍nā la̍a̍la᷄ŋndo̍ le̍ , mɛ̄ɛ̍ ō cho̍ chu̍a̍ Mɛ̄lɛ̄ka̍ le̍  .
62003011	Yōōŋgū nya̍ tūēī chɔ̍ŋ bɛ̍ɛ̍ a̍ bōōndi̍i̍ nya̍ sīmnu᷄ŋ wa̍nāā lāāla᷄ŋ o̍ Chi̍i̍sū ni̍ŋ nde̍ , ndu̍ cho̍ ho̍ō ni̍ , māā ŋ̄ nɔ̄ le̍ kāāli̍āŋndo̍ vēllāa̍ vēllē  .
62003012	Lā wa᷅ māā Ke᷅ŋ te̍ . Kāni̍ fu̍u̍le̍ , Ke᷅ŋ ndu̍ ndu̍ , le̍ Māsa̍ Nyi̍nāā Wɔ̄ɔ̍ŋnda̍ o̍ wa̍ ni̍ . Mbo̍ lō o̍ ko̍ŋ mbo̍ dīī pɔ̄mbɔ̄ ndɔ̍ pɛ̍ . Le̍ sa̍bū yɛ̄ɛ̄ o̍ di̍ī yɛ̄ ndu̍ ? Le̍ mɛ̄ɛ̍ ka̍ālā ndɔ̄la̍ŋ lā wa̍ lā wɔ̄ɔ̍ŋ , kɛ̍ mi̍ ka̍ālā pɔ̄mbɔ̄ ndɔ̄la̍ŋ lā wā sa̍kpō yɛ̍ , le̍la̍ŋ o̍ di̍ī ndu̍ ni̍  .
62003013	Chāa̍ŋāā nīa̍a̍ , kɔ̄ndɔ̄fi̍li̍ bɛ̍ɛ̍ bi̍ī nya̍ le̍ mɛ̄ɛ̍ wāŋnda̍ o̍ chi̍e̍ēŋndo̍ ni᷄ŋ a̍ tu᷅l nya̍ yɛ̄le̍ŋ yɛ̍ le̍  .
62003014	Tē ō wa̍ māā yɔ̄ŋɔ̄ɔ̄ pɛ̍ , na̍a̍ ŋ̄ sīnā māā ŋ̄ cho̍ lɛ̍ pīɔ̍mndo̍ o̍ bā bɛ̄ŋgu̍ le̍ . O̍ yōōmōo̍ ni᷄ŋ na̍a̍ ŋ̄ chō ni᷅ŋ ni̍ . Ŋ̄ sīnā māā le̍nde̍ i̍ cho̍ ni̍ , kāni̍ fu̍u̍le̍ na̍a̍ na̍a̍ ŋ̄ kāāla̍ chāāŋāā nāā wa̍nāā lāāla᷄ŋnda̍ . Wānā o̍ wāna̍ ka̍a̍la̍ cha̍a̍ŋ ndɔ̍ le̍ , mɛ̄ɛ̍ wānā ko̍ŋ ō chō wɔ̄ pīɔ̍mndo̍ o̍ bā bɛ̄ŋgu̍  .
62003015	Wānā o̍ wāna̍ tu̍l chāa̍ŋ ndɔ̄ wa̍nā la̍a̍la᷄ŋndo̍ lēyɛ̄ pɛ̍ , mɛ̄ɛ̍ wānā di̍yāā ŋ̄wāŋndā chīe̍e̍ wo̍ o̍ cho̍ ni̍ . Ndu̍yɛ̍ lā sīnā māā wānā di̍yāā ŋ̄wāŋndā chīe̍e̍ wo̍ , ndu̍ ndu̍ ō nɔ̍ yo̍o̍mū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ le̍  .
62003016	Wu̍ Ki̍li̍tī vi᷅ le̍ na̍a̍ wo̍ , ndu̍ chɔ̍m na̍a̍ nyɛ̍ cho̍ kāālāa̍ wo̍ ni̍ . Na̍a̍ bɛ̍ɛ̍ mɛ̄ɛ̍ mī ŋ̄ chɛ᷄l mī ŋ̄ vī le̍ chāāŋāā nāā wa̍nāā lāāla᷄ŋnda̍  .
62003017	Wānā o̍ wāna̍ wa̍ pɛ̍ mbō nɔ̄ nyɔ̄ɔ̍ , ndu̍yɛ̍ mbō chē chāa̍ŋ ndɔ̄ wa̍nā la̍a̍la᷄ŋndo̍ a̍ bā hāvɛ̍i̍yo̍ , kɛ̍ mbō tūīīnu̍ŋ ndu̍ īnyīɛ̍ɛ̍ le̍ pɛ̍ , mɛ̄ɛ̍ kāāla̍ Mɛ̄lɛ̄ka̍a̍ cho̍ o̍ ndu̍ ni᷄ŋ te̍  .
62003018	Chūāūwāā nīāā ka̍a̍lāa̍ , kāālā nāa̍ ō mɛ̍ɛ̍lū o̍ dīmīo̍o̍ a̍ sōndō su̍e̍e̍ le̍ . Ŋ̄ chɔ̄mnu᷅ŋ kāālāa̍ kpe̍e̍kpe̍i̍ a̍ sɔ̄ɔ̍ŋ na̍a̍ ŋ̄ tōsā wo̍ŋ  .
62003019	Tē ŋ̄ nɔ̄ kāālā wāā nu̍a̍ā pɛ̍ , mɛ̄ɛ̍ o̍ he̍ī ni᷄ŋ na̍a̍ ŋ̄ sīnā ni̍ māā ŋ̄ chō o̍ nɛ̄i̍ tōnya̍a̍ chōo̍ . Ndu̍yɛ̍ tē ŋ̄ nɔ̄ kāālā wāā nu̍a̍ā pɛ̍ , būūla᷄ŋ ve᷅ o̍ kɔ̄ltā nāāla̍ŋ ni᷄ŋ le̍ sīsi̍la̍ŋ Mɛ̄lɛ̄ka̍ o̍ hɔ̄l te̍  .
62003020	Ndu̍yɛ̍ , ā yɔ᷄ŋ bɛ̍ɛ̍ mī kɔ̄ltā nāāla̍ŋ lā kīlu̍l na̍a̍ yāmɛ̍i̍ a̍ sɔ̄ɔ̍ŋ ŋ̄ pūm o̍kɔ̄ɔ̄ , ŋ̄ bu̍u̍lāŋ le̍ sīsi̍la̍ŋ Mɛ̄lɛ̄ka̍ o̍ hɔ̄l te̍ . Kāni̍ fu̍u̍le̍ , Mɛ̄lɛ̄ka̍ ndu̍ hi̍o̍ū a̍ kɔ̄ltā nāāla̍ŋ , ndu̍yɛ̍ ndu̍ ndu̍ si̍nā nyɛ᷅ o̍ nyɛ̄ fe̍e̍  .
62003021	Chāāŋāā nīāā ka̍a̍lāa̍ , tē ō wa̍ pɛ̍ mī kɔ̄ltā nāāla̍ŋ lā kīlu̍l na̍a̍ īyāma̍ le̍ , mɛ̄ɛ̍ būūla᷄ŋ ve᷅ na̍a̍ le̍ lākɔ̄ sīsi̍la̍ŋ Mɛ̄lɛ̄ka̍ o̍ hɔ̄l te̍  .
62003022	O̍ ko̍ŋ , nyɛ̄ o̍ nyɛ̄ na̍a̍ ŋ̄ nyūna̍ pɛ̍ Mɛ̍lɛ̄ka̍ , kīo̍o̍ o̍ ke᷅ na̍a̍ ni̍ , kāni̍ fu̍u̍le̍ , le̍ mɛ̄ɛ̍ na̍a̍ ŋ̄ tōsā nyɛ᷅ o̍ di̍mūl na̍a̍ wo̍ yɛ̍ , a̍ nyɛ̍ nɛ̍ŋī ndu̍ kɔ̄llo̍ wo̍  .
62003023	Ndu̍yɛ̍ , nyɛ̄ o̍ di̍mu̍l na̍a̍ le̍ tōsāa̍ wo̍ cho̍ ho̍ō ni̍ , māā ŋ̄ dɔ̄u̍ ti̍i̍nda᷄ŋndo̍ o̍ Po̍ ndɔ̄ɔ̍ Chi̍i̍sū Ki̍li̍tī ni̍ŋ , ndu̍yɛ̍ mī ŋ̄ kāāli̍āŋ ve̍llāa̍ vēllē mɛ̄ɛ̍ o̍ di̍mu̍l na̍a̍ yɛ̍  .
62003024	Wānāa̍ to̍sā sɔ̍ɔ̍ŋ Mɛ̄lɛ̄ka̍ dīmi̍ wo̍ŋ nda̍ , nda̍ cho̍ o̍ dīōm pīlɔ̍ɔ̍ ni᷄ŋ a̍ Mɛ̄lɛ̄ka̍ ni̍ , ndu̍yɛ̍ mi̍ Mɛ̄lɛ̄ka̍ wā o̍ dīōm pīlɔ̍ɔ̍ ni᷄ŋ a̍ nda̍ . Ndu̍yɛ̍ , nyɛ̍ to̍sā mī ŋ̄ sīna̍ māā ō chō a̍ na̍a̍ di̍ōm pīlɛ̍ wo̍ cho̍ ho̍ō ni̍ , Nyi̍nā ndɔ̍ o̍ to̍sa̍ mbo̍ wā na̍a̍ kɔ̄ɔ̄lī wo̍  .
62004001	Chāāŋāā nīāā ka̍a̍lāa̍ , lā la̍a̍la᷄ŋ a̍ wāŋnda̍ fa̍ū a̍ di̍mī māā Nyi̍na̍ Mɛ̄lɛ̄ka̍a̍ chō nda̍ kɔ̄ɔ̄lī wa̍ le̍ . Kɛ̍ lā tōfa̍ nda̍ nyɛ̄ kɛ̄ndɛ̍ī tē Nyi̍na̍ Mɛ̄lɛ̄ka̍a̍ cho̍ nda̍ kɔ̄ɔ̄lī ni̍ . Kāni̍ fu̍u̍le̍ wānāā lāchōōwāa̍ ā tīu̍ o̍ chi̍e̍ēŋndo̍ chōo̍ kpe̍de̍ , mā kēī di̍mīo̍o̍ māā wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍  .
62004002	Kɛ̍ ndu̍yɛ̍ tē ō wa̍ pɛ̍ māā , Nyi̍na̍ Mɛ̄lɛ̄ka̍a̍ cho̍ wāŋndo̍ kɔ̄ɔ̄lī ni̍ , mɛ̄ɛ̍ nya̍ lōōkū si̍nā yɛ̍ cho̍ ho̍ō ni̍ . Wānā o̍ wāna̍ chɔ̍ɔ̍mu̍u̍ pɛ̍ kpe̍nde̍ke̍le̍ māā , mi̍ Chi̍i̍sū Ki̍li̍tī hu᷅ŋ o̍ chi̍e̍ēŋndo̍ chōo̍ o̍ īwāna̍ chi̍e̍e̍ya̍ , mɛ̄ɛ̍ Nyi̍na̍ Mɛ̄lɛ̄ka̍a̍ cho̍ ndu̍ kɔ̄ɔ̄lī ni̍  .
62004003	Kɛ̍ wāna̍ sɛ̍ɛ̍ŋgi̍a̍a̍ pɛ̍ māā Chi̍i̍sū hi̍ŋ o̍ chi̍e̍ēŋndo̍ chōo̍ o̍ īwāna̍ chi̍e̍e̍ya̍ le̍ , mɛ̄ɛ̍ ō cho̍ Nyi̍na̍ Mɛ̄lɛ̄ka̍a̍ le̍ cho̍ ndu̍ kɔ̄ɔ̄lī le̍ . Wānā wa̍ā le̍ndo̍o̍ mɛ̄ɛ̍ nyi̍na̍ ya̍a̍mɔ̍ɔ̍ Ki̍li̍tīo̍o̍ cho̍ ndu̍ kɔ̄ɔ̄lī ni̍ , ndu̍ yɔ̍nūŋ ni̍ māā ō nya̍ tūēī māā ō chō hūnɔ̄ɔ̄ wo̍ ni̍ . Ndu̍yɛ̍ , ō chō ni᷅ŋ bɛ̍ɛ̍ o̍ chi̍e̍ēŋndo̍ ni᷄ŋ mɛ̄ɛ̍ na̍a̍ ŋ̄ sūāā nu̍a̍ā yɛ̍  .
62004004	Kɛ̍ nya̍ nya̍ chūāūwāā nīāā ka̍a̍lāa̍ , le̍ Mɛ̄lɛ̄ka̍ nya̍ chō ni̍ . Ndu̍yɛ̍ , wānāā lāchōōwāa̍ di̍mi̍ ha̍ā māā , wānāa̍ su̍a̍ā le̍ Mɛ̄lɛ̄ka̍ wa̍ nda̍ chō ni̍ wa̍ , lā chīi̍ nda̍ yōmɔ̄ɔ̄ . Kāni̍ fo̍ndōle̍ , Nyi̍na̍ cho̍ nya̍ kɔ̄ɔ̄lī wo̍ , ndu̍ hi̍o̍ū kpāāyā a̍ nyi̍na̍ cho̍ wānāa̍ cho̍ le̍ chi̍e̍ēŋndo̍ ho̍ō wa̍ kɔ̄ɔ̄lī wo̍  .
62004005	Nda̍ nda̍ , le̍ chi̍e̍ēŋndo̍ nda̍ chō ni̍ . Le̍la̍ŋ , a̍ sɔ̄ɔ̍ŋ wa̍ā chi̍e̍ēŋ na̍nu᷄ŋ o̍kɔ̄ɔ̄ ko̍ni̍ nda̍ sūāā ni̍ , ndu̍yɛ̍ mī chi̍e̍ēŋndo̍ yāŋ nda̍ nīla̍ŋ  .
62004006	Kɛ̍ na̍a̍ na̍a̍ , le̍ Mɛ̄lɛ̄ka̍ na̍a̍ ŋ̄ chō ni̍ . Ndu̍yɛ̍ , wāna̍ si̍nā kpe̍e̍kpe̍i̍ wa᷅na̍ Mɛ̄lɛ̄ka̍ chō wo̍ wo̍ , ndu̍ ya᷅ŋ na̍a̍ lānī ni̍ . Ndu̍yɛ̍ , wāna̍ cho̍ le̍ Mɛ̄lɛ̄ka̍ le̍ wo̍ , ndu̍ ye᷅ŋ na̍a̍ lānī le̍ . Mɛ̄ɛ̍ nu̍a̍ā na̍a̍ ŋ̄ lōōkū yɛ̍ yi̍ɔ̍ɔ̍ sīnā ni̍ , tē Nyi̍nā tōnya̍a̍ cho̍ wāŋndo̍ kɔ̄ɔ̄lī ni̍ , ɔ̄ɔ̄ tē nyi̍nā hūīyāa̍ ni̍  .
62004007	Chāāŋāā nīāā ka̍a̍lāa̍ , lā kāāli̍āŋ ve̍llāa̍ vēllē , kāni̍ fo̍ndōle̍ , o̍ Mɛ̄lɛ̄ka̍ lo̍ kāālāa̍ chɛ᷄ŋ ni̍ . Wānā o̍ wāna̍ ka̍a̍la̍ pɛ̍ , mɛ̄ɛ̍ chu̍a̍ Mɛ̄lɛ̄ka̍a̍ o̍ cho̍ ni̍ , mɛ̄ɛ̍ ō sīnā wa᷅na̍ Mɛ̄lɛ̄ka̍ chō wo̍  .
62004008	Wānā o̍ wāna̍ ka̍a̍la̍ le̍ , mɛ̄ɛ̍ ō si̍nā wa᷅na̍ Mɛ̄lɛ̄ka̍ chō wo̍ le̍ , kāni̍ fo̍ndōle̍ , ka̍a̍ Mɛ̄lɛ̄ka̍a̍ ndu̍ cho̍ hīōūwɔ̄ɔ̍ lāchī a̍ kāālāa̍ lɔ̍ɔ̍ lɔ̍ɔ̍ ni̍  .
62004009	Nɛ̄i̍ Mɛ̄lɛ̄ka̍ chɔ᷄m na̍a̍ kāālā o̍ ka̍a̍la̍ na̍a̍ wo̍ wo̍ , ndu̍ cho̍ ho̍ō ni̍ . Mbo̍ vīām Po̍ ndɔ̄ pi᷅lɔ̍ɔ̍ kpe̍ o̍ chi̍e̍ēŋndo̍ ni᷄ŋ le̍ mī ŋ̄ sɔ̄la̍ yōōmū kpe̍e̍kpe̍i̍yo̍ a̍ ndu̍  .
62004010	Nyɛ̍ cho̍ kāālā kpe̍e̍kpe̍i̍yo̍ wo̍ cho̍ ho̍ō ni̍ , māā ō cho̍ mī ŋ̄ kāāla̍ Mɛ̄lɛ̄ka̍ le̍ , kɛ̍ ndu̍yɛ̍ mi̍ ndu̍ ka̍a̍lā na̍a̍ , ndu̍yɛ̍ mbo̍ vīām Po̍ ndɔ̄ɔ̍ o̍ chi̍e̍ēŋndo̍ ni᷄ŋ , le̍ wāa̍ māā sa̍lāa̍ le̍ yɔ̄ŋndā nāāla̍ wɔ̍ɔ̍ŋnda̍ŋ fāŋāa̍  .
62004011	Chāāŋāā nīāā ka̍a̍lāa̍ , ha̍a̍a̍ mi̍ Mɛ̄lɛ̄ka̍ kāālā na̍a̍ nu̍a̍ā kpɛ̍ , na̍a̍ bɛ̍ɛ̍ ŋ̄ nɔ̄ mī ŋ̄ kāāli̍āŋ ve᷅llāa̍ vēllē  .
62004012	Wānā o̍ wānā bɛ̍ɛ̍ chi̍ wɔ̍ Mɛ̍lɛ̄ka̍ lē pīlɛ̍ le̍ , kɛ̍ tē ŋ̄ kāāli̍āŋ ve᷅llāa̍ vēllē pɛ̍ , mɛ̄ɛ̍ ŋ̄ chō o̍ dīōm pīlɔ̍ɔ̍ ni᷄ŋ a̍ Mɛ̄lɛ̄ka̍ , ndu̍yɛ̍ mɛ̄ɛ̍ kāālā Mɛ̄lɛ̄ka̍ dɔ̄ū na̍a̍ o̍ kɔ̄l lo̍ ō fūūlu̍u̍ mɛ̍ɛ̄  .
62004013	Ŋ̄ sīnā wa̍la̍ŋ māā ŋ̄ chō o̍ dīōm pīlɔ̍ɔ̍ ni᷄ŋ a̍ Mɛ̄lɛ̄ka̍ , ndu̍yɛ̍ mi̍ ndu̍ wa᷅ o̍ dīōm pīlɔ̍ɔ̍ ni᷄ŋ a̍ na̍a̍ , kāni̍ fu̍u̍le̍ , ō tōsa̍ mi̍ Nyi̍nā ndɔ̄ɔ̍ tūāl na̍a̍ kɔ̄ɔ̄lī  .
62004014	Ndu̍yɛ̍ , ō fūla̍ o̍ ko̍ŋ kɔ̍ɔ̍lī , ŋ̄ chē Po̍ Mɛ̄lɛ̄ka̍a̍ pɛ̍ɛ̍ŋ , ndu̍yɛ̍ ŋ̄ chō wāŋnda̍ dīmūllo̍ māā Mɛ̄lɛ̄ka̍ Fi̍nyā nāa̍ ō vēm Po̍ ndɔ̄ɔ̍ o̍ chi̍e̍ēŋndo̍ ni᷄ŋ le̍ mbō pīŋi̍ ŋ̄wāŋndā chīe̍e̍  .
62004015	Wānā o̍ wāna̍ di̍mu̍l pɛ̍ wa᷅ŋnda̍ māā ō lāāla̍ŋ māā Chi̍i̍su̍ cho̍ Po̍ Mɛ̄lɛ̄ka̍a̍ ni̍ , mɛ̄ɛ̍ Mɛ̄lɛ̄ka̍ chō o̍ dīōm pīlɔ̍ɔ̍ ni᷄ŋ a̍ ndu̍ , ndu̍yɛ̍ mi̍ ndu̍ wa᷅ o̍ dīōm pīlɔ̍ɔ̍ ni᷄ŋ a̍ Mɛ̄lɛ̄ka̍  .
62004016	Ŋ̄ sīnā mɛ̄ɛ̍ kpɛ̍ Mɛ̄lɛ̄ka̍ kāāla̍ na̍a̍ yɛ̄ , ndu̍yɛ̍ kāālā kōŋ na̍a̍ ŋ̄ tīīnda̍ŋ ni̍ . Mɛ̄lɛ̄ka̍ ka̍ā ndɔ̄ɔ̍ , ndu̍ cho̍ ni̍ , hīōūwɔ̄ɔ̍ lāchī a̍ kāālāa̍ lɔ̍ɔ̍ o̍ lɔ̍ɔ̍ . Ndu̍yɛ̍ , wānā o̍ wāna̍ ka̍a̍la̍ pɛ̍ , mɛ̄ɛ̍ ndu̍ cho̍ o̍ dīōm pīlɔ̍ɔ̍ ni᷄ŋ a̍ Mɛ̄lɛ̄ka̍ ni̍ , ndu̍yɛ̍ mi̍ Mɛ̄lɛ̄ka̍ wā o̍ dīōm pīlɔ̍ɔ̍ ni᷄ŋ a̍ ndu̍  .
62004017	Mɛ̄lɛ̄ka̍ chō tōsāa̍ mi̍ kāālā ndɔ̄ɔ̍ wā fūūlūūwo̍ na̍a̍ o̍ lākɔ̄l mɛ̍ɛ̄ , le̍ hāli̍ kpe̍ŋ būūla᷄ŋ ve᷅ na̍a̍ o̍ pāa̍le̍ o̍ kɔ̍ɔ̍sā ni̍ŋ a̍ ŋ̄wāŋndā chīe̍e̍ le̍ŋ chōo̍ le̍ . Kāni̍ fo̍ndōle̍ , mɛ̄ɛ̍ bɛ̄ndāa̍ cho̍ Ki̍li̍tī tɛ̄ɛ̄ŋ nda̍ Mɛ̄lɛ̄ka̍ yɛ̍ , le̍nde̍ bɛ̄ndāa̍ cho̍ na̍a̍ tɛ̄ɛ̄ŋ na̍a̍ Mɛ̄lɛ̄ka̍ wa̍ā chi̍e̍ēŋ na̍nu᷄ŋ ni̍  .
62004018	Kāālāa̍ ndu̍ nɔ̍ i̍si̍o̍o̍ŋ te̍ . Ndu̍yɛ̍ , tē kāāla̍ Mɛ̄lɛ̄ka̍a̍ ō wa̍ ō fūūlāā na̍a̍ o̍ lākɔ̄l pɛ̍ , mɛ̄ɛ̍ fāŋāa̍ kāālā kōŋ fāŋā si̍o̍ōŋnde̍ na̍a̍ o̍ lākɔ̄l fa̍ū ni̍ , le̍ nyɛ̄ nɛ̄īyāā Mɛ̄lɛ̄ka̍ tūsī ni̍ŋ wa᷅ŋnda̍ chōo̍ wo̍ . Tē sīōōŋnde̍ wa̍ wɔ̄ na̍a̍ pɛ̍ mɛ̄ɛ̍ ŋ̄ nɔ̄ mānūāā o̍ kɔ̄l māā ō hāndū ni̍ŋ na̍a̍ nyɛ̄ nɛ̄īyāa̍ chōo̍ . Tē ī wa̍ yɛ̄ le̍nde̍ pɛ̍ , mɛ̄ɛ̍ ke̍ŋ chɔ᷅m ma̍chɔ̍māā māā kāāla̍ Mɛ̄lɛ̄ka̍a̍ fūūlu̍u̍ wɔ̍ na̍a̍ o̍ lākɔ̄l mɛ̍ɛ̄ le̍  .
62004019	Ŋ̄ nɔ̄ kāālāa̍ na̍a̍ o̍ lākɔ̄l kāni̍ fo̍ndōle̍ , Mɛ̄lɛ̄ka̍ fɛ̍lɛ̍ŋ ka̍a̍la̍ na̍a̍  .
62004020	Tē wānā o̍ wāna̍ di̍mi̍ pɛ̍ āā , “ I̍ ka̍a̍la̍ Mɛ̄lɛ̄ka̍ , ” kɛ̍ mbō tu᷄l cha̍a̍ŋ ndɔ̍ wa̍nā la̍a̍la᷄ŋndo̍ lēyɛ̄ pɛ̍ , mɛ̄ɛ̍ wāna̍ lāchōōwāa̍ o̍ cho̍ ni̍ . Kāni̍ fo̍ndōle̍ , tē wāŋndo̍ kāāla̍ cha̍a̍ŋ ndɔ̄ wa̍nā la̍a̍la᷄ŋndo̍ ō o̍ cho̍ chɔ̄ɔ̍ wo̍ le̍ , ō nɔ̍lā mbō kāāla̍ Mɛ̄lɛ̄ka̍ o̍ chi̍ wɔ̍ le̍ wo̍ le̍  .
62004021	Le̍la̍ŋ sāwa̍ o̍ do̍u̍ na̍a̍ wo̍ cho̍ ho̍ō ni̍ , māā wānā o̍ wāna̍ ka̍a̍la̍ Mɛ̄lɛ̄ka̍ pɛ̍ , mɛ̄ɛ̍ mbo̍ kāāla̍ vɛ̍lɛ̄ chāa̍ŋ ndɔ̄  .
62005001	Wānā o̍ wāna̍ la̍a̍la̍ŋ pɛ̍ māā Chi̍i̍su̍ cho̍ Ki̍li̍tī ni̍ , wāna̍ Mɛ̄lɛ̄ka̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , mɛ̄ɛ̍ chu̍a̍ Mɛ̄lɛ̄ka̍a̍ o̍ cho̍ ni̍ . Tē wāŋndo̍ kāāla̍ fi̍nyā ndɔ̍ pɛ̍ , kāālāa̍ o̍ ka̍a̍lā chu̍a̍u̍wāā fi̍nyā ndɔ̄ ve̍lū wa̍ ni̍  .
62005002	O̍ nɛ̄ī wa̍ā nu̍a̍ā chōo̍ ko̍ni̍ na̍a̍ ŋ̄ lōōkū si̍nā ni̍ māā ŋ̄ kāāla̍ chūāūwāa̍ Mɛ̄lɛ̄ka̍a̍ . Tē ō wa̍ pɛ̍ mī ŋ̄ kāāla̍ Mɛ̄lɛ̄ka̍ , ndu̍yɛ̍ mī ŋ̄ wa̍ nyɛ̄ o̍ di̍mūl na̍a̍ wo̍ tōsāa̍ , mɛ̄ɛ̍ kāālāa̍ na̍a̍ ŋ̄ kāālā vɛ̍lɛ̄ chūāūwāā ndūa̍a̍ ni̍  .
62005003	Mɛ̄lɛ̄ka̍ kāālāa̍ cho̍ ho̍ō ni̍ , nyɛ̄ o̍ di̍mūl na̍a̍ wo̍ tōsāa̍ . Ndu̍yɛ̍ , nyɛ̄ o̍ di̍mūl na̍a̍ le̍ tōsāa̍ wo̍ , ō cho̍ nyɛ̍ ke̍ndū māā mī ŋ̄ būmba̍ ndu̍ tōsā le̍  .
62005004	Wānā o̍ wāna̍ cho̍ chu̍a̍ Mɛ̄lɛ̄ka̍ , ā chīi̍ chi̍e̍ēŋndo̍ yōmɔ̄ɔ̄ . A̍ yɛ̄ɛ̍nɛ̍ na̍a̍ ŋ̄ yēm yɛ̄ chi̍e̍ēŋndo̍ ? A̍ tīīnda᷄ŋ na̍a̍ ŋ̄ nɔ̄ o̍ Chi̍i̍sū ni̍ŋ ndo̍  .
62005005	Ō nɛ̄ɛ̍nɛ̍ ya᷅m yɛ̍ chi̍e̍ēŋndo̍ ? Wānā o̍ wāna̍ la̍a̍la̍ŋ māā Chi̍i̍su̍ cho̍ Po̍ Mɛ̄lɛ̄ka̍a̍ ni̍ , ndu̍ ya᷅m chi̍e̍ēŋndo̍ ni̍  .
62005006	Chi̍i̍sū Ki̍li̍tī ndu̍ kpe̍e̍kpe̍i̍ hi᷅ŋ ni̍ , ndu̍yɛ̍ mbo̍ sɔ̄lā yīŋɔ̄ɔ̍ a̍ mɛ̄ŋnda̍ŋ , o̍ ko̍ŋ kɔ̍ɔ̍lī mi̍ kōo̍ma̍ ndūa̍ŋ mā tālā mbo̍ wū . Ō cho̍ yīŋɔ̄ɔ̍ ko̍ni̍ le̍ o̍ sɔ̍la̍ a̍ mɛ̄ŋnda̍ŋ te̍ . Ō sɔ̄la̍ yīŋɔ̄ɔ̍ a̍ mɛ̄ŋnda̍ŋ , ndu̍yɛ̍ mi̍ kōo̍ma̍ ndūa̍ŋ mā tālā  .
62005007	Nyi̍na̍ Mɛ̄lɛ̄ka̍a̍ pi̍la̍ bɛ̍ɛ̍ , ō chō wāŋnda̍ chɔ̄mndo̍ a̍ sūɛ̍i̍ he̍ī o̍kɔ̄ɔ̄ . Ndu̍yɛ̍ , Nyi̍na̍ Mɛ̄lɛ̄ka̍a̍ di̍mī la̍cho̍o̍wā le̍  .
62005008	Sɔ̄ɔ̍ŋ sa̍lā yāa̍ ŋ̍ chɔ᷅m na̍a̍ fūlā mākɔ̄ɔ̍ ni̍ , māā Chi̍i̍su̍ cho̍ Po̍ Mɛ̄lɛ̄ka̍a̍ ni̍ , Nyi̍na̍ Mɛ̄lɛ̄ka̍a̍ , a̍ mɛ̄ŋnda̍ŋ , a̍ kōo̍ma̍ Chi̍i̍sūa̍a̍ŋ . Ndu̍yɛ̍ , nyɛ̄ pīlɛ̍ kpe̍ sɔ̄ɔ̍ŋ sa̍lā yāa̍wo̍ŋ mu᷅ŋ ŋ̄ chō dīmīo̍o̍ ni̍  .
62005009	Tē wāŋndā chīe̍e̍ya̍ ā chɔ᷄m na̍a̍ fūlā mākɔ̄ɔ̍ a̍ īsɔ̄ɔ̍ o̍ īsɔ̄ɔ̍ o̍kɔ̄ɔ̄ pɛ̍ , ŋ̄ lāāla̍ŋ . Kɛ̍ ndu̍yɛ̍ fūlā mākɔ̄ɔ̄ Mɛ̄lɛ̄ka̍ chɔ᷄m ndo̍ , ndu̍ bɛ̍ɛ̍ hi̍o̍ū ka̍ ka̍ . Fūlā mākɔ̄ɔ̄ Mɛ̄lɛ̄ka̍ chɔ᷄m a̍ Po̍ ndɔ̄ɔ̍ o̍kɔ̄ɔ̄ wo̍ , ndu̍ yɔ̍nūŋ ni̍ māā fūlā mākɔ̄ɔ̄ sɔ̄ɔ̍ŋ sa̍lā yāa̍wo̍ŋ ŋ̄ chō na̍a̍ chɔ̄mndo̍ wo̍ŋ ni̍  .
62005010	Wānāa̍ la̍a̍la̍ŋ a̍ nyɛ̍ di̍mi̍ŋ a̍ Po̍ Mɛ̄lɛ̄ka̍a̍ o̍kɔ̄ɔ̄ wo̍ wa̍ , ā sīnā o̍ kɔ̄ltā ndāla̍ŋ ni᷄ŋ wa̍la̍ŋ , māā sūɛ̍i̍ he̍ī chō tōnya̍ . Kɛ̍ wānā o̍ wāna̍ la̍a̍la̍ŋ a̍ Mɛ̄lɛ̄ka̍ le̍ , mɛ̄ɛ̍ ō sīīŋgu̍u̍ Mɛ̄lɛ̄ka̍ wāna̍ lāchōōwā , kāni̍ fu̍u̍le̍ , le̍ mɛ̄ɛ̍ o̍ la̍a̍la̍ŋ a̍ fūlā mākɔ̄ɔ̄ Mɛ̄lɛ̄ka̍ chɔ᷄m a̍ Po̍ ndɔ̄ɔ̍ o̍kɔ̄ɔ̄ wo̍ le̍ yɛ̍  .
62005011	Fūlā mākɔ̄ɔ̄ kōŋ ndu̍ cho̍ ho̍ō ni̍ māā , Mɛ̄lɛ̄ka̍ ke̍ na̍a̍ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍ . Ndu̍yɛ̍ , o̍ Po̍ ndɔ̄ɔ̍ lo̍ sa̍na̍a̍ yōōmōo̍ ho̍ō chō chɔ̄nɔ᷄ŋndo̍ ni̍  .
62005012	Wāna̍ wa̍ o̍ dīōm pīlɔ̍ɔ̍ ni᷄ŋ a̍ Po̍ Mɛ̄lɛ̄ka̍a̍ pɛ̍ , mɛ̄ɛ̍ ō nɔ̄ yōōmū kpe̍e̍kpe̍i̍yo̍ . Wāna̍ ve̍ o̍ dīōm pīlɔ̍ɔ̍ ni᷄ŋ a̍ Po̍ Mɛ̄lɛ̄ka̍a̍ le̍ , mɛ̄ɛ̍ ō nɔ̍ yo̍o̍mū kpe̍e̍kpe̍i̍yo̍ le̍  .
62005013	Nya̍ dɔ̍ū tīīnda᷄ŋndo̍ o̍ Po̍ Mɛ̄lɛ̄ka̍a̍ ni᷄ŋ nda̍ , nya̍ ya̍ I̍ cho̍ dīōmnda̍ŋ nda᷅ŋ pōōnyīāllo̍ ni̍ , le̍ mī lā sīna̍ māā lā nɔ̄ yōōmū kpe̍e̍kpe̍i̍yo̍ o̍ nɔ̍ la̍mɛ̍ɛ̍lu̍ le̍ wo̍  .
62005014	Kīīsa᷄ŋ cho̍ na̍a̍ le̍ hūnɔ̄ɔ̍ nāa̍ Mɛ̄lɛ̄ka̍ chūā le̍ . Kāni̍ fu̍u̍le̍ , ŋ̄ sīnā māā pɛ̄ŋgu̍ o̍ pɛ̄ŋgu̍ tē ŋ̄ nyūna̍ ndu̍ le̍ nyɛ̄ o̍ nyɛ̄ pɛ̍ , ndu̍yɛ̍ mbō wa̍ o̍ hɛ̄na᷄ŋ ndɔ̄ɔ̍ ni᷄ŋ pɛ̍ , nīla̍ŋ o̍ ya᷅ŋ na̍a̍ ni̍  .
62005015	Mɛ̄ɛ̍ na̍a̍ ŋ̄ sīna̍ nu̍a̍ā māā , nyɛ̄ o̍ nyɛ̄ na̍a̍ ŋ̄ nyūna̍ ndu̍ pɛ̍ , nīla̍ŋ o̍ ya᷅ŋ na̍a̍ ni̍ yɛ̍ , mɛ̄ɛ̍ ŋ̄ sīnā māā nyɛ̄ na̍a̍ ŋ̄ nyūnā ndu̍ wo̍ ŋ̄ chīi̍ ndu̍ sɔ̄lā  .
62005016	Wānā o̍ wānā , tē ā chē mī chāa̍ŋ nūm wa̍nā la̍a̍la᷄ŋndo̍ ō tōsa̍ yɔ̄ŋ wɔ̄ɔ̍ŋndo̍ pɛ̍ , mbō ve̍ yɔ᷅ŋ wɔ̄ɔ̍ŋ mɛ̍ɛ̍lu̍ o̍ pīɔ̍m te̍ , mɛ̄ɛ̍ pi̍ɛ̍i̍ Mɛ̍lɛ̄ka̍ le̍ ndu̍ , ko̍ŋ to̍sā mbō sɔ̄la̍ yōōmōo̍ . Yɔ̄ŋ wɔ̄ɔ̍ŋ mɛ̍ɛ̍lū o̍ pīɔ̍mndo̍ wo̍ chō . Ō cho̍ yɔ᷅ŋ wɔ̄ɔ̍ŋ wāā le̍nde̍ le̍ ya̍ I̍ cho̍ dīmī māā lā pīɛ̄ī le̍ ndu̍ le̍  .
62005017	Dɛ̍nɛ̍ o̍ dɛ̍nɛ̍ wāŋndo̍ tōsa̍ pɛ̍ mbō sēndu̍ le̍ , mɛ̄ɛ̍ yɔ̄ŋ wɔ̄ɔ̍ŋndo̍ o̍ to̍sa̍ ni̍ . Kɛ̍ ndu̍yɛ̍ , yɔ̄ŋ wɔ̄ɔ̍ŋ mɛ̍ɛ̍lu̍ o̍ pīɔ̍m te̍ wo̍ chō  .
62005018	Ŋ̄ sīnā māā wānā o̍ wāna̍ cho̍ chu̍a̍ Mɛ̄lɛ̄ka̍ , ō hi̍ū la̍chi̍ a̍ yɔ̄ŋ wɔ̄ɔ̍ŋndo̍ tōsāa̍ le̍ . Kāni̍ fo̍ndōle̍ , Po̍ Mɛ̄lɛ̄ka̍a̍ chō ndu̍ māndāa̍ , ndu̍yɛ̍ Māsa̍ Nyi̍nāā Wɔ̄ɔ̍ŋnda̍ nɔ̍lā ndu̍ nyɛ̄ o̍ nyɛ̄ yɔ̄ŋ te̍  .
62005019	Chi̍e̍ēŋndo̍ ho̍ō kpe̍de̍ ō chō Māsa̍ Nyi̍nāā Wɔ̄ɔ̍ŋnda̍ o̍ bā bɛ̄ŋgu̍ . Kɛ̍ o̍ ko̍ŋ ni̍ŋ fa̍ū , ŋ̄ sīnā māā na̍a̍ na̍a̍ , chūāūwāa̍ Mɛ̄lɛ̄ka̍a̍ na̍a̍ ŋ̄ chō ni̍  .
62005020	Ŋ̄ sīnā māā Po̍ Mɛ̄lɛ̄ka̍a̍ hīŋ mbo̍ kē na̍a̍ sīnā pɛ̄ŋgo̍o̍ , le̍ mī ŋ̄ sīna̍ Mɛ̄lɛ̄ka̍ kpe̍e̍kpe̍i̍yo̍ . Ndu̍yɛ̍ , ŋ̄ chō o̍ dīōm pīlɔ̍ɔ̍ ni᷄ŋ a̍ Mɛ̄lɛ̄ka̍ kpe̍e̍kpe̍i̍yo̍ , kāni̍ fu̍u̍le̍ , ŋ̄ chō o̍ dīōm pīlɔ̍ɔ̍ ni᷄ŋ a̍ Po̍ ndɔ̄ɔ̍ Chi̍i̍sū Ki̍li̍tī . Ndu̍ cho̍ Mɛ̄lɛ̄ka̍ kpe̍e̍kpe̍i̍yo̍ ni̍ , ndu̍yɛ̍ ndu̍ cho̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ ni̍  .
62005021	Chūāūwāā nīāā ka̍a̍lāa̍ , lā mānda̍ nya̍ pi̍la̍ . Lā wo̍ū bā o̍ nyɛ̄ o̍ nyɛ̄ sōōlūū ni᷄ŋ te̍ , ō fūla̍ o̍ Mɛ̄lɛ̄ka̍ kpe̍e̍kpe̍i̍yo̍ kɔ̄ɔ̄lī  .
63001001	Ya̍ cho̍ ho̍ō māā lāŋu̍nɔ̄ ka̍lā o̍ ku̍ndā wānāā lāāla᷄ŋnda̍ chōo̍ wo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ pōōnyīa̍a̍ nāa̍ nūm wānā la̍nɔ̍ Mɛ̄lɛ̄ka̍ hɛ̄li̍ ho̍ō wo̍ chūā , nya̍ chūāūwāā nūmnda̍ , nya̍ ya̍ I̍ ka̍a̍la̍ a̍ kɔ̄l nūu̍ kpo̍u̍ wa̍ . Kɛ̍ ndu̍yɛ̍ , ō cho̍ ko̍ ya̍ le̍ ka̍a̍la̍ nya̍ le̍ . Wānāa̍ si̍nā to᷅nya̍ cho̍ a̍ Mɛ̄lɛ̄ka̍ o̍kɔ̄ɔ̄ wa̍ bɛ̍ɛ̍ , ā kāāla̍ nya̍  .
63001002	Kāni̍ fo̍ndōle̍ , tōnya̍a̍ ho̍ō chō o̍ kɔ̄ltā nāāla̍ŋ ni᷄ŋ , ndu̍yɛ̍ ō chō wā lo̍ŋ le̍ fɛ̍ɛ̍ŋ a̍ fɛ̍ɛ̍ŋ  .
63001003	I̍ cho̍ Mɛ̄lɛ̄ka̍ Fi̍nyā nāa̍ pīɛ̄īyo̍ , a̍ po̍ ndɔ̄ɔ̍ Chi̍i̍sū Ki̍li̍tī , māā mɛ̄ɛ̍ na̍a̍ ŋ̄ chō tōnya̍a̍ ho̍ō tōlɔ̄ɔ̍ kɔ̄ɔ̄lī , ndu̍yɛ̍ mi̍ ŋ̄ wā kāāli̍āŋndo̍ vēllāa̍ vēllē yɛ̍ , māā ā yīya̍ŋ na̍a̍ chōo̍ mā tūīīnu̍ŋ na̍a̍ īnyīɛ̍ɛ̍ , ndu̍yɛ̍ mā ke̍ na̍a̍ kɔ̄l nyūlōo̍ lēni᷄ŋ fɔ̍  .
63001004	Mɛ̄ɛ̍ ya̍ I̍ tu̍e̍ī māā chūāā nūmnda̍ ā pūm , ā chō o̍ nɛ̄i̍ tōnya̍a̍ chōo̍ mɛ̄ɛ̍ Fi̍nyā nāa̍ chōo̍ cho̍o̍ o̍ di̍mu̍l na̍a̍ yɛ̍ , mi̍ na᷅ŋ kɔ̄l ta̍u̍ ta̍u̍  .
63001005	O̍ he̍ī ni᷄ŋ wɛ̄ɛ̄ŋndo̍ , I̍ cho̍ nu̍m nyɔ̄ɔ̄lōo̍ yāndi̍i̍ lā kāāli̍āŋ ve̍llāa̍ vēllē . Ō cho̍ sa̍wā sɛ̍nɛ̄ī le̍ ya̍ I̍ cho̍ nya̍ ho̍ō pōōnyīāl te̍ . Sāwāa̍ ho̍ō chō na̍a̍ ni᷅ŋ pāāndū ō kēna᷄ŋ , chɔ̍ŋ a̍ bōōndi̍i̍ na̍a̍ ŋ̄ sīmnu᷄ŋ wa̍nāā lāāla᷄ŋ o̍ Chi̍i̍sū ni᷄ŋ nde̍  .
63001006	Kāālā ya̍ I̍ cho̍ sūɛ̍i̍ a̍ ndu̍ o̍kɔ̄ɔ̄ wo̍ , ndu̍ cho̍ ho̍ō ni̍ māā ŋ̄ chūānu᷅ŋ sāwāla̍ Mɛ̄lɛ̄ka̍la̍ŋ . Sāwa̍ nya̍ tūēī ko̍ŋ pa̍a̍ndū bōōndi̍i̍ nya̍ sīmnu᷄ŋ wa̍nāā lāāla᷄ŋ o̍ Chi̍i̍sū ni̍ŋ nde̍ , ndu̍ cho̍ ho̍ō ni̍ āā , “ Nya̍ kpo̍u̍ , lā nɔ̍ ka̍a̍lāa̍ le̍ chāāŋāā nyāā wa᷅ŋndā chīe̍e̍ya̍ lɔ̍ɔ̍ lɔ̍ɔ̍ . ”
63001007	Wānāa̍ hu̍ī wa᷅ŋnda̍ wa̍ ā chō ā tīūwāā o̍ chi̍e̍ēŋndo̍ chōo̍ . Wāŋnda̍ ha̍ā ā lāāla̍ŋ māā , mi̍ Chi̍i̍sū Ki̍li̍tī hu᷅ŋ chi̍e̍ēŋ na̍nu᷄ŋ o̍ ŋ̄wāna̍ chi̍e̍ēya̍ le̍ . Wānā o̍ wāna̍ cho̍ wānā wa̍ā le̍nde̍ , wāna̍ hu̍ī wa᷅ŋnda̍ wo̍ o̍ cho̍ ni̍ , ndu̍yɛ̍ ya̍a̍mɔ̍ɔ̍ Ki̍li̍tīo̍o̍ o̍ cho̍ ni̍  .
63001008	Le̍la̍ŋ lā mānda̍ŋ , yɔ̍ŋi̍ wa̍li̍ o̍ wa̍li̍ nya̍ tōsa̍ ō kɔ̄nu̍ŋ fo̍ndō fu̍u̍ . Lā tōsa̍ mī fāndā Mɛ̄lɛ̄ka̍ bɛ̄ɛ̄ndi̍a̍a̍ le̍ nya̍ wo̍ , mbō hu᷄ŋ ke᷅ nya̍ ndu̍ kpo̍u̍  .
63001009	Nyɛ̄ Ki̍li̍tī pɛ̍ɛ̍ku̍ na̍a̍ wo̍ , wānā o̍ wāna̍ lo̍ o̍ pɛ̄ɛ̄kū kōŋ chōo̍ le̍ , ndu̍yɛ̍ o̍ ko̍ŋ kɔ̍ɔ̍lī , mbō hāndu̍ pɛ̄ɛ̄kū ndɔ̄ che᷅le̍ŋ lēchōo̍ pɛ̍ , mɛ̄ɛ̍ wānā wa̍ā nu̍a̍ā ō cho̍ o̍ dīōm pīlɛ̍ ni᷄ŋ a̍ Mɛ̄lɛ̄ka̍ le̍ . Kɛ̍ wānā o̍ wāna̍ lo̍ o̍ pɛ̄ɛ̄ku̍ Ki̍li̍tīo̍o̍ chōo̍ pɛ̍ , mɛ̄ɛ̍ nda̍ Mɛ̄lɛ̄ka̍ Fi̍nyāa̍ a̍ Po̍ ndɔ̄ɔ̍ ā chō dīōm pīlɛ̍  .
63001010	Wānā o̍ wāna̍ ko̍ma̍l nya̍ pɛ̍ mbō si᷄m o̍ pɛ̄ɛ̄kōo̍ ho̍ō chōo̍ le̍ , lā yi̍yā ndu̍ o̍ lā nya̍ lo̍ chi̍ɛ̍ī ni̍ŋ te̍ . Lā yi᷅l ndu̍ bɛ̍ɛ̍ a̍ bā le̍  .
63001011	Wānā o̍ wāna̍ yi̍l ndu̍ pɛ̍ , mɛ̄ɛ̍ nya̍ ndu̍ cho̍ o̍ yɔ̄ŋ wɔ̄ɔ̍ŋ kōŋ ni᷄ŋ ni̍  .
63001012	I̍ nɔ̍ sɔ̄ɔ̍ŋ ta̍u̍ le̍ nya̍ dīmūl , kɛ̍ ndu̍yɛ̍ I̍ hɛ̍na̍ŋ mī dɔ̍ū mu̍ŋ mu̍ŋ o̍ yāu̍ ni̍ŋ te̍ . Kāni̍ fo̍ndōle̍ , I̍ nɔ̍ o̍ kɔ̄l le̍ kɔ̄la̍ŋ nya̍ yīlɔ̄ɔ̍ , mī I̍ su̍u̍ki̍āŋ a̍ nya̍ a̍ mu̍ŋ o̍kɔ̄ɔ̄ . O̍ ko̍ŋ , na̍a̍ nya̍ā mī ŋ̄ na᷄ŋ kɔ̄l ta̍u̍ ta̍u̍  .
63001013	Pɔ̄mbɔ̄ nu᷄m Mɛ̄lɛ̄ka̍ hɛ̄li̍ wo̍ , chūāā ndūa̍a̍ yi᷄l nu̍m  .
64001001	Ya̍ cho̍ ho̍ō māā lāŋu̍nɔ̄ ka̍lāa̍ o̍ ku̍ndā wānāā lāāla᷄ŋnda̍ chōo̍ wo̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ yɔ̄ŋndo̍ nāa̍ nūm chāa̍ŋ nī ka̍a̍lāa̍ Ka̍yɔ̄ɔ̄ chu̍a̍ , nūm ya̍ I̍ ka̍a̍la̍ a̍ kɔ̄l nūu̍ kpo̍u̍ wo̍  .
64001002	Chāa̍ŋ nī ka̍a̍lāa̍ , I̍ cho̍ Mɛ̄lɛ̄ka̍ pīɛ̄īyo̍ māā wa̍ kɛ̍ndi̍a̍a̍ , ndu̍yɛ̍ mī nyɛ̄ o̍ nyɛ̄ hīōū lāchī a̍ wāa̍ ō kɛ̄ndɛ̄ , mɛ̄ɛ̍ ŋ̄ chō kɛ̍ndi̍a̍a̍ o̍ nyi̍nā nūmndo̍ ni᷄ŋ yɛ̍  .
64001003	Mɛ̄ɛ̍ chāāŋāā nāa̍ ā ti᷄ŋ ā hīŋ ma̍ hu᷄ŋ dɔ̍u̍nu᷄ŋ ko̍na̍ mi̍ na᷅ŋ kɔ̄l ta̍u̍ . Kāni̍ fo̍ndōle̍ , ma̍ dūāūnu᷄ŋ ko̍na̍ a̍ mɛ̄ɛ̍ ŋ̄ chō hīōūwɔ̄ɔ̍ lāchī a̍ kɔ̄la̍ŋ o̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ chōo̍ a̍ kɔ̄l kpo̍u̍ yɛ̍ . Ndu̍yɛ̍ , māā lēkɛ̍ndɛ̍ī ā chō kɔ̄la̍ŋ o̍ tōnya̍a̍ chōo̍  .
64001004	Tē I̍ tu̍e̍ī pɛ̍ māā , chūāūwāā nīa̍a̍ o̍ Ki̍li̍tī ni̍ŋ a̍ cho̍ kɔ̄la̍ŋ o̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ chōo̍ , ko̍ŋ nɛ̍ŋī ya̍ kɔ̄l mbō hīōū nyɛ̄ o̍ nyɛ̄  .
64001005	Chāa̍ŋ nī ka̍a̍lāa̍ , nyɛ̄ o̍ nyɛ̄ ŋ̄ chō chāāŋāā nāā wa̍nāā lāāla᷄ŋnda̍ tōsāllo̍ , ō chō ō kɛ̄ndɛ̄ ta̍u̍ , tāāma̍ nyɛ̄ ŋ̄ tōsa̍ le̍ ā nya̍ sīna᷅ŋ ndɔ̍ bɛ̍ɛ̍ le̍ pi᷅lɛ̍ le̍ wa̍  .
64001006	Ā hu᷄ŋ do̍o̍nu᷄ŋ ku̍ndā wānāā lāāla᷄ŋnda̍ ko̍na̍ , a̍ mɛ̄ɛ̍ ŋ̄ chɔ᷄m nda̍ kāālāa̍ ma̍ bīī nda̍ bīyɔ̄ɔ̄ kɛ̄ndɔ̄ɔ̍ yɛ̄ . Tē ā wa̍ kɔ̄la̍ŋ pɛ̍ , cho̍ŋgu̍ŋ nda̍ nyɛ̄ kɛ̄ndɛ̍ī mɛ̄ɛ̍ Mɛ̄lɛ̄ka̍ hīnī kɔ̍l lɛ̍  .
64001007	Kāni̍ fo̍ndōle̍ , ā ma᷄l ma̍ wā kɔ̄la̍ŋ o̍ wa̍li̍ Ki̍li̍tīo̍o̍ ni᷄ŋ . Ndu̍yɛ̍ , wānā o̍ wāna̍ cho̍ wa̍nā lāāla᷄ŋ te̍ , ā bi̍ī ma̍lā nda̍ o̍ bā le̍ , mɛ̄ɛ̍ wānāā lāāla᷄ŋnda̍  .
64001008	Le̍la̍ŋ , na̍a̍ ŋ̍ cho̍ wānāā lāāla᷄ŋnda̍ wa̍ , ŋ̄ nɔ̄ mī ŋ̄ māla̍ wānāā wāā nu̍a̍ā . Tē ŋ̄ tōsa̍ he̍ī pɛ̍ , mɛ̄ɛ̍ na̍a̍ nda̍ā ŋ̄ chō māchūāā wa̍llo̍ lātūlu̍ le̍ tōnya̍ cho̍ a̍ Mɛ̄lɛ̄ka̍ o̍kɔ̄ɔ̄ wo̍ , hīvīo̍o̍ lāchī  .
64001009	Mi̍ po̍o̍nyīāā yāu̍wo̍ nāa̍ ku̍ndā wānāā lāāla᷄ŋnda̍ chūā lo̍ŋ , kɛ̍ Dīōtɛ̄lu̍ɛ̍fɛ̍sī ndu̍ ndu̍ , ō ye᷅ŋ nyɛ᷅ ya̍ I̍ di̍mī wo̍ lānī le̍ . Kāni̍ fo̍ndōle̍ , ō hɛ̄na̍ŋ mbō sīīŋgu̍u̍ ndu̍ pi̍la̍ wānā bɛ̍ndū wānāā lāāla᷄ŋnda̍ chōo̍ lo̍ŋ kpe̍de̍  .
64001010	Le̍la̍ŋ , tē I̍ hi᷅ŋ pɛ̍ , I̍ cho̍ hūnɔ̄ɔ̄ nya̍ chɔ̄m a̍ kēlā o̍ kēlā o̍ cho̍ , kɔ̍ bi̍ī a̍ nyɛ̄ o̍ nyɛ̄ wɔ̄ɔ̍ŋ o̍ cho̍ bālɔ̄ɔ̄ dīmīo̍o̍ a̍ na̍a̍ o̍kɔ̄ɔ̄ . Kɛ̍ , ō mɛ̄ɛ̄lu̍ bɛ̍ɛ̍ o̍ ko̍ŋ te̍ . Chāāŋāā nāā wa̍nāā lāāla᷄ŋa̍a̍ ku̍ā le̍ ku̍ndā wānāā lāāla᷄ŋnda̍ yīlɔ̄ɔ̍ wa̍ bɛ̍ɛ̍ , ō chɛ᷅l nda̍ le̍ . Wānāa̍ hɛ̍nāŋ vɛ̍lɛ̄ le̍ nda̍ chɛ̄lɔ̄ɔ̍ wa̍ , mbō sōōlūū nda̍ o̍ ku̍ndā wānāā lāāla᷄ŋnda̍ chōo̍  .
64001011	Chāa̍ŋ nūu̍ , chu̍ā ka̍ā wɔ̄ɔ̍ŋ wāŋndo̍ ndu̍ wa᷅ to̍sāa̍ wo̍ le̍ . Chu̍a̍ ka̍ā kɛ̄ndɛ̄ wāŋndo̍ wā to̍sāa̍ wo̍ , kāni̍ fu̍u̍le̍ , wānā o̍ wāna̍ to̍sa̍ sūɛ̍i̍ kɛ̍ndɛ̄i̍ pɛ̍ , mɛ̄ɛ̍ chu̍a̍ Mɛ̄lɛ̄ka̍a̍ o̍ cho̍ ni̍ . Kɛ̍ wānā o̍ wāna̍ to̍sa̍ sūɛ̍i̍ wɔ̍ɔ̍ŋnde̍ pɛ̍ , mɛ̄ɛ̍ ō si̍nā Mɛ̍lɛ̄ka̍ le̍  .
64001012	Wāŋnda̍ kpo̍u̍ , ā chō dīmīo̍o̍ a̍ mɛ̄ɛ̍ Dɛ̄mi̍tu̍lu̍i̍sī cho̍ wānā kɛ̍ndɛ̄ yɛ̍ . Ka̍ā tōnya̍ o̍ cho̍ lēni᷄ŋ ndo̍ bɛ̍ɛ̍ , ō chɔ̄m māā ō chō wānā kɛ̍ndɛ̄ . Na̍a̍ bɛ̍ɛ̍ , ŋ̄ chɔ̄m māā ō chō wānā kɛ̍ndɛ̄ , ndu̍yɛ̍ ā sīnā māā tōnya̍a̍ ya̍ I̍ di̍mūl nu̍m ni̍  .
64001013	I̍ nɔ̍ sɔ̄ɔ̍ŋ ta̍u̍ le̍ nu̍m dīmūl , kɛ̍ ndu̍yɛ̍ I̍ hɛ̍na̍ŋ mī dɔ̍ū mu̍ŋ mu̍ŋ o̍ yāu̍ ni̍ŋ te̍  .
64001014	I̍ nɔ̍ o̍ kɔ̄l le̍ mī ŋ̄ chīīki̍āŋ su̍ŋ na̍a̍ nūm , mī ŋ̄ sūūki̍āŋ na̍a̍ nūm a̍ mu̍ŋ o̍kɔ̄ɔ̄  .
64001015	Mbɔ̄ Mɛ̄lɛ̄ka̍ ke̍ nu̍m kɔ̄l nyūlōo̍ fɔ̍ . Chāāŋāā nāa̍ na̍nu᷄ŋ , a̍ yi̍l nu̍m lāpi̍ . Yi̍l la̍ chāāŋāā nīa̍a̍ cho̍ lo̍ŋ nda̍ kpo̍u̍ la̍pi̍  .
65001001	Ya̍ bu̍ɛ̍i̍ Chi̍i̍sū Ki̍li̍tīo̍o̍ Chu̍dī , pɔ̄mbɔ̄ɔ̍ Chēmi̍si̍ , ya̍ cho̍ yāu̍wo̍ ho̍ō pōōnyīa̍a̍ ni̍ . I̍ cho̍ ndu̍ pōōnyīa̍a̍ nāa̍ nya̍ wānāā Mɛ̄lɛ̄ka̍ vēēlu̍ le̍ wāa̍ wānāā ndɔ̄ wa̍ chūā . Nya̍ yɔ̍nūŋ ni̍ māā , nya̍ Mɛ̄lɛ̄ka̍ Fi̍nyā nāa̍ ō kāāla̍ , ndu̍yɛ̍ mi̍ Chi̍i̍sū Ki̍li̍tī wa᷅ nya̍ māndāa̍ wa̍  .
65001002	I̍ cho̍ pīɛ̄īle̍ŋ māā Mɛ̄lɛ̄ka̍ tūīīnu̍ŋ nya̍ īnyīɛ̍ɛ̍ ta̍u̍ , mbō ke̍ nya̍ kɔ̄l nyūlōo̍ fɔ̍ , ndu̍yɛ̍ mbō chɔ᷄m nya̍ kāālā ndɔ̄ɔ̍ ta̍u̍  .
65001003	Chāāŋāā nīāā ka̍a̍lāa̍ , ya̍ i̍i̍ nɔ̍ o̍ kɔ̄l le̍ nya̍ yāu̍wo̍ pōōnyīāllo̍ a̍ pīŋī Mɛ̄lɛ̄ka̍ pīŋi̍ ho̍ō na̍a̍ na̍a̍ nya̍ā wo̍ o̍kɔ̄ɔ̄ . Kɛ̍ ndu̍yɛ̍ , I̍ sa̍a̍lu̍ŋ māā ō bɛ̄nda̍ mī I̍ po̍o̍nyi̍a̍l nya̍ , ndu̍yɛ̍ mī I̍ nyɔ̍ɔ̍lu̍ nya̍ le̍ mī lā chɛ᷄ŋ mī lā si᷄m kpe̍e̍kpe̍i̍ , mī lā mānda̍ sūɛ̍i̍ Mɛ̄lɛ̄kɛ̍i̍ . Ndi̍ yɔ̍nūŋ ni̍ māā , sūɛ̍i̍ Mɛ̄lɛ̄ka̍ chīi̍ he̍ī wānāā ndūa̍a̍ yɔ̄ŋgū le̍ fɛ̍ɛ̍ŋ a̍ fɛ̍ɛ̍ŋ nde̍  .
65001004	Le̍ sa̍bū ya̍ I̍ cho̍ he̍ī dīmīo̍o̍ wo̍ cho̍ ni̍ , māā wānāā pūm a̍ si̍mu̍l Mɛ̄lɛ̄ka̍ wa̍ , ā bīī ma̍ lūɛ̄ī nya̍ tɛ̄ɛ̄ŋ sɔ̍ɔ̍ sɔ̍ɔ̍ . Ā bīī ma̍ mūlī yōōŋgu̍ cho̍ ho̍ō a̍ Mɛ̄lɛ̄ka̍ o̍kɔ̄ɔ̄ wo̍ bāla̍ŋ a̍ mākɔ̄ɔ̄ , le̍ nda̍ di̍o̍o̍ kīo̍o̍ le̍ mā hīōū lāchī a̍ ka̍ālā ndāla̍ wɔ̍ɔ̍ŋnda̍ŋ tōsāa̍ . Ndu̍yɛ̍ , dīo̍m di̍mi̍ŋ māā Chi̍i̍sū Ki̍li̍tī ndu̍ pīlɛ̍ kpe̍ cho̍ wānā na̍a̍ bānāa̍ ni̍ , ndu̍yɛ̍ mbo̍ wā Māsānɔ̄ɔ̍ Mɛ̄lɛ̄ka̍ nāa̍ wo̍ , ā bīī ma̍ sɛ̄ɛ̄ŋgīāā ndu̍ pɛ̍ɛ̍ pɛ̍ɛ̍ . Kɛ̍ ndu̍yɛ̍ , sīndɛ̄ pa̍ dīo̍m Mɛ̄lɛ̄ka̍a̍ dīmi̍ a̍ mɛ̄ɛ̍ wānāā wāā nu̍a̍ā , a̍ si̍mu̍l Mɛ̄lɛ̄ka̍ wa̍ , ā sɔ̄lā ni̍ŋ nyɛ̍ pālāa̍ yɛ̍ ni̍  .
65001005	Nya̍ kpe̍de̍ lā sīnā ni᷅ŋ a̍ nyɛ̍ yɔ̍nu̍ŋ si̍ndɛ̄ wāŋnda̍ I̍sɔ̄lūɛ̄ī yo̍ . Kɛ̍ ndu̍yɛ̍ I̍ cho̍ nya̍ chɔ̄ɔ̄lū yīyāla᷄ŋ a̍ ndi̍ o̍kɔ̄ɔ̄ , mɛ̄ɛ̍ Māsānɔ̄ɔ̍ Mɛ̄lɛ̄ka̍ sōli̍ nda̍ o̍ chɛ̄le̍ŋ ni᷄ŋ o̍ lɛ̄ŋndē I̍chi̍pīle̍ŋ ni᷄ŋ yɛ̍ . Kɛ̍ o̍ ko̍ŋ kɔ̍ɔ̍lī , wānāa̍ la̍a̍la̍ŋ a̍ ndu̍ le̍ wa̍ , mbo̍ dīū nda̍  .
65001006	Lā lōōnu̍ŋ ndɔ̍ vɛ̍lɛ̄ a̍ nyɛ̍ yɔ̍nu̍ŋ a̍ Ki̍i̍la̍a̍ Mɛ̄lɛ̄ka̍a̍ ā pūm o̍kɔ̄ɔ̄ wo̍ . Ki̍i̍la̍a̍ Mɛ̄lɛ̄ka̍a̍ ā pūm , nāa̍ si̍māā Mɛ̄lɛ̄ka̍ ke̍ nda̍ wa̍ ā hīni̍ kɔ̍l a̍ ka̍ŋ te̍ . Ma̍ māl fo̍ndāŋ nda̍ wa̍ wo̍ . Le̍ he̍ī , mi̍ Mɛ̄lɛ̄ka̍ dūāū nda̍ o̍ yɔ̄lɔ᷄ŋ le̍ fɛ̍ɛ̍ŋ a̍ fɛ̍ɛ̍ŋ . O̍ ko̍ŋ kɔ̍ɔ̍lī , mbo̍ dūāū nda̍ o̍ so̍o̍ŋ nyūmmā kpīŋgbi̍ bɛ̍ndōo̍ ni᷄ŋ , le̍ mbō lo̍ o̍ ko̍ŋ ha̍a̍a̍ , mī pāa̍le̍ bɛ̍ndūlē o̍ ki̍lūl ni̍ŋ nda̍ ya᷅mɛ̍i̍ le̍ŋ lē fūūlu̍u̍  .
65001007	Lā lōōnu̍ŋ ndɔ̍ vɛ̍lɛ̄ a̍ So̍dɔ̄m a̍ Kōmo̍o̍lūā , a̍ chi̍o̍o̍ŋ ŋ̄ pīlɔ᷅ŋ ŋ̍ ba̍lu̍ mu̍ŋ ndo̍ŋ o̍kɔ̄ɔ̄ . Nda̍ bɛ̍ɛ̍ , ma̍ tōsā mɛ̄ɛ̍ ki̍i̍la̍a̍ Mɛ̄lɛ̄ka̍a̍ ha̍ā ā tōsa̍ yɛ̍ . Ma̍ wōū bāa̍ o̍ nīīlū sūūndɛ̍i̍yo̍ ni᷄ŋ , a̍ ka̍ālā sūūndɛ̍i̍la̍ wɔ̍ɔ̍ŋ wɔ̄ɔ̍ŋ ndā chēle̍ŋ . Chi̍e̍e̍ŋ mu̍ŋ ki̍nɛ̍i̍ , a̍ wānāā kāŋ , mi̍ Mɛ̄lɛ̄ka̍ tɛ̄ɛ̄mbūū nda̍ o̍ yīŋndē fɛ̍ɛ̍ŋ a̍ fɛ̍ɛ̍ŋnde̍ŋ ni᷄ŋ , le̍ wāa̍ māā sīlā le̍ wānā o̍ wānā  .
65001008	Le̍nde̍ ko̍ni̍ , wānāa̍ si̍mu̍l ha̍ā Mɛ̄lɛ̄ka̍ wa̍ , yi̍lāŋndā ndāla̍ nda̍ chā la̍ŋ , la̍ŋ la̍ ke᷅ nda̍ di̍o̍o̍ le̍ hīōūwɔ̄ɔ̍ lāchī a̍ nīīlū ndā su̍u̍ndɛ̍i̍ wɔ̍ɔ̍ŋndo̍ ni̍ . O̍ ko̍ŋ , ā bīī ma̍ tōsāl dīāllūŋ nda᷄ŋ nda̍ pi̍la̍ŋ dɛ̍nɛ̍ wɔ̍ɔ̍ŋndo̍ . Ndu̍yɛ̍ o̍ ko̍ŋ kɔ̍ɔ̍lī , ma̍ kɛ̄ɛ̄ le̍ lūɛ̄īyɔ̄ɔ̍ Mɛ̄lɛ̄ka̍ o̍ bā bɛ̄ŋgu̍ . Ma̍ yīōū ki̍i̍la̍a̍ Mɛ̄lɛ̄ka̍ā kɛ̄ndīa̍a̍  .
65001009	Ma̍i̍kɛ̄l o̍ cho̍ ki̍i̍la̍a̍ Mɛ̄lɛ̄ka̍a̍ bōlle̍ŋ ndo̍ kpe̍e̍kpe̍i̍ , ō tōsa̍ le̍nde̍ le̍ . Bōōndi̍i̍ sɛ̄ɛ̄ŋgi̍āŋndo̍ lūɛ̄ī bɛ̍ɛ̍ Māsa̍ Nyi̍nāā Wɔ̄ɔ̍ŋnda̍ tɛ̄ɛ̄ŋ nda̍ Ma̍i̍kɛ̄l o̍ dīāllu᷄ŋ Mūu̍sē wo̍ŋ chōo̍ le̍ wāna̍ ku̍ā a̍ mu̍ŋ ndo̍ , Ma̍i̍kɛ̄l so̍li̍ di̍ōm yēīyāā mbō ke̍ ndu̍ le̍ . Dīmīo̍o̍ ko̍ni̍ Ma̍i̍kɛ̄l di̍mi̍ ni̍ āā , “ Nu̍a̍ā Māsānɔ̄ɔ̍ Mɛ̄lɛ̄ka̍ tūsī nu̍m nyɛ̄ pālāa̍ chōo̍ fɔ̍ . ”
65001010	Kɛ̍ , wāŋnda̍ ha̍ā nda̍ nda̍ , nyɛ̄ nda̍ si̍nā pɛ̍ŋgu̍ le̍ wo̍ , a̍ ndu̍ nda̍ su̍a̍ā di̍ōmndā wɔ̄ɔ̍ŋnda̍ŋ ni̍ . Sɔ̄ɔ̍ŋ nda̍ sīnā yɛ̍ pɛ̄ŋgu̍ wo̍ŋ , sīnā vīsīāā yōndūa̍a̍ sīnā su̍ɛ̍i̍ yo̍ ko̍ni̍ nda̍ sīnā mu̍ŋ ni̍ . Mɛ̄ɛ̍ ŋ̍ hu᷅ŋ nda̍ o̍ lēbōl lɛ̍ ko̍ni̍ nda̍ tōsā ni̍ . Ndu̍yɛ̍ sɔ̄ɔ̍ŋ nda̍ sīnā yɛ̍ mu̍ŋ le̍ tōsāa̍ wo̍ŋ , mu̍ŋ ko̍ni̍ ŋ̍ tɛ̍ɛ̍mbūū nda̍ ni̍  .
65001011	Nyɛ̄ pa̍lāā bɛ̄ndōo̍ chō le̍ nda̍ . Ā tōl ka̍a̍ Ke᷅ŋndo̍ kɔ̄ɔ̄lī . Mɛ̄ɛ̍ Be̍lām to̍sa̍ pūɛ̍ɛ̍ŋnda̍ŋ mbo̍ yɔ̄ŋgu᷄ŋ ndu̍ pi̍la̍ le̍ hɔ̄ltē īka̍ni̍le̍ŋ yɛ̍ , le̍nde̍ nda̍ bɛ̍ɛ̍ nda̍ yɔ̄ŋgu̍ŋ nda̍ pi̍la̍ le̍ hɔ̄ltē īka̍ni̍le̍ŋ ni̍ . Ā tōsa̍ nīlā kālu̍la̍ŋ mɛ̄ɛ̍ Ko̍lūāā , o̍ to̍sa̍ nīlā kālu̍la̍ŋ yɛ̍ . Ndu̍yɛ̍ mɛ̄ɛ̍ Mɛ̄lɛ̄ka̍ dīī Ko̍lūāā yɛ̍ , le̍nde̍ Mɛ̄lɛ̄ka̍ chō wāŋnda̍ ha̍ā dīū ni̍  .
65001012	Tē lā chūūŋgi̍āŋ le̍ nyɛ̄ dīāā dīōm pīlɔ̍ɔ̍ dīo̍o̍ pɛ̍ , wāŋnda̍ ha̍ā nyɛ̄ dīa̍a̍ dīo̍o̍ o̍ pūlu̍le̍ bɛ̍ndūle̍ŋ ni᷄ŋ , si̍ɔ̍mbu̍la̍ bi̍ī nda̍ le̍ . Le̍ nda̍ pi̍la̍ ko̍ni̍ nda̍ būūla̍ŋ ni̍ . Mɛ̄ɛ̍ sɔ̄ŋndo̍ dēl nu̍a̍ā o̍ kōlāa̍ yɛ̍ , le̍nde̍ nda̍ wā nya̍ tɛ̄ɛ̄ŋ o̍ chūūŋgi̍āŋ nya̍ nyɛ̄ dīāā dīōm pīlɔ̍ɔ̍ ni᷄ŋ ni̍ . Mɛ̄ɛ̍ pīɔ̍ɔ̍ hēl nu̍a̍ā , kɛ̍ mī hūēīye̍ hɔ᷄ŋ mī ī kūɛ̄nu᷄ŋ a̍ ndu̍ , ō se᷅ le̍ yɛ̍ , le̍nde̍ nda̍ chōnu᷄ŋ fo̍ndō fu̍u̍ ni̍ . Ndu̍yɛ̍ , mɛ̄ɛ̍ yɔ̄mndo̍ kɛ̄ɛ̄ nu̍a̍ā le̍ kōmɔ̄ɔ̍ , te̍le̍ŋ o̍ ku̍ām ndo̍ fūūlu̍u̍ bɛ̍ɛ̍ ō ku᷅m te̍ yɛ̍ , le̍nde̍ nda̍ chō ni̍ . Mɛ̄ɛ̍ nda̍ sūŋgū yɔ᷅mndo̍ nu̍a̍ā chu̍ā mbō vī yɛ̍ , le̍nde̍ wāŋnda̍ ha̍ā chō ā vīlɛ̍i̍ pɛ̍ pɛ̍ ni̍  .
65001013	Mɛ̄ɛ̍ mɛ̄ŋnda̍ŋ mā hūŋ nu̍a̍ā mī mā lūāānūŋ o̍ kɔ̄ŋgɔ̍ɔ̍ , mī mā wa̍ mā līndɛ̍i̍ li̍u̍ li̍u̍ yɛ̍ , le̍nde̍ sɔ̄ɔ̍ŋ lāsi̍ɔ̍mbu̍ŋ wāŋnda̍ ha̍ā tōsā wo̍ŋ chō ni̍ . Mɛ̄ɛ̍ lōo̍ŋ tɛ̍ndā cho̍o̍ cho̍o̍ wo̍ŋ ŋ̄ fāŋāŋ nu̍a̍ā o̍ fo̍ndāŋndā ndāla̍ŋ yɛ̍ , le̍nde̍ wāŋnda̍ ha̍ā chō ni̍ . Kɛ̍ ndu̍yɛ̍ , Mɛ̄lɛ̄ka̍ bɛ̄ɛ̄ndi̍a̍a̍ fo̍ndāa̍ le̍ nda̍ , o̍ so̍o̍ŋ nyūmmā kpīŋgbi̍ bɛ̍ndōo̍ ni᷄ŋ le̍ fɛ̍ɛ̍ŋ a̍ fɛ̍ɛ̍ŋ  .
65001014	Mi̍ I̍nɔ̍kī o̍ wa̍ fi̍nyā māmā ŋɔ᷄mmɛ̍ūwo̍ chɔ̍ŋ a̍ bōōndi̍i̍ A̍da᷅mnde̍ wo̍ , mbo̍ dīmī yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ a̍ nda̍ o̍kɔ̄ɔ̄ āā , “ Mi̍ lā che᷄ŋ Ma̍sānɔ̄ɔ̍ Mɛ̄lɛ̄ka̍ hūnɔ̄ɔ̍ nda̍ ki̍i̍la̍a̍ ndūa̍a̍ cho̍ le̍ Mɛ̄lɛ̄ka̍ wa̍ , wāa̍la̍ŋ a̍ wāa̍la̍ŋ  .
65001015	Ō hīŋ le̍ mbō kīlu̍l wānā o̍ wānā ya᷅mɛ̍i̍ , ndu̍yɛ̍ wānā o̍ wāna̍ si̍mu̍l Mɛ̄lɛ̄ka̍ , mbō tūsī nda̍ nyɛ̄ pālāa̍ chōo̍ , le̍ yɔ̄ŋndā wɔ̄ɔ̍ŋndā nda̍ tōsa̍ la̍ŋ , a̍ dīōmndā wɔ̄ɔ̍ŋndā wānāā yɔ̄ŋ wɔ̄ɔ̍ŋnda̍ ha̍ā ā sōō a̍ Mɛ̄lɛ̄ka̍ la̍ŋ kpo̍u̍ . ”
65001016	Te̍le̍ŋ o̍ te̍le̍ŋ wāŋnda̍ ha̍ā chō ŋɔ̄ɔ̄chīa̍ŋnda̍ŋ , ndu̍yɛ̍ mā bīī chāāŋnda̍ tɔ̍ɔ̍ya̍ŋnda̍ŋ . Sɔ̄ɔ̍ŋ yēēma̍ŋ ndāa̍ŋ wɔ̍ɔ̍ŋndo̍ŋ ŋ̄ dīmūl nda̍ le̍ tōsāa̍ wo̍ŋ , mu̍ŋ nda̍ tōsā ni̍ . Yōŋgāa̍ kīōlɔ̄ɔ̍ a̍ nda̍ pi̍la̍ o̍kɔ̄ɔ̄ , ndu̍yɛ̍ ā bīī pɛ̍ ā sōō sɔ̄ɔ̍ŋ kɛ̍ndɔ᷄ŋ a̍ wāŋnda̍ o̍kɔ̄ɔ̄ le̍ hāli̍ kpe̍ŋ mā sɔ̄la̍ nyɛ̄ nda̍ yēēma̍ wo̍  .
65001017	Kɛ̍ ndu̍yɛ̍ , chāāŋāā nīāā ka̍a̍lāa̍ , lā lōōnu̍ŋ ndɔ̍ a̍ dīōmndā wānāā Māsānɔ̍ nāa̍ Chi̍i̍sū Ki̍li̍tī ve᷅m hɔ̄ltē ndɔ̄ wa̍ , ā dīmi̍ sīndɛ̄ la̍ŋ  .
65001018	Ma̍ dīmūl nya̍ āā , “ Tē mɛ̄ɛ̄lu̍la̍ chi̍e̍ēŋndo̍ lā wa̍ fūūlūūwo̍ pɛ̍ , wāŋnda̍ wā ni̍ŋ mā ma᷄m sūɛ̍i̍ Mɛ̄lɛ̄kɛ̍i̍ . Sɔ̄ɔ̍ŋ yēēma̍ŋ ndāa̍ŋ wɔ̄ɔ̍ŋndo̍ŋ ŋ̄ dīmūl nda̍ le̍ tōsāa̍ wo̍ŋ , mu̍ŋ nda̍ tōsā ni̍ŋ ni̍ . ”
65001019	Wāŋnda̍ ha̍ā , nda̍ hu᷅ŋ a̍ pīɔ̄ūvi̍āŋnda̍ŋ nya̍ tɛ̄ɛ̄ŋ ni̍ . Nyɛ̍ hu᷅ŋ o̍ bōllē ndāle̍ŋ ni᷄ŋ ndo̍ , ndu̍ to̍sā wa̍llo̍ a̍ nda̍ ni̍ . Ā nɔ̍ Nyi̍na̍ Mɛ̄lɛ̄ka̍ kɔ̄ɔ̄lī le̍  .
65001020	Kɛ̍ nya̍ nya̍ chāāŋāā nīāā ka̍a̍lāa̍ , lā māāli̍āŋ ve̍llāa̍ vēllē le̍ hīōūwɔ̄ɔ̍ lāchī a̍ dīāllūŋ kāla᷄ŋ sɔ̄lāa̍ , o̍ tīīnda᷄ŋ nya̍ nɔ̄ ho̍ō o̍ Mɛ̄lɛ̄ka̍ ni᷄ŋ ndo̍ . Ndu̍yɛ̍ , lā pīɛ̍i̍ Mɛ̍lɛ̄ka̍ , mɛ̄ɛ̍ Nyi̍na̍ Kāsīo̍o̍ chɔ̄m nya̍ yɛ̍  .
65001021	Lā mānda̍ nya̍ pi̍la̍ , le̍ mī lā hīōū lāchī a̍ wāa̍ o̍ kāāla̍ Mɛ̄lɛ̄ka̍a̍ bɛ̄ŋgu̍ . Ndu̍yɛ̍ , lā chu᷄m le̍ yōōmū kpe̍e̍kpe̍i̍ nɔ̍ la̍mɛ̍ɛ̍lu̍ le̍ wo̍ , ō Māsānɔ̄ɔ̍ Chi̍i̍sū Ki̍li̍tī cho̍ hūnɔ̄ɔ̄ nya̍ kē le̍ chō o̍ cho̍ wāna̍ īnyīɛ̍ɛ̍ wo̍  .
65001022	Lā nɔ̍ nyi̍ɛ̍ɛ̍ye̍ le̍ wānāa̍ nɔ̍ kīīsa᷄ŋndo̍ o̍ tīīnda᷄ŋ nda̍ nɔ̄ o̍ Mɛ̄lɛ̄ka̍ ni᷄ŋ ndo̍ wa̍  .
65001023	A̍ cho̍ kɔ̄la̍ŋ o̍ yīŋnde̍ŋ ni᷄ŋ nda̍ , lā mīŋgi̍ nda̍ o̍ nɛ̄ī mī lā pīŋi̍ nda̍ . Lā tūīīnu̍ŋ a̍ pi᷅li̍a̍a̍ īnyīɛ̍ɛ̍ , kɛ̍ ndu̍yɛ̍ kpɔ̄ndāa̍ a̍ mānda᷄ŋndo̍ . Lā tūīīnu̍ŋ nda̍ īnyīɛ̍ɛ̍ , kɛ̍ , nīīlū o̍ nīīlū yɔ̄ŋ wɔ̄ɔ̍ŋ nda̍ chō lēni᷄ŋ mī lā tu᷄l la̍ŋ lēyɛ̄  .
65001024	Lā ŋ̄ līsa᷅ŋ ni̍ko̍ Mɛ̍lɛ̄ka̍ o̍ cho̍ Mɛ̄lɛ̄ka̍ ndu̍ pīlɛ̍ kpe̍ wo̍ . Ndu̍ pi̍ŋī na̍a̍ ni̍ . Ndu̍yɛ̍ , ō nɔ̄lā mbō tōsa̍ lā me᷅l ti̍i̍nda᷄ŋ nya̍ nɔ̄ o̍ ndu̍ ni̍ŋ ndo̍ le̍ . Ndu̍yɛ̍ , ndu̍ nɔ̍lā ni̍ mbō fūūlu̍u̍ a̍ nya̍ a̍ kɔ̄l kɛ̄ndɛ̄ , mī lā si᷄m ndu̍ o̍ hɔ̄l o̍ nāŋɔ̄ɔ̄ ndɔ̄ bɛ̍ndōo̍ ni᷄ŋ , lā nɔ᷅ sɔ᷅ŋ o̍ sɔ̄ŋ te̍ . Lā ŋ̄ līsa᷅ŋ Mɛ̄lɛ̄ka̍ sa̍na̍a̍ o̍ Māsānɔ̍ nāa̍ Chi̍i̍sū Ki̍li̍tī ni̍ŋ . Lā ŋ̄ līsa᷅ŋ ndu̍ le̍ nāŋɔ̄ɔ̄ ndɔ̄ɔ̍ , a̍ le̍ chō o̍ cho̍ ō bɛ̄ndū wo̍ , a̍ le̍ kpāāya̍ ndɔ̄ɔ̍ , a̍ le̍ chō o̍ cho̍ nyɛ̄ o̍ nyɛ̄ fe̍e̍ bo᷅lle̍ŋ ndo̍ . Kāni̍ bɛ̍ɛ̍ mi̍ chi̍e̍ēŋndo̍ kāndu᷄ŋ , le̍nde̍ o̍ cho̍ ni̍ . Pɛ̄ŋgo̍o̍ ho̍ō bɛ̍ɛ̍ ō chō le̍nde̍ . Le̍ fɛ̍ɛ̍ŋ a̍ fɛ̍ɛ̍ŋ ō chō wā le̍nde̍ . Ī yɔ̄nu̍ŋ le̍nde̍ fɔ̍ . Lā ŋ̄ līsa᷅ŋ ni̍ko̍ Mɛ̍lɛ̄ka̍ o̍ cho̍ Mɛ̄lɛ̄ka̍ ndu̍ pīlɛ̍ kpe̍ wo̍ . Ndu̍ pi̍ŋī na̍a̍ ni̍ . Ndu̍yɛ̍ , ō nɔ̄lā mbō tōsa̍ lā me᷅l ti̍i̍nda᷄ŋ nya̍ nɔ̄ o̍ ndu̍ ni̍ŋ ndo̍ le̍ . Ndu̍yɛ̍ , ndu̍ nɔ̍lā ni̍ mbō fūūlu̍u̍ a̍ nya̍ a̍ kɔ̄l kɛ̄ndɛ̄ , mī lā si᷄m ndu̍ o̍ hɔ̄l o̍ nāŋɔ̄ɔ̄ ndɔ̄ bɛ̍ndōo̍ ni᷄ŋ , lā nɔ᷅ sɔ᷅ŋ o̍ sɔ̄ŋ te̍ . Lā ŋ̄ līsa᷅ŋ Mɛ̄lɛ̄ka̍ sa̍na̍a̍ o̍ Māsānɔ̍ nāa̍ Chi̍i̍sū Ki̍li̍tī ni̍ŋ . Lā ŋ̄ līsa᷅ŋ ndu̍ le̍ nāŋɔ̄ɔ̄ ndɔ̄ɔ̍ , a̍ le̍ chō o̍ cho̍ ō bɛ̄ndū wo̍ , a̍ le̍ kpāāya̍ ndɔ̄ɔ̍ , a̍ le̍ chō o̍ cho̍ nyɛ̄ o̍ nyɛ̄ fe̍e̍ bo᷅lle̍ŋ ndo̍ . Kāni̍ bɛ̍ɛ̍ mi̍ chi̍e̍ēŋndo̍ kāndu᷄ŋ , le̍nde̍ o̍ cho̍ ni̍ . Pɛ̄ŋgo̍o̍ ho̍ō bɛ̍ɛ̍ ō chō le̍nde̍ . Le̍ fɛ̍ɛ̍ŋ a̍ fɛ̍ɛ̍ŋ ō chō wā le̍nde̍ . Ī yɔ̄nu̍ŋ le̍nde̍ fɔ̍ .
65001025	
66001001	Sɔ̄ɔ̍ŋ Chi̍i̍sū Ki̍li̍tī chɔ̍m bu̍ɛ̍i̍yāā ndūa̍a̍ wo̍ŋ , mu̍ŋ cho̍ o̍ yāu̍wo̍ ho̍ō ni᷄ŋ ni̍ . Mɛ̄lɛ̄ka̍ chɔ̍m Chi̍i̍su̍ mu̍ŋ ni̍ le̍ mbō tōsa̍ mī bu̍ɛ̍i̍yāā ndūa̍a̍ sīna̍ sɔ̄ɔ̍ŋ cho̍ hūnɔ̄ɔ̄ su̍ŋ yɔ̍nɔ᷄ŋ ndo̍ŋ . O̍ ko̍ŋ , mi̍ Chi̍i̍sū vi̍ām ki̍i̍la̍nɔ̍ Mɛ̄lɛ̄ka̍a̍ nāa̍ bu̍ɛ̍ī ndɔ̄ɔ̍ Chɔ᷄ŋ chu̍a̍ le̍ mbō chɔ̄ɔ̄mu̍u̍ mu̍ŋ nāa̍ ndu̍ chu̍a̍  .
66001002	O̍ ko̍ŋ kɔ̍ɔ̍lī , mi̍ Chɔ᷄ŋ ndu̍ chɔ᷅m nyɛ̄ o̍ nyɛ̄ fe̍e̍ ki̍i̍la̍nɔ̍ Mɛ̄lɛ̄ka̍a̍ chɔ᷄m ndu̍ mbo̍ chā . Sɔ̄ɔ̍ŋ ka̍la᷄ŋ ŋ̄ chō māchūāā a̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ o̍kɔ̄ɔ̄ , a̍ sɔ̄ɔ̍ŋ tōnya̍ŋ Chi̍i̍sū Ki̍li̍tī chɔ̍m ndo̍ŋ  .
66001003	Ndu̍yɛ̍ , yōōŋgu̍ chɛ̍ŋ ho̍ō o̍ Mɛ̄lɛ̄ka̍ lo̍ mbo̍ pōōnyīa̍ŋ ndo̍ , wānā o̍ wāna̍ cho̍ wāŋnda̍ tōfāl lēni᷄ŋ , nda̍ kpo̍u̍ ā pɛ̄l tɔ̄nɔ̄ɔ̍ . Ndu̍yɛ̍ , wānāa̍ cho̍ bɛ̍ɛ̍ ni᷅la̍ŋ yāŋɔ̄ɔ̄ o̍ yōōŋgū kālāa̍ , o̍ ko̍ŋ kɔ̍ɔ̍lī , mā tōsa̍ nyɛ̍ di̍mi̍ŋ le̍ni̍ŋ ndo̍ wa̍ , nda̍ bɛ̍ɛ̍ ā pɛ̄l tɔ̄nɔ̄ɔ̍ . Kāni̍ fu̍u̍le̍ , ō be̍ndū lɛ̍ ni̍ŋ fo̍ndāŋ te̍ , mī sɔ̄ɔ̍ŋ mu᷅ŋ ki̍nɛ̍i̍ ŋ̄ hu᷄ŋ yɔ̄nu᷄ŋ  .
66001004	Ya̍ Chɔ̍ŋ , I̍ yɔ̍ŋ yīlɔ̄ɔ̍ nāa̍ nya̍ wānāā lāāla᷄ŋa̍a̍ ku̍ndālā ŋɔ᷄mmɛ̍ūwa̍ chūā o̍ būŋgɛ̄ī E̍e̍sīāve̍ ni᷄ŋ . Mɛ̄lɛ̄ka̍ o̍ cho̍ pɛ̄ŋgo̍o̍ ho̍ō , mbo̍ wā kāni̍ ma̍si̍ndɛ̄ wo̍ , ndu̍yɛ̍ mbo̍ wā vɛ̄lɛ̄ hūnɔ̄ɔ̄ wo̍ , mbɔ̄ ō tōsa̍l nya̍ kɛ̄ndɛ̄i̍ ndūɛ̍i̍ , ndu̍yɛ̍ mbō ke̍ nya̍ kɔ̄l nyūlōo̍ fɔ̍ . Mbɔ̄ Nyi̍nāā ŋɔ᷄mmɛ̍ūwa̍ a̍ cho̍ o̍ kpe̍ŋgbe̍i̍ lēmāsa̍ Mɛ̄lɛ̄ka̍a̍ hɔ̄lndɔ̄ wa̍ , ā tōsa̍l nya̍ īkɛ̄ndɛ̄ , o̍ ko̍ŋ kɔ̍ɔ̍lī , mā ke̍ nya̍ kɔ̄l nyūlōo̍ fɔ̍  .
66001005	Mbɔ̄ Chi̍i̍sū Ki̍li̍tī bɛ̍ɛ̍ ō tōsa̍l nya̍ kɛ̄ndɛ̄i̍ ndūɛ̍i̍ ndu̍yɛ̍ mbō ke̍ nya̍ kɔ̄l nyūlōo̍ fɔ̍ . Ndu̍ cho̍ wāna̍ di̍mi̍ tōnya̍ Mɛ̄lɛ̄ka̍a̍ ō wānā nɔ̍lā mā ti̍i̍nda̍ŋ ndo̍ ni̍ . Ndu̍ cho̍ wāna̍ tāse̍ mi̍i̍ŋgu̍ yōōmū wo̍ ni̍ . Māsāa̍ kpo̍u̍ o̍ chi̍e̍ēŋndo̍ chōo̍ , ndu̍ cho̍ māsā bɛ̍ndōo̍ nda̍ chōo̍ kpo̍u̍ ni̍ . Chi̍i̍sū Ki̍li̍tī ka̍a̍la̍ na̍a̍ , ndu̍yɛ̍ mbo̍ sɔ̄lā pīɔ̍mndo̍ le̍ hāli̍ kpe̍ŋ mbō bāŋa̍ na̍a̍ o̍ yɔ̄ŋndā nāāla̍ wɔ̍ɔ̍ŋnda̍ŋ ni᷄ŋ  .
66001006	Ō sīīŋgu̍u̍ na̍a̍ wānāā o̍ wa᷅ ni̍ŋ cho̍o̍ ma̍sā wa̍ , ndu̍yɛ̍ mbo̍ sīīŋgūū na̍a̍ wānāā sōlīāā lāsa̍lāa̍ o̍ Mɛ̄lɛ̄ka̍ ndɔ̄ɔ̍ lo̍ , o̍ cho̍ vɛ̄lɛ̄ Fi̍nyā ndɔ̄ wo̍ . Chi̍i̍sū Ki̍li̍ti̍ nɔ̍ mbō sɔ̄la̍ līsāa̍ ni̍ , ndu̍yɛ̍ ndu̍ nɔ̍ mbō wa̍ māsāa̍ le̍ fɛ̍ɛ̍ŋ a̍ fɛ̍ɛ̍ŋ ni̍ . Ī yɔ̄nu̍ŋ le̍nde̍ fɔ̍  .
66001007	Lā kɛ̄si̍ŋ o̍ kɔ̄l māā Ki̍li̍tī cho̍ ni᷅ŋ le̍ hūnɔ̄ɔ̄ o̍ yu̍mbu̍ yu̍mbo̍o̍ ni᷄ŋ . Wāŋnda̍ kpo̍u̍ o̍ chi̍e̍ēŋndo̍ chōo̍ , ā chā ni̍ŋ ndu̍ o̍ hūnɔ̄ɔ̍ . Wānāa̍ di̍ī ndu̍ wa̍ bɛ̍ɛ̍ , ā chā ni̍ŋ ndu̍ . Hūnɔ̄ɔ̄ ndɔ̄ɔ̍ tōsā ni̍ŋ mī wāŋnda̍ kāa̍la̍ŋ kpo̍u̍ o̍ chi̍e̍ēŋndo̍ chōo̍ mā cha᷄ŋ . Ī yɔ̄nu̍ŋ le̍nde̍ fɔ̍  .
66001008	Māsānɔ̄ɔ̍ Mɛ̄lɛ̄ka̍ ndu̍ nɔ̍ kpāāyāa̍ kpo̍u̍ ni̍ . Ndu̍yɛ̍ ndu̍ cho̍ pɛ̄ŋgo̍o̍ ho̍ō ni̍ , ndu̍ wa̍ kāni̍ ma̍si̍ndɛ̄ ni̍ , ndu̍ cho̍ vɛ̄lɛ̄ hūnɔ̄ɔ̄ ni̍ . Mbo̍ dīmī āā , “ Ya̍ cho̍ kāndɔ᷄ŋndo̍ ni̍ , ya̍ cho̍ mɛ̄ɛ̄lu̍la̍ŋ ni̍ . ”
66001009	Ya̍ cha̍a̍ŋ nyā wa̍nā la̍a̍la᷄ŋndo̍ Chɔ᷄ŋ ni̍ . Na̍a̍ na̍a̍ nya̍a̍ ŋ̍ cho̍ o̍ dīōm pīlɔ̍ɔ̍ ni᷄ŋ a̍ Chi̍i̍sū la̍tu̍lu̍ ni̍ . Na̍a̍ na̍a̍ nya̍ā nda̍ chō nyɛ̄ pālāa̍ tūsīo̍o̍ chōo̍ ni̍ le̍ mɛ̄ɛ̍ na̍a̍ ŋ̄ chō le̍ māsāle̍ Mɛ̄lɛ̄ka̍le̍ŋ yɛ̍ , ndu̍yɛ̍ mi̍ ŋ̄ wā nyɛ̄ pālāā kōŋ bīūwɔ᷄ŋndo̍ . Le̍ mɛ̄ɛ̍ ya̍ I̍ di̍mu̍l wāŋnda̍ sūɛ̍i̍ Mɛ̄lɛ̄kɛ̍i̍ a̍ sɔ̄ɔ̍ŋ tōnya᷅ŋ Chi̍i̍sū chɔ̍m ndo̍ŋ yɛ̍ , le̍la̍ŋ nda̍ bīī ya̍ ni̍ ma̍ hūŋ a̍ ya̍ o̍ lɛ̄ŋndē vēsɛ̍i̍le̍ŋ o̍ mɛ̄ŋnda̍ŋ tɛ̄ɛ̄ŋ , o̍ lɛ̄ŋndē Pa̍ti̍mɔ̄ɔ̄le̍ŋ nde᷅ŋ ni᷄ŋ ni̍  .
66001010	Bōōndi̍i̍ ya̍ I̍ wa̍ Pa̍ti̍mɔ̄ɔ̄ ve̍ , mi̍ Nyi̍na̍ Mɛ̄lɛ̄ka̍a̍ tūāl la̍ kɔ̄ɔ̄lī o̍ pāa̍le̍ Kpu̍yālē pīlɛ̍ chōo̍ . O̍ ko̍ŋ , mi̍ tu̍ɛ̍ī mi̍ dīōmndo̍ sūāā ya̍ kɔ̄ɔ̄lī chōo̍ cho̍o̍ kpe̍le̍ŋ māā bu̍lu̍ bɛ̍ndū  .
66001011	Mbo̍ dīmūl la̍ āā , “ Chu̍a̍ ya̍u̍wo̍ mā po̍o̍nyi̍a̍a̍ nyɛ̄ ŋ̄ chō hūnɔ̄ɔ̄ chɔ̄ wo̍ . Tē a̍ po̍o̍nyi̍a̍a̍ pɛ̍ , a̍ yɔ̍ŋ yāu̍la̍ la̍ŋ o̍ wānāā lāāla᷄ŋa̍a̍ ku̍ndālā ŋɔ᷄mmɛ̍ūwa̍ lo̍ o̍ chi̍e̍e̍ŋ ŋɔ̍mmɛ̍ūwo̍ŋ mu᷅ŋ , Ɛ̍fi̍sīā ni̍ , a̍ Si̍ma̍nā , a̍ Pɛ̍ka̍mɔ̄m , a̍ Tāya̍ti̍lūā , a̍ Sa̍a̍dīī , a̍ Fīlēdɛ̍ɛ̍fīāā , a̍ Lāwo̍di̍sīā . ”
66001012	Mɛ̄ɛ̍ o̍ so̍ō le̍nde̍ , mi̍ mu̍li᷄ŋ le̍ mī ya̍ i̍i̍ che᷅ wāna̍ wa̍ sūɛ̍i̍ nāa̍ ya̍ chu̍a̍ wo̍ . O̍ ko̍ŋ kɔ̍ɔ̍lī , mi̍ cha᷅ nyɛ̄lā nda̍ kɛ̄sī la̍mbūi̍la̍ŋ nda̍ŋ lā ŋɔ᷄mmɛ̍ū lā tōōsīāā a̍ ko̍o̍līi̍yo̍ŋ  .
66001013	Mi̍ cha᷅ vɛ̄lɛ̄ wāŋndo̍ , kɛ̍ māā wānā pɔ̍nɔ̍ . Ō wa̍ īsīsi̍ o̍ nyɛ̄lā kɛ̄sīāālā la̍mbūi̍la̍ la̍ŋ tɛ̄ɛ̄ŋ . Dōma̍ wa̍ ndu̍ lēkɔ̄ɔ̍ wo̍ ō vīlɛ̄ī , ō fūūlāā ndu̍ o̍ pēlūŋ mɛ̄so̍ŋ di̍ . Nyɔ̄ɔ̍ wa̍ ndu̍ ō kānda᷄ŋ o̍ būŋgɛ̄ī tɛ̄ɛ̄ŋnde̍ ō tōōsīāā a̍ ko̍o̍līi̍yo̍ŋ  .
66001014	Yīīŋīi̍ wa̍ ndu̍ o̍ lēbōl le̍ , ī wa̍ ī hūmbū fo̍ fo̍ bɛ̍ndū māā fe̍ŋgbɛ̍ . Wānā a̍a̍ che᷅ ndu̍ hɔ̄lta̍ŋ īmālākā mālākɛ̄i̍ pɛ̍ , to̍fa̍ wɔ̍ ko̍ mɛ̄ɛ̍ yīŋnde̍ŋ lē sāndū nu̍a̍ā wu̍le̍ wu᷅le̍ yɛ̍  .
66001015	Pēlūŋ ndɔ̄ɔ̍ŋ ŋ̄ wa̍ ŋɛ̍lɛ̄ŋgi̍ ŋɛ̍lɛ̄ŋgi̍ bɛ̄ndū , mɛ̄ɛ̍ nda̍ wōū nu̍a̍ā chīli̍ŋnde̍ o̍ yīŋ mā bɛ̄ɛ̄ndi̍a̍a̍ ndi̍ mī ī dēndū nyɛ̄ kɛ̄ndɛ̄ fo̍ fo̍ yɛ̍ . Sūɛ̍i̍ o̍ so̍ō ve̍ , wānā a̍a̍ tu̍e̍ī dīōm ndɔ̄ɔ̍ pɛ̍ āā bāl bɛ̄ndū bɛ̍ndōo̍ ni̍  .
66001016	Lōo̍ŋ ŋ̄ wa̍ ndu̍ o̍ bā kɛ̄ndɔ̄ɔ̍ mu̍ŋ ŋɔ̍mmɛ̍ū . Ndu̍yɛ̍ , mūɛ̄ī fāŋīī sōndōlā tīɔ̍ɔ̍ŋīī lūɛ̄īyɛ̄i̍ ŋɛ̍lɛ̍ ŋɛ̍lɛ̍i̍ ī wa̍ ndu̍ fūlāa̍ o̍ sōndō . Wānā a̍a̍ che᷅ ndu̍ hɔ̄lla̍ pɛ̍ āā , mɛ̄ɛ̍ pāa̍le̍ŋ lē sīm nu̍a̍ā o̍ bōlle̍ŋ chōo̍ yɛ̍ ni̍ , a̍ īmālākā mālākɛ̄i̍  .
66001017	Mɛ̄ɛ̍ ya̍ I̍ che᷅ ndu̍ mi̍ de᷅l lɛ̄ŋ sa̍kpō ndu̍ lāchī . Mi̍ hi̍nī kpɛ̍ māā wānā vi̍lɛ̍i̍ . Kɛ̍ mbo̍ hāndū ya̍ bā ndɔ̄ kɛ̍ndɔ̄ɔ̍ chōo̍ . Mbo̍ dīmūl la̍ āā , “ Yɔ᷅ŋ īsīōōŋ te̍ . Ya̍ cho̍ wāna̍ tāso̍o̍ ni̍ , ya̍ cho̍ wānā mɛ̍ɛ̍lāa̍ ni̍  .
66001018	Ya̍ cho̍ wāna̍ cho̍ yōōmū wo̍ ni̍ . Ya̍ i̍i̍ vi᷅ , kɛ̍ I̍ cho̍ ni᷅ŋ yōōmū le̍ fɛ̍ɛ̍ŋ a̍ fɛ̍ɛ̍ŋ . I̍ nɔ̍ kpāāyāa̍ pīɔ̍mndo̍ chōo̍ . Ndu̍yɛ̍ , I̍ nɔ̍ kpāāyāa̍ chi̍e̍e̍ pīɔ̍m chōo̍  .
66001019	Le̍la̍ŋ , sɔ̄ɔ̍ŋ ŋ̄ chē mu᷅ŋ ndo̍ŋ po̍o̍nyi̍a̍a̍ mu̍ŋ . Ko̍ŋ cho̍ ni̍ , sɔ̄ɔ̍ŋ cho̍ mu᷅ŋ yɔ̄nɔ᷄ŋndo̍ pɛ̄ŋgo̍o̍ ho̍ō wo̍ŋ , a̍ sɔ̄ɔ̍ŋ cho̍ hūnɔ̄ɔ̄ yɔ̄nɔ᷄ŋ o̍ sīɔ̄dīi̍ lāchīo̍o̍ ni᷄ŋ ndo̍ŋ  .
66001020	I̍ chɔ᷅m ndɔ̍ nu̍m a̍ lōōŋ ŋɔ̍mmɛ̍ū ŋ̄ chē ya̍ o̍ bā kɛ̄ndɔ̄ɔ̍ wo̍ŋ o̍kɔ̄ɔ̄ , a̍ nyɛ̄lā kɛ̄sīāālā la̍mbūi̍lā ŋ̄ko̍o̍līi̍la̍ ŋɔ̍mmɛ̍ūla̍ŋ , tɛ̄ɛ̄sīa̍a̍ cho̍ lēni᷄ŋ ndo̍ . Lōōŋ ŋɔ̍mmɛ̍ūwo̍ŋ ŋ̄ si᷄m le̍ ki̍i̍la̍a̍ Mɛ̄lɛ̄ka̍a̍ a̍ cho̍ wānāā lāāla᷄ŋa̍a̍ ku̍ndālā ŋɔ̍mmɛ̍ūwa̍ māndāa̍ wa̍ . Nyɛ̄lā kɛ̄sīāālā la̍mbūi̍la̍ sa̍lā ŋɔ᷄mmɛ̍ūla̍ŋ , lā si᷄m le̍ wānāā lāāla᷄ŋa̍a̍ ku̍ndālā ŋɔ᷅mmɛ̍ūwāā kāŋ . ”
66002001	O̍ ko̍ŋ kɔ̍ɔ̍lī , mbo̍ dīmūl la̍ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Ɛ̍fi̍sīā chi̍e̍e̍ māndāa̍ wo̍ . Di̍mu̍l ndu̍ māā ,  “ Wāna̍ nɔ̍ lōōŋ ŋɔ̍mmɛ̍ūwo̍ŋ o̍ bā ndɔ̄ kɛ̍ndɔ̄ɔ̍ wo̍ , ndu̍yɛ̍ mbo̍ wā bālɔ̄ɔ̍ o̍ nyɛ̄lā ŋ̄ko̍o̍līi̍la̍ kɛ̍sīāālā la̍mbūi̍la̍ ŋɔ̍mmɛ̍ūla̍ŋ tɛ̄ɛ̄ŋ ndo̍ , yōōŋgū o̍ yɔ̍ŋ ndo̍ , ndu̍ cho̍ ho̍ō ni̍  .
66002002	Ō dīmi̍ āā , nyɛ̄ o̍ nyɛ̄ nya̍ chō tōsāa̍ I̍ si̍nā . I̍ si̍nā mɛ̄ɛ̍ nya̍ chō wa̍llo̍ ō kālā ka̍lā yɛ̍ . Ndu̍yɛ̍ , I̍ si̍nā mɛ̄ɛ̍ nya̍ chō nyɛ̄ pālāa̍ bīūwɔ᷄ŋndo̍ yɛ̍ . I̍ si̍nā māā lā chɛ᷅l wa̍nāā wɔ̄ɔ̍ŋnda̍ nya̍ tɛ̄ɛ̄ŋ te̍ . O̍ ko̍ŋ kɔ̍ɔ̍lī , wānāa̍ di̍mi̍ ka̍ŋ māā wānāā Chi̍i̍sū ve᷅m hɔ̄ltē ndɔ̄ wa̍ nda̍ chō ni̍ , kɛ̍ ndu̍yɛ̍ ā cho̍ yɛ̍ wānāā wāā le̍nde̍ le̍ wa̍ , mi̍ lā mɛ̄ɛ̄nda᷄ŋ nda̍ . Ndu̍yɛ̍ , mi̍ lā sāālu᷄ŋ māā ā cho̍ wa̍nāā Chi̍i̍sū ve᷅m hɔ̄ltē ndɔ̄ le̍kɛ̍ndɛ̍ī le̍  .
66002003	I̍ si̍nā mɛ̄ɛ̍ nya̍ chō nyɛ̄ pālāa̍ bīūwɔ᷄ŋndo̍ yɛ̍ . Ndu̍yɛ̍ , mi̍ wāŋnda̍ tūsi̍ nya̍ nyɛ̄ pālāa̍ chōo̍ le̍ ya̍ , kɛ̍ lā me᷄l te̍  .
66002004	Kɛ̍ ndu̍yɛ̍ , nyɛ̄ ya̍ I̍ bi̍ī nya̍ tɛ̄ɛ̄ le̍ ndu̍ wo̍ cho̍ ho̍ō ni̍ . Kāālā nya̍ a̍a̍ nɔ̍ o̍ tāse̍la̍ ndɔ̄ɔ̍ wo̍ , lā nɔ̍ lɛ̍ kāālā kōŋ o̍ kɔ̄l te̍  .
66002005	Lā yīya̍ŋ a̍ mɛ̄ɛ̍ nya̍ wa̍ o̍ tāse̍la̍ ndɔ̄ɔ̍ yɛ̍ , bōōndi̍i̍ nya̍ a̍a̍ de̍l lɔ̍ le̍ ve̍ . Lā ma᷄l yɔ᷅ŋndā nyāla̍ wɔ̍ɔ̍ŋnda̍ŋ mī lā tōsa̍ ka̍ālā nya̍ wa̍ tōsāa̍ o̍ tāse̍la̍ ndɔ̄ɔ̍ la̍ŋ . Tē lā me᷄l yɔ᷅ŋndā nyāla̍ wɔ̍ɔ̍ŋnda̍ŋ te̍ , mɛ̄ɛ̍ I̍ cho̍ hūnɔ̄ɔ̄ nāa̍ nya̍ chūā mī hu̍ŋ fa̍ŋā nyɛ̄ nyā kɛ̍sīāā la̍mbūi̍yo̍ o̍ fo̍ndāŋ ndɔ̄ɔ̍ ba̍ū  .
66002006	Kɛ̍ ndu̍yɛ̍ nyɛ̄ nya̍ tōsa̍ mi̍ cha̍ndū nya̍ le̍ ndu̍ wo̍ cho̍ ho̍ō ni̍ . Wānāa̍ to᷅l pɛ̄ɛ̄kūla̍ Nīko̍la̍i̍tāŋ kɔ̄ɔ̄lī wa̍ , mi̍ lā tūl ka̍ālā nda̍ chō tōsāa̍ la̍ŋ lēyɛ̄ , mɛ̄ɛ̍ ya̍ bɛ̍ɛ̍ ya̍ I̍ tu̍l la̍ŋ lēyɛ̄ yɛ̍  .
66002007	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā sīna̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̄ŋgu̍ .  “ Wānā o̍ wāna̍ hi̍o̍ū lāchī a̍ sīsi̍la̍ŋ a̍ dīāllūŋ kālā pɛ̍ yi̍ , mbō lo̍ o̍ ko̍ŋ mbō yēm pɛ̍ , I̍ chɛ̍l ndu̍ ō dē kōmɔ̄ɔ̄ yɔ᷄m cho̍ o̍ kpe̍le̍ Mɛ̄lɛ̄ka̍a̍ ni᷄ŋ ndo̍ o̍ to̍sā mī wānā wa̍ yōōmū kpe̍e̍kpe̍i̍ yo̍ . ”
66002008	O̍ ko̍ŋ kɔ̍ɔ̍lī , mbo̍ dīmūl la̍ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Si̍ma̍nā chi̍e̍e̍ māndāa̍ wo̍ . Di̍mu̍l ndu̍ āā , “ ‘ Wāna̍ cho̍ wāna̍ tāso̍o̍ , ndu̍yɛ̍ mbo̍ wā wānā mɛ̍ɛ̍lāa̍ wo̍ , ō ndu̍ o̍o̍ vi᷅ , kɛ̍ mbo̍ mīīŋgū yōōmū wo̍ , yōōŋgū o̍ yɔ̍ŋ ndo̍ , ndu̍ cho̍ ho̍ō ni̍  .
66002009	Ō dīmi̍ āā , I̍ si̍nā mɛ̄ɛ̍ wāŋnda̍ chō nya̍ nyɛ̄ pālāa̍ tūsīo̍o̍ chōo̍ yɛ̍ . Ndu̍yɛ̍ , I̍ si̍nā māā wānāā tāmbɛ̍i̍ya̍ nya̍ chō ni̍ . Kɛ̍ ndu̍yɛ̍ o̍ sa̍na̍a̍ īsɔ̄ɔ̍ ni᷄ŋ , lā chō ā sūlāā . Wānāa̍ cho̍ ha̍ā dīmīo̍o̍ māā Chu̍ūwa̍ nda̍ chō ni̍ , kɛ̍ ā cho̍ a̍ Chu̍ū kpe̍e̍kpe̍i̍ le̍ wa̍ , I̍ si̍nā cho̍o̍lā wɔ̄ɔ̍ŋndā nda̍ chō dīmīo̍o̍ a̍ nya̍ o̍kɔ̄ɔ̄ la̍ŋ fa̍ū . Nda̍ cho̍ Sēta̍nā māsa̍ nyi̍nāā wɔ̄ɔ̍ŋnda̍ ku̍ndā ndɔ̄ɔ̍ ni̍  .
66002010	Ndu̍yɛ̍ , sīōōŋīī bi̍ī nya̍ le̍ nyɛ̄ pālāa̍ ko̍māl nya̍ ni̍ŋ ndo̍ le̍ . Lā kɛ̄si̍ŋ o̍ kɔ̄l māā Māsa̍ Nyi̍nāā Wɔ̄ɔ̍ŋnda̍ chō tōsā mā dɔ̄ū nya̍ pūm nda̍ o̍ chīɛ̄īlā mānyūmnda̍ŋ ni᷄ŋ le̍ nya̍ tɔ̄ɔ̄nda᷄ŋndo̍ . Ā chō nya̍ nyɛ̄ pālāa̍ tūsī chōo̍ le̍ pālɛ̍i̍ tɔ̍ . Kɛ̍ lā hīo̍u̍ la̍chi̍ a̍ tīīnda᷄ŋndo̍ nɔ̄ɔ̍ o̍ Mɛ̄lɛ̄ka̍ ni᷄ŋ , ā yɔ᷄ŋ bɛ̍ɛ̍ mbō wa̍ sūɛ̍i̍ nya̍ sɔ̄la̍ pīɔ̍m le̍ni̍ŋ . O̍ ko̍ŋ I̍ to̍sā mī lā sɔ̄la̍ yōōmū kpe̍e̍kpe̍i̍yo̍ māā fāndā nyā . ’
66002011	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā sīna̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̄ŋgu̍ .  “ Wānā o̍ wāna̍ hi̍o̍ū lāchī a̍ sīsi̍la̍ŋ a̍ dīāllūŋ kālā pɛ̍ yi̍ , mbō lo̍ o̍ ko̍ŋ mbō yēm pɛ̍ , pīɔ̍m di̍i̍ŋ ndɔ̄ɔ̍ ō nɔ̍lā ndu̍ nyɛ̄ o̍ nyɛ̄ yɔ̄ŋ te̍ . ”
66002012	O̍ ko̍ŋ kɔ̍ɔ̍lī mbo̍ dīmūl la̍ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Pɛ̍ka̍mɔ̄m chi̍e̍e̍ māndāa̍ wo̍ . Di̍mu̍l ndu̍ āā , “ ‘ Wāna̍ nɔ̍ ho̍ō mūɛ̄ī fāŋīī sōndōlā tīɔ̍ɔ̍ŋīī lūɛ̄īyɛ̄i̍ ŋɛ̍lɛ̍ ŋɛ̍lɛ̍i̍ yo̍ yōōŋgū o̍ yɔ̍ŋ ndo̍ , ndu̍ cho̍ ho̍ō ni̍  .
66002013	Ō dīmi̍ āā , I̍ si̍nā fo̍ndāŋ nya̍ chō wo̍ . Nāa̍ nya̍ chō wa̍ lo̍ŋ Sēta̍nā , māsa̍ nyi̍nāā wɔ̄ɔ̍ŋnda̍ chō māsāa̍ ni̍ . Kɛ̍ o̍ ko̍ŋ ni̍ŋ fa̍ū , mi̍ lā hīāū lāchī a̍ tīīnda᷄ŋndo̍ dɔ̄wɔ̄ɔ̍ o̍ ya̍ ni̍ŋ . Ndu̍yɛ̍ , bōōndi̍i̍ nda̍ dīī A̍ŋti̍pa̍a̍sī nya̍ tɛ̄ɛ̄ŋ o̍ fo̍ndāŋ Sēta̍nā cho̍ wo̍ ve̍ bɛ̍ɛ̍ , lā me᷄l ti̍i̍nda᷄ŋ nya̍ nɔ̄ o̍ ya̍ ni̍ŋ ndo̍ le̍ , ndu̍ yɔ̍nūŋ ni̍ māā A̍ŋti̍pa̍a̍sī o̍ di̍mu̍l wāŋnda̍ a̍ ya̍ o̍kɔ̄ɔ̄ , ndu̍yɛ̍ ō me᷄l ti̍i̍nda᷄ŋ o̍ nɔ̍ o̍ ya̍ ni̍ŋ ndo̍ le̍ wo̍  .
66002014	Kɛ̍ ndu̍yɛ̍ , sɔ̄ɔ̍ŋ ŋ̄ ti᷄ŋ chō mi̍ bi̍ī nya̍ tɛ̄ɛ̄ le̍ mu̍ŋ . Mu̍ŋ yɔ̍nūŋ ni̍ māā wānāā pūm ā chō nya̍ tɛ̄ɛ̄ŋ lo̍ŋ ma̍ chūā ka̍ālā Be̍lāmnda̍ŋ . Ndu̍ yɔ̍nūŋ ni̍ māā , Be̍lām o̍ pɛ̍ɛ̍ku̍ Be̍la̍kī le̍ tōsāa̍ mī wāŋnda̍ I̍sɔ̄lūɛ̄ī a̍ de̍l o̍ yɔ̄ŋ wɔ̄ɔ̍ŋndo̍ ni᷄ŋ ndo̍ . Mbo̍ tōsā ma̍ dīā nyɛ̄ dīāā lāsōōlu̍u̍ wo̍ . O̍ ko̍ŋ kɔ̍ɔ̍lī , mbo̍ tōsā ma̍ wōū bāla̍ŋ o̍ nīīlū sūūndɛ̍i̍yo̍ ni᷄ŋ  .
66002015	Le̍nde̍ ko̍ni̍ wānāā pūm ā chō nya̍ tɛ̄ɛ̄ŋ ma̍ chūā ka̍ālā wānāa̍ to᷅l pɛ̄ɛ̄kūla̍ Nīko̍la̍i̍tāŋ kɔ̄ɔ̄lī wa̍  .
66002016	Le̍la̍ŋ lā ma᷄l yɔ᷅ŋndā nyāla̍ wɔ̍ɔ̍ŋndā lāŋ . Tē lā me᷄l te̍ , mɛ̄ɛ̍ I̍ cho̍ su̍ŋ su̍ŋ hu̍nɔ̄ɔ̄ nāa̍ nya̍ chūā mī chi̍e̍i̍ a̍ wānāā kāŋ a̍ mūɛ̄ī fāŋīi̍ fu̍lā ya̍ o̍ sōndō ve̍ . ’
66002017	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī , mī lā sīna̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̄ŋgu̍ .  “ Wānā o̍ wāna̍ hi̍o̍ū lāchī a̍ sīsi̍la̍ŋ a̍ dīāllūŋ kālā pɛ̍ yi̍ mbō lo̍ o̍ ko̍ŋ mbō yēm pɛ̍ , I̍ ke̍ ndu̍ ma̍nā nyɛ̄ dīa̍a̍ cho̍ ō vīāŋāā wo̍ . O̍ ko̍ŋ kɔ̍ɔ̍lī , mī I̍ ke̍ ndu̍ vɛ̄lɛ̄ pōū hūmbōo̍ a̍ dīōlā sɛ̄nɛ̄īlā pūm lā pōōnyīāā lēchōo̍ . Wānā o̍ wānā che᷅le̍ŋ ō si̍nā di̍o̍lā lāŋ te̍ , mɛ̄ɛ̍ wāna̍ nda̍ ke̍ ko̍ŋ la̍ŋ ndo̍ . ”
66002018	O̍ ko̍ŋ kɔ̍ɔ̍lī , mbo̍ dīmūl la̍ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Tāya̍ti̍lūā chi̍e̍e̍ māndāa̍ wo̍ . Di̍mu̍l ndu̍ āā , “ ‘ Po̍ Mɛ̄lɛ̄ka̍a̍ o̍ nɔ̍ hɔ̄lta̍ŋ māā yīŋndē wūle̍ wu᷅le̍ wo̍ , a̍ pēlo᷄ŋ ŋɛ̍lɛ̄ŋgi̍ ŋɛ̍lɛ̄ŋgi̍ māā chīli̍ŋi̍i̍ nda̍ bɛ̄ɛ̄ndīāā mī ī dēndū fo̍ fo̍ ve̍ , yōōŋgū o̍ yɔ̍ŋ ndo̍ ndu̍ cho̍ ho̍ō ni̍  .
66002019	Ō dīmi̍ āā , Nyɛ̄ o̍ nyɛ̄ nya̍ chō tōsāa̍ I̍ si̍nā . I̍ si̍nā mɛ̄ɛ̍ kpɛ̍ nya̍ kāāla̍ yɛ̍ . I̍ si̍nā mɛ̄ɛ̍ kpɛ̍ nya̍ dɔ̄ū tīīnda᷄ŋndo̍ o̍ ya̍ ni̍ŋ yɛ̍ . Ndu̍yɛ̍ , I̍ si̍nā mɛ̄ɛ̍ kpɛ̍ nya̍ chō wāŋnda̍ mālāa̍ yɛ̍ , a̍ mɛ̄ɛ̍ nya̍ chō nyɛ̄ pālāa̍ bīūwɔ᷄ŋndo̍ yɛ̍ . I̍ si̍nā māā wa̍li̍ kɛ̍ndɛ̄ nya̍ chō tōsāa̍ pɛ̄ŋgo̍o̍ ho̍ō wo̍ ō hīōū bɛ̍ɛ̍ mɛ̄ɛ̍ nya̍ wa̍ tōsāa̍ o̍ tāse̍la̍ ndɔ̄ɔ̍ yɛ̍  .
66002020	Kɛ̍ ndu̍yɛ̍ , nyɛ̄ ya̍ I̍ bi̍ī nya̍ tɛ̄ɛ̄ le̍ ndu̍ wo̍ cho̍ ho̍ō ni̍ māā chūa̍a̍ ho̍ō , ndu̍ yɔ̍nūŋ māā Chɛ̍si̍bɛ̄ɛ̄ ni̍ , mi̍ lā chɛ̄l ndu̍ nya̍ tɛ̄ɛ̄ŋ . Chɛ̍si̍bɛ̄ɛ̄ wo̍ ho̍ō , mbo̍ chūā ndu̍ pi̍la̍ māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ , mbo̍ wā bu̍ɛ̍i̍yāā nīa̍a̍ pɛ̄ɛ̄kū lāchōōwāa̍ chūūwo̍ . Mbo̍ wā nda̍ hūīyo̍ le̍ mā wōu̍ bāla̍ŋ o̍ nīīlū sūūndɛ̍i̍yo̍ ni᷄ŋ . Ndu̍yɛ̍ , mbō tōsā mā dīā nyɛ̍ dīāā lāsōōlu̍u̍wo̍  .
66002021	Mi̍ ke᷅ chūa̍a̍ ho̍ō fo̍ndāa̍ , le̍ mbō ma᷄l yɔ̄ŋndā ndɔ̄la̍ wɔ̍ɔ̍ŋnda̍ŋ , kɛ̍ mbo̍ kɛ̄ɛ̄ le̍ nīīlū ndɔ̄ su̍u̍ndɛ̍i̍ ko̍ŋ mālɔ̄ɔ̍  .
66002022	Lā kɛ̄si̍ŋ o̍ kɔ̄l māā I̍ cho̍ ndu̍ dīālīī nɛ̄īyɛ̄i̍ lūēī . Ndu̍yɛ̍ , I̍ cho̍ tōsā mī wānāa̍ wa̍ hīni̍la̍ŋ a̍ ndu̍ wa̍ ā sɔ̄la̍ nyɛ̄ nɛ̄īyāa̍ ta̍u̍ ta̍u̍ . Tē ā me᷄l yɔ᷅ŋndā wɔ̄ɔ̍ŋndā nda̍ chō tōsāa̍ a̍ ndu̍ la̍tu̍lu̍ la̍ŋ te̍ , I̍ cho̍ ke̍ŋ to̍sā  .
66002023	Ndu̍yɛ̍ , I̍ cho̍ chūāūwāā ndūa̍a̍ dīū . Ku̍ndālā wānāā lāāla᷄ŋnda̍ kpo̍u̍ , ā chō sīnā māā ya̍ si̍nā yi̍ya᷄ŋnda̍ wāŋnda̍ yīyāŋ nda̍ŋ ni̍ , ndu̍yɛ̍ māā ya̍ si̍nā sɔ̍ɔ̍ŋ wa᷅ nda̍ o̍ lākɔ̄l lo̍ŋ ni̍ . Ndu̍yɛ̍ , wānā o̍ wānā , mɛ̄ɛ̍ wa̍lta̍ nu̍mnda̍ŋ lā wā yɛ̍ , le̍nde̍ ya̍ I̍ pa̍a̍wā nu̍m ni̍  .
66002024	 “  ‘ Kɛ̍ nya̍ wānāā lāāla᷄ŋnda̍ ā tūa̍a̍ Tāya̍ti̍lūā , nya̍ nya̍ chu̍e̍ pɛ̍ɛ̍kū yɔ̄ŋ wɔ̄ɔ̍ŋ kōŋ te̍ . Ndu̍yɛ̍ , sɔ̄ɔ̍ŋ wāŋnda̍ ā pīli̍a̍ā vēēlu̍ āā , Sēta̍nā , sɔ̄ɔ̍ŋ ndɔ᷄ŋ cho̍ ŋ̄ vīāŋna᷄ŋ kpi̍ŋ ndo̍ŋ , nya̍ nya̍ chɛ᷄l mā pɛ̄ɛ̄ku̍ nya̍ mu̍ŋ te̍ . Le̍la̍ŋ nya̍ nya̍ , mī di̍mu̍l nya̍ , I̍ cho̍ nya̍ wōlɔ̄ɔ̄ lūsu̍lɛ̍i̍ che᷅le̍ŋ hāndɔ̄ɔ̄ chōo̍ le̍  .
66002025	Kɛ̍ nyɛ̄ ya̍ cho̍ nya̍ dīmūllo̍ wo̍ ko̍ni̍ cho̍ ni̍ māā , nyɛ̄ nya̍ nɔ̄ wo̍ lā bīi̍ ndu̍ kpi̍ŋ mbō lo̍ o̍ ko̍ŋ ha̍a̍a̍ mī I̍ hi᷅ŋ  .
66002026	Wānā o̍ wāna̍ hīōū lāchī a̍ sīsi̍la̍ŋ a̍ dīāllūŋ kālā nyɛ̄ kɛ̄ndɛ̄ yi̍ pɛ̍ , mbō lo̍ o̍ ko̍ŋ mbō yēm pɛ̍ , ndu̍yɛ̍ mbō tōsa̍ nyɛ̄ ya̍ I̍ di̍mūl ndu̍ wo̍ pɛ̍ , ha̍a̍a̍ mbō lo̍ o̍ ko̍ŋ mī mɛ̄ɛ̄lu̍la̍ chi̍e̍ēŋndo̍ lā fūūlu̍u̍ pɛ̍ , wānā ko̍ŋ I̍ cho̍ ndu̍ kpāāyāa̍ kē mī wāŋnda̍ lɛ̄ŋnde̍ kpo̍u̍ o̍ chi̍e̍ēŋndo̍ chōo̍ mā wa̍ ndu̍ o̍ bā bɛ̄ŋgu̍  .
66002027	Ndu̍yɛ̍ , ō chō kūūmbɔ᷄ŋ nda̍ chōo̍ kpu̍lu̍ bɛ̍ndū . Ndu̍yɛ̍ , ō tɛ̄ɛ̄mbūū ni̍ŋ nda̍ mɛ̄ɛ̍ wāŋndo̍ pēsī pēsī nu̍a̍ā kpɛ̍ɛ̍nɛ̍i̍ pūūlūe̍i̍ wɔ̍ wɔ̍ yɛ̍ . I̍ cho̍ ndu̍ kpāāyāa̍ kē mɛ̄ɛ̍ Fi̍nyā nūu̍ o̍ ke̍ ya̍ kpāāyāa̍ yɛ̍  .
66002028	Ndu̍yɛ̍ , I̍ cho̍ vɛ̄lɛ̄ wānā ko̍ŋ lūe̍i̍ di̍a̍ndū a̍ pāa̍le̍ si̍a̍āle̍ŋ nde̍ kē . ’
66002029	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā sīna̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̄ŋgu̍ . ”
66003001	Mbo̍ dīmūl la̍ vɛ̄lɛ̄ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Sa̍a̍dīī chi̍e̍e̍ māndāa̍ wo̍ . Di̍mu̍l ndu̍ āā , “ ‘ Wāna̍ nyi̍nāā ŋɔ᷄mmɛ̍ūwāa̍ sa̍a̍ŋgīāl Mɛ̍lɛ̄ka̍ wa̍ ā chō o̍ bā bɛ̄ŋgu̍ , mi̍ lōōŋ ŋɔ̍mmɛ̍ū wo̍ŋ ŋ̄ wā ndu̍ o̍ bā wo̍ , yōōŋgū o̍ yɔ̍ŋ ndo̍ ndu̍ cho̍ ho̍ō ni̍ . Ō dīmi̍ āā , Nyɛ̄ o̍ nyɛ̄ nya̍ chō tōsāa̍ I̍ si̍nā . Wāŋnda̍ chu̍a̍ nya̍ māā lā chō yōōmū , kɛ̍ ā vīlɛ̍i̍ya̍ nya̍ chō ni̍  .
66003002	Ndu̍yɛ̍ , I̍ sa̍a̍lu̍ŋ māā kūɛ̍i̍la̍ nyāla̍ŋ lā cho̍ wɔ̍ sa̍kpō Mɛ̄lɛ̄ka̍ nūu̍ o̍ hɔ̄l te̍ . Le̍la̍ŋ lā tīōndu̍ mī lā tōsa̍ nyɛ᷄m lo̍ wɔ̄ a̍ nya̍ o̍kɔ̄ɔ̄ mi̍ ŋ̄ wā tēndu̍ pīɔ̍m ndo̍ŋ , mī nyɛ̄m mu᷅ŋ ŋ̄ mīīŋgu̍ kpāāyāa̍ sɔ̄lā  .
66003003	Le̍la̍ŋ lā lōōnu̍ŋ nyɛ᷅ nda̍ pɛ̄ɛ̄ku̍ nya̍ wo̍ a̍ nyɛ̄ nya̍ tūēī yo̍ , mī lā tōsa̍ ndu̍ , ndu̍yɛ̍ mī lā ma᷄l yɔ̄ŋndā nyāla̍ wɔ̍ɔ̍ŋnda̍ŋ . Tē lā tīndu̍ le̍ , I̍ cho̍ hūnɔ̄ɔ̄ mī ko̍ma̍l nya̍ , ndu̍yɛ̍ hūnɔ̄ɔ̄ nūu̍ yɔ̄nūŋ ni̍ŋ mɛ̄ɛ̍ vīīyo̍ ō hūŋ yɛ̍ . Lā si̍nā ni̍ŋ bo̍o̍ndi̍i̍ ya̍ hu᷅ŋ ni̍ŋ nde̍ le̍  .
66003004	Kɛ̍ ndu̍yɛ̍ , wāŋnda̍ chō wɔ̄ nyɛ̄ pɔ̄mbɔ̄ nya̍ tɛ̄ɛ̄ŋ Sa̍a̍dīī , a̍ nɔ̍ɔ̍li̍a̍a̍ nyɛ̍lā ndāla̍ŋ te̍ wa̍ . Ndu̍yɛ̍ , ā chō hūnɔ̄ɔ̄ dōvi᷄ŋ o̍ nyɛ̄lā hūmbūla̍ŋ ni᷄ŋ , na̍a̍ nda̍ā mī ŋ̄ wa̍ bālɔ̄ɔ̍ , kāni̍ fu̍u̍le̍ , ā chō ā bɛ̄ndāā le̍ ke̍ŋ  .
66003005	Wānā o̍ wāna̍ hi̍o̍ū lāchī a̍ sīsi̍la̍ŋ a̍ dīāllūŋ kālā pɛ̍ yi̍ , mbo̍ lo̍ o̍ ko̍ŋ mbō yēm pɛ̍ , nda̍ cho̍ wā ā dōvīa̍ŋ le̍nde̍ o̍ nyɛ̄lā hūmbūla̍ŋ ni᷄ŋ ni̍ . Ndu̍yɛ̍ , wānā ko̍ŋ I̍ so̍lī di̍o̍lā ndɔ̄la̍ŋ o̍ yāu̍ wānāa̍ nɔ̍ yōōmū kpe̍e̍kpe̍i̍yo̍ wa̍ ni᷄ŋ te̍ . O̍ ko̍ŋ kɔ̍ɔ̍lī , mī chɔ̍m ndu̍ o̍ Fi̍nyā nūu̍ lo̍ a̍ ki̍i̍la̍a̍ ndūa̍a̍ māā wāna̍ nūu̍ o̍ cho̍ ni̍ . ’
66003006	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā si̍na̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̍ŋgu̍ . ”
66003007	O̍ ko̍ŋ kɔ̍ɔ̍lī , mbo̍ dīmūl la̍ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Fīlēdɛ̍ɛ̍fīāā māndāa̍ wo̍ . Di̍mu̍l ndu̍ māā ,  “ Wānā sa̍kpōo̍ ō wānā nɔ̍lā mā ti̍i̍nda̍ŋ ndo̍ , ndu̍yɛ̍ mbo̍ nɔ̍ ki̍īye̍ le̍ chīɛ̍i̍ Māsāa̍ Dēēvi̍o̍o̍ wo̍ , o̍ ku̍mbī di̍o̍o̍ wānā o̍ wānā nɔ̍lā ki̍ndā le̍ wo̍ , o̍ kīndā wānā o̍ wānā nɔ̍lā mbō kūmbi̍ le̍ wo̍ , yōōŋgū o̍ yɔ̍ŋ ndo̍ ndu̍ cho̍ ho̍ō ni̍  .
66003008	Ō dīmi̍ māā , nyɛ̄ o̍ nyɛ̄ nya̍ chō tōsāa̍ I̍ si̍nā . Lā kɛ̄si̍ŋ o̍ kɔ̄l māā I̍ ku̍mbu̍l nya̍ dīo̍o̍ , ndu̍yɛ̍ wānā o̍ wānā nɔ̍lā mbō kīnda̍ ndu̍ le̍ . I̍ si̍nā māā lā nɔ̍ kpa̍a̍yā bɔ̍ɔ̍ le̍ , kɛ̍ ndu̍yɛ̍ mi̍ lā tōsā nyɛ̄ ya̍ I̍ di̍mu̍l nya̍ wo̍ , ndu̍yɛ̍ lā kɛ̄ɛ̍ ya̍ le̍  .
66003009	Kɛ̍ ku̍nda̍ to᷅l ho̍ō Sēta̍nā kɔ̄ɔ̄lī wo̍ , ndu̍ yɔ̍nūŋ ni̍ māā ku̍nda̍ cho̍ chōōla̍ŋ dīmīo̍o̍ māā Chu̍ūwa̍ nda̍ chō ni̍ , kɛ̍ ā cho̍ yɛ̍ lāChu̍ū lēkɛ̍ndɛ̍ī le̍ wa̍ , lā kɛ̄si̍ŋ o̍ kɔ̄l māā I̍ cho̍ tōsā mā hu᷄ŋ tu̍ndu᷄ŋ nya̍ o̍ lābɛ̄ŋgu̍ ni̍ŋ . Ā chō sīnā māā I̍ ka̍a̍la̍ nya̍  .
66003010	Ndu̍yɛ̍ , mɛ̄ɛ̍ ya̍ I̍ di̍mu̍l nya̍ le̍ bīūwɔ᷄ŋndo̍ o̍ sɔ̄ɔ̍ŋ pa̍la᷄ŋ ko̍māl nya̍ wo̍ŋ ni᷄ŋ , mi̍ lā bīūnu̍ŋ mɛ̄ɛ̍ ya̍ I̍ di̍mu̍l nya̍ yɛ̍ . Le̍ he̍ī , bōōndi̍i̍ nyɛ̄ pālāā bɛ̄ndōo̍ tūāl ni̍ŋ o̍ chi̍e̍ēŋndo̍ chōo̍ le̍ wāŋnda̍ kpo̍u̍ tɔ̄ɔ̄nda᷄ŋndo̍ ve̍ , nya̍ nya̍ I̍ ma̍ndā ni̍ŋ nya̍ lēni᷄ŋ  .
66003011	I̍ cho̍ hūnɔ̄ɔ̄ su̍ŋ su̍ŋ . Le̍la̍ŋ nyɛ̄ nya̍ nɔ̄ wo̍ , lā hīo̍u̍ la̍chi̍ a̍ ndu̍ bīyɔ̄ɔ̍ kpi̍ŋ , yɔ̄ŋi̍ wānā o̍ wānā ku̍u̍na̍ nya̍ fānda̍ cho̍ le̍ nya̍ wo̍ sɔ̄lāa̍  .
66003012	Wānā o̍ wāna̍ hi̍o̍ū lāchī a̍ sīsi̍la̍ŋ a̍ dīāllūŋ kāla̍ pɛ̍ yi̍ , mbō lo̍ o̍ ko̍ŋ mbō yēm pɛ̍ , I̍ to̍sa̍ ndu̍ sūŋgbu̍le̍ŋ o̍ Mɛ̄lɛ̄ka̍ nūu̍ lo̍ chi̍ɛ̍ī ni̍ŋ , ndu̍yɛ̍ fɛ̍ɛ̍ŋ a̍ fɛ̍ɛ̍ŋ ō fu̍lā o̍ chīɛ̍i̍ Mɛ̄lɛ̄ka̍a̍ ni᷄ŋ te̍ . Ndu̍yɛ̍ wānā ko̍ŋ , I̍ cho̍ ndu̍ dīōlā Mɛ̄lɛ̄ka̍ nūu̍ po̍o̍nyīāā chōo̍ . O̍ ko̍ŋ kɔ̍ɔ̍lī , mī po̍o̍nyi̍a̍a̍ vɛ̄lɛ̄ ndu̍ dīōlā chi̍e̍e̍ Mɛ̄lɛ̄ka̍ nūu̍ chōo̍ , o̍ cho̍ chɔ̄nɔ᷄ŋ Ɛ̄chɛ̍nɛ̄ nāa̍ Mɛ̄lɛ̄ka̍ chūā mbō tōl lo̍ , ndu̍ yɔ̍nūŋ ni̍ māā Chūlu̍sɛ̄lɛ̄m sɛ̍nɛ̄īyo̍ . Ndu̍yɛ̍ , I̍ cho̍ vɛ̄lɛ̄ ndu̍ dīōlā nīla̍ sɛ̍nɛ̄īla̍ŋ pōōnyīāā chōo̍  .
66003013	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī , mī lā si̍na̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̄ŋgu̍ . ”
66003014	O̍ ko̍ŋ kɔ̍ɔ̍lī , mbo̍ dīmūl la̍ āā , “ Po̍o̍nyi̍a̍a̍ yo̍o̍ŋgōo̍ ho̍ō nāa̍ ki̍i̍la̍nɔ̍ Mɛ̄lɛ̄ka̍a̍ chūā , o̍ cho̍ ku̍ndā wānāā lāāla᷄ŋnda̍ Lāwo̍di̍sīā chi̍e̍e̍ māndāa̍ wo̍ . Di̍mu̍l ndu̍ āā ,  “ Wāna̍ di̍mī āā , Ī yɔ̄nu̍ŋ le̍nde̍ o̍ nyɛ̄ o̍ nyɛ̄ ni᷄ŋ ndo̍ , ndu̍yɛ̍ mbo̍ wā wāna̍ di̍mī to᷅nya̍ Mɛ̄lɛ̄ka̍a̍ ō wānā nɔ̍lā mā ti̍i̍nda̍ŋ ndo̍ , o̍ ko̍ŋ kɔ̍ɔ̍lī , mbo̍ wā wu̍lu̍ŋndo̍ le̍ nyɛ̄ o̍ nyɛ̄ fe̍e̍ Mɛ̄lɛ̄ka̍ tōōsi̍a̍a̍ , yōōŋgū o̍ yɔ̍ŋ ndo̍ , ndu̍ cho̍ ho̍ō ni̍  .
66003015	Ō dīmi̍ āā , ‘ Nyɛ̄ o̍ nyɛ̄ nya̍ tōsa̍ I̍ si̍nā . Lā cho̍ a̍ tu̍ū le̍ , lā cho̍ yɛ̍ ā nyūlū le̍ . Ndu̍ o̍o̍ bɛ̍ndā bɛ̍ɛ̍ mī nya̍ a̍a̍ si̍m nɛ̄ī pi᷅lɛ̍  .
66003016	Kɛ̍ nu̍a̍ā cha᷅m cha᷅m nya̍ chō ni̍ . Lā cho̍ a̍ nyu̍lū le̍ , lā cho̍ a̍ tu̍ū le̍ . Le̍ he̍ī , lā kūīsi̍ŋ ya̍ o̍ kɔ̄l kpu̍  .
66003017	Lā dīmi̍ māā lā chō ā sūlāā , māā dɛ̍nɛ̍ kɛ̍ndɔ̄ɔ̍ chō nya̍ chōo̍ , māā nyɛ̄ o̍ nyɛ̄ cho̍ nya̍ lēpɛ̄ŋ te̍ . Lā si̍nā bɛ̍ɛ̍ māā mɔ̍nɛ̍i̍ nyɛ̍i̍ ī chō wāŋnda̍ ī bīyāā ta̍u̍ a̍ kūɛ̄ī bɛ̄ndūi̍ cho̍ nya̍ chōo̍ ve̍ le̍ . Lā chō ā tāmbɛ̍i̍ , ā sūmɛ̍i̍ , ndu̍yɛ̍ mi̍ lā wā tūū fo̍ndō  .
66003018	Le̍la̍ŋ , I̍ cho̍ nya̍ sīlāa̍ le̍ mī lā hu᷄ŋ pi̍o̍ndū ya̍ ko̍o̍līi̍yo̍ŋ ŋ̍ cho̍ nyɛ̄ kɛ̄ndɛ̄ wa̍la̍ŋ ndo̍ŋ o̍ bā mī lā su᷄l . Ndu̍yɛ̍ , lā pīōndu̍ nyɛ̍lā hūmbūla̍ŋ ya̍ o̍ bā le̍ mī lā chūɛ̄ɛ̄nu̍ŋ mī lā kūmbū nya̍ pi̍la̍ īsūla̍ , yɔ̄ŋi̍ wāŋnda̍ ā chɔ̍ nya̍ tūū fo̍ndō . Ndu̍yɛ̍ , lā pīōndu̍ ko̍o̍ma̍ lāhɔ̄lla̍ŋ ya̍ o̍ bā le̍ mī lā sūūnu̍ŋ o̍ lāhɔ̄l , mī lā chē  .
66003019	Wānāā ya̍ I̍ ka̍a̍la̍ wa̍ nda̍ ya̍ I̍ su̍a̍ā o̍ ka̍lā ka̍lā le̍ nyɛ̄ nda̍ tōsa̍ wo̍ ni̍ , ndu̍yɛ̍ mī tu̍si̍ nda̍ nyɛ̄ pālāa̍ chōo̍ . Le̍la̍ŋ , lā lāndu̍ŋ kɔ̍l o̍ sūɛ̍i̍ Mɛ̄lɛ̄kɛ̍i̍ , ndu̍yɛ̍ mī lā ma᷄l yɔ̄ŋndā nyāla̍ wɔ̍ɔ̍ŋnda̍ŋ  .
66003020	Lā kɛ̄si̍ŋ o̍ kɔ̄l māā I̍ cho̍ īsīsi̍ o̍ dīō mi̍ wa᷅ dīo̍o̍ kūndɔ̄ɔ̍ . Wānā o̍ wāna̍ tu̍e̍ī pɛ̍ di̍ōm nūu̍ , mbō kūmbi̍ dīo̍o̍ pɛ̍ , I̍ lu̍ɛ̍ī o̍ ndu̍ lo̍ chi̍ɛ̍ī ni̍ŋ , ndu̍yɛ̍ na̍a̍ ndu̍ mī ŋ̄ dē nyɛ̄ dīa̍a̍ lātūlu̍  .
66003021	Wānā o̍ wāna̍ hi̍o̍ū lāchī a̍ sīsi̍la̍ŋ a̍ dīāllūŋ kālā pɛ̍ yi̍ , mbō lo̍ o̍ ko̍ŋ mbō yēm pɛ̍ , I̍ chɛ̍l ndu̍ ō cha᷄l la̍ īkɛ̄i̍ o̍ kpe̍ŋgbe̍i̍ ni̍ lēmāsāa̍ chōo̍ mɛ̄ɛ̍ ya̍ bɛ̍ɛ̍ I̍ ye᷅m mi̍ I̍ cha᷅l Fi̍nyā nūu̍ īkɛ̄i̍ o̍ kpe̍ŋgbe̍i̍ ndɔ̍ lēmāsāa̍ chōo̍ yɛ̍ . ’
66003022	 “  Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī , mī lā sīna̍ nyɛ̄ Nyi̍na̍ Mɛ̄lɛ̄ka̍a̍ chō ku̍ndālā wānāā lāāla᷄ŋnda̍ dīmūllo̍ wo̍ pɛ̄ŋgu̍ . ”
66004001	O̍ ko̍ŋ kɔ̍ɔ̍lī , mi̍ cha᷅ vɛ̄lɛ̄ yi̍lāŋndo̍ . Mi̍ cha᷅ dīo̍o̍ ɛ̄chɛ̍nɛ̄ ō kūmbīāā . Dīōm tāse̍ ya̍ I̍ tu̍e̍ī mbo̍ sūa̍a̍ nāa̍ ya̍ chu̍a̍ māā bu̍lu̍ bɛ̍ndū wo̍ , mi̍ tu̍ɛ̍ī mbo̍ dīmūl la̍ āā , “ He̍l na̍nu᷄ŋ mī chɔ̍m nu̍m sɔ̄ɔ̍ŋ cho̍ hūnɔ̄ɔ̄ yɔ̄nɔ᷄ŋ o̍ sīɔ̄dīi̍ lāchīo̍o̍ ni᷄ŋ ndo̍ŋ . ”
66004002	O̍ ko̍ŋ , mi̍ Nyi̍na̍ Mɛ̄lɛ̄ka̍a̍ tūāl la̍ kɔ̄ɔ̄lī o̍ lēpīlɛ̍ ni᷄ŋ kpe̍ . Mi̍ cha᷅ kpe̍ŋgbe̍i̍ lēmāsāa̍ ɛ̄chɛ̍nɛ̄ a̍ wāŋndo̍ īchāli̍ le̍cho̍o̍  .
66004003	Wāna̍ wa̍ ko̍ŋ i̍cha̍li̍ o̍ kpe̍ŋgbe̍i̍ lēmāsā kōŋ chōo̍ wo̍ , wānā a̍a̍ che᷅ ndu̍ dīōndɔ̄ɔ̍ īyēlēŋgi̍ ye̍lēŋgi̍e̍i̍ pɛ̍ āā mɛ̄ɛ̍ wānā cha᷅ nu̍a̍ā kɔ̄ɔ̍le̍ chāāki̍īle̍ŋ a̍ lē sīāŋāle̍ŋ o̍ pōū ŋ̄ka̍ni̍o̍o̍ ni᷄ŋ yɛ̍ ni̍ . O̍ ko̍ŋ kɔ̍ɔ̍lī , mi̍ cha᷅ ni̍ŋgi̍na̍ŋgāa̍ ō bālāā kpe̍ŋgbe̍i̍ lēmāsāa̍ ho̍ō . Wānā a̍a̍ che᷅ ni̍ŋgi̍na̍ŋgāa̍ ho̍ō pɛ̍ āā , pōū ŋ̄ka̍ni̍ ŋɛ̍lɛ̄ŋgi̍ ŋɛ̍lɛ̄ŋgi̍ nɔ̍ kɔ̄ɔ̍le̍ chāāki̍īle̍ŋ ndo̍ ni̍  .
66004004	O̍ ko̍ŋ kɔ̍ɔ̍lī , mi̍ cha᷅ kpe̍ŋgbe̍i̍la̍ lēmāsālā chēle̍ŋ bi̍di̍i̍ŋ a̍ lā hīɔ̍ɔ̍lu̍ , lā bālāā kpe̍ŋgbe̍i̍ lēmāsā tāso̍o̍ ho̍ō si̍lɔ̍ . Lāŋgba̍ā kālla̍ ŋ̄wāŋ bi̍di̍i̍ŋ ā wānāā hīɔ̍ɔ̍lu̍a̍a̍ ā wa̍ īchāli̍ o̍ kpe̍ŋkpe̍i̍la̍ lēmāsāla̍ŋ nda᷅ŋ chōo̍ . Nda̍ kpo̍u̍ , ā wa̍ ā dōvīa̍ŋ o̍ nyɛ̄lā hūmbūla̍ŋ ni᷄ŋ a̍ mɔ̍si̍lta̍ lēmāsāla̍ŋ nda̍ o̍ lēbōl , lā tōōsīāā a̍ ko̍o̍līi̍yo̍ŋ  .
66004005	O̍ ko̍ŋ kɔ̍ɔ̍lī , mi̍ cha᷅ nyɛ̄ ŋūāla̍lɛ̍īyo̍ fūlāa̍ o̍ fo̍ndāŋ kpe̍ŋgbe̍i̍ lēmāsā tāse̍ kōŋ ō wa̍ wo̍ , ŋu̍āla̍lɛ̍ī , ŋūāla̍lɛ̍ī bɛ̄ndū . Mi̍ tu̍ɛ̍ī dīōmnda̍ŋ sūɛ̍i̍ mi̍ tu̍ɛ̍ī ta᷅ŋnda̍ŋ dēŋīo̍o̍ fūlāa̍ o̍ kpe̍ŋgbe̍i̍ lēmāsā kōŋ , kpa̍ŋgāŋgāŋ , kpāŋgāŋgāŋ bɛ̄ndū bɛ̍ndū . Mi̍ cha᷅ tɛ̄ŋgɛ̍la̍ŋ sānde̍i̍ lā ŋɔ᷄mmɛ̍ū o̍ kpe̍ŋgbe̍i̍ lēmāsā kōŋ hɔ̄lndɔ̄ . Tɛ̄ŋgɛ̍la̍ŋ nda᷅ŋ , la̍ŋ la̍ si̍m le̍ Nyi̍nāā ŋɔ᷄mmɛ̍ūwāa̍ sa̍a̍ŋgīāl Mɛ̍lɛ̄ka̍ wa̍ ni̍  .
66004006	Mi̍ cha᷅ vɛ̄lɛ̄ nyɔ̄ɔ̍ o̍ kpe̍ŋgbe̍i̍ lēmāsā kōŋ hɔ̄lndɔ̄ tɛ̍ŋgɛ̄lɛ̍sɛ̄ɛ̍ māā , pēe̍ mɛ̄ŋmā īhɛ᷄l bɛ̄ndū . Ō wa̍ dīōndɔ̄ɔ̍ ye̍lēŋgi̍ ye̍lēŋgi̍ bɛ̍ndū māā tōfa᷅ŋ . Mi̍ cha᷅ vɛ̄lɛ̄ nyāā yōōmāa̍ nda̍ nda̍ hi̍ɔ̍ɔ̍lu̍ i̍si̍si̍ o̍ fo̍ndāŋnda̍ŋ sālā hīɔ̍ɔ̍lu̍ , a̍ ba̍lāā kpe̍ŋgbe̍i̍ lēmāsā ko̍ŋ . Nyāā yōōmāā hīɔ̍ɔ̍lu̍a̍a̍ ha̍ā , nda̍ a̍a̍ nɔ̍ hɔ̄lta̍ŋ lā tīūwāā nda̍ lēkɔ̄ɔ̍ bā o̍ bā fe̍e̍ , lāchī ni̍ a̍ mākɔ̄ɔ̄ ni̍  .
66004007	Nyāā yōōmāa̍ ha̍ā , wānā a̍a̍ che᷅ ō tāso̍o̍ pɛ̍ āā kpɔ̍kūŋndo̍ ni̍ , dīi̍ŋ ndɔ̄ɔ̍ māā nāū tōōyē , ŋgāa̍ ndɔ̄ɔ̍ hɔ̄lla̍ māā wānā pɔ̍nɔ̍ , hīɔ̍ɔ̍lo̍o̍ mɛ̄ɛ̍ kōya᷄ŋndo̍ wā nu̍a̍ā mbō wa̍ bālɔ̄ɔ̍ chōo̍ fɛ̍ɛ̍ɛ̄ yɛ̍  .
66004008	Nyāā yōōmāā hīɔ̍ɔ̍lu̍a̍a̍ ha̍ā , ō kɛ᷅ o̍ kɛ᷅ fe̍e̍ , ndu̍ o̍o̍ nɔ̍ kūmba᷅ŋnda̍ŋ lā ŋɔ᷄mpu᷅m . Ndu̍yɛ̍ , hɔ̄lta̍ŋ lā wa̍ lā tīūwāā nda̍ lēkɔ̄ɔ̍ ba᷅ o̍ bā fe̍e̍ , o̍ kūmba᷅ŋnda̍ŋ bɛ̄ŋgu̍ bɛ̍ɛ̍ . Le̍ te̍le̍ŋ o̍ te̍le̍ŋ nyāā yōōmāa̍ ha̍ā ā wa̍ chōndo̍ŋ , īdīi̍ ni̍ , īchɔ̄l ni̍ , pɛ̄ŋgī bɛ̍ɛ̍ ā pɛ̍ŋgī le̍ . Ā wa̍ Mɛ̄lɛ̄ka̍ chūūndūūwo̍ āā ,  “ Mɛ̄lɛ̄ka̍ sa̍kpōo̍ , Mɛ̄lɛ̄ka̍ sa̍kpōo̍ , Mɛ̄lɛ̄ka̍ sa̍kpōo̍ , Māsānɔ̄ɔ̍ Mɛ̄lɛ̄ka̍ , nu᷄m nɔ̍ kpāāyāa̍ kpo̍u̍ ni̍ . Kāni̍ ma̍si̍ndɛ̄ ō chō , pɛ̄ŋgo̍o̍ ho̍ō bɛ̍ɛ̍ ō chō , ndu̍yɛ̍ ō chō vɛ̄lɛ̄ hūnɔ̄ɔ̄ . ”
66004009	Ndu̍yɛ̍ , wāna̍ wa̍ ko̍ŋ o̍ kpe̍ŋgbe̍i̍ lēmāsāa̍ chōo̍ , mbo̍ wā yōōmū le̍ fɛ̍ɛ̍ŋ a̍ fɛ̍ɛ̍ŋ ndo̍ , pɛ̄ŋgu̍ o̍ pɛ̄ŋgu̍ nyāā yōōmāā kāŋ , nda̍ a̍a̍ so̍li̍ chōndo̍ŋ le̍ ndu̍ bɛ̄ɛ̄le̍ŋ kīo̍o̍ pɛ̍ , ndu̍yɛ̍ mā līsa̍ ndu̍ mā yi᷄l ndu̍ ba̍li̍ka̍a̍ pɛ̍  ,
66004010	lāŋgba̍ā kālāā ŋ̄wāŋ bi̍di̍i̍ŋ a̍ wānāā hīɔ̍ɔ̍lu̍a̍a̍ ā chɛ᷄ŋ ā kɔ̍ ba᷅ŋ wūla̍ŋ ndu̍ lāchī o̍ kpe̍ŋgbe̍i̍ lēmāsā kōŋ . Ā ba᷄ŋ wūla̍ŋ pɛ̍ , ā sūŋgū mɔ̍si̍lta̍ ndāla̍ lēmāsāla̍ŋ , ā kɛ̄si̍ o̍ kpe̍ŋgbe̍i̍ lēmāsā kōŋ hɔ̄lndɔ̄ , ā sōōlu̍u̍ wāna̍ cho̍ ko̍ŋ yo̍o̍mū le̍ fɛ̍ɛ̍ŋ a̍ fɛ̍ɛ̍ŋ ndo̍ . Ā chūūndu̍u̍ ndu̍ o̍ chōnde̍i̍ ni᷄ŋ āā  ,
66004011	 “  Nu᷄m cho̍ Māsa̍ nāa̍ ni̍ . Ndu̍yɛ̍ nu᷄m cho̍ Mɛ̄lɛ̄ka̍ nāa̍ ni̍ . Nu᷄m to̍o̍si̍a̍a̍ nyɔ̄ɔ̍ŋ kpo̍u̍ ni̍ , ndu̍yɛ̍ o̍ hɛ̄na᷄ŋ nu̍mndo̍ ni᷄ŋ ŋ̍ to̍o̍si̍a̍ŋ mi̍ ŋ̄ wā kpo̍u̍ ni̍ . Le̍la̍ŋ a̍ bɛ̍nda̍ mā sɔ̄la̍ līsāa̍ , a̍ bɛ̄ɛ̄le̍ŋ , a̍ ba̍li̍ka̍a̍ le̍ mɛ̄ɛ̍ ŋ̄ chō wāna̍ kpāāyā yɛ̍ . ”
66005001	O̍ ko̍ŋ kɔ̍ɔ̍lī , wāna̍ wa̍ ko̍ŋ i̍cha̍li̍ o̍ kpe̍ŋgbe̍i̍ lēmāsāa̍ chōo̍ wo̍ , mi̍ cha᷅ yāu̍ si̍mbūlāa̍ ndu̍ o̍ bā kɛ̄ndɔ̄ɔ̍ . Yāu̍wo̍ ho̍ō wa̍ ō pōōnyīāā kpo̍u̍ le̍ni̍ŋ a̍ o̍ kɔ̄ɔ̍ . Tāāmāsi̍la̍ŋ lā wa̍ lā hōlāā o̍ yāu̍wo̍ ho̍ō sālā ŋɔ᷄mmɛ̍ū  .
66005002	O̍ ko̍ŋ kɔ̍ɔ̍lī , mi̍ cha᷅ Mɛ̄lɛ̄ka̍ ki̍i̍la̍nɔ̍ ndɔ̍ kpāāyāa̍ , ō pūm . Mbo̍ nyūnā chōo̍ cho̍o̍ kpe̍le̍ŋ āā , “ Ō nɛ̄ɛ̍nɛ̍ cho̍ yɛ̄ ō bɛ̄ndāā mbō fāŋa̍ tāāmāsi̍o̍o̍ o̍ yāu̍wo̍ ho̍ō mbō tīmbi̍ ndu̍ ? ”
66005003	Kɛ̍ , wānā bɛ̍ɛ̍ sɔ̍la̍ŋ o̍ ti̍mbī ya̍u̍wo̍ ho̍ō mbō nu̍a̍ lēni᷄ŋ te̍ . Ɛ̄chɛ̍nɛ̄ ni̍ , o̍ chi̍e̍ēŋndo̍ chōo̍ ni̍ , chi̍e̍e̍ pīɔ̍m ni̍ , wānā bɛ̍ɛ̍ sɔ̍la̍ŋ te̍  .
66005004	Mɛ̄ɛ̍ ya̍ che᷅ māā wānā bɛ̍ɛ̍ sɔ̍la̍ŋ o̍ bɛ̍nda̍ mbō tīmbi̍ yāu̍wo̍ ho̍ō , mbō nu̍a̍ lēni᷄ŋ te̍ , mi̍ cha᷅ŋ ta̍u̍  .
66005005	Kɛ̍ ndu̍yɛ̍ , mi̍ lāŋgba̍ā kālla̍ ō pīlɛ̍ nyɔ̄ɔ̄lū ya̍ āā , “ Cha᷅ŋ te̍ . ” Mbo̍ dīmī āā , “ Si̍na̍ pɛ̍ŋgu̍ māā wānā cho̍ , dīōlā ndɔ̄la̍ŋ āā , Kpɔ̍ku᷄ŋ fu̍la̍ o̍ kāa̍le̍ Chu̍dāle̍ŋ chōo̍ wo̍ , mā vēēlū ndu̍ vɛ̄lɛ̄ āā Yɛ̄yi̍i̍ Tɔ̍ɔ̍mɛ̍i̍ Māsāa̍ Dēēve̍ ve̍ . Ndu̍ ye᷅m ya̍a̍mɔ̍ɔ̍wa̍ ni̍ . Ndu̍ ndu̍ nɔ̍lā mbō fāŋa̍ tāāmāsi̍la̍ sālā ŋɔ᷄mmɛ̍ūla̍ŋ o̍ yāu̍wo̍ ho̍ō mbō tīmbi̍ ndu̍ . ”
66005006	O̍ ko̍ŋ kɔ̍ɔ̍lī , mi̍ cha᷅ Sāā Fɔ̍ŋndɔ̍ɔ̍ īsīsi̍ . Wānā a̍a̍ che᷅ ndu̍ pɛ̍ āā mɛ̄ɛ̍ nda̍ dīī nyɛ̍ . Ō wa̍ īsīsi̍ o̍ lu᷅ŋndo̍ tɛ̄ɛ̄ŋ , chɔ̍ŋ o̍ kpe̍ŋgbe̍i̍ lēmāsā tāso̍o̍ le̍ hūnɔ̄ɔ̍ nāa̍ nyāā yōōmāā hīɔ̍ɔ̍lu̍a̍a̍ a̍ lāŋgba̍ā kālla̍ wa̍ wa̍ , tɛ̍ɛ̄ŋ ndo̍ŋ . Sāā Fɔ̍ŋndɔ̍ɔ̍ ho̍ō , ndu̍ o̍o̍ nɔ̍ lēēla̍ŋ lā ŋɔ᷄mmɛ̍ū a̍ hɔ̄lta̍ŋ lā ŋɔ᷄mmɛ̍ū . Hɔ̄ltā la᷄ŋ la̍ si̍m le̍ nyi̍nāā ŋɔ᷄mmɛ̍ūwa̍ a̍ sa̍a̍ŋgīāl Mɛ̍lɛ̄ka̍ wa̍ ni̍ , ā o̍ vīām ba᷅ o̍ bā fe̍e̍ o̍ chi̍e̍ēŋndo̍ chōo̍ wa̍  .
66005007	O̍ ko̍ŋ kɔ̍ɔ̍lī , mi̍ Sāa̍ ho̍ō kūā nāa̍ wāna̍ wa̍ īchāli̍ o̍ kpe̍ŋgbe̍i̍ lēmāsāa̍ chōo̍ , mi̍ yāu̍ si̍mbu̍lāa̍ wā ndu̍ o̍ bā kɛ̄ndɔ̄ɔ̍ wo̍ chūā . Mbo̍ bīī yāu̍ ko̍ŋ  .
66005008	Mɛ̄ɛ̍ o̍ bi̍ī dɔ̍ɔ̍ yāu̍wo̍ , mi̍ nyāā yōōmāā hīɔ̍ɔ̍lu̍a̍a̍ a̍ lāŋgba̍ā kālāā ŋ̄wāŋ bi̍di̍i̍ŋ a̍ wānāā hīɔ̍ɔ̍lu̍a̍a̍ kūā , ma̍ kɔ̍ ba᷅ŋ wūla̍ŋ Sāa̍ Fɔ̍ŋndɔ̍ɔ̍ ho̍ō lāchī . Nda̍ kpo̍u̍ , tōwāla̍ŋ lā wa̍ nda̍ o̍ lābā , a̍ hɛ̄ŋgɛ̍i̍la̍ ŋ̄ko̍o̍līi̍la̍ŋ a̍ nyɛ̄m chūŋ kɛ̄ndɔ᷄ŋ lēni᷄ŋ ŋ̍ pi̍a̍ā , mu̍ŋ cho̍ yɛ̄ pīɛ̄īlē wānāa̍ Mɛ̄lɛ̄ka̍a̍ ni̍  .
66005009	O̍ ko̍ŋ kɔ̍ɔ̍lī , nyāā yōōmāa̍ ha̍ā ni̍ a̍ lāŋgba̍ā kālla̍ ha̍ā , ma̍ sōlī chōndi̍i̍ sɛ̍nɛ̄īye̍ āā ,  “ A̍ bɛ̍nda̍ le̍ yāu̍wo̍ bīyɔ̄ɔ̍mā fa̍ŋa̍ tāāmāsi̍la̍ cho̍ lo̍ŋ nda̍ŋ mā ti̍mbi̍ ndu̍ . Kāni̍ fu̍u̍le̍ , nūm nda̍ dīī ni̍ , o̍ ko̍ŋ , ma̍ bāŋā ŋ̄wāŋndā chīe̍e̍ le̍ Mɛ̄lɛ̄ka̍ sa̍na̍a̍ a̍ pīɔ̍m ŋ̄ sɔ̄la̍ wo̍ . Nda̍ yɔ̍nūŋ ni̍ māā , wāŋnda̍ lēkāa̍ o̍ lēkāa̍ , a̍ īsɔ̄ɔ̍ o̍ īsɔ̄ɔ̍ ma̍ŋgālāā , a̍ wāŋnda̍ su̍u̍ o̍ su̍u̍ , a̍ lēlɛ̄ŋ o̍ lēlɛ̄ŋ  .
66005010	Ma̍ sīīŋgūū nda̍ wānāā ŋ̄ wā ni̍ŋ cho̍o̍ ma̍sā wa̍ , ndu̍yɛ̍ ma̍ sīīŋgūū nda̍ wānāā sōlīāā lāsa̍lāa̍ . Ndu̍yɛ̍ , wāŋnda̍ ha̍ā ā wā ni̍ŋ ma̍sāa̍ ŋ̄wāŋndā chīe̍e̍ cho̍o̍ o̍ chi̍e̍ēŋndo̍ chōo̍ . ”
66005011	O̍ ko̍ŋ kɔ̍ɔ̍lī , mi̍ tu̍ɛ̍ī ki̍i̍la̍a̍ Mɛ̄lɛ̄ka̍a̍ , wāa̍la̍ŋ a̍ mi̍i̍līɔ̄ŋnda̍ŋ o̍ yi̍lāŋndo̍ ho̍ō ni᷄ŋ . Ā wa̍ ā bālāā kpe̍ŋgbe̍i̍ lēmāsāa̍ , ā bālāā nyāā yōōmāa̍ , a̍ lāŋgba̍ā kālāā kāŋ  .
66005012	Ā wa̍ chōndo̍ŋ chōo̍ cho̍o̍ mā dīmī o̍ chōnde̍i̍ ni᷄ŋ āā ,  “ Nūm Sāa̍ nda̍ dīī ho̍ō wo̍ , a̍ bɛ̍nda̍ mā sɔ̍la̍ sāŋgālāa̍ . Kpāāyāa̍ chō le̍ nūm , a̍ sūllo̍ , a̍ kɔ̄l kālo̍o̍ , a̍ dīāllūŋ kāla᷄ŋ , a̍ bɛ̄ɛ̄le̍ŋ , a̍ līsāa̍ , a̍ sāŋgālāa̍ . ”
66005013	O̍ ko̍ŋ kɔ̍ɔ̍lī , nyɛ̄ o̍ nyɛ̍ cho̍ nyɛ̄ yōōmāā ɛ̄chɛ̍nɛ̍ ni̍ , a̍ o̍ chi̍e̍ēŋndo̍ chōo̍ , a̍ chi̍e̍e̍ pīɔ̍m , a̍ o̍ pēe̍ mɛ̄ŋmā īhɛ᷄llo̍ bɛ̄ŋgu̍ , nda̍ kpo̍u̍ , mi̍ tu̍ɛ̍ī nda̍ dīōm . Ma̍ wā dīmīo̍o̍ āā ,  “ Nūm wāna̍ cha̍l ho̍ō o̍ kpe̍ŋgbe̍i̍ lēmāsāa̍ chōo̍ wo̍ , a̍ nūm Sāā Fɔ̍ŋndɔ̍ɔ̍sāŋgālāa̍ chō le̍ nya̍ , a̍ bɛ̄ɛ̄le̍ŋ , a̍ līsāa̍ , a̍ kpāāyāa̍le̍ fɛ̍ɛ̍ŋ a̍ fɛ̍ɛ̍ŋ . ”
66005014	Mi̍ nyāā yōōmāā hīɔ̍ɔ̍lu̍a̍a̍ dīmī āā , “ Ī yɔ̄nu̍ŋ le̍nde̍ . ” O̍ ko̍ŋ kɔ̍ɔ̍lī , mi̍ lāŋgba̍ā kālla̍ bāŋ wūla̍ŋ ma̍ sōōlūū Mɛ̄lɛ̄ka̍  .
66006001	O̍ ko̍ŋ kɔ̍ɔ̍lī , tāāmāsi̍la̍ ŋɔ᷄mmɛ̍ūla̍ wa̍ o̍ yāu̍wo̍ ho̍ō la̍ŋ , mi̍ cha᷅ mi̍ Sāā Fɔ̍ŋndɔ̍ɔ̍ ho̍ō fāŋā ō tāso̍o̍ . Mɛ̄ɛ̍ o̍ fa̍ŋa̍ ndu̍ , mi̍ nyāā yōōmāā hīɔ̍ɔ̍lu̍a̍a̍ ō pīlɔ̍ɔ̄ vēēlū chōo̍ cho̍o̍ āā , “ Hu̍ŋ . ” Wānā a̍a̍ tu̍e̍ī ndu̍ dīōm pɛ̍ āā , ta᷅ŋnde̍ŋ le̍ dēŋī ni̍  .
66006002	O̍ ko̍ŋ mi̍ cha᷅ mi̍ so᷅ hūmbōo̍ fūlā a̍ wāŋndo̍ īchāli̍ le̍cho̍o̍ . Wānā ko̍ŋ chīɔ̄ūwo̍ wa̍ ndu̍ o̍ bā . Ndu̍yɛ̍ , ma̍ kē ndu̍ mɔ̍si̍l lēmāsāa̍ . O̍ ko̍ŋ , mbo̍ kūānu᷄ŋ mɛ̄ɛ̍ ku̍u̍ba̍nɔ̍ bɛ̍ndōo̍ yām nu̍a̍ā chɔ̄ūwo̍ , ndu̍yɛ̍ mbō wa̍ kɔ̄la̍ŋ le̍ fo̍ndāŋndā chēle̍ŋ sōlīo̍o̍ kɛ᷅ kɛ᷅ a̍ chɔ̄ūwo̍ yɛ̍  .
66006003	O̍ ko̍ŋ kɔ̍ɔ̍lī , mi̍ Sāā Fɔ̍ŋndɔ̍ɔ̍ ho̍ō fāŋā tāāmāsi̍ di̍i̍ŋ ndɔ̄ɔ̍ . Mɛ̄ɛ̍ o̍ fa̍ŋa̍ , mi̍ tu̍ɛ̍ī mi̍ nyāā yōōmāa̍ ō dīi̍ŋ ndɔ̄ɔ̍ vēēlū āā , “ Hu̍ŋ . ”
66006004	O̍ ko̍ŋ mi̍ so᷅ chēle̍ŋ fūlā . Ō wa̍ ō sīāŋā yɔ̍ɔ̄ . Wāna̍ wa̍ īchāli̍ le̍cho̍o̍ wo̍ , di̍o̍o̍ wa̍ ndu̍ ō kēna᷄ŋ le̍ mī ndu̍ o̍o̍ fa̍ŋa̍ kɔ̄l nyūlōo̍ o̍ chi̍e̍ēŋndo̍ chōo̍ ba̍ū , le̍ mī ŋ̄wāŋndā chīe̍e̍ a̍ chɔ̍ū mā dīūwa᷅ŋ . Ndu̍yɛ̍ , ma̍ kē ndu̍ mūɛ̄ī fāŋīī bɛ̄ndūe̍i̍  .
66006005	O̍ ko̍ŋ kɔ̍ɔ̍lī , mi̍ Sāā Fɔ̍ŋndɔ̍ɔ̍ fāŋā tāāmāsi̍ ŋga̍a̍ ndɔ̄ɔ̍ . Mɛ̄ɛ̍ o̍ fa̍ŋa̍ , mi̍ tu̍ɛ̍ī nyāā yōōmāa̍ ō ŋgāa̍ ndɔ̄ɔ̍ mbo̍ vēēlū āā , “ Hu̍ŋ . ” O̍ ko̍ŋ , mi̍ cha᷅ so᷅ tīŋīo̍o̍ . Wāna̍ wa̍ īchāli̍ le̍cho̍o̍ wo̍ , sīke̍līi̍ nda̍ tūū lu̍su̍l nyɔ̍ɔ̍ŋ ndo̍ ō wa̍ ndu̍ o̍ bā  .
66006006	O̍ ko̍ŋ kɔ̍ɔ̍lī , mi̍ tu̍ɛ̍ī nyɔ̄ɔ̍ nyāā yōōmāā hīɔ̍ɔ̍lu̍a̍a̍ ka̍ŋ tɛ̄ɛ̄ŋ māā dīōm wāna̍ chi̍e̍e̍ āā , “ Wi̍tīi̍yo̍ŋ sīa̍a̍mbūi̍yo̍ lē pīlɛ̍ kpe̍ , le̍ pāāwā wa̍li̍ lēpāla̍ . Sūa̍a̍ŋ sīa̍a̍mbūi̍yo̍ lēyāa̍ kpe̍ le̍ pāāwā wa̍li̍ lēpāla̍ . Kɛ̍ ndu̍yɛ̍ , tɛ̍ɛ̍mbūū chūɛ̄īya̍ŋ a̍ mūɛ̄īya̍ŋ te̍ . ”
66006007	O̍ ko̍ŋ kɔ̍ɔ̍lī , mi̍ Sāā Fɔ̍ŋndɔ̍ɔ̍ fāŋā tāāmāsi̍ hi̍ɔ̍ɔ̍lo̍o̍ . Mɛ̄ɛ̍ o̍ fa̍ŋa̍ , mi̍ tu̍ɛ̍ī mi̍ nyāā yōōmāa̍ ō hīɔ̍ɔ̍lo̍o̍ vēēlū āā , “ Hu̍ŋ . ”
66006008	Mi̍ cha᷅ mi̍ so᷅ pu̍pu̍la̍a̍ wo̍ fūlā . Wāna̍ wa̍ īchāli̍ le̍cho̍o̍ wo̍ dīōlā ndɔ̄la̍ŋ āā , Pīɔ̍mndo̍ . Mi̍ o̍ nɔ̍ dīōla̍ŋ āā , Chi̍e̍e̍ Pīɔ̍m ndo̍ hūŋ ndu̍ kɔ̄ɔ̄lī . Nda̍ nda̍ ŋi̍ɔ̍ɔ̍ŋ kpāāyāa̍ wa̍ nda̍ ō kēna᷄ŋ māā o̍ wānāā hīɔ̍ɔ̍lu̍ o̍ wānāā hīɔ̍ɔ̍lu̍ tɛ̍ɛ̄ŋ o̍ chi̍e̍ēŋndo̍ chōo̍ mā dīī ō pīlɛ̍ . Kpāāyāa̍ wa̍ nda̍ ō kēna᷄ŋ le̍ mā dīu̍ wāŋnda̍ , a̍ chɔ̄ūla̍ŋ , a̍ yīa̍a̍ŋ , a̍ nāāla̍ŋ , a̍ vīsīāā bīyāa̍ yōndōo̍ ni᷄ŋ  .
66006009	O̍ ko̍ŋ kɔ̍ɔ̍lī , mi̍ Sāā Fɔ̍ŋndɔ̍ɔ̍ fāŋā tāāmāsi̍ ŋu̍ɛ̍ɛ̍no̍o̍ . Mɛ̄ɛ̍ o̍ fa̍ŋa̍ , mi̍ cha᷅ mi̍ nyi̍nāā wānāā nda̍ dīu̍ le̍ sūɛ̍i̍ Mɛ̄lɛ̄kɛ̍i̍ ya̍ , a̍ dīmūl wāŋnda̍ a̍ Mɛ̄lɛ̄ka̍ o̍kɔ̄ɔ̄ wo̍ . Ā wa̍ o̍ ma̍āŋndo̍ bɛ̄ŋgu̍  .
66006010	Mi̍ tu̍ɛ̍ī ma̍ dīmī chōo̍ cho̍o̍ āā , “ Māsānɔ̄ɔ̍ Mɛ̄lɛ̄ka̍ nɔ̍ kpāāyāa̍ kpo̍u̍ wo̍ , nūm Mɛ̄lɛ̄ka̍ sa̍kpōo̍ , nūm wānā nɔ̍lā mā ti̍i̍nda̍ŋ ndo̍ , vɛ̄ɛ̍nɛ̍ kpɛ̍ na̍a̍ ŋ̄ nɔ̄ yɛ̄ mī ŋ̄ chu᷄m le̍ mbō lo̍ o̍ ko̍ŋ mā kēlū yāmɛ̍i̍ , mā hu̍ŋ mi̍ŋgūl wānāa̍ cho̍ o̍ chi̍e̍ēŋndo̍ chōo̍ wa̍ māa̍ , le̍ dīū nda̍ dīu̍ na̍a̍ wo̍ ? ”
66006011	O̍ ko̍ŋ kɔ̍ɔ̍lī , mi̍ cha᷅ nda̍ kpo̍u̍ ma̍ kē nda̍ dōmāla̍ hu̍mbūla̍ŋ . Ma̍ dīmūl nda̍ māā ā chɔ̄ɔ̄lu̍ wɔ̍ pɛ̍ŋgī le̍ te̍le̍ŋ bi̍ŋgī , mbō lo̍ o̍ ko̍ŋ mī chāāŋāā ndāā bu̍ɛ̍īya̍ , a̍ chāāŋāā ndāā wa̍nāā lāāla᷄ŋnda̍ , a̍ nɔ̍ mā sɔ̄la̍ pīɔ̍mndo̍ mɛ̄ɛ̍ nda̍ bɛ̍ɛ̍ nda̍ sɔ̄la̍ pīɔ̍mndo̍ yɛ̍ wa̍ , mā chīŋa̍ mɛ̄ɛ̍ nda̍ nɔ̄ le̍ wāa̍ yɛ̍  .
66006012	O̍ ko̍ŋ kɔ̍ɔ̍lī , mi̍ Sāā Fɔ̍ŋndɔ̍ɔ̍ fāŋā tāāmāsi̍ ŋɔ̍mpu᷅mndo̍ . Mɛ̄ɛ̍ o̍ fa̍ŋa̍ , mi̍ cha᷅ mi̍ lɛ̄ŋnde̍ŋ lē nyīīyā ta̍u̍ ta̍u̍ . Mi̍ pāa̍le̍ŋ lē pīīmīāā kpi̍lo̍ māā pi̍ndi̍ pi̍ndi̍ . Mi̍ pāŋge̍i̍ dīū yɔ̍ɔ̄ , māā mākōo̍  .
66006013	O̍ ko̍ŋ kɔ̍ɔ̍lī , mi̍ lōo̍ŋ di̍a̍ndū o̍ ha̍la̍ wo̍ŋ ŋ̄ dēlī lɛ̄ŋ mɛ̄ɛ̍ hūēīyīī bɛ̄ndūe̍i̍ ī hūāŋ nu̍a̍ā mī yɔ̄m kūāmāa̍ chīɛ̄ɛ̄lu̍ŋ yɛ̍  .
66006014	Mi̍ ha̍la̍a̍ fāŋa᷄ŋ mɛ̄ɛ̍ nda̍ sīmbūl nu̍a̍ā yāu̍wo̍ yɛ̍ . Pēmbo᷄ŋ kpo̍u̍ a̍ lɛ̄ŋīī cho̍ ī bālāā a̍ mɛ̄ŋnda̍ŋ nde̍ , mi̍ ŋ̄ fāŋa᷄ŋ o̍ fo̍ndāŋndā ŋ̍ wa̍ la̍ŋ  .
66006015	O̍ ko̍ŋ kɔ̍ɔ̍lī , mi̍ cha᷅ māsāa̍ o̍ chi̍e̍ēŋndo̍ ni᷄ŋ , a̍ wānāā bɛ̄ndūa̍a̍ , a̍ bōlīī so̍vɛ̄i̍ya̍ , a̍ wānāā sūlāa̍ , a̍ wānāā kpāāyāa̍ , a̍ wānā o̍ wānā fe̍e̍ , chīa̍a̍ ni̍ , a̍ wānāā yɔ̄ŋāā , nda̍ kpo̍u̍ ma̍ kɔ̍ vi̍ŋi᷄ŋ o̍ būūlūla̍ŋ ni᷄ŋ , a̍ o̍ pōūta̍ŋ bɛ̄ŋgu̍ o̍ pēmbo᷄ŋ  .
66006016	Ma̍ dīmūl pēmbo᷄ŋ a̍ pōūta̍ŋ chōo̍ cho̍o̍ kpe̍le̍ŋ āā , “ De̍l na̍a̍ chōo̍ mā vēŋ na̍a̍ le̍ wāna̍ cha̍l o̍ kpe̍ŋgbe̍i̍ lēmāsāa̍ chōo̍ wo̍ . Vi̍o̍ŋ na̍a̍ le̍ Sāā Fɔ̍ŋndɔ̍ɔ̍ yɔ̄ŋi̍ o̍ tu̍si̍ na̍a̍ nyɛ̄ pālāa̍ chōo̍  .
66006017	Vi̍o̍ŋ na̍a̍ , kāni̍ fu̍u̍le̍ , pāa̍le̍ kpūndɛ̍le̍ŋ lē fūūlu̍u̍ , pāa̍le̍ nda̍ nɔ̄ le̍ na̍a̍ nyɛ̄ pālāa̍ tūsīo̍o̍ chōo̍ le̍ŋ . Wānā o̍ wānā nɔ̍lā fu̍lā lēni᷄ŋ te̍ . ”
66007001	O̍ ko̍ŋ kɔ̍ɔ̍lī , mi̍ cha᷅ ki̍i̍la̍a̍ Mɛ̄lɛ̄ka̍a̍ nda̍ nda̍ hi̍ɔ̍ɔ̍lu̍ . Ā wa̍ īsīsi̍ o̍ chi̍e̍ēŋndo̍ kpēŋgūŋ hi̍ɔ̍ɔ̍lo̍ŋ . Ma̍ hāū nɛ̄īla̍ hi̍ɔ̍ɔ̍lu̍la̍ hūēīye̍ ī hūāŋ nda̍ŋ , yɔ̄ŋi̍ i̍ hɔ̍ŋ o̍ chi̍e̍ēŋndo̍ chōo̍ , a̍ o̍ mɛ̄ŋnda̍ŋ chōo̍ , a̍ o̍ yɔ̄m o̍ yɔ̄m chōo̍  .
66007002	O̍ ko̍ŋ kɔ̍ɔ̍lī , mi̍ cha᷅ mi̍ ki̍i̍la̍nɔ̍ Mɛ̄lɛ̄ka̍ chēle̍ŋ cha᷄ŋ kpe̍ŋgīi̍ pāa̍le̍ŋ lē chāŋ nde̍ . Nyɛ̄ hāndāā lātāāmāsi̍ Mɛ̄lɛ̄ka̍ cho̍ yōōmū wo̍ ō wa̍ ndu̍ o̍ bā . Ki̍i̍la̍a̍ Mɛ̄lɛ̄ka̍a̍ hīɔ̍ɔ̍lu̍a̍a̍ , ā kpāāyāa̍ wa̍ ō kēna᷄ŋ le̍ mā tɛ̄ɛ̄mbu̍u̍ nyɔ̄ɔ̍ŋ o̍ chi̍e̍ēŋndo̍ chōo̍ , a̍ mu᷅ŋ o̍ mɛ̄ŋnda̍ŋ ni᷄ŋ nda̍ , mi̍ tu̍ɛ̍ī ki̍i̍la̍nɔ̍ ko̍ŋ mbo̍ vēēlū nda̍ chōo̍ cho̍o̍ kpe̍le̍ŋ  .
66007003	Mbo̍ dīmūl nda̍ āā , “ Lā tɛ̍ɛ̍mbūū wɔ̄ nyɔ̄ɔ̍ŋ o̍ chi̍e̍ēŋndo̍ chōo̍ , a̍ mu᷅ŋ o̍ mɛ̄ŋnda̍ŋ ni᷄ŋ , a̍ yɔ̄mnde̍ le̍ ha̍a̍ , a̍ mbō lo̍ o̍ ko̍ŋ mī ŋ̄ hāndu̍ tāāmāsi̍la̍ŋ bu̍ɛ̍i̍yāa̍ Mɛ̄lɛ̄ka̍ nāa̍ o̍ ŋ̄tēndu̍ . ”
66007004	Mi̍ tu̍ɛ̍ī ma̍ chɔ̄m mɛ̄ɛ̍ wānāā nda̍ ho᷄l tāāmāsi̍ Mɛ̄lɛ̄ka̍a̍ o̍ ŋ̄tēndu̍ wa̍ chō bōllē pīlɛ̍ yɛ̍ , māā ā chō wāa̍la̍ŋ kɛ̄mɛ̄ a̍ wāa̍la̍ŋ be̍le̍-hi̍ɔ̍ɔ̍lu̍ a̍ lā hīɔ̍ɔ̍lu̍ , fūlāa̍ o̍ yu̍ŋgu̍ o̍ yu̍ŋgu̍ cho̍o̍ I̍sɔ̄lūɛ̄ī . Nda̍ cho̍ ha̍ā ni̍  .
66007005	Yu̍ŋgu̍ Chu̍dā wo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Lūbɛ᷅ŋndo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Ka̍a̍dī wo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 )  .
66007006	Yu̍ŋgu̍ A̍sīɛ̄ɛ̄ wo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Nāfi̍ta̍līīyo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Māna̍sɛ̄ wo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 )  .
66007007	Yu̍ŋgu̍ Si̍mīɔ̄ŋndo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Li̍vāīyo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ I̍sa̍a̍kā wo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 )  .
66007008	Yu̍ŋgu̍ Sɛ̍bu̍lɔ̄ŋndo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Chōo̍sɛ̍ wo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 ) . Yu̍ŋgu̍ Bɛ̍ŋnja̍mīŋndo̍ , wāa̍la̍ŋ tɔ̍ a̍ lā tīɔ̍ɔ̍ŋ ( 12 )  .
66007009	O̍ ko̍ŋ kɔ̍ɔ̍lī , mi̍ cha᷅ wāŋnda̍ fāŋgā bɛ̍ndū bɛ̄ndōo̍ . Ā wa̍ fāŋgā ha̍a̍a̍ , nda̍ a̍a̍ chu̍ū chɔ᷅m te̍ . Nda̍ a̍a̍ fu̍la̍ o̍ lēlɛ̄ŋ o̍ lēlɛ̄ŋ , a̍ lēkāa̍ o̍ lēkāa̍ , a̍ wāŋnda̍ su̍u̍ o̍ su̍u̍ , a̍ īsɔ̄ɔ̍ o̍ īsɔ̄ɔ̍ ma̍ŋgālāā . Ā wa̍ ā dōvīa̍ŋ o̍ nyɛ̄lā hūmbūla̍ŋ ni᷄ŋ , a̍ sīɔ̍ɔ̍la̍ wāūla̍ŋ nda̍ o̍ lābā , ma̍ wā īsīsi̍ o̍ kpe̍ŋgbe̍i̍ lēmāsāa̍ , a̍ Sāā Fɔ̍ŋndɔ̍ɔ̍ lāchī  .
66007010	Ma̍ dīmī chōo̍ cho̍o̍ āā , “ Sāŋgālāa̍ chō o̍ Mɛ̄lɛ̄ka̍ nāa̍ lo̍ , o̍ cho̍ īchāli̍ o̍ kpe̍ŋgbe̍i̍ lēmāsāa̍ chōo̍ wo̍ , nda̍ Sāā Fɔ̍ŋndɔ̍ɔ̍ le̍ pīŋī nda̍ pīŋi̍ na̍a̍ wo̍ . ”
66007011	O̍ ko̍ŋ kɔ̍ɔ̍lī , mi̍ cha᷅ ki̍i̍la̍a̍ Mɛ̄lɛ̄ka̍a̍ kpo̍u̍ īsīsi̍ a̍ ba̍lāā kpe̍ŋgbe̍i̍ lēmāsāa̍ , a̍ lāŋgba̍ā kālla̍ , a̍ nyāā yōōmāā hīɔ̍ɔ̍lu̍a̍a̍ . Ma̍ bāŋ wūla̍ŋ o̍ kpe̍ŋgbe̍i̍ lēmāsāa̍ hɔ̄lndɔ̄ ma̍ sōōlūū Mɛ̄lɛ̄ka̍  .
66007012	Ma̍ dīmī āā , “ Ī yɔ̄nu̍ŋ le̍nde̍ fɔ̍ . Nūm Mɛ̄lɛ̄ka̍ nāa̍ , sāŋgālāa̍ chō le̍ nūm , a̍ līsāa̍ , a̍ kɔ̄l kālo̍o̍ , a̍ ba̍li̍ka̍a̍ , a̍ bɛ̄ɛ̄le̍ŋ , a̍ kpāāyāa̍ , a̍ dīāllūŋ kāla᷄ŋ le̍ fɛ̍ɛ̍ŋ a̍ fɛ̍ɛ̍ŋ . Ī yɔ̄nu̍ŋ le̍nde̍ fɔ̍ . ”
66007013	O̍ ko̍ŋ kɔ̍ɔ̍lī , mi̍ lāŋgba̍ā kālla̍ ō pīlɛ̍ nyūnā ya̍ āā , “ Ō nɛ̄ɛ̍ni̍a̍ā cho̍ yɛ̄ ha̍ā a̍ nyɛ̄lā hūmbūla̍ŋ lēkɔ̄ɔ̍ ? Ndu̍yɛ̍ , kūɛ̍ɛ̍nɛ̍ nda̍ fūla̍ yɛ̄ ? ”
66007014	Mi̍ mu̍lūl ndu̍ a̍a̍ , “ I̍ si̍nā le̍ fāllo̍ . Kɛ̍ nūm sīnā . ” Mbo̍ dīmūl la̍ āā , “ Wānāa̍ fu̍la̍ o̍ nyɛ̄ pālāā bɛ̄ndōo̍ ni᷄ŋ nda̍ cho̍ ha̍ā ni̍ . Nda̍ tɔ̍ɔ̄ nyɛ̄lā ndāla̍ŋ a̍ kōo̍ma̍ Sāā Fɔ̍ŋndɔ̍ɔ̍ mi̍ lā yɔ̄nu᷄ŋ la̍ hu̍mbū fo̍ fo̍ ni̍  .
66007015	Le̍ sa̍bū kōŋ nda̍ chō o̍ kpe̍ŋgbe̍i̍ lēmāsa̍ Mɛ̄lɛ̄ka̍a̍ hɔ̄lndɔ̄ , ma̍ wā ndu̍ sāāŋgīāllo̍ īdīi̍ a̍ īchɔ̄l o̍ chīɛ̍i̍ Mɛ̄lɛ̄ka̍a̍ ni᷄ŋ ni̍ . Ndu̍yɛ̍ , wāna̍ cho̍ ho̍ō o̍ kpe̍ŋgbe̍i̍ lēmāsāa̍ chōo̍ wo̍ , ndu̍ pi̍la̍ cho̍ wā nda̍ īkɛ̄i̍ , mbō mānda̍ nda̍ nyɛ̄ o̍ nyɛ̄ bɛ̍ɛ̍ yɔ̍nūŋ nda̍ le̍  .
66007016	Yīmā nɛ̍ī lɛ̍ nda̍ le̍ . Bo̍lōlā ve̍sā lɛ̍ nda̍ le̍ . Pāa̍le̍ lo̍ō lɛ̍ nda̍ le̍ , ndu̍yɛ̍ hāŋgu̍l bi̍ī lɛ̍ nda̍ le̍  .
66007017	Kāni̍ fu̍u̍le̍ , Sāā Fɔ̍ŋndɔ̍ cho̍ īsīsi̍ o̍ lu᷅ŋndo̍ tɛ̄ɛ̄ŋ o̍ kpe̍ŋgbe̍i̍ lēmāsāa̍ hɔ̄lndɔ̄ wo̍ , ndu̍ cho̍ wāna̍ ma̍ndā nda̍ wo̍ ni̍ , mɛ̄ɛ̍ wānā ma̍ndāā lāsāa̍ māndā sa̍a̍ ndūa̍a̍ yɛ̍ . Ndu̍yɛ̍ , ō chō lākɔ̄ a̍ nda̍ o̍ so̍o̍ŋ mɛ̄ŋma̍ ke᷅ wa̍nā yo̍o̍mōo̍ wa̍ŋ . Ndu̍yɛ̍ , māmɛ̍mɛ̍ o̍ māmɛ̍mɛ̍ ma̍ cho̍ nda̍ o̍ hɔ̄l , Mɛ̄lɛ̄ka̍ chō wɔ̄ɔ̄sūū fo̍ . ”
66008001	Mɛ̄ɛ̍ Sāa̍ Fɔ̍ŋndɔ̍ɔ̍ fāŋa̍ tāāmāsi̍ ŋɔ̍mmɛ̍ū wo̍ , mi̍ nyɛ̄ o̍ nyɛ̄ yɔ̄nu᷄ŋ do̍ŋ do̍ŋ ɛ̄chɛ̍nɛ̄ , mbo̍ lō le̍nde̍ o̍ me̍yāā le̍ mi̍ni̍tīi̍la̍ŋ be̍le̍-ya̍a̍  .
66008002	O̍ ko̍ŋ kɔ̍ɔ̍lī , mi̍ cha᷅ ki̍i̍la̍a̍ Mɛ̄lɛ̄ka̍ā ŋɔ᷄mmɛ̍ūwa̍ a̍ si᷅m Mɛ̍lɛ̄ka̍ lāchī wa̍ . Ma̍ kē nda̍ bu̍lu̍la̍ŋ lā ŋɔ᷄mmɛ̍ū  .
66008003	Mi̍ cha᷅ vɛ̄lɛ̄ ki̍i̍la̍nɔ̍ Mɛ̄lɛ̄ka̍ chēle̍ŋ , mbo̍ hu᷄ŋ si᷅m o̍ ma̍āŋndo̍ hɔ̄lndɔ̄ , a̍ hɛ̄ŋgɛ̍i̍ ŋ̄ko̍o̍līi̍ nda̍ lūām nyɛ᷅m chūŋ kɛ̄ndɔ᷄ŋ ndo̍ o̍ bā . Ma̍ kē ki̍i̍la̍nɔ̍ Mɛ̄lɛ̄ka̍a̍ ho̍ō nyɛ̄m chūŋ kɛ̄ndɔ᷄ŋ ta̍u̍ , le̍ mbō mūūli̍āŋ mu̍ŋ a̍ pīɛ̄īlē wānāa̍ Mɛ̄lɛ̄ka̍a̍ kpo̍u̍ , le̍ mbō lōm mu̍ŋ o̍ ma̍āŋ ŋ̄ko̍o̍līi̍ cho̍ o̍ kpe̍ŋgbe̍i̍ lēmāsāa̍ hɔ̄lndɔ̄ wo̍ chōo̍  .
66008004	Mi̍ kūmi̍i̍ nyɛ̄m chūŋ kɛ̄ndɛ̄ŋ ki̍i̍la̍nɔ̍ ko̍ŋ yɔ̄ŋgu̍ ve̍ , ī hēl a̍ pīɛ̄īlē wānāa̍ Mɛ̄lɛ̄ka̍a̍ lātūlu̍ Mɛ̍lɛ̄ka̍ lāchī  .
66008005	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ kōŋ chūā hɛ̄ŋgɛ̍i̍ ko̍ŋ mbo̍ kūāndū yīŋnde̍ŋ o̍ ma̍āŋndo̍ chōo̍ a̍ ndu̍ , mbo̍ pēī cha̍ , mbo̍ wūū le̍ŋ wu̍sūāā o̍ chi̍e̍ēŋndo̍ chōo̍ . Dīmīo̍o̍ nu̍a̍ā āā , ō wūu̍ le̍ŋ mi̍ ta᷅ŋnda̍ŋ mā dēŋī kpa̍ŋgāŋgāŋ , kpāŋgāŋgāŋ bɛ̄ndū bɛ̍ndū . Mi̍ tu̍ɛ̍ī dīōmnda̍ŋ sūɛ̍i̍ . Mi̍ nyɔ̄ɔ̍ tōsā ŋu̍āla̍lɛ̍ī bɛ̄ndū . Mi̍ lɛ̄ŋnde̍ŋ lē nyīīyā  .
66008006	O̍ ko̍ŋ kɔ̍ɔ̍lī , mi̍ ki̍i̍la̍a̍ Mɛ̄lɛ̄ka̍ā ŋɔ᷄mmɛ̍ūwa̍ bɛ̄ɛ̄ndīa̍ŋ le̍ mā hɔ̄ŋ bu̍lu̍la̍ŋ  .
66008007	Mi̍ ki̍i̍la̍nɔ̍ tāso̍o̍ hūāŋ bu̍lu̍ ndɔ̄ɔ̍ . Mɛ̄ɛ̍ o̍ hɔ̍ŋ , mi̍ lōōŋ kpu̍ŋgba᷄ŋ bɛ̄ndo᷄ŋ ŋ̄ cha᷄ŋ cho̍o̍ cho̍o̍ , ŋ̄ mūūli̍āŋ a̍ yīŋnde̍ŋ , a̍ kōo̍wa̍ŋ , mi̍ ŋ̄ hūlu᷄ŋ o̍ chi̍e̍ēŋndo̍ chōo̍ . Tē chi̍e̍ēŋndo̍ kpo̍u̍ ō wa̍ nyɛ̄ pīɔ̄ūwāā sālā yāa̍ pɛ̍ , kūmbōo̍ ō pīlɔ̍ɔ̄ ki̍nɛ̍i̍ mbo̍ ŋūā pa̍ku̍ . Tē yɔ̄mnde̍ o̍ chi̍e̍ēŋndo̍ chōo̍ ndi̍ i̍i̍ wa̍ nyɛ̄ pīɔ̄ūwāā ku̍ndāla̍ŋ sālā yāa̍ pɛ̍ , ku̍ndāa̍ ō pīlɛ̍ ki̍nɛ̍i̍ mi̍ ī ŋūā kpo̍u̍ . Ndu̍yɛ̍ , bīl o̍ bīl pūīyāā mbo̍ ŋūā pa̍ku̍  .
66008008	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ di̍i̍ŋ ndɔ̄ɔ̍ hūāŋ bu̍lu̍ ndɔ̄ɔ̍ . Mɛ̄ɛ̍ o̍ hɔ̍ŋ , mi̍ cha᷅ mi̍ nyɔ̄ɔ̍ fūlā māā pēmbīī bɛ̄ndū . Ī wa̍ sānde̍i̍ kpe̍e̍kpe̍i̍ . Mi̍ cha᷅ ma̍ māl ndi̍ o̍ pēe̍ mɛ̄ŋmā īhɛ᷄llo̍ ni᷄ŋ pu̍ndāŋ . Tē pēe̍ mɛ̄ŋmā īhɛ᷄llo̍ ndu̍ o̍o̍ wa̍ nyɛ̄ pīɔ̄ūwāā sālā yāa̍ pɛ̍ , kūmbōo̍ ō pīlɔ̍ɔ̄ ki̍nɛ̍i̍ , mbo̍ sīmnu᷄ŋ ko̍o̍wa̍ŋ kpo̍so̍ŋ  .
66008009	Nyɛ̄ o̍ nyɛ̄ yōōmāā o̍ pēe̍ mɛ̄ŋmā īhɛ᷄llo̍ ni᷄ŋ , tē nda̍ a̍a̍ wa̍ nyɛ̄ pīɔ̄ūwāā ku̍ndāla̍ŋ sālā yāa̍ pɛ̍ , ku̍ndāa̍ ō pīlɔ̍ɔ̄ ki̍nɛ̍i̍ ma̍ wū kpo̍u̍ . Dɛ̄ndɛ̄la̍ bɛ̍ndūlā ku̍ā o̍ mɛ̄ŋnda̍ŋ chōo̍ la̍ŋ ki̍nɛ̍i̍ , te̍ la̍ a̍a̍ wa̍ nyɛ̄ pīɔ̄ūvāā ku̍ndāla̍ŋ sālā yāa̍ pɛ̍ , ku̍ndāa̍ ō pīlɔ̍ɔ̄ ki̍nɛ̍i̍ mi̍ lā tāmbū kpo̍u̍  .
66008010	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ ya̍a̍ ndɔ̍ɔ̍ hūāŋ bu̍lu̍ ndɔ̄ɔ̍ . Mɛ̄ɛ̍ o̍ hɔ̍ŋ , mi̍ lūēī di̍a̍ndɛ̄ī bɛ̄ndūe̍i̍ pūm ī fūlā chōo̍ cho̍o̍ fɛ̍ɛ̍ɛ̄ , māā tɛ̄ŋgɛ̍ lēyīŋ bɛ̄ndū . Mi̍ ī dēl o̍ pēēla̍ŋ a̍ o̍ so̍o̍ŋnda̍ māmɛ̄ŋnda̍ŋ ni᷄ŋ . Tē pēēla̍ŋ kpo̍u̍ o̍ chi̍e̍ēŋndo̍ chōo̍ a̍ būūlūla̍ māmɛ̄ŋnda̍ŋ la̍ wa̍ nyɛ̄ pīɔ̄ūwāā sālā yāa̍ pɛ̍ , kūmbōo̍ ō pīlɔ̍ɔ̄ ki̍nɛ̍i̍ lūe̍i̍ he̍ī de᷄l lēchōo̍ ni̍  .
66008011	Dīōlā lūe̍i̍ he̍ī la̍ wa̍ ni̍ āā , “ Nyɛ̄ lōlɛ̍i̍yo̍ . ” Ndu̍yɛ̍ , mɛ̄ŋnda̍ŋ o̍ pēēla̍ŋ kūmbū i̍ de̍l lo̍ , a̍ so̍o̍ŋnda̍ māmɛ̄ŋndā lāŋ ki̍nɛ̍i̍ , mi̍ mā lōl kpa̍li̍ . Wānāa̍ ko̍l ma̍ŋ nda̍ ma̍ wū ta̍u̍ ta̍u̍ , kāni̍ fu̍u̍le̍ , a̍ lo᷄l ma̍ a̍a̍ lo̍l lo̍  .
66008012	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ hi̍ɔ̍ɔ̍lo̍o̍ hūāŋ bu̍lu̍ ndɔ̄ɔ̍ . Mɛ̄ɛ̍ o̍ hɔ̍ŋ , mi̍ nyɛ̄ yɔ̄nu᷄ŋ pāa̍le̍ŋ , a̍ pāŋge̍i̍ , a̍ lōo̍ŋ . Te̍ te̍le̍ŋnda̍ pāa̍le̍ŋ , a̍ pāŋge̍i̍ a̍ lōo̍ŋ , ŋ̄ yɔ̄ŋgū nyɛ᷅ wa̍wo̍ŋndo̍ la̍ŋ la̍ a̍a̍ wa̍ nyɛ̄ tūūwāā a̍ ha̍vɛ̄i̍la̍ŋ sa̍lā yāa̍ pɛ̍ , ha̍vɛ̄i̍la̍ŋ kūmbōo̍ ō pīlɔ̍ɔ̄ ki̍nɛ̍i̍ , nyɛ̄ wa̍wo̍ŋ ve̍ le̍ . Le̍ he̍ī mi̍ bōōndi̍i̍ pāa̍le̍ŋ le̍ fūlā ve̍ , ī dɔ̄ɔ̄na᷄ŋ le̍ ha̍vɛ̄i̍la̍ŋ kūmbōo̍ ō pīlɔ̍ɔ̄ ki̍nɛ̍i̍ . Bōōndi̍i̍ pāŋge̍i̍ a̍ lōo̍ŋ ŋ̄ dīāndū i̍chɔ̍l le̍ bɛ̍ɛ̍ , mi̍ ī dɔ̄ɔ̄na᷄ŋ le̍ ha̍vɛ̄i̍la̍ŋ kūmbōo̍ ō pīlɔ̍ɔ̄ ki̍nɛ̍i̍  .
66008013	O̍ ko̍ŋ kɔ̍ɔ̍lī , mi̍ cha᷅ kōwɔ̍ɔ̍ kēlāa̍ o̍ ha̍la̍a̍ ni᷄ŋ cho̍o̍ cho̍o̍ pɔ̍ pɔ̍ . Mi̍ tu̍ɛ̍ī ndu̍ dīmīo̍o̍ chōo̍ cho̍o̍ kpe̍le̍ŋ āā , “ Kpōkō , kpōkō , kpōkō . Hɔ̄ŋɔ̄ɔ̄ ki̍i̍la̍a̍ Mɛ̄lɛ̄ka̍ā yāa̍wa̍ ā hūāŋ ni̍ŋ bu̍lu̍la̍ lo̍ le̍ hɔ̄ŋɔ̄ɔ̍ la̍ŋ ndo̍ , kpūndɛ̍ cho̍ hūnɔ̄ɔ̄ wānāa̍ cho̍ o̍ chi̍e̍ēŋndo̍ chōo̍ wa̍ chōo̍ wo̍ , ō chō ō bɔ̄ɔ̍ bɔ̍ɔ̍ . Kpōkō , kpōkō , kpōkō . ”
66009001	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ ŋūɛ̍ɛ̍no̍o̍ hūāŋ bu̍lu̍ ndɔ̄ɔ̍ . Mɛ̄ɛ̍ o̍ hɔ̍ŋ , mi̍ cha᷅ lūēī di̍a̍ndɛ̄i̍ fu̍la̍ o̍ ha̍la̍a̍ ni᷄ŋ , mi̍ ī dēl o̍ chi̍e̍ēŋndo̍ chōo̍ ve̍ , ma̍ kē lūe̍i̍ he̍ī ki̍yīi̍ cho̍ le̍ so̍o̍ŋ yi̍ŋgi̍lɛ̍i̍ nɔ̍ la̍mɛ̍ɛ̍lu̍ le̍ wo̍ kūmbīo̍o̍ ve̍  .
66009002	Mi̍ lūe̍i̍ he̍ī kūmbī so̍o̍ŋ yi̍ŋgi̍lɛ̍i̍ bɛ̍ndōo̍ ho̍ō . Kūmbīo̍o̍ , mi̍ kūmi̍i̍ bɛ̍ndūe̍i̍ hēl tu̍ū bɛ̄ndū bɛ̍ndū , mɛ̄ɛ̍ nda̍ māl nu̍a̍ā chīɛ̄ī bɛ̄ndū bɛ̍ndūe̍i̍ o̍ yīŋ yɛ̍ . Mi̍ kūmi̍i̍ fu̍la̍ o̍ so̍o̍ŋndo̍ ho̍ō ni᷄ŋ nde̍ pīīmīāā pāa̍le̍ŋ a̍ hūēīye̍ kpi̍lo̍ kpi̍lo̍  .
66009003	O̍ ko̍ŋ , mi̍ cha᷅ mi̍ so̍o̍nu̍a̍a̍ ā fūlā o̍ kūmi̍i̍ ke̍ŋ ni᷄ŋ , ma̍ tūāl o̍ chi̍e̍ēŋndo̍ chōo̍ . Kpāāyāa̍ wa̍ so̍o̍nu̍a̍a̍ ha̍ā ō kēna᷄ŋ le̍ bīɔ̄ŋɔ̄ɔ̍ , mɛ̄ɛ̍ ŋge̍e̍ma̍a̍ bīāŋ yɛ̍  .
66009004	Ma̍ dīmūl nda̍ māā bīl pūīyāa̍ ni̍ , a̍ tɔ̄lɔ̄ɔ̄ o̍ tɔ̄lɔ̄ɔ̄ o̍ chi̍e̍ēŋndo̍ chōo̍ , a̍ yɔ̄mnde̍ , māā ā yɔ᷅ŋ mu̍ŋ nyɛ̍ le̍ , mɛ̄ɛ̍ wāŋndā chīe̍e̍ya̍ a̍ nɔ̍ ta̍a̍māsi̍ Mɛ̄lɛ̄ka̍a̍ o̍ ŋ̄tēndu̍ le̍ wa̍  .
66009005	Ma̍ kē nda̍ di̍o̍o̍ le̍ mā lūe̍i̍ wāŋndā chīe̍e̍ya̍ nyɛ̄ nɛ̄īyāa̍ le̍ pāŋgo̍ŋ ŋ̄ ŋūɛ̍ɛ̍nu̍ . Kɛ̍ , ma̍ dīmūl nda̍ māā ā di̍ī wāŋnda̍ le̍ . So̍o̍nu̍a̍a̍ ha̍ā nɛ̄īyo̍ mɛ̄ɛ̍ bīɔ̄ŋɔ̄ɔ̄ ŋge̍e̍ma̍a̍ nɛ̄ī yɛ̍ kpe̍ŋ  .
66009006	O̍ pāŋgu̍ŋ ŋu̍ɛ̍ɛ̍nu̍ŋ mu̍ŋ ni᷄ŋ , wāŋnda̍ ā nūūvīāā ni̍ŋ nɛ̍īla̍ŋ le̍ mā vī , kɛ̍ ā vi᷅ le̍ . Ā yēēmā ni̍ŋ pi̍ɔ̍mndo̍ , kɛ̍ pīɔ̍mndo̍ hi᷅ŋ te̍  .
66009007	Mɛ̄ɛ̍ nda̍ bɛ̄ɛ̄ndīāā nu̍a̍ā su̍a̍a̍ le̍ kɔ̄la̍ŋ o̍ chɔ̄ūwo̍ yɛ̍ , le̍nde̍ so̍o̍nu̍a̍a̍ ha̍ā ā wa̍ ni̍ . Nyɛ᷄m wa̍ nda̍ o̍ lēbōl lo̍ŋ , mɛ̄ɛ̍ mɔ̍si̍l lēmāsāa̍ wā nu̍a̍ā mā tōōsi̍a̍a̍ ndu̍ a̍ ko̍o̍līi̍yo̍ŋ yɛ̍ . Hɔ̄lāā ndāa̍ māā ŋ̄wāŋndā chīe̍e̍  .
66009008	Yīīŋnde̍ mɛ̄ɛ̍ yīīŋīī wāŋ lāāndūa̍a̍ chō yɛ̍ . Chīŋndo̍ŋ māā lākpɔ̍kūŋ  .
66009009	Nyɛ᷄m wa̍ nda̍ ŋ̄ kūmbāā ta̍kpāla̍ŋ ndo̍ŋ , kālo̍o̍ māā ŋ̄chīli̍ŋ . So̍o̍nu̍a̍a̍ ha̍ā ā wa̍ kɔ̄la̍ŋ pɛ̍ , mā tūēī bɔ̄ɔ̄lā ndāla̍ŋ īdīkī dīkīe̍i̍ pɛ̍ , nu̍a̍ wɔ̍ ko̍ mɛ̄ɛ̍ nyɛ̄lā nyāāna᷄ŋnda̍ wāŋnda̍ kūā o̍ chɔ̄ūwo̍ la̍ŋ lā wā nu̍a̍ā fāŋgā ta̍u̍ ta̍u̍ mī su̍a̍a̍ kūā a̍ la̍ŋ yɛ̍ ni̍  .
66009010	So̍o̍nu̍a̍a̍ ha̍ā lōmīī ndɛ̄i̍ , a̍ nyɛ̄ nda̍ bīāŋ ko̍ŋ ndo̍ , māā lāŋge̍e̍ma̍ . Kpāāya̍ nda̍ nɔ̄ le̍ bīɔ̄ŋɔ̄ɔ̍ le̍ wāŋnda̍ nyɛ̄ nɛ̄īyāa̍ lūēīyo̍ le̍ pāŋgo̍ŋ ŋ̄ ŋūɛ̍ɛ̍nu̍ wo̍ , o̍ lōmīī ndɛ̄i̍ ke̍ŋ ni᷄ŋ o̍ cho̍ ni̍  .
66009011	So̍o̍nu̍a̍a̍ ha̍ā , māsā nda̍ cho̍ nda̍ bōlle̍ŋ ndo̍ ndu̍ ko̍ni̍ cho̍ bōlle̍ŋ le̍ so̍o̍ŋ yi̍ŋgi̍lɛ̍i̍ nɔ̍ ko̍ŋ la̍mɛ̍ɛ̍lu̍ le̍ wo̍ ni̍ . Dīōlā ndɔ̄la̍ŋ o̍ Hi̍būlūi̍ye̍ ni᷄ŋ āā , A̍ba̍dɔ̄ŋ , o̍ Kīli̍kīi̍ye̍ ni᷄ŋ āā , Āpɔ̍li̍yɔ̄ŋ , ko̍ŋ cho̍ ni̍ , Wānā Tɛ̍ɛ̍mbāa̍ Dɛ̍nɔ̍ɔ̍  .
66009012	Mɛ̄ɛ̍ kpūndɛ̍ tāso̍o̍ hi̍o̍ū ho̍ō ni̍ , mi̍ kpūndɛ̍la̍ŋ lā lō wɔ̄ kɔ̄ɔ̄lī lā tīɔ̍ɔ̍ŋ  .
66009013	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ ŋɔ̍mpu᷅mndo̍ hūāŋ bu̍lu̍ ndɔ̄ɔ̍ . Mɛ̄ɛ̍ o̍ hɔ̍ŋ , mi̍ tu̍ɛ̍ī mi̍ dīōmndo̍ sūāā o̍ sɔ̍ŋgi̍la̍ hi̍ɔ̍ɔ̍lu̍la̍ŋ o̍ ma̍āŋ ŋ̄ko̍o̍līi̍ cho̍ Mɛ̄lɛ̄ka̍ lāchī wo̍  .
66009014	Mi̍ dīōm kōŋ dīmūl ki̍i̍la̍nɔ̍ ŋɔ̍mpu᷅m bu̍lo̍o̍ wa̍ ko̍ŋ o̍ bā wo̍ āā , “ Ti̍mbi̍ ki̍i̍la̍a̍ hi̍ɔ̍ɔ̍lu̍a̍a̍ cho̍ ā yīyāā o̍ Pēē Bɛ̍ndōo̍ Yūfi̍lu̍a̍tīī wa̍ . ”
66009015	O̍ ko̍ŋ ma̍ tīmbī ki̍i̍la̍a̍ hi̍ɔ̍ɔ̍lu̍a̍a̍ ka̍ŋ . Ā wa̍ ā yīyāā ma̍ wā ā kɛ̄sīāā le̍ nyɛ̍ nɔ̍ le̍ yɔ̄nɔ᷄ŋndo̍ o̍ ha̍vɛ̄i̍yo̍ ho̍ō bɛ̄ŋgu̍ o̍ pāa̍le̍ŋ nde᷅ŋ chōo̍ , o̍ pāŋge̍i̍ he̍ī ni᷄ŋ , o̍ wɔ̄sīo̍o̍ ho̍ō ni᷄ŋ ndo̍ . Ma̍ tīmbī nda̍ le̍ mā kɔ̍ di̍u̍ wāŋnda̍ chīe̍e̍ya̍ . Tē wāŋnda̍ chi̍e̍ēŋndo̍ kpo̍u̍ nda̍ a̍a̍ wa̍ nyɛ̄ pīɔ̄ūwāā ku̍ndāla̍ŋ sālā yāa̍ pɛ̍ , ku̍ndāa̍ ō pīlɔ̍ɔ̄ ki̍nɛ̍i̍ , mā dīū nda̍ pa̍ku̍  .
66009016	Ma̍ hūŋ a̍ pūa̍a̍ chɔ̄ūwa̍ kɔ̄ɔ̄lī ta̍u̍ o̍ su̍a̍a̍ chōo̍ . Pūa̍a̍ chɔ̄ūwa̍ ha̍ā , mi̍ tu̍ɛ̍ī ma̍ chɔ̄m mɛ̄ɛ̍ nda̍ wa̍ bōllē pīlɛ̍ yɛ̍ . Ā wa̍ mi̍i̍līɔ̄ŋnda̍ŋ kɛ̄mɔ̄ɔ̍ lē dīi̍ŋ  .
66009017	Mɛ̄ɛ̍ ya̍ I̍ che᷅ su̍a̍a̍ ha̍ā o̍ yi̍lāŋndo̍ ni᷄ŋ yɛ̍ ndu̍ cho̍ ho̍ō ni̍ . Wānā a̍a̍ che᷅ nda̍ bōlle̍ pɛ̍ , āā kpɔ̍kūŋnda̍ ni̍ . Yīŋnde̍ŋ lē wa̍ nda̍ fūlāa̍ o̍ lāsōndō a̍ ku᷄mnde̍ , a̍ nyɛ̄ pūm chūŋ wɔ̄ɔ̍ŋndo̍ māā fu̍ŋgu̍ . Wānāa̍ wa̍ o̍ su̍a̍a̍ ha̍ā chōo̍ wa̍ , nyɛ̄lā chɔ̄ūla̍ wa̍ nda̍ lēkɔ̄ɔ̍ la̍ŋ , o̍ tākpāa̍ ki̍nɛ̍i̍ , a̍ chīli̍ŋndo̍ŋ la̍ wa̍ lā tōōsīāā ni̍ , a̍ kɔ̄ɔ̍le̍ sīāŋāle̍ŋ māā lēyīŋ , a̍ lē tīŋīle̍ŋ māā ha̍la̍ tīŋī , vɛ̄lɛ̄ a̍ lē ba̍si̍le̍ŋ  .
66009018	Nyɛ̄m wɔ̄ɔ̍ŋ sālā yāa̍ ŋ̍ fu̍la̍ su̍a̍a̍ ha̍ā o̍ sōndō mi̍ ŋ̄ dīū wāŋnda̍ dīū bɛ̄ndōo̍ o̍ chi̍e̍ēŋndo̍ chōo̍ wo̍ŋ , mu̍ŋ cho̍ mu᷅ŋ ni̍ , yīŋnde̍ŋ , a̍ ku᷄mnde̍ , a̍ nyɛ̄ chūŋ wɔ̄ɔ̍ŋ pūm māā fu̍ŋgu̍ . Tē wāŋnda̍ chi̍e̍ēŋndo̍ kpo̍u̍ nda̍ a̍a̍ wa̍ nyɛ̄ pīɔ̄ūwāā ku̍ndāla̍ŋ sālā yāa̍ pɛ̍ , ku̍ndāa̍ ō pīlɔ̍ɔ̄ ki̍nɛ̍i̍ , mi̍ nyɔ̄ɔ̍ŋ mu᷅ŋ ŋ̄ dīū nda̍ pa̍ku̍  .
66009019	Kāni̍ fo̍ndōle̍ , su̍a̍a̍ ha̍ā kpāāya̍ ndāa̍ , nda̍ o̍ lāsōndō a̍ o̍ lōmnde̍ ndu̍ o̍o̍ cha᷅ŋ ni̍ . Lōmīī ndɛ̄i̍ ke̍ŋ , wānā a̍a̍ che᷅ ndi̍ pɛ̍ āā kɛ̄ūwa̍ ni̍ a̍ bōlle̍ lo̍ŋ . A̍ bōlīī kēŋ nda̍ bo̍o̍lūū wa᷅ŋnda̍ ni̍  .
66009020	Kɛ̍ a̍ ko̍ŋ kɔ̍ɔ̍lī fa̍ū , wānāa̍ lo̍ nyɛ̄m wɔ̄ɔ̍ŋ mu᷅ŋ ŋ̄ dīi̍ nda̍ le̍ wa̍ , ā me᷄l nyɛ᷅m nda̍ pi̍la̍ tōōsi̍a̍a̍ wo̍ŋ sōōlūūwo̍ le̍ . Ma̍ hīāū lāchī a̍ nyi̍nāa̍ wɔ̄ɔ̍ŋnda̍ sōōlūūwo̍ . Nyɛ̄m nda̍ pi̍la̍ tōōsīāā a̍ ko̍o̍līi̍yo̍ŋ , a̍ ka̍ni̍ŋ hu̍mbo᷄ŋ , a̍ chīli̍ŋndo̍ŋ , a̍ pōūta̍ŋ , a̍ yɔ̄mnde̍ wo̍ŋ , ŋ̄ chi᷅ le̍ , ŋ̄ tu̍i̍ī le̍ , ŋ̄ ku̍ē a̍ bā ndā le̍ , ma̍ hīāū lāchī a̍ mu̍ŋ sōōlūūwo̍  .
66009021	Yɔ̄ŋndā wɔ̄ɔ̍ŋndā nda̍ wa̍ tōsāa̍ la̍ŋ , wāŋnda̍ dīūwo̍ ni̍ , kōo̍wa̍ŋ bīyɔ̄ɔ̍ le̍ dɛ̍nɛ̍ wɔ̍ɔ̍ŋndo̍ tōsāa̍ ni̍ , a̍ sūūndāa̍ , a̍ vīīle̍ŋ , ma̍ kɛ̄ɛ̄ le̍ la̍ŋ mālɔ̄ɔ̍  .
66010001	O̍ ko̍ŋ kɔ̍ɔ̍lī , mi̍ cha᷅ Mɛ̄lɛ̄ka̍ ki̍i̍la̍nɔ̍ ndɔ̍ kpāāyāa̍ ō chēle̍ŋ . Ō wa̍ chɔ̄nɔ᷄ŋndo̍ Ɛ̄chɛ̍nɛ̄ , mbo̍ wā tōlɔ̄ɔ̍ . Yu̍mbu̍ yu̍mbo̍o̍ wa̍ ndu̍ ō bālāā , a̍ ni̍ŋgi̍na̍ŋgāa̍ ndu̍ o̍ bōlle̍ŋ chōo̍ . Hɔ̄lla̍ wa̍ ndu̍ dīōndɔ̄ɔ̍ ye̍lēŋgi̍ ye̍lēŋgi̍ māā lēpāa̍ . Wānā a̍a̍ che᷅ ndu̍ pēlo᷄ŋ pɛ̍ āā , sūŋgbu̍a̍ŋ ni̍ . Īmālākā mālākɛ̄i̍ ŋ̍ wa̍ ve̍ , nu̍a̍ā wānā a̍a̍ cha᷅ āā yīŋnde̍ŋ ni̍  .
66010002	Yāu̍ pɔ̄mbɔ̄ɔ̍ wa̍ ndu̍ o̍ bā ō tīmbīāā . Mbo̍ chūā pēlīī bā kɛ̄ndɛ̄i̍ mbo̍ nɛ̄ī o̍ pēe̍ mɛ̄ŋmā īhɛ᷄llo̍ , mbo̍ chūā pēlīī bā mīālle̍ mbo̍ nɛ̄ī o̍ kɔ̄ŋgɔ̍  .
66010003	Mbo̍ sūa̍a̍ chōo̍ cho̍o̍ . Wānā a̍a̍ tu̍e̍ī pɛ̍ āā kpɔ̍kūŋndo̍ cho̍ pɛ̄ɛ̄līa̍a̍ ni̍ . Mɛ̄ɛ̍ o̍ dēŋī mi̍ ta᷅ŋnda̍ŋ mā sūāā lē ŋɔ᷄mmɛ̍ū  .
66010004	Mɛ̄ɛ̍ ta᷅ŋmā ŋɔ᷄mmɛ̍ūwa̍ŋ mā sōō , I̍ wa̍ ni᷅ŋ le̍ nyɛ̄ ma̍ so̍ō wo̍ pōōnyīāā . Kɛ̍ , mi̍ tu̍ɛ̍ī mi̍ dīōmndo̍ fūlā ɛ̄chɛ̍nɛ̄ , mbo̍ dīmūl la̍ āā , “ Chɔ̍ɔ̍mūū nyɛ̄ ta᷅ŋmā ŋɔ᷄mmɛ̍ūwa̍ŋ mā dīmi̍ wo̍ le̍ . Po̍o̍nyīāā dīōmndā lāŋ te̍ . ”
66010005	Ki̍i̍la̍nɔ̍ Mɛ̄lɛ̄ka̍ ya̍ che᷅ ko̍ŋ mbo̍ nɛ̄ī o̍ pēe̍ mɛ̄ŋmā īhɛ᷄llo̍ a̍ pēlēi̍ ī pīlɛ̍ , mbo̍ nɛ̄ī o̍ kɔ̄ŋgɔ̍ a̍ ī pīlɛ̍ī yo̍ , mi̍ cha᷅ mbo̍ hēēlū bā kɛ̄ndɔ̄ɔ̍ o̍ ha̍la̍  .
66010006	Mbo̍ tīāŋnu᷄ŋ o̍ dīōlā wāna̍ cho̍ ho̍ō yōōmū le̍ fɛ̍ɛ̍ŋ a̍ fɛ̍ɛ̍ŋ ndo̍ , o̍ to̍o̍si̍a̍a̍ ɛ̄chɛ̍nɛ̄ , a̍ chi̍e̍ēŋndo̍ , a̍ pēe̍ mɛ̄ŋmā īhɛ᷄llo̍ , a̍ nyɛ̄ o̍ nyɛ̍ cho̍ o̍ mu̍ŋ ni̍ŋ ndo̍ . Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō dīmī āā , “ Ta̍ma̍la̍ bɛ̍ɛ̍ yɔ̄nu᷄ŋ ndɛ̍ le̍  .
66010007	Tē ō lo̍ pɛ̍ o̍ ko̍ŋ mī ki̍i̍la̍nɔ̍ ŋɔ̍mmɛ̍ūwo̍ ō hɔ᷄ŋ bu̍lo̍o̍ o̍ ndɔ̍ɔ̍ , sɔ̄ɔ̍ŋ Mɛ̄lɛ̄ka̍ kɛ̄ɛ̄si̍a̍a̍ le̍ tōsāa̍ , kɛ̍ mi̍ ŋ̄ wā ŋ̄ vīāŋna᷄ŋ ndo̍ŋ , ō sīo̍u̍ mu̍ŋ tōsā mɛ̄ɛ̍ o̍ di̍mu̍l bu̍ɛ̍i̍yāā ndūa̍a̍ sīndɛ̄ yɛ̍ . Nda̍ yɔ̍nūŋ ni̍ māā wānāa̍ su̍a̍ā le̍ Mɛ̄lɛ̄ka̍ wa̍ . ”
66010008	O̍ ko̍ŋ , mi̍ dīōm ya̍ tu̍e̍ī ɛ̄chɛ̍nɛ̄ wo̍ dīmūl la̍ vɛ̄lɛ̄ āā , “ Yāu̍ cho̍ ki̍i̍la̍nɔ̍ Mɛ̄lɛ̄ka̍ nɛ̍i̍ o̍ pēe̍ mɛ̄ŋmā īhɛ᷄llo̍ a̍ pēlēi̍ ī pīlɛ̍ , mbo̍ nɛ̄ī o̍ kɔ̄ŋgɔ̍ a̍ ī pīlɛ̍ī yo̍ , kɔ̍ bi̍ī yāu̍ cho̍ ko̍ŋ ndu̍ o̍ bā wo̍ . ”
66010009	Mi̍ ku̍ā nāa̍ ki̍i̍la̍nɔ̍ ko̍ŋ chūā mi̍ kɔ̍ pi̍ɛ̍ī ndu̍ yāu̍ pɔ̍mbɔ̄ kōŋ . Mbo̍ dīmūl la̍ āā , “ Bi̍i̍ mā dē ndu̍ . Tē ā dē pɛ̍ , ō chō wā yēēlāa̍ nu̍m o̍ sōndō māā mālɛ̄ . Kɛ̍ , tē ō fūūlu̍u̍ nu̍m o̍ dēmbē pɛ̍ , ō sīmnu᷄ŋ o̍ lo̍lɛ̍i̍ . ”
66010010	Mi̍ bi̍ī yāu̍ pɔ̍mbɔ̄ɔ̍ ho̍ō ki̍i̍la̍nɔ̍ ko̍ŋ o̍ bā mi̍ di̍ā . Mɛ̄ɛ̍ ya̍ de᷅ , mbo̍ yēēlā ya̍ o̍ sōndō māā mālɛ̄ . Kɛ̍ mɛ̄ɛ̍ ya̍ me᷅l , mbo̍ sīmnu᷄ŋ ya̍ o̍ dēmbē ō lōlɛ̍i̍  .
66010011	O̍ ko̍ŋ kɔ̍ɔ̍lī , ma̍ dīmūl la̍ āā , “ Di̍mi̍ vɛ̍lɛ̄ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ a̍ wāŋnda̍ su̍u̍ o̍ su̍u̍ o̍kɔ̄ɔ̄ , a̍ kāa̍la̍ fa̍ŋgā o̍kɔ̄ɔ̄ , a̍ wānāā sɔ̄ɔ̍ŋ ma̍ŋgālāŋ fāŋgā o̍kɔ̄ɔ̄ , a̍ māsāā bɛ̍ndūāā fāŋgā o̍kɔ̄ɔ̄ . ”
66011001	O̍ ko̍ŋ , ma̍ kē ya̍ yɔ̄m vīlɛ̄īyo̍ māā yɔ̄m tūwāā nyɛ̄ . Ma̍ dīmūl la̍ āā , “ Chɔ̍ŋ mā tu̍u̍ chīɛ̍i̍ Mɛ̄lɛ̄ka̍a̍ a̍ ma̍āŋndo̍ , ndu̍yɛ̍ mā chɔ̍m wānāa̍ cho̍ Mɛ̄lɛ̄ka̍ sōōlūūwo̍ lēni᷄ŋ nda̍  .
66011002	Kɛ̍ tu̍ū bi̍ɔ̍ɔ̍ o̍ chīɛ̍i̍ Mɛ̄lɛ̄ka̍a̍ le̍ . Mɛ̍i̍ ko̍ŋ , kāni̍ fu̍u̍le̍ , ndu̍ nda̍ ma᷄l wānāa̍ cho̍ a̍ Chu̍ū le̍ wa̍ o̍ bā ni̍ . Ndu̍yɛ̍ , wānāa̍ cho̍ a̍ Chu̍ū le̍ wa̍ , ā sōlī ni̍ŋ chi̍e̍e̍ cho̍ ho̍ō le̍ Mɛ̄lɛ̄ka̍ wo̍ a̍ chɔ̄ūwo̍ , ndu̍yɛ̍ mbō wa̍ nda̍ o̍ bā bɛ̄ŋgu̍ le̍ pāŋgo̍ŋ be̍le̍-hi̍ɔ̍ɔ̍lu̍ a̍ ŋ̄ mūu̍ŋ  .
66011003	Ndu̍yɛ̍ , I̍ cho̍ wānāa̍ su̍a̍ā le̍ Mɛ̄lɛ̄ka̍ wa̍ vīōmɔ̄ɔ̄ , nda̍ ŋi̍ɔ̍ɔ̍ŋ a̍ nyɛ̄lā cha᷄ŋnda̍ŋ lēkɔ̄ɔ̍ . Ā dīmūl ni̍ŋ wa᷅ŋnda̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ le̍ bōōndi̍i̍ wa̍ā le̍nde̍i̍ kpɛ̍ , ko̍ŋ cho̍ ni̍ le̍ pālɛ̍i̍ wāa̍ ō pīlɛ̍ a̍ kɛ̄mɔ̄ɔ̍ lē dīi̍ŋ a̍ be̍le̍-ŋɔ̍mpu᷅m . ”
66011004	Yɔ̄mīī ɔ̄li̍fīi̍ ŋīi̍ŋnde̍ , a̍ nyɛ̄lā kɛ̄sīāālā la̍mbūi̍la̍ ti̍ɔ̍ɔ̍ŋnda̍ cho̍ Mɛ̄lɛ̄ka̍ o̍ cho̍ Māsānɔ̄ɔ̍ le̍ chi̍e̍ēŋndo̍ wo̍ lāchī la̍ŋ , la̍ŋ la̍ si̍m le̍ wānāā ŋīɔ̍ɔ̍ŋnda̍ ha̍ā ni̍  .
66011005	Wānā o̍ wāna̍ ki̍ndi̍ le̍ wānāā ŋīɔ̍ɔ̍ŋnda̍ ha̍ā nyɛ̄ yɔ̄ŋ pɛ̍ , yīŋnde̍ŋ lē fūla̍ nda̍ o̍ sōndō lē lōm ya̍a̍mɔ̍ɔ̍wa̍a̍ ndāā ka̍ŋ chi̍li̍kɔ̍ . Mɛ̄ɛ̍ o̍ nɛ̄īyo̍ ho̍ō ni᷄ŋ wānā o̍ wāna̍ ki̍ndi̍ le̍ nda̍ nyɛ̄ yɔ̄ŋ pɛ̍ , ā sɔ̄la̍ pīɔ̍mndo̍  .
66011006	Ndu̍yɛ̍ , Mɛ̄lɛ̄ka̍ ke̍ nda̍ kpāāyāa̍ le̍ mā hāu̍ pīɔ̍ɔ̍ , o̍ bōōndi̍i̍ nda̍ nɔ̄ le̍ wāŋnda̍ yōōŋgu̍ chɛ̍ŋ o̍ Mɛ̄lɛ̄ka̍ lo̍ wo̍ dīmūllo̍ ve̍ , pīɔ̄ɔ̄ bɛ̍ɛ̍ se᷅ le̍ . O̍ ko̍ŋ kɔ̍ɔ̍lī , Mɛ̄lɛ̄ka̍ ke̍ nda̍ kpāāyāa̍ le̍ mā tōsa̍ mī mɛ̄ŋnda̍ŋ o̍ pēēla̍ŋ mā sīmnu᷄ŋ ma̍ko̍o̍ . Ā nɔ̄ kpāāyāa̍ mā hīŋ a̍ kpūndɛ̍ o̍ kpūndɛ̍ o̍ chi̍e̍ēŋndo̍ chōo̍ , mɛ̄ɛ̍ o̍ mɛ̄ɛ̍ nda̍ hɛ̄na̍ŋ  .
66011007	Tē ā chīi̍ wāŋnda̍ yōōŋgū nda̍ nɔ̄ wo̍ dīmūl pɛ̍ , vīsī wɔ̄ɔ̍ŋ wɔ̄ɔ̍ŋndo̍ ō pūm ō fūla̍ o̍ so̍o̍ŋ yi̍ŋgi̍lɛ̍i̍ nɔ̍ la̍mɛ̍ɛ̍lu̍ le̍ wo̍ ni᷄ŋ , ō sāa̍ nda̍ a̍ sɔ̍ŋgɔ̄ɔ̍ , ō yēm nda̍ , ō dīu̍ nda̍  .
66011008	Tē ō dīu̍ nda̍ pɛ̍ , ā ma᷄l dīāllūŋ ndāa̍ŋ o̍ nɛ̄ī o̍ chi̍e̍e̍ bɛ̍ndōo̍ ni᷄ŋ , chi̍e̍e̍ nda̍ ba᷄ŋ Māsānɔ̄ɔ̍ Mɛ̄lɛ̄ka̍ ndāa̍ o̍ yɔ̄m sīŋgāfīlāa̍ chōo̍ ma̍ dīī ndu̍ wo̍ . Dīōlā chēle̍ŋndā nda̍ vēēlū chi̍e̍e̍ ko̍ŋ mī lā wā o̍ lētāle̍ la̍ŋ la̍ cho̍ ni̍ āā , So̍dɔ̄m kɛ̄lɛ̄ŋgāā le̍ āā , I̍chi̍pī  .
66011009	Wāŋnda̍ su̍u̍ o̍ su̍u̍ , a̍ lēkāa̍ o̍ lēkāa̍ , a̍ īsɔ̄ɔ̍ o̍ īsɔ̄ɔ̍ ma̍ŋgālāā , a̍ lēlɛ̄ŋ o̍ lēlɛ̄ŋ , ā chō hūnɔ̄ɔ̄ mā tōfa̍ dīāllūŋ ndāa̍ŋ le̍ pālɛ̍i̍ ī yāa̍ a̍ nyɛ̄ pɔ̄mbɔ̄ . Ā chɛ᷅l ni̍ŋ mā chɔ̍ nda̍ le̍  .
66011010	Wāŋnda̍ o̍ chi̍e̍ēŋndo̍ chōo̍ ā nāŋ ni̍ŋ kɔ̍l le̍ pīɔ̍m wānāā ŋīɔ̍ɔ̍ŋ nda̍ ha̍ā . Ā tōsā ni̍ŋ kɔ̍l kɛ̄ndɔ̄ɔ̍ mā kēna᷅ŋ nyɔ̍ɔ̍ŋ , kāni̍ fu̍u̍le̍ , wānāā ŋīɔ̍ɔ̍ŋāa̍ su̍a̍ā ka̍ŋ le̍ Mɛ̄lɛ̄ka̍ wa̍ ā tōsa̍ bɔ̄ɔ̍ mi̍ wāŋndā chīe̍e̍ya̍ sɔ̄lā nyɛ̄ pālāa̍  .
66011011	Mɛ̄ɛ̍ pālɛ̍i̍ hīōū ī yāa̍ a̍ nyɛ̄ pɔ̄mbɔ̄ , mi̍ Mɛ̄lɛ̄ka̍ mīŋgī nda̍ yōōmōo̍ o̍ mīli̍ŋ . Ma̍ cha᷄ŋ ma̍ sīm . Mi̍ sīōōŋīī bɛ̄ndūe̍i̍ bīī wānāa̍ che᷅ nda̍ wa̍ kpo̍u̍  .
66011012	O̍ ko̍ŋ kɔ̍ɔ̍lī , mi̍ wānāā ŋīɔ̍ɔ̍ŋāa̍ su̍a̍ā ka̍ŋ le̍ Mɛ̄lɛ̄ka̍ wa̍ ā tūɛ̄ī mi̍ dīōmndo̍ vēēlū nda̍ chōo̍ cho̍o̍ kpe̍le̍ŋ ɛ̄chɛ̍nɛ̄ āā , “ Lā he᷄l na̍nu᷄ŋ . ” Ya̍a̍mɔ̍ɔ̍wa̍a̍ ndāa̍ ā lō nda̍ nūa̍a̍ ma̍ hēlnu᷄ŋ o̍ yu̍mbu̍ yu̍mbo̍o̍ ni᷄ŋ , ma̍ kūānu᷄ŋ ɛ̄chɛ̍nɛ̄  .
66011013	A̍ bōōndi̍i̍ ke̍ŋ kpe̍e̍kpe̍i̍ , mi̍ chi̍e̍ēŋndo̍ nyīīyā ta̍u̍ ta̍u̍ . Chīɛ̄īla̍ŋ o̍ chi̍e̍e̍ bɛ̍ndū kōŋ ni᷄ŋ , la̍ a̍a̍ wa̍ nyɛ̄ pīɔ̄ūvāā ku̍ndāla̍ŋ tɔ̍ pɛ̍ , kūmbōo̍ ō pīlɔ̍ɔ̄ ki̍nɛ̍i̍ mi̍ lā pēsī wɔ̍ wɔ̍ . Mi̍ wāŋnda̍ wū wāa̍la̍ŋ lā ŋɔ᷄mmɛ̍ū . Mi̍ sīōōŋnde̍ bīī wāŋnda̍ ā tūa̍a̍ ta̍u̍ . O̍ ko̍ŋ ma̍ sāŋgālā Mɛ̄lɛ̄ka̍ o̍ cho̍ ɛ̄chɛ̍nɛ̄ wo̍  .
66011014	Mi̍ kpūndɛ̍ dīi̍ŋ ndɔ̄ɔ̍ hīāū . Kɛ̍ kpūndɔ̍ɔ̍ ŋgāa̍ ndɔ̄ɔ̍ ndu̍ cho̍ vɛ̄lɛ̄ hūnɔ̄ɔ̄ su̍ŋ su̍ŋ  .
66011015	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ ŋɔ̍mmɛ̍ūwo̍ hūāŋ bu̍lo̍o̍ o̍ ndɔ̍ɔ̍ . Mɛ̄ɛ̍ o̍ hɔ̍ŋ , mi̍ tu̍ɛ̍ī dīōmnda̍ŋ chōo̍ cho̍o̍ kpe̍le̍ŋ ɛ̄chɛ̍nɛ̄ . Mi̍ lā dīmī āā , “ Māsānɔ̄ɔ̍ Mɛ̄lɛ̄ka̍ nāa̍ , nda̍ wāna̍ ndɔ̍ o̍ chu̍a̍ būŋgɛ̄i̍ māā ō chō vīōmɔ̄ɔ̍ le̍ wāŋnda̍ pīŋīo̍o̍ wo̍ , nda̍ nɔ̍ ni᷅ŋ kpāāyāa̍ le̍ wāa̍ māsāa̍ chi̍e̍ēŋndo̍ kpo̍u̍ cho̍o̍ ni̍ . Ndu̍yɛ̍ , Māsānɔ̄ɔ̍ Mɛ̄lɛ̄ka̍ nāa̍ , ndu̍ cho̍ māsāa̍ le̍ fɛ̍ɛ̍ŋ a̍ fɛ̍ɛ̍ŋ ni̍ . ”
66011016	O̍ ko̍ŋ kɔ̍ɔ̍lī , mi̍ lāŋgba̍ā kālāā bi̍di̍i̍ŋ a̍ ā hīɔ̍ɔ̍lu̍a̍a̍ cha̍l o̍ kpe̍ŋgbe̍i̍la̍ lēmāsāla̍ŋ chōo̍ Mɛ̍lɛ̄ka̍ lāchī wa̍ , ā cha᷄ŋ ma̍ kɔ̍ ba᷅ŋ wūla̍ŋ Mɛ̍lɛ̄ka̍ lāchī . Ma̍ sōōlūū ndu̍  .
66011017	Ma̍ dīmī āā ,  “ Māsānɔ̄ɔ̍ Mɛ̄lɛ̄ka̍ , nu᷄m nɔ̍ kpāāyāa̍ kpo̍u̍ ni̍ . Nu᷄m cho̍ pɛ̄ŋgo̍o̍ ho̍ō ni̍ , ndu̍yɛ̍ nu᷄m wa̍ kāni̍ ma̍si̍ndɛ̄ ni̍ . Ŋ̄ yi᷄l nu̍m ba̍li̍ka̍ le̍ mɛ̄ɛ̍ ŋ̄ sōli̍ŋ kpe̍ku̍ a̍ kpāāyā nu̍m bɛ̄ndōo̍ , ndu̍yɛ̍ ma̍ kāndū wāa̍ māsāa̍ ŋ̄wāŋndā chīe̍e̍ cho̍o̍ yɛ̍  .
66011018	Wānāa̍ cho̍ Mɛ̍lɛ̄ka̍ pīɛ̄ī le̍ wa̍ , ā chō a̍ tu̍mbo̍o̍ ta̍u̍ ta̍u̍ , kāni̍ fu̍u̍le̍ , le̍ mɛ̄ɛ̍ bōōndi̍i̍ nūm Mɛ̄lɛ̄ka̍ nɔ̄ le̍ tu̍mbo̍o̍ dɔ̄ɔ̄nɔ᷄ŋndo̍ ve̍ ī fūūlu̍u̍ yɛ̍ . Ndi̍ yɔ̄nūŋ ni̍ māā bōōndi̍i̍ ŋ̄ nɔ̄ mā kɔ̍ɔ̍sa̍ a̍ wānāa̍ vi᷅ wa̍ kpo̍u̍ ve̍ . Ndu̍yɛ̍ , bōōndi̍i̍ ŋ̄ nɔ̄ le̍ bu̍ɛ̍i̍yāā nūmnda̍ fāndāa̍ ve̍ ī fūūlu̍u̍ , nda̍ yɔ̍nūŋ ni̍ māā wānāa̍ su̍a̍ā le̍ Mɛ̄lɛ̄ka̍ wa̍ , a̍ wānāā nūmnda̍ kpo̍u̍ , ko̍ŋ cho̍ ni̍ , wānāa̍ ke᷅ nu̍m bɛ̄ɛ̄le̍ŋ nda̍ , wānā pɔ̍mbɔ̄ ni̍ , wānā bɛ̍ndū ni̍ . Bōōnde̍i̍ fūūlu̍u̍ le̍ mā tɛ̍ɛ̍mbu̍u̍ wānāa̍ tɛ̍ɛ̍mbu̍u̍ chi̍e̍ēŋndo̍ wa̍ . ”
66011019	O̍ ko̍ŋ , mi̍ cha᷅ mi̍ chīɛ̍i̍ Mɛ̄lɛ̄ka̍a̍ o̍ cho̍ ɛ̄chɛ̍nɛ̄ wo̍ ō kūmbi᷄ŋ . Mi̍ cha᷅ kɔ̍fu̍ si̍m le̍ kpe̍ma̍ Mɛ̄lɛ̄ka̍ yīi̍ nda̍ ŋ̄wāŋndā chīe̍e̍ wo̍ lēni᷄ŋ . O̍ ko̍ŋ kɔ̍ɔ̍lī , mi̍ cha᷅ mi̍ nyɔ̄ɔ̍ tōsā ŋu̍āla̍lɛ̍ī bɛ̄ndū . Mi̍ tu̍ɛ̍ī dīōmnda̍ŋ sūɛ̍i̍ . Mi̍ ta᷅ŋnda̍ŋ mā dēŋī kpa̍ŋgāŋgāŋ kpāŋgāŋgāŋ bɛ̄ndū . Mi̍ lɛ̄ŋnde̍ŋ lē nyīīyā . Mi̍ lōōŋ kpu̍ŋgbāŋ ŋ̄ dēlī ta̍u̍ ta̍u̍  .
66012001	O̍ ko̍ŋ kɔ̍ɔ̍lī , mi̍ kɔ̄ndɔ̄fi̍li̍ bɛ̄ndōo̍ chɔ̄mnu᷄ŋ o̍ ha̍lāa̍ ni᷄ŋ . Mi̍ cha᷅ wānā la̍nɔ̍ɔ̍ o̍ ha̍la̍a̍ ni᷄ŋ . Pāa̍le̍ŋ lē wa̍ ndu̍ lēkɔ̄ɔ̍ māā dōmā , mbo̍ sīm o̍ pāŋge̍i̍ chōo̍ . Mɔ̍si̍l lēmāsāa̍ wa̍ ndu̍ o̍ lēbōl a̍ lōo̍ŋ tɔ̍ a̍ ŋ̄ mūu̍ŋ o̍ mɔ̍si̍l ko̍ŋ  .
66012002	Chūa̍a̍ ho̍ō wa̍ a̍ yo᷄llo̍ . Pūle̍i̍ wa̍ ndu̍ nɛ̄īyo̍ ta̍u̍ le̍ vīōlɔ̄ɔ̍ , mbo̍ wā cha᷄ŋndo̍ ta̍u̍  .
66012003	O̍ ko̍ŋ kɔ̍ɔ̍lī , mi̍ kɔ̄ndɔ̄fi̍li̍ chēle̍ŋ chɔ̄mnu᷄ŋ vɛ̍lɛ̄ o̍ ha̍la̍a̍ ni᷄ŋ . Mi̍ cha᷅ tāmba̍lāka̍ sīāŋā bɛ̄ndōo̍ . Tāmba̍lāka̍a̍ ho̍ō ndu̍ o̍o̍ nɔ̍ bōlle̍ ī ŋɔ᷄mmɛ̍ū a̍ lēēla̍ŋ tɔ̍ . Mɔ̍si̍lta̍ lēmāsāla̍ŋ lā pūm lā wa̍ o̍ bōlīī ŋɔ᷄mmɛ̍ūve̍ he̍ī  .
66012004	Tē lōo̍ŋ di̍a̍ndū o̍ ha̍la̍ wo̍ŋ mu̍ŋ wa̍ nyɛ̄ pīɔ̄ūwāā sālā yāa̍ pɛ̍ , mɛ̄ɛ̍ ku̍ndāa̍ ō pīlɔ̍ɔ̄ ki̍nɛ̍i̍ , mi̍ tāmba̍lāka̍a̍ ho̍ō kōōndīāā mu̍ŋ a̍ lōmndē ndɔ̄le̍ŋ , mbo̍ māl mu̍ŋ o̍ chi̍e̍ēŋndo̍ chōo̍ . Mi̍ tāmba̍lāka̍a̍ ho̍ō sīm wānā la̍nɔ̍ wa̍ ni᷅ŋ ho̍ō le̍ vīōlɔ̄ɔ̍ wo̍ lāchī , māā tē ndu̍ o̍o̍ ve̍lū dɔ̍ɔ̍ pɛ̍ , ndu̍ o̍o̍ de᷅ chɛ̄lɛ̄kpɛ̍ ko̍ŋ  .
66012005	Mi̍ chūa̍a̍ ho̍ō vīālū wānā pɔ̍nɔ̍ɔ̍ . Ndu̍yɛ̍ , po̍ ko̍ŋ ndu̍ o̍o̍ nɔ̍ le̍ hūnɔ̄ɔ̄ wāa̍ māsāa̍ le̍ lɛ̄ŋnde̍ kpo̍u̍ o̍ chi̍e̍ēŋndo̍ cho̍o̍ , mbō kūūmbu̍ŋ chi̍e̍ēŋndo̍ chōo̍ kpu̍lu̍ ni̍ . Mɛ̄ɛ̍ chūa̍a̍ ho̍ō ve̍lū dɔ̍ɔ̍ , ma̍ kūānu᷄ŋ a̍ chɛ̄lɛ̄kpɛ̍ ka̍lāa̍ o̍ Mɛ̄lɛ̄ka̍ lo̍ o̍ cho̍ o̍ kpe̍ŋgbe̍i̍ lēmāsāa̍ chōo̍ wo̍  .
66012006	Mi̍ chūa̍a̍ ndu̍ nya̍a̍nu᷄ŋ o̍ po̍llo̍ ni᷄ŋ , nāa̍ Mɛ̄lɛ̄ka̍ bɛ̄ɛ̄ndi̍a̍a̍ fo̍ndāa̍ le̍ ndu̍ māndāa̍ le̍ pālɛ̍i̍ wāa̍ ō pīlɛ̍ a̍ kɛ̄mɔ̄ɔ̍ lē dīi̍ŋ a̍ be̍le̍-ŋɔ̍mpu᷅m nda̍  .
66012007	O̍ lēpīlɛ̍ ni᷄ŋ kpe̍ , mi̍ chɔ̄ūwo̍ kīōlū ɛ̄chɛ̍nɛ̄ . Mi̍ Mɛ̄lɛ̄ka̍ ki̍i̍la̍nɔ̍ ndɔ̄ bɛ̍ndōo̍ Ma̍i̍kɛ̄l , nda̍ ki̍i̍la̍a̍ Mɛ̄lɛ̄ka̍a̍ a̍ cho̍ ndu̍ o̍ bā bɛ̄ŋgu̍ wa̍ , ma̍ dēl tāmba̍lāka̍a̍ ho̍ō a̍ ki̍i̍la̍a̍ cho̍ tāmba̍lāka̍a̍ ho̍ō o̍ bā bɛ̄ŋgu̍ wa̍ chōo̍ a̍ chɔ̄ūwo̍ . Mi̍ tāmba̍lāka̍a̍ bɛ̍ɛ̍ nda̍ ki̍i̍la̍a̍ ndūa̍a̍ ā sāā sɔ̍ŋgɔ̄ɔ̍ a̍ nda̍  .
66012008	Kɛ̍ mi̍ ki̍i̍la̍a̍ Mɛ̄lɛ̄ka̍a̍ ā yām nda̍ . Fo̍ndāŋ chālāā bɛ̍ɛ̍ nda̍ a̍a̍ nɔ̍ lɛ̍ ɛ̄chɛ̍nɛ̄ le̍  .
66012009	Tāmba̍lāka̍ bɛ̄ndōo̍ ho̍ō ma̍ sōlī ndu̍ ɛ̄chɛ̍nɛ̄ po̍ , nda̍ ki̍i̍la̍a̍ ndūa̍a̍ cho̍ ndu̍ o̍ bā bɛ̄ŋgu̍ wa̍ , ma̍ māl nda̍ o̍ chi̍e̍ēŋndo̍ chōo̍ . Ndu̍ yɔ̍nūŋ ni̍ māā , kɛ̄ū pāāndū pa̍a̍ndōo̍ , ō nda̍ vēēlū āā , Māsa̍ Nyi̍nāā Wɔ̄ɔ̍ŋnda̍ wo̍ , mā vēēlū ndu̍ vɛ̄lɛ̄ āā , Sēta̍nā . Ndu̍ hu̍i̍ ŋ̄wāŋndā chīe̍e̍ kpo̍u̍ ma̍ tōsā yɔ̄ŋ wɔ̄ɔ̍ŋndo̍ ni̍  .
66012010	Mi̍ tu̍ɛ̍ī mi̍ dīōmndo̍ sūāā chōo̍ cho̍o̍ kpe̍le̍ŋ ɛ̄chɛ̍nɛ̄ āā , “ Bōōnde̍i̍ he̍ī Mɛ̄lɛ̄ka̍ nāa̍ chō wānāā ndūa̍a̍ pīŋī ni̍ . Bōōnde̍i̍ he̍ī o̍ cho̍ kpāāya̍ ndɔ̄ɔ̍ chɔ̄m , mbō wa̍ māsāa̍ ni̍ . Ndu̍yɛ̍ , wāna̍ ndɔ̍ o̍ chu̍a̍ būŋgɛ̄i̍ māā ō chō vīōmɔ̄ɔ̄ le̍ wāŋnda̍ pīŋīo̍o̍ wo̍ , bōōnde̍i̍ he̍ī o̍ cho̍ kpāāya̍ ndɔ̄ɔ̍ chɔ̄m mbō wa̍ chi̍e̍ēŋndo̍ bōlle̍ŋ ni̍ . Kāni̍ fu̍u̍le̍ , wāna̍ ndu̍ o̍o̍ nɔ̍ sīsi̍la̍ŋ Mɛ̄lɛ̄ka̍ lāchī le̍ chāāŋāā nāā bu̍ɛ̍īya̍ sɔ̄ɔ̍ŋ chɔ̄mndo̍ chōo̍ i̍dīi̍ a̍ īchɔ̄l lo̍ , ā sōli̍ ndu̍ ɛ̄chɛ̍nɛ̄  .
66012011	Chāāŋāā nāā wa̍nāā lāāla᷄ŋnda̍ ā yēm ndu̍ sa̍na̍a̍ a̍ pīɔ̍m wāna̍ nda̍ vēēlū āā , Sāā Fɔ̍ŋndɔ̍ɔ̍ wo̍ , vɛ̄lɛ̄ a̍ dīo̍m Mɛ̄lɛ̄ka̍ nda̍ dīmūl wa᷅ŋnda̍ wo̍ . Ā wa̍ ā chɛ̄lāā ā yɔ᷄ŋ bɛ̍ɛ̍ āā , pīɔ̍mndo̍ ni̍ , mā sɔ̄la̍ ndu̍ le̍ tīīnda᷄ŋ nda̍ nɔ̄ o̍ Mɛ̄lɛ̄ka̍ ni᷄ŋ ndo̍  .
66012012	Le̍la̍ŋ , nya̍ cho̍ ɛ̄chɛ̍nɛ̄ wa̍ , lā na᷄ŋ kɔ̍l . Kɛ̍ kpūndɔ̍ɔ̍ wā ni̍ŋ bɔ̍ɔ̍ le̍ nyɛ̄ o̍ nyɛ̍ cho̍ o̍ chi̍e̍ēŋndo̍ chōo̍ , a̍ nyɛ̄ o̍ nyɛ̍ cho̍ o̍ pēe̍ mɛ̄ŋmā īhɛ᷄llo̍ ni᷄ŋ . Kāni̍ fu̍u̍le̍ , Māsa̍ Nyi̍nāā Wɔ̄ɔ̍ŋnda̍ hīŋ nya̍ tɛ̄ɛ̄ŋ . Ō chō a̍ tu̍mbo̍o̍ ta̍u̍ ta̍u̍ , kāni̍ fu̍u̍le̍ , ō sīnā māā te̍le̍ŋ ndɔ̄ɔ̍ chō ni᷅ŋ ō bīŋgi̍i̍ na̍a̍ . ”
66012013	Mɛ̄ɛ̍ tāmba̍lāka̍a̍ chē māā ā ma᷄l ndu̍ o̍ chi̍e̍ēŋndo̍ chōo̍ , mbo̍ tīsa̍ wānā la̍nɔ̍ ve̍lū pōo̍mbɔ̄ɔ̍ wo̍ kɔ̄ɔ̄lī  .
66012014	Kɛ̍ ndu̍yɛ̍ , mi̍ Mɛ̄lɛ̄ka̍ kē ndu̍ kūmba᷅ŋnda̍ŋ lā tīɔ̍ɔ̍ŋ māā kōwɔ̍ bɛ̍ndū , le̍ mbō chɛ᷄ŋ cho̍o̍ mbō nyāānu̍ŋ kɛ̍ūwo̍ ho̍ō mbō kūɛ̄nu᷄ŋ o̍ po̍llo̍ ni᷄ŋ , nāa̍ o̍ chō wā māndāa̍ ni᷄ŋ , le̍ wɔ̄sīla̍ŋ lā yāa̍ a̍ pāŋgo̍ŋ ŋ̄ ŋɔ᷄mpu᷅m ndo̍  .
66012015	O̍ ko̍ŋ kɔ̍ɔ̍lī , mi̍ kɛ̄ūwo̍ ho̍ō sōli᷄ŋ mɛ᷅ŋnda̍ŋ o̍ sōndō , mi̍ mā sīmnu᷄ŋ mɛ᷅ŋmā hūnɔ̄ɔ̄ le̍ mī mā kɔ̍ hi̍o̍ū a̍ chūa̍a̍ ho̍ō  .
66012016	Kɛ̍ mi̍ lɛ̄ŋnde̍ŋ lē mālā chūa̍a̍ ho̍ō . Mi̍ lē kūmbi᷄ŋ , mi̍ lē sɔ̄ɔ̄sīāā mɛ̄ŋmā hūnāāmā tāmba̍lāka̍a̍ ho̍ō sōli̍ŋ o̍ sōndō wa̍ŋ  .
66012017	O̍ ko̍ŋ , mi̍ tāmba̍lāka̍a̍ ho̍ō dūāūnu᷄ŋ tu̍mbe̍ a̍ chūa̍a̍ . Mbo̍ kūā le̍ chɔ̄ūwo̍ mālɔ̄ɔ̍ o̍ yɛ̄yi̍i̍ chūa̍a̍ ho̍ō chōo̍ , ndi̍ yɔ̍nūŋ ni̍ māā wānāa̍ to̍sā nyɛ᷅ sāwāla̍ Mɛ̄lɛ̄ka̍la̍ŋ lā dīmi̍ wo̍ , ndu̍yɛ̍ mā dīmūl wa᷅ŋnda̍ tōnya̍a̍ a̍ sɔ̄ɔ̍ŋ Chi̍i̍sū chɔ̍m ndo̍ŋ o̍kɔ̄ɔ̄ wa̍  .
66013001	Mi̍ tāmba̍lāka̍a̍ sīm o̍ pēe̍ mɛ̄ŋmā īhɛ᷄llo̍ kɔ̄ŋgɔ̍  .  O̍ ko̍ŋ kɔ̍ɔ̍lī , mi̍ cha᷅ o̍ yi̍lāŋndo̍ ni᷄ŋ mi̍ vīsī pūm fūlā o̍ pēe̍ mɛ̄ŋmā īhɛ᷄llo̍ ni᷄ŋ . Ndu̍ o̍o̍ nɔ̍ bōlle̍ ī ŋɔ᷄mmɛ̍ū a̍ lēēla̍ŋ tɔ̍ . Mɔ̍si̍lta̍ lēmāsālā pūm lā wa̍ tɔ̍ o̍ lēēla̍ŋ nda᷅ŋ . Dīōla̍ŋ lā pūm lā wa̍ lā pōōnyīāā o̍ bōlīī kēŋ . Dīōla̍ŋ nda᷅ŋ lā wa̍ dīōla̍ tɛ̍ɛ̍mbu̍u̍ Mɛ̄lɛ̄ka̍ lābɛ̄ɛ̄  .
66013002	Vīsīo̍o̍ ho̍ō dīāllo̍ŋ ki̍nɛ̍i̍ wānā a̍a̍ che᷅ pɛ̍ āā tāmbi̍llo̍ ni̍ . Pēlo᷄ŋ mu̍ŋ wa̍ māā vīsī bīyāā chēle̍ŋ yɛ̍ . Sōndōo̍ ndu̍ māā kpɔ̍kūŋ . Mi̍ tāmba̍lāka̍a̍ ō kē vīsīo̍o̍ ho̍ō kpāāya̍ ndɔ̄ɔ̍ a̍ māsāle̍ ndɔ̄le̍ŋ  .
66013003	Vīsīo̍o̍ ho̍ō tīndī bɛ̄ndōo̍ wa̍ ndu̍ o̍ bōlle̍ŋ lē pīlɛ̍le̍ŋ , mɛ̄ɛ̍ nda̍ lɔ̄wā nyɛ̍ le̍ ndu̍ dīyɔ̄ɔ̄ , kɛ̍ ndu̍yɛ̍ mī pāū kōŋ sēŋgū . Mi̍ kɔ̄ndɔ̄fi̍llo̍ bīī wāŋnda̍ kpo̍u̍ o̍ chi̍e̍ēŋndo̍ chōo̍ a̍ vīsi̍ fu̍la̍ ho̍ō o̍ pēe̍ mɛ̄ŋmā īhɛ᷄llo̍ ni᷄ŋ ndo̍ o̍kɔ̄ɔ̄  .
66013004	Mi̍ cha᷅ mi̍ wāŋnda̍ wā tāmba̍lāka̍a̍ ho̍ō sōōlūūwo̍ , le̍ mɛ̄ɛ̍ o̍ chu̍a̍ kpāāya̍ ndɔ̄ɔ̍ mbo̍ kē vīsīo̍o̍ ho̍ō yɛ̍ . Ndu̍yɛ̍ , ma̍ sōōlūū vīsīo̍o̍ ho̍ō mā dīmī āā , “ Wānā o̍ wānā cho̍ māā vīsīo̍o̍ ho̍ō le̍ , ndu̍yɛ̍ wānā bɛ̍ɛ̍ cho̍ mbō nɔ̄la̍ ndu̍ a̍ sɔ̍ŋgɔ̄ɔ̍ le̍ . ”
66013005	Ndu̍yɛ̍ , ma̍ kē vīsīo̍o̍ ho̍ō kpāāyāa̍ le̍ mbō sōō yōŋgāa̍ , ndu̍yɛ̍ mbō sōō dīōmnda̍ tɛ̍ɛ̍mbūū Mɛ̍lɛ̄ka̍ lābɛ̄ɛ̄ la̍ŋ . Ndu̍yɛ̍ , ma̍ kē ndu̍ fo̍ndāa̍ le̍ mbō nɔ̄ kpāāyāa̍ wāŋnda̍ chōo̍ le̍ pāŋgo̍ŋ be̍le̍-hi̍ɔ̍ɔ̍lu̍ a̍ ŋ̄ mūu̍ŋ  .
66013006	Mi̍ vīsīo̍o̍ ho̍ō chūā sōndōo̍ mbo̍ sūāā dīōmndā wɔ̄ɔ̍ŋnda̍ŋ a̍ Mɛ̄lɛ̄ka̍ o̍kɔ̄ɔ̄ , a̍ dīōla̍ Mɛ̄lɛ̄ka̍la̍ŋ , a̍ ɛ̄chɛ̍nɛ̄ , a̍ wānāa̍ cho̍ ɛ̄chɛ̍nɛ̄ wa̍  .
66013007	Ndu̍yɛ̍ , ma̍ kē vɛ̄lɛ̄ vīsīo̍o̍ ho̍ō fo̍ndāa̍ le̍ mbō sāa̍ wānāa̍ Mɛ̄lɛ̄ka̍a̍ a̍ sɔ̍ŋgɔ̄ɔ̍ , ndu̍yɛ̍ mbō yēm nda̍ . Ma̍ kē ndu̍ kpāāyāa̍ wāŋnda̍ lēkāa̍ o̍ lēkāa̍ cho̍o̍ , a̍ lēlɛ̄ŋ o̍ lēlɛ̄ŋ , a̍ īsɔ̄ɔ̍ o̍ īsɔ̄ɔ̍ ma̍ŋgālāā , a̍ wāŋnda̍ su̍u̍ o̍ su̍u̍  .
66013008	Ndu̍yɛ̍ , wāŋnda̍ kpo̍u̍ o̍ chi̍e̍ēŋndo̍ ni᷄ŋ , ā dīōlā ndāla̍ŋ lā cho̍ la̍ po̍o̍nyīāā o̍ yāu̍ wānāa̍ nɔ̍ le̍ wāa̍ yōōmū wa̍ ni᷄ŋ te̍ wa̍ , ā chō vīsīo̍o̍ ho̍ō sōōlūū . Mɛ̄ɛ̍ wānāā dīōlā ndāla̍ŋ lā chō lā pōōnyīāā o̍ yāu̍wo̍ ho̍ō ni᷄ŋ chɔ̍ŋ bɛ̍ɛ̍ a̍ chi̍e̍ēŋndo̍ kāndɔ᷄ŋndo̍ wa̍ , mā lo̍ . Ndu̍ yɔ̍nūŋ ni̍ māā Sāā Fɔ̍ŋndɔ̍ nda̍ dīī ho̍ō wo̍ , yāu̍ ndɔ̄ɔ̍  .
66013009	Wānā o̍ wāna̍ nɔ̍ nīlā tūɛ̄īyāā īsɔ̄ɔ̍ pɛ̍ , mɛ̄ɛ̍ lā ya᷄ŋ ni᷅la̍ŋ mī lā tūēī mī lā si̍na̍ pɛ̄ŋgu̍  .
66013010	Wāna̍ nda̍ ma᷄l le̍ lākɔ̄ o̍ chīɛ̄ī mānyūmndo̍ ni᷄ŋ pɛ̍ , mɛ̄ɛ̍ ō chō lākɔ̄ o̍ chīɛ̄ī mānyūmndo̍ ni᷄ŋ . Wāna̍ nda̍ ma᷄l le̍ mā dīī ndu̍ a̍ mūɛ̄ī fāŋnde̍ pɛ̍ , mɛ̄ɛ̍ a̍ mūɛ̄ī fāŋnde̍ nda̍ chō ndu̍ dīyɔ̄ɔ̄ ni̍ . Le̍la̍ŋ , he̍ī chɔ᷄m māā wānāa̍ Mɛ̄lɛ̄ka̍a̍ nɔ̄ mā bīūnu̍ŋ , ndu̍yɛ̍ mā si᷄m nyɛ̄ kɛ̄ndɛ̄ yi̍ o̍ tīīnda᷄ŋ nda̍ nɔ̄ o̍ Mɛ̄lɛ̄ka̍ ni᷄ŋ ndo̍ chōo̍  .
66013011	O̍ ko̍ŋ kɔ̍ɔ̍lī , mi̍ cha᷅ vɛ̄lɛ̄ vīsī chēle̍ŋ mbo̍ fūlā lɛ̄ŋ . Ndu̍ o̍o̍ nɔ̍ lēēla̍ŋ lā tīɔ̍ɔ̍ŋ māā sāā fɔ̍ŋndɔ̍ , kɛ̍ sūɛ̍i̍ mɛ̄ɛ̍ tāmba̍lāka̍a̍ ō sūāā yɛ̍ ko̍ni̍  .
66013012	Kpāāyā o̍ kpāāyā vīsī tāso̍o̍ ndu̍ o̍o̍ nɔ̍ , mi̍ vīsi̍ fu̍la̍ ho̍ō lɛ̄ŋ ndo̍ chɔ̄m kpāāyā ko̍ŋ vīsī tāso̍o̍ o̍ hɔ̄l . Mi̍ vīsī mɛ̄ɛ̄lāa̍ ho̍ō tōsā a̍ ka̍ka̍ le̍ mī wāŋnda̍ kpo̍u̍ o̍ chi̍e̍ēŋndo̍ chōo̍ a̍ so̍o̍lu̍u̍ vīsī tāso̍o̍ . Ndu̍ yɔ̍nu̍ŋ ni̍ māā , vīsī tīndī bɛ̍ndōo̍ wa̍ o̍ lēbōl mɛ̄ɛ̍ ndā lɔ̄wā nyɛ̍ le̍ ndu̍ dīyɔ̄ɔ̍ , kɛ̍ ndu̍yɛ̍ mbō sēŋgū wo̍  .
66013013	Mi̍ vīsi̍ fu̍la̍ ho̍ō lɛ̄ŋ ndo̍ tōsā sɔ̄ɔ̍ŋ kɔ̄ndɔ̄fi̍li̍ŋ bɛ̄ndo᷄ŋ . Mbo̍ tōsā bɛ̍ɛ̍ mi̍ yīŋnde̍ŋ lē fūlā o̍ ha̍la̍ mi̍ lē dēl , mi̍ wāŋnda̍ chā pɛ̍ɛ̍ŋ  .
66013014	Sɔ̄ɔ̍ŋ kɔ̄ndɔ̄fi̍li̍ŋ nda̍ chɛ᷄l ndu̍ mu̍ŋ mbo̍ tōsā vīsī tāso̍o̍ o̍ hɔ̄l lo̍ŋ , a̍ mu̍ŋ o̍ hu̍i̍ wānāa̍ cho̍ o̍ chi̍e̍ēŋndo̍ chōo̍ wa̍ ni̍ . Ndu̍yɛ̍ , mbo̍ dīmūl nda̍ le̍ mā tōsa̍ nyɔ̄ɔ̍ māā vēla᷅ŋ vīsī nda̍ lɔ̄wa̍ a̍ mūɛ̍i̍ , kɛ̍ mbo̍ chīndā wo̍  .
66013015	Ndu̍yɛ̍ , ma̍ kē vīsi̍ fu̍la̍ ho̍ō lɛ̄ŋ ndo̍ fo̍ndāa̍ le̍ mbo̍ dɔ̄ū yōōmōo̍ o̍ vēla᷅ŋ vīsī kōŋ ni᷄ŋ , le̍ mī vēla᷅ŋ vīsī kōŋ ō sōō , ndu̍yɛ̍ mbō tōsa̍ wānāa̍ kɛ̍ɛ̍ le̍ ndu̍ ve᷅la᷅ŋ vīsī kōŋ sōōlūūwo̍ pɛ̍ , ō tōsa̍ ā sɔ̄la̍ pīɔ̍mndo̍  .
66013016	Mi̍ vīsi̍ fu̍la̍ ho̍ō lɛ̄ŋ ndo̍ tōsā ma̍ hāndū tāāmāsi̍ pūm wāŋnda̍ kpo̍u̍ o̍ bālā kɛ̄ndɛ̄la̍ŋ , kɛ̄lɛ̄ŋgāā o̍ ŋ̄tēndu̍ , wānā pɔ̍mbɔ̄ ni̍ , wānā bɛ̍ndū ni̍ , wānā su̍lāā ni̍ , wānā ta̍mbɛ̍i̍ ni̍ , wa̍ chɛ̍ , wa᷅ chɛ̄ le̍ , kpo̍u̍  .
66013017	Wānā o̍ wāna̍ nɔ̍ ta̍a̍māsi̍o̍o̍ ho̍ō le̍ , ndu̍ yɔ̍nūŋ ni̍ māā vīsī tāso̍o̍ dīōlā ndɔ̄la̍ŋ , kɛ̄lɛ̄ŋgāā mā nɔ̄ nɔ̍mbɛ̄i̍ si̍m le̍ dīōlā ndɔ̄la̍ŋ ndo̍ nu̍m ō dūāūwāā le̍ , ā chɛ᷅l nu̍m mā pēndū , kɛ̄lɛ̄ŋgāā mā pi̍si̍ nyɛ̄ o̍ nyɛ̄ le̍  .
66013018	Le̍ mī wānā si̍na̍ sūɛ̍i̍ he̍ī pɛ̄ŋgu̍ , mɛ̄ɛ̍ kɔ̄l kālo̍o̍ kpa᷅ŋ . Le̍la̍ŋ , wānā o̍ wāna̍ si̍nā i̍sɔ̍ɔ̍ pɛ̍ŋgu̍ pɛ̍ , mɛ̄ɛ̍ ki̍ndi̍ mā si̍na̍ nɔ̍mbɛ̄i̍ si̍m le̍ dīōlā vīsīo̍o̍ ho̍ō wo̍ tɛ̄ɛ̄sīāā ndɔ̄ɔ̍ . Kāni̍ fu̍u̍le̍ , nɔ̍mbɛ̄i̍ ko̍ŋ ō si᷄m le̍ dīōlā wāŋndo̍ ō pūm . Nɔ̍mbɛ̄i̍ ko̍ŋ cho̍ ho̍ō ni̍ , kɛ̄mɔ̄ɔ̍ lē ŋɔ᷄mpu᷅m a̍ be̍le̍-ŋɔ̍mpu᷅m a̍ lē ŋɔ᷄mpu᷅m ( 666 )  .
66014001	O̍ ko̍ŋ kɔ̍ɔ̍lī , mi̍ cha᷅ Sāā Fɔ̍ŋndɔ̍ɔ̍ īsīsi̍ o̍ Pēmbīī Sa̍a̍yɔ̄ŋnde̍ chōo̍ . Mi̍ cha᷅ wāŋnda̍ fāŋgā bɛ̍ndū bɛ̄ndōo̍ ndu̍ kɔ̄ɔ̄lī . Ā wa̍ wāa̍la̍ŋ kɛ̄mɛ̄ a̍ be̍le̍-hi̍ɔ̍ɔ̍lu̍ a̍ lā hīɔ̍ɔ̍lu̍ . Sāa̍ Fɔ̍ŋndɔ̍ɔ̍ ho̍ō dīōlā ndɔ̄la̍ŋ a̍ dīōla̍ fi̍nyā ndɔ̄la̍ŋ , lā wa̍ lā pōōnyīāā nda̍ o̍ ŋ̄tēndu̍  .
66014002	O̍ ko̍ŋ kɔ̍ɔ̍lī , mi̍ tu̍ɛ̍ī mi̍ dīōmndo̍ fūlā ɛ̄chɛ̍nɛ̄ . Wānā a̍a̍ tu̍e̍ī pɛ̍ āā bāl bɛ̄ndū bɛ̍ndōo̍ cho̍ sūɛ̍i̍ ni̍ , vɛ̄lɛ̄ mɛ̄ɛ̍ ta᷅ŋnde̍ŋ lē dēŋī nu̍a̍ā yɛ̍ . Wānā a̍a̍ tu̍e̍ī vɛ̄lɛ̄ pɛ̍ āā mɛ̄ɛ̍ wānāā nyɛ̄ chāa̍ wā nu̍a̍ā tōwāla̍ŋ lɔ̄ɔ̍ yɛ̍ ni̍  .
66014003	Wānāā wāa̍la̍ kɛ̍mɛ̄ a̍ be̍le̍-hi̍ɔ̍ɔ̍lu̍ a̍ lā hīɔ̍ɔ̍lu̍ wa̍ ha̍ā , ā wa̍ īsīsi̍ o̍ kpe̍ŋgbe̍i̍ lēmāsāa̍ hɔ̄lndɔ̄ , a̍ nyāā yōōmāā hīɔ̍ɔ̍lu̍a̍a̍ , a̍ lāŋgba̍ā kālla̍ . Fāŋgā bɛ̄ndōo̍ ho̍ō ā wa̍ chōndi̍i̍ sɛ̍nɛ̄ī pūm sōlīo̍o̍ . Wānā o̍ wānā che᷅le̍ŋ ndu̍ o̍o̍ nɔ̍lā cho̍ndi̍i̍ ke̍ŋ sōlī le̍ , mɛ̄ɛ̍ nda̍ pi̍la̍ . Ŋ̄wāŋndā chīe̍e̍ tɛ̍ɛ̄ŋ ki̍nɛ̍i̍ wāŋnda̍ ha̍ā , nda̍ sɔ̍la̍ bāŋāa̍ ni̍  .
66014004	Nda̍ cho̍ pūa̍a̍ a̍ ma̍nda̍ nda̍ pi̍la̍ nyɛ̄ kɛ̄ndɛ̄ kɛ̍ndɛ̄ wa̍ ni̍ , ā sīna̍ su̍ɛ̍i̍ wānā la̍nɔ̍ le̍ . Nda̍ wa᷅ Sāā Fɔ̍ŋndɔ̍ɔ̍ ho̍ō kɔ̄ɔ̄lī bā o̍ bā fe̍e̍ o̍ kɔ̍ ni̍ . Ŋ̄wāŋndā chīe̍e̍ tɛ̍ɛ̄ŋ ki̍nɛ̍i̍ , nda̍ sɔ̍la̍ bāŋāa̍ ni̍ māā wānāā tāse̍ a̍ cho̍ ā hɛ̄līāā le̍ Mɛ̄lɛ̄ka̍ a̍ Sāā Fɔ̍ŋndɔ̍ɔ̍ ho̍ō wa̍  .
66014005	Lē pīlɛ̍ bɛ̍ɛ̍ ā dīmi̍ la̍cho̍o̍ le̍ , ndu̍yɛ̍ īsɔ̄ɔ̍ o̍ īsɔ̄ɔ̍ wɔ̍ɔ̍ŋ bɛ̍ɛ̍ cho̍ mī wānā chɔ̍m a̍ nda̍ o̍kɔ̄ɔ̄ le̍  .
66014006	O̍ ko̍ŋ kɔ̍ɔ̍lī , mi̍ cha᷅ ki̍i̍la̍nɔ̍ Mɛ̄lɛ̄ka̍ chēle̍ŋ . Ō wa̍ hūnɔ̄ɔ̍ o̍ ha̍la̍a̍ ni᷄ŋ cho̍o̍ cho̍o̍ pɔ̍ pɔ̍ . Ndu̍ o̍o̍ hi᷅ŋ a̍ yōōŋgū kɛ̄ndɔ̄ɔ̍ o̍ cho̍ le̍ fɛ̍ɛ̍ŋ a̍ fɛ̍ɛ̍ŋ ndo̍ le̍ mbō dīmu̍l wānāa̍ cho̍ o̍ chi̍e̍ēŋndo̍ chōo̍ wa̍ , a̍ wāŋnda̍ lēlɛ̄ŋ o̍ lēlɛ̄ŋ , a̍ lēkāa̍ o̍ lēkāa̍ , a̍ īsɔ̄ɔ̍ o̍ īsɔ̄ɔ̍ ma̍ŋgālāā , a̍ wāŋnda̍ su̍u̍ o̍ su̍u̍  .
66014007	Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō dīmī chōo̍ cho̍o̍ kpe̍le̍ŋ āā , “ Lā ke̍ Mɛ̍lɛ̄ka̍ bɛ̄ɛ̄le̍ŋ ta̍u̍ ta̍u̍ , ndu̍yɛ̍ mī lā sāŋga̍la̍ ndu̍ . Kāni̍ fu̍u̍le̍ , te̍le̍ŋ o̍ cho̍ ŋ̄wāŋndā chīe̍e̍ ya᷅mɛ̍i̍ kīlūl mbō tūsi̍ nda̍ nyɛ̄ pālāa̍ chōo̍ wo̍ ō fūūlu̍u̍ . Lā sōōlu̍u̍ Mɛ̍lɛ̄ka̍ o̍ to̍o̍si̍a̍a̍ ha̍la̍a̍ , a̍ chi̍e̍ēŋndo̍ , a̍ pēe̍ mɛ̄ŋmā īhɛ᷄llo̍ , a̍ pēēla̍ lābūūlūla̍ŋ ndo̍ . ”
66014008	O̍ ki̍i̍la̍nɔ̍ Mɛ̄lɛ̄ka̍ tāso̍o̍ ho̍ō kɔ̄ɔ̄lī , mi̍ dīi̍ŋ ndɔ̄ɔ̍ fūlā . Mbo̍ dīmī āā , “ Chi̍o̍o̍ ho̍ō pīɔ̍l . Ba̍bi̍lɔ̄ŋ tɔ̍ɔ̍ bɛ̄ndōo̍ ho̍ō pīɔ̍l . Ndu̍ to̍sa̍ ni̍ mi̍ wāŋnda̍ lɛ̄ŋnde̍ kpo̍u̍ o̍ chi̍e̍ēŋndo̍ ni᷄ŋ , a̍ ko᷅l mūɛ̄īmā ndɔ̄ma̍ ka̍lā ka̍la᷄ŋ , ma̍ŋ ma̍ yɔ̍nūŋ ni̍ māā nīīlū ndɔ̄ sūūndɛ̍i̍yo̍ . ”
66014009	O̍ ā ŋīɔ̍ɔ̍ŋāā kāŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ ŋgāa̍ ndɔ̄ɔ̍ fūlā . Mbo̍ dīmī chōo̍ cho̍o̍ āā , “ Wānā o̍ wāna̍ so̍o̍lu̍u̍ vīsīo̍o̍ ho̍ō pɛ̍ , kɛ̄lɛ̄ŋgāā mbō sōōlu̍u̍ vēla᷅ŋ ndɔ̍ nda̍ tōōsi̍a̍a̍ wo̍ pɛ̍ , ndu̍yɛ̍ mbō chɛ᷄l mā dɔ̄ū ndu̍ tāāmāsi̍ ndɔ̄ɔ̍ o̍ ītēndu̍ kɛ̄lɛ̄ŋgāā o̍ bā pɛ̍  ,
66014010	wānā ko̍ŋ , mɛ̄ɛ̍ ō chō mūɛ̄īmā Mɛ̄lɛ̄ka̍ bɛ̄ɛ̄ndi̍a̍a̍ wa̍ŋ hūnɔ̄ɔ̄ kōlɔ̄ɔ̄ . Ma̍ŋ ma̍ yɔ̍nūŋ ni̍ māā , tu̍mbe̍ Mɛ̄lɛ̄ka̍a̍ . Tu̍mbe̍ Mɛ̄lɛ̄ka̍ dūāūnūŋ ni̍ŋ ndo̍ , ō tūūlū ni̍ŋ , nu̍a̍ wɔ̍ ko̍ mɛ̄ɛ̍ mūɛ̄īmā nɛ̄īyāā nɛ̄īya᷄ŋ mā wā nu̍a̍ā ā tɔ̍mūl ma̍ŋ bɛ̍ɛ̍ nyɛ̄ pɔ̄mbɔ̄ le̍ yɛ̍ . Ndu̍yɛ̍ , Mɛ̄lɛ̄ka̍ chō tōsā mɛ̄ɛ̍ mā ko᷄l ma̍ŋ kpo̍u̍ . Ā hāndū ni̍ŋ wa̍nāā wāā nu̍a̍ā nyɛ̄ nɛ̄īyāā bɛ̄ndōo̍ chōo̍ , o̍ yīŋndē bɛ̄ndūle̍ŋ ni᷄ŋ ki̍i̍la̍a̍ Mɛ̄lɛ̄ka̍a̍ o̍ hɔ̄l a̍ Sāā Fɔ̍ŋndɔ̍ɔ̍  .
66014011	Yīŋnde̍ lu̍e̍ī ni᷅ŋ nda̍ nyɛ̍ nɛ̄īyāa̍ le̍ŋ , lē hīāū ni̍ŋ la̍chi̍ a̍ sānde̍i̍ le̍ fɛ̍ɛ̍ŋ a̍ fɛ̍ɛ̍ŋ lē nyu᷅m te̍ . Wānāa̍ so̍o̍lūū ka̍ŋ vi̍sīo̍o̍ ho̍ō a̍ vēla᷅ŋ ndɔ̍ nda̍ tōōsi̍a̍a̍ ko̍ŋ ndo̍ wa̍ , a̍ wānā o̍ wāna̍ chɛ̍l ma̍ dūāū ndu̍ tāāmāsi̍ dīōlā vīsīo̍o̍ ho̍ō , nda̍ ki̍nɛ̍i̍ , le̍ pāa̍le̍ŋ a̍ nyūmnda̍ŋ nyɛ̄ nɛ̄īyāā nda̍ hāndū ni̍ŋ nda̍ chōo̍ wo̍ ō pɛ̍ŋgī le̍ . ”
66014012	Le̍la̍ŋ , nya̍ wānāa̍ Mɛ̄lɛ̄ka̍a̍ ki̍nɛ̍i̍ , nya̍ cho̍ nyɛ̄ sāwāla̍ Mɛ̄lɛ̄ka̍la̍ŋ lā dīmi̍ wo̍ tōsāa̍ , ndu̍yɛ̍ mi̍ lā wā hīōūwɔ̄ɔ̍ lāchī a̍ Chi̍i̍su̍ tīīnda᷄ŋndo̍ wa̍ , lā nɔ̄ mī lā hīōū lāchī a̍ sīsi̍la̍ŋ a̍ dīāllūŋ kālā yi̍  .
66014013	O̍ ko̍ŋ kɔ̍ɔ̍lī , mi̍ tu̍ɛ̍ī mi̍ dīōmndo̍ sūāā ɛ̄chɛ̍nɛ̄ . Mbo̍ dīmūl la̍ āā , “ Po̍o̍nyi̍a̍a̍ di̍ōmnda̍ŋ nda᷅ŋ māā , chɔ̍ŋ a̍ bōōnde̍i̍ he̍ī mbō kūɛ̄ a̍ lāchī kɛ᷅ , wānāa̍ lo᷅ o̍ dīōm pīlɔ̍ɔ̍ ni᷄ŋ nda̍ Māsānɔ̄ɔ̍ Mɛ̄lɛ̄ka̍ wa̍ā ha̍a̍a̍ mbō lo̍ o̍ ko̍ŋ mā vī wa̍ , wānāā kāŋ ā pɛ̄l tɔ̄nɔ̄ɔ̍ . ” Mi̍ Nyi̍na̍ Mɛ̄lɛ̄ka̍a̍ dīmī āā , “ Le̍nde̍ i̍ cho̍ ni̍ . Ā pɛ̄ŋgī ni̍ŋ a̍ wa̍li̍ ka̍lā ka̍lā nda̍ chō tōsāa̍ wo̍ . Ndu̍yɛ̍ nyɛ̄ o̍ nyɛ̄ nda̍ tōsa̍ , dɛ̍nɛ̍ kɛ̍ndɛ̄ kōŋ chō nda̍ tōlɔ̄ɔ̄ kɔ̄ɔ̄lī . ”
66014014	O̍ ko̍ŋ kɔ̍ɔ̍lī , mi̍ cha᷅ yu̍mbu̍ yu̍mbu̍ hu̍mbōo̍ a̍ nyɔ̄ɔ̍ īchāli̍ le̍cho̍o̍ māā wāna̍ chi̍e̍e̍ . Mɔ̍si̍l lēmāsāa̍ wa̍ ndu̍ o̍ lēbōl ō tōōsīāā a̍ ko̍o̍līi̍yo̍ŋ . Mūɛ̄ī lūɛ̄īyɛ̄i̍ pūm ī wa̍ ndu̍ o̍ bā māā mūɛ̄ī kīālāā ŋ̄mālū  .
66014015	Mi̍ ki̍i̍la̍nɔ̍ Mɛ̄lɛ̄ka̍ chēle̍ŋ fūlā o̍ chīɛ̍i̍ Mɛ̄lɛ̄ka̍a̍ ni᷄ŋ . Mbo̍ dīmūl wāna̍ wa̍ īchāli̍ o̍ yu̍mbu̍ yu̍mbo̍o̍ chōo̍ wo̍ chōo̍ cho̍o̍ kpe̍le̍ŋ āā , “ Chīɛ̍i̍ o̍ chi̍e̍ēŋndo̍ chōo̍ ī vēsa̍ kpu̍lūku̍ . Ndu̍yɛ̍ , bōōnde̍i̍ fūūlu̍u̍ le̍ kōūwɔ̄ɔ̍ . Kāndu̍ wa̍llo̍ a̍ mūɛ̄ī nūm nde̍ . ”
66014016	Mi̍ wāna̍ wa̍ īchāli̍ o̍ yu̍mbu̍ yu̍mbo̍o̍ chōo̍ wo̍ , tōsā wa̍llo̍ a̍ mūɛ̄ī ndūɛ̍i̍ o̍ chi̍e̍ēŋndo̍ chōo̍ . Ndu̍yɛ̍ , mi̍ chīɛ̍i̍ chūū kōūwɔ̄ɔ̄  .
66014017	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ chēle̍ŋ fūlā o̍ chīɛ̍i̍ Mɛ̄lɛ̄ka̍a̍ ni᷄ŋ ɛ̄chɛ̍nɛ̄ . Ndu̍ bɛ̍ɛ̍ mūɛ̄ī lūɛ̄īyɛ̄i̍ ī wa̍ ndu̍ o̍ bā māā mūɛ̄ī kīālāā ŋ̄mālū  .
66014018	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ chēle̍ŋ fūlā o̍ ma̍āŋndo̍ . Ki̍i̍la̍nɔ̍ Mɛ̄lɛ̄ka̍a̍ ho̍ō ndu̍ o̍o̍ ma̍ndā yi᷅ŋnde̍ cho̍ o̍ ma̍āŋndo̍ chōo̍ le̍ŋ ni̍ . Mbo̍ dīmūl ki̍i̍la̍nɔ̍ Mɛ̄lɛ̄ka̍ mūɛ̄ī lūɛ̄īyɛ̄i̍ ī wa̍ o̍ bā wo̍ chōo̍ cho̍o̍ āā , “ Kpe̍le̍ yɔ̄mīī kūāmāa̍ ho̍ō ō dīū . Ka̍ndu̍ wa̍llo̍ a̍ mūɛ̄ī nūm i̍ lu̍ɛ̍i̍yɛ̄i̍ mā ke̍e̍ndu̍u̍ kɔ̄mnde̍ŋ . ”
66014019	Mi̍ ki̍i̍la̍nɔ̍ mūɛ̍i̍ wa̍ ō bā wo̍ , ō tōsā wa̍llo̍ a̍ mūɛ̄ī ndūɛ̍i̍ o̍ chi̍e̍ēŋndo̍ chōo̍ , mbo̍ kēēndūū kɔ̄mnde̍ŋ . Mɛ̄ɛ̍ o̍ ke̍e̍ndu̍u̍ , mbo̍ dūāū o̍ so̍o̍ŋ bɛ̍ndū nda̍ wāāyīāā kɔ᷅mndē yɔ̄mnde̍ le̍ mūɛ̄īya̍ŋ tōōsīa̍a̍ wo̍ ni᷄ŋ . So̍o̍ŋndo̍ ho̍ō , ndu̍ si̍m le̍ tu̍mbe̍ Mɛ̄lɛ̄ka̍ dūāūnūŋ ni̍ŋ a̍ wānāā wɔ̄ɔ̍ŋnda̍ , mbō hāndu̍ nda̍ nyɛ̄ pālāa̍ chōo̍ wo̍ ni̍  .
66014020	Ndu̍yɛ̍ , so̍o̍ŋndo̍ ho̍ō ō wa̍ māwāā chi̍e̍e̍ le̍kɔ̍ɔ̍ o̍ chi̍e̍e̍ bɛ̍ndōo̍ ho̍ō . Lo̍ŋ nda̍ wāāyīāā kɔ̄mnde̍ŋ ni̍ . O̍ ko̍ŋ , mi̍ kōo̍wa̍ŋ mā cha᷄ŋ o̍ so̍o̍ŋ wa̍a̍yīāā kōŋ ni᷄ŋ , mi̍ mā yāmbū pīo̍o̍ , mi̍ mā tūūsū le̍ mɛ̍ɛ̍līi̍la̍ŋ kɛ̄mɔ̄ɔ̍ lē dīi̍ŋ . Pīo̍o̍ ho̍ō yīŋgīlā ndɔ̄ɔ̍ ndu̍ o̍o̍ wa᷅ a̍ bāndi̍i̍ wāna̍ chi̍e̍e̍ kpe̍ŋ  .
66015001	O̍ ko̍ŋ kɔ̍ɔ̍lī , mi̍ cha᷅ kɔ̄ndɔ̄fi̍li̍ bɛ̄ndū chēle̍ŋ o̍ ha̍la̍a̍ ni᷄ŋ . Ō wa̍ sūɛ̍i̍ kɔ̄ndɔ̄fi̍li̍i̍ bɛ̄ndū bɛ̍ndū . Ndi̍ yɔ̍nūŋ ni̍ māā , mi̍ cha᷅ ki̍i̍la̍a̍ Mɛ̄lɛ̄ka̍a̍ nda̍ nda̍ ŋɔ̍mmɛ̍ū ma̍ hūŋ a̍ kpūndɛ̍la̍ŋ sālā ŋɔ᷄mmɛ̍ū . Kpūndɛ̍lā mɛ̄ɛ̄lāāla̍ŋ la̍ wa̍ la᷅ŋ ni̍ , kāni̍ fu̍u̍le̍ , a̍ la̍ŋ Mɛ̄lɛ̄ka̍ nɔ̄ le̍ nyɛ̄ pālāā mɛ̄ɛ̄lāa̍ tūsī kpɔ̍ŋ o̍ chi̍e̍ēŋndo̍ chōo̍ ni̍  .
66015002	O̍ ko̍ŋ kɔ̍ɔ̍lī , mi̍ cha᷅ nyɔ̄ɔ̍ ō kūāna᷄ŋ tɛ̍ŋgɛ̄lɛ̍sɛ̄ɛ̍ māā pēe̍ mɛ̄ŋmā īhɛ᷄l bɛ̍ndū . Ō wa̍ dīōndɔ̄ɔ̍ ŋɛ̍lɛ̄ŋgi̍ ŋɛ̍lɛ̄ŋgi̍ bɛ̍ndū , nu̍a̍ā wānā a̍a̍ cha᷅ āā sānīla̍ŋ nda̍ mūūli̍āŋ a̍ yīŋnde̍ŋ ni̍ . Mi̍ cha᷅ wāŋnda̍ īsīsi̍ o̍ nyɛ̍ wa̍ ko̍ŋ māā pēe̍ mɛ̄ŋmā īhɛ᷄l bɛ̍ndū wo̍ īkɛ̄i̍ . Wāŋnda̍ ha̍ā nda̍ ye᷅m vīsi̍ fu̍la̍ o̍ pēe̍ mɛ̄ŋmā īhɛ᷄llo̍ ni᷄ŋ ndo̍ a̍ vēla᷅ŋ ndɔ̍ nda̍ tōōsi̍a̍a̍ wo̍ ni̍ . Nda̍ ye᷅m vɛ̄lɛ̄ wāna̍ nɔ̍mbɛ̄i̍yo̍ si᷄m ho̍ō le̍ dīōlā ndɔ̄la̍ŋ ndo̍ ni̍ . Tōwāla̍ Mɛ̄lɛ̄ka̍ la̍ŋ lā wa̍ wāŋnda̍ ha̍ā o̍ lābā  .
66015003	Ā wa̍ chōndi̍i̍ bu̍ɛ̍i̍ Mɛ̄lɛ̄ka̍a̍ Mūu̍sē so̍li̍ ve̍ sōlīo̍o̍ , a̍ chōndi̍i̍ Sāā Fɔ̍ŋndɔ̍ɔ̍ sōli̍ ve̍ . Ma̍ dīmī o̍ chōnde̍i̍ ni᷄ŋ āā ,  “ Māsānɔ̄ɔ̍ Mɛ̄lɛ̄ka̍ , nu᷄m nɔ̍ kpāāyāa̍ kpo̍u̍ ni̍ . Wa̍lta̍ ŋ̄ tōsā la̍ŋ lā chō wa̍lta̍ bɛ̍ndū , ndu̍yɛ̍ lā chō wa̍lta̍ kɔ̄ndɔ̄fi̍li̍ . Nu᷄m cho̍ māsāa̍ le̍ lɛ̄ŋnde̍ kpo̍u̍ o̍ chi̍e̍ēŋndo̍ ni᷄ŋ ni̍ . Nyɛ̄ o̍ nyɛ̄ ŋ̄ tōsa̍ , o̍ nɛ̄ī sa̍kpō ŋ̄ tōsā ndu̍ ni̍ , ndu̍yɛ̍ sɔ̄ɔ̍ŋ tōnya̍ŋ ŋ̍ cho̍ ni̍  .
66015004	Wānā o̍ wānā fe̍e̍ cho̍ nu̍m bɛ̄ɛ̄le̍ŋ kē ta̍u̍ ta̍u̍ . Wānā o̍ wānā fe̍e̍ cho̍ nu̍m sōōlūū Māsānɔ̄ɔ̍ Mɛ̄lɛ̄ka̍ . Kāni̍ fu̍u̍le̍ , nu᷄m pīlɛ̍ kpe̍ cho̍ wānā sa̍kpōo̍ ni̍ . Wāŋnda̍ lɛ̄ŋnde̍ kpo̍u̍ , ā hūŋ ni̍ŋmā hu᷄ŋ so̍o̍lūū nu̍m . Kāni̍ fu̍u̍le̍ , wānā o̍ wānā fe̍e̍ cho̍ sɔ̄ɔ̍ŋ sa̍kpōŋ ŋ̄ chō tōsāa̍ wo̍ŋ chɔ̄ɔ̍ . ”
66015005	O̍ ko̍ŋ kɔ̍ɔ̍lī , mi̍ cha᷅ mi̍ chīɛ̍i̍ Mɛ̄lɛ̄ka̍a̍ ɛ̄chɛ̍nɛ̄ ō kūmbi᷄ŋ , ndu̍ yɔ̍nūŋ ni̍ māā tɛ̍ndīi̍ chɔ᷅m māā , Mɛ̄lɛ̄ka̍ chō lātūlu̍ a̍ ŋ̄wāŋndā chīe̍e̍ wo̍  .
66015006	Mi̍ cha᷅ mi̍ ki̍i̍la̍a̍ Mɛ̄lɛ̄ka̍ā ŋɔ᷄mmɛ̍ūwa̍ a̍ hi᷅ŋ a̍ kpūndɛ̍lā ŋɔ᷄mmɛ̍ūla̍ŋ nda̍ , ā wa̍ fūlāa̍ o̍ chīɛ̍i̍ Mɛ̄lɛ̄ka̍a̍ ho̍ō ni᷄ŋ . Dōmāla̍ wa̍ nda̍ lēkɔ̄ɔ̍ la̍ŋ , lā wa̍ lā hūmbū fo̍ fo̍ bɛ̍ndū . Nda̍ kpo̍u̍ , nyɔ̄ɔ̍ŋ wa̍ nda̍ ŋ̄ kāāndīa̍ŋ o̍ būŋgāŋ tɛ̄ɛ̄ŋndo̍ŋ ŋ̄ tōōsīāā a̍ ko̍o̍līi̍yo̍ŋ  .
66015007	Mi̍ nyāā yōōmāā hīɔ̍ɔ̍lu̍a̍a̍ ō pīlɛ̍ kē ki̍i̍la̍a̍ Mɛ̄lɛ̄ka̍ā ŋɔ᷄mmɛ̍ūwa̍ hɛ̄ŋgɛ̍i̍la̍ ŋ̄ko̍o̍līi̍la̍ŋ lā ŋɔ᷄mmɛ̍ū . Hɛ̄ŋgɛ̍i̍la̍ŋ nda᷅ŋ , lā wa̍ lā pīāā a̍ tu̍mbe̍ Mɛ̄lɛ̄ka̍ cho̍ yōōmū le̍ fɛ̍ɛ̍ŋ a̍ fɛ̍ɛ̍ŋ ndo̍  .
66015008	O̍ ko̍ŋ , mi̍ cha᷅ mi̍ chīɛ̍i̍ Mɛ̄lɛ̄ka̍a̍ pīā a̍ ku᷄mnde̍ cha̍ . O̍ nāŋɔ̄ɔ̍ Mɛ̄lɛ̄ka̍a̍ ni᷄ŋ , a̍ kpāāya̍ Mɛ̄lɛ̄ka̍a̍ ku᷄mnde̍ he̍ī ī wa̍ chɔ̄nɔ᷄ŋndo̍ ni̍ . Wānā o̍ wānā ndu̍ o̍o̍ nɔ̍lā mī ndu̍ o̍o̍ lu̍ɛ̍ī o̍ chīɛ̍i̍ Mɛ̄lɛ̄ka̍a̍ ho̍ō ni᷄ŋ te̍ , mɛ̄ɛ̍ mī kpūndɛ̍lā ŋɔ᷄mmɛ̍ūlā ki̍i̍la̍a̍ Mɛ̄lɛ̄ka̍a̍ ŋɔ᷄mmɛ̍ūwa̍ hīŋ nda̍ŋ la̍ a̍a̍ chu̍ū yɔ̄nɔ᷄ŋ  .
66016001	O̍ ko̍ŋ kɔ̍ɔ̍lī , mi̍ tu̍ɛ̍ī mi̍ dīōmndo̍ sūāā chōo̍ cho̍o̍ kpe̍le̍ŋ fūlāa̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Mi̍ dīōm kōŋ dīmūl ki̍i̍la̍a̍ Mɛ̄lɛ̄ka̍a̍ ŋɔ᷄mmɛ̍ūwa̍ āā , “ Lā kɔ̍ mī lā kɔ̍ chu̍ā hɛ̄ŋgɛ̍i̍la̍ ŋɔ̍mmɛ̍ūla̍ŋ , mī lā hūlū tu̍mbe̍ Mɛ̄lɛ̄ka̍ cho̍ lēni᷄ŋ ndo̍ o̍ chi̍e̍ēŋndo̍ chōo̍ . ”
66016002	O̍ ko̍ŋ , mi̍ ki̍i̍la̍nɔ̍ tāso̍o̍ kūā mbo̍ kɔ̍ hu̍lū hɛ̄ŋgɔ̍ɔ̍ o̍ ndɔ̍ɔ̍ o̍ chi̍e̍ēŋndo̍ chōo̍ . Mɛ̄ɛ̍ o̍ hu̍lū , wānāa̍ nɔ̍ tāāmāsi̍ vīsīo̍o̍ ō dūāūwāā nda̍ o̍ ŋ̄dīāl , ndu̍yɛ̍ mā sōōlūū ve᷅la᷅ŋ vi̍sīo̍o̍ wa̍ , mi̍ pāūvīī nɛ̄īyāā wɔ̄ɔ̍ŋīī bɛ̍ndūe̍i̍ fūlā nda̍ kpo̍u̍  .
66016003	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ di̍i̍ŋ ndɔ̄ɔ̍ kūā mbo̍ kɔ̍ hu̍lū hɛ̄ŋgɔ̍ɔ̍ o̍ ndɔ̍ɔ̍ o̍ pēe̍ mɛ̄ŋmā īhɛ᷄llo̍ ni᷄ŋ . Mɛ̄ɛ̍ o̍ hu̍lū , mi̍ mɛ̄ŋnda̍ŋ mā sīmnu᷄ŋ māā kōo̍ma̍ wānā vi̍lɛ̍i̍ . Nyɛ̄ o̍ nyɛ̄ yōōmāa̍ wa̍ lēni᷄ŋ ma̍ wū kpo̍u̍  .
66016004	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ ŋga̍a̍ ndɔ̄ɔ̍ kūā mbo̍ kɔ̍ hu̍lū hɛ̄ŋgɔ̍ɔ̍ o̍ ndɔ̍ɔ̍ o̍ pēēla̍ yɔ̍ŋāāla̍ŋ ni᷄ŋ , a̍ pēēla̍ būūlūla̍ŋ . O̍ ko̍ŋ mi̍ lā sīmnu᷄ŋ ma̍ko̍o̍  .
66016005	Mi̍ tu̍ɛ̍ī mi̍ ki̍i̍la̍nɔ̍ Mɛ̄lɛ̄ka̍ cho̍ le̍ mɛ̄ŋnda̍ŋ māndāa̍ wo̍ līsā Mɛ̄lɛ̄ka̍ āā , “ Mɛ̄lɛ̄ka̍ , ā chō Mɛ̄lɛ̄ka̍ sa̍kpō . Nu᷄m cho̍ pɛ̄ŋgo̍o̍ ho̍ō ni̍ , ndu̍yɛ̍ nu᷄m wa̍ kāni̍ ma̍si̍ndɛ̄ bɛ̍ɛ̍ ni̍ . Nyɛ̄m pālāŋ ŋ̄ tūsi̍ mu᷅ŋ chi̍e̍ēŋndo̍ chōo̍ wo̍ŋ , o̍ nɛ̄ī sa̍kpō ŋ̄ tōsa̍ ndi̍ ni̍  .
66016006	Kāni̍ fu̍u̍le̍ , wāŋnda̍ bīī ma̍ dīū wānāā nūmnda̍ a̍ wānāa̍ su̍a̍ā le̍ nūm nda̍ . Le̍la̍ŋ ŋ̄ ke̍ nda̍ kōo̍wa̍ŋ le̍ mā ko᷄l ni̍ . Ko̍ŋ kpe̍e̍kpe̍i̍ bɛ̍nda̍ le̍ nda̍ ni̍ . ”
66016007	O̍ ko̍ŋ kɔ̍ɔ̍lī , mi̍ tu̍ɛ̍ī mi̍ dīōmndo̍ fūlā o̍ ma̍āŋndo̍ āā , “ Tōnya̍ kpe̍e̍kpe̍i̍ i̍ cho̍ ni̍ māā Māsā bɛ̍ndū bɛ̄ndōo̍ o̍ nɔ̍ kpāāyāa̍ kpo̍u̍ wo̍ nūm Mɛ̄lɛ̄ka̍ chō ni̍ . Nyɛ̄m pālāŋ ŋ̄ tūsi̍ mu᷅ŋ o̍ chi̍e̍ēŋndo̍ chōo̍ wo̍ŋ , o̍ nɛ̄ī sa̍kpō ŋ̄ tōsa̍ ndi̍ ni̍ . Ndu̍yɛ̍ , ko̍ŋ kpe̍e̍kpe̍i̍ bɛ̍nda̍ le̍ nda̍ ni̍ . ”
66016008	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ hīɔ̍ɔ̍lo̍o̍ kūā mbo̍ kɔ̍ hu̍lū hɛ̄ŋgɛ̍i̍ ndɔ̄ɔ̍ o̍ pāa̍le̍ŋ chōo̍ . Mɛ̄ɛ̍ o̍ hu̍lū , mi̍ pāa̍le̍ŋ lē chɔ̄ɔ̄lū tūūlu̍ ta̍u̍ ta̍u̍ . Mi̍ tūūlu̍ bɛ̍ndū kōŋ lūmī wāŋnda̍ ta̍u̍  .
66016009	Mɛ̄ɛ̍ tūūlu̍ bɛ̍ndū kōŋ lūmi̍ nda̍ te̍i̍ , ma̍ sāā Mɛ̄lɛ̄ka̍ o̍ nɔ̍ kpāāyāa̍ le̍ kpūndɛ̍lā lāŋ tūsīo̍o̍ wo̍ yīōūla̍ŋ . Ndu̍yɛ̍ , a̍ nyɛ̄ nɛ̄īyāā kōŋ kpo̍u̍ wāŋnda̍ chɛ᷄l mā ma᷄l yɔ̄ŋndā ndāla̍ wɔ̍ɔ̍ŋnda̍ŋ mā sāŋga̍la̍ Mɛ̄lɛ̄ka̍ le̍  .
66016010	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ ŋu̍ɛ̍ɛ̍no̍o̍ hūlū hɛ̄ŋgɛ̍i̍ ndɔ̄ɔ̍ o̍ kpe̍ŋgbe̍i̍ lēmāsa̍ vīsi̍ fu̍la̍ ho̍ō , o̍ pēe̍ mɛ̄ŋmā īhɛ᷄llo̍ ni᷄ŋ ndo̍ chōo̍ . Mɛ̄ɛ̍ o̍ hu̍lū , mi̍ nyūmnda̍ŋ mā tūāl lēpīlɛ̍ ti̍ŋgīsi̍ o̍ fo̍ndāŋ vīsīo̍o̍ ho̍ō ō wa̍ o̍ māsāle̍ŋ chōo̍ wo̍ . O̍ ko̍ŋ kɔ̍ɔ̍lī , mi̍ wāŋnda̍ nda̍ pi̍la̍ sāā dīɔ̄ɔ̄mūīī ndɛ̄i̍ kīsī kīsīo̍o̍ , a̍ nyɛ̄ nɛ̄īyāa̍ wa̍ nda̍ o̍ dīāllo̍ŋ ni᷄ŋ ndo̍  .
66016011	Kɛ̍ o̍ ko̍ŋ ni̍ŋ fa̍ū , ā chɛ᷄l mā ma᷄l yɔ̄ŋndā ndāla̍ wɔ̍ɔ̍ŋnda̍ŋ te̍ . Ma̍ sāā Mɛ̄lɛ̄ka̍ o̍ cho̍ ɛ̄chɛ̍nɛ̄ wo̍ yīōūla̍ŋ , le̍ nyɛ̄ nɛ̄īyāa̍ cho̍ nda̍ chōo̍ wo̍ , a̍ pāūvīi̍ cho̍ nda̍ lēkɔ̄ɔ̍ ve̍  .
66016012	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ ŋɔ̍mpu᷅mndo̍ hūlū hɛ̄ŋgɛ̍i̍ ndɔ̄ɔ̍ o̍ Pēē Bɛ̍ndōo̍ Yūfi̍lu̍a̍tīī . Mɛ̄ɛ̍ o̍ hu̍lū , mi̍ mɛ̄ŋnda̍ŋ mā vēlā sɛ̍ɛ̍ŋ le̍ mī māsāa̍ o̍ lɛ̄ŋīī yɛ̍ yɛ̍i̍ bā pāa̍le̍ŋ lē chāŋ ndo̍ ā nɔ̄la̍ mā ta᷄ŋ  .
66016013	O̍ ko̍ŋ kɔ̍ɔ̍lī , mi̍ cha᷅ nyi̍nāā wɔ̄ɔ̍ŋnda̍ ā yāa̍ māā lāchōka̍a̍chō . Mi̍ cha᷅ mi̍ ō pīlɛ̍ fūlā tāmba̍lāka̍a̍ o̍ sōndō , mi̍ ō pīlɛ̍ fūlā vīsi̍ fu̍la̍ o̍ pēe̍ mɛ̄ŋmā īhɛ᷄llo̍ ni᷄ŋ ndo̍ o̍ sōndō . Wāna̍ lāchōōwa̍ di̍mi̍ māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ wo̍ , mi̍ ō pīlɛ̍ fūlā ndu̍ o̍ sōndō  .
66016014	Ndu̍yɛ̍ , nyi̍nāā wɔ̄ɔ̍ŋāā hīɔ̍ɔ̍lu̍a̍a̍ ha̍ā nɔ̄ kpāāyāa̍ mā tōsa̍ sɔ̄ɔ̍ŋ kɔ̄ndɔ̄fi̍llo̍ŋ . Ndu̍yɛ̍ , nda̍ nɔ̍ le̍ bālɔ̄ɔ̍ māsāa̍ cho̍ lɛ̄ŋnde̍ bōlle̍ wa̍ chōo̍ kpo̍u̍ ni̍ , le̍ nda̍ chūūŋgīa̍a̍ nāa̍ pi᷅lɛ̍ le̍ chɔ̄ūwo̍ o̍ pāa̍le̍ bɛ̍ndūlē lēŋ chōo̍ . Le̍ŋ le̍ yɔ̍nūŋ ni̍ māā , Mɛ̄lɛ̄ka̍ nɔ̍ kpāāyāa̍ kpo̍u̍ wo̍ , pāa̍le̍ ndɔ̄le̍ŋ  .
66016015	Mi̍ Māsānɔ̄ɔ̍ dīmi̍ āā , “ Lā kɛ̄si̍ŋ o̍ kɔ̄l māā I̍ cho̍ hūnɔ̄ɔ̄ bōōndi̍i̍ nya̍ ve᷅ ni̍ŋ kɔ̍l te̍ ve̍ , mɛ̄ɛ̍ vīīnɔ̄ɔ̍ wōōlū nu̍a̍ā wānā yɛ̍ . Wāna̍ lo̍ lāhɔ̄l pɛ̍ , ndu̍yɛ̍ mbō mānda̍ nyɛ̄ ndɔ̄ chu̍ɛ̍i̍ya᷄ŋndo̍ pɛ̍ , ō be̍lū tu̍ū fo̍ndō mī si̍ɔ̍mbu̍la̍ŋ lā bīī ndu̍ fāŋgāa̍ o̍ hɔ̄l te̍ . Ndu̍yɛ̍ , wānā ko̍ŋ mɛ̄ɛ̍ ō pɛ̄l tɔ̄nɔ̄ɔ̍ . ”
66016016	O̍ ko̍ŋ kɔ̍ɔ̍lī , mi̍ nyi̍nāā wɔ̄ɔ̍ŋāā yāa̍ ka̍ŋ ā chūūŋgīāā māsāa̍ cho̍ lɛ̄ŋnde̍ bōlle̍ wa̍ o̍ fo̍ndāŋ pīlɛ̍ , mā vēēlū ndu̍ o̍ Hi̍būlūi̍ye̍ ni᷄ŋ āā , Āmākɛ̍dɔ̄ŋ  .
66016017	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ ŋɔ̍mmɛ̍ūwo̍ hūlū hɛ̄ŋgɛ̍i̍ ndɔ̄ɔ̍ o̍ hūēīye̍ ni᷄ŋ . Mɛ̄ɛ̍ o̍ hu̍lū , mi̍ dīōmndo̍ sūāā chōo̍ cho̍o̍ chɔ̄nɔ᷄ŋndo̍ o̍ kpe̍ŋgbe̍i̍ lēmāsa̍ Mɛ̄lɛ̄ka̍a̍ o̍ chīɛ̍i̍ Mɛ̄lɛ̄ka̍a̍ ni᷄ŋ . Mi̍ dīōm kōŋ dīmī āā , “ Nyɛ̄ o̍ nyɛ̄ chūū yɔ̄nɔ᷄ŋ . ”
66016018	O̍ ko̍ŋ kɔ̍ɔ̍lī , mi̍ nyɔ̄ɔ̍ kāndū tōsāa̍ ŋu̍āla̍lɛ̍ī ŋūāla̍lɛ̍ī bɛ̄ndū . Mi̍ tu̍ɛ̍ī dīōmnda̍ŋ sūɛ̍i̍ . Mi̍ ta᷅ŋnda̍ŋ mā dēŋī kpa̍ŋgāŋgāŋ kpāŋgāŋgāŋ bɛ̄ndū . Mi̍ lɛ̄ŋnde̍ŋ lē kāndū nyīīyāa̍ ta̍u̍ ta̍u̍ . Kāni̍ bɛ̍ɛ̍ mi̍ Mɛ̄lɛ̄ka̍ tōōsīāā wāna̍ chi̍o̍o̍ , lɛ̄ŋndē nyīīya̍ wɔ̍ le̍nde̍ le̍ . Lɛ̄ŋnde̍ŋ nyīīyā bɛ̄ndū bɛ̍ndōo̍ wa̍ ko̍ŋ ni̍  .
66016019	Mɛ̄ɛ̍ lɛ̄ŋnde̍ŋ lē nyīīya̍ nyīīyā kōŋ , mi̍ lɛ̄ŋnde̍ŋ lē tɛ̄ɛ̄ndīāā o̍ chi̍e̍e̍ bɛ̍ndōo̍ ni᷄ŋ . Mi̍ chi̍e̍e̍ bɛ̍ndōo̍ ho̍ō tɛ̄ndā tɛ̄ndūla̍ŋ sālā yāa̍ . O̍ ko̍ŋ kɔ̍ɔ̍lī , chi̍o̍o̍ŋ o̍ lɛ̄ŋnde̍ ni᷄ŋ kpo̍u̍ mi̍ ŋ̄ pēsī wɔ̍ wɔ̍ . Mɛ̄ɛ̍ o̍ he̍ī ni᷄ŋ , Mɛ̄lɛ̄ka̍ lōōnu̍ŋ ma̍lo̍o̍na᷄ŋ kpe̍e̍kpe̍i̍ nyɛ᷅ o̍ nyɛ̄ wɔ̄ɔ̍ŋ chi̍e̍e̍ bɛ̍ndōo̍ Ba̍bi̍lɔ̄ŋ o̍ to̍sa̍ . Ndu̍yɛ̍ , mi̍ Mɛ̄lɛ̄ka̍ tōsā mi̍ wāŋnda̍ Ba̍bi̍lɔ̄ŋ ko᷅l mūɛ̄īma̍ wa̍ o̍ tāāla̍ Mɛ̄lɛ̄ka̍a̍ ni᷄ŋ nda̍ŋ fa̍ū , ma̍ŋ ma̍ yɔ̍nūŋ ni̍ māā , tu̍mbe̍ Mɛ̄lɛ̄ka̍ dɔ̄ɔ̍ŋ a̍ nda̍ mbo̍ tūsī nda̍ nyɛ̄ pālāa̍ chōo̍ wo̍  .
66016020	O̍ ko̍ŋ , lɛ̄ŋīi̍ cho̍ ī bālāā a̍ mɛ̄ŋnda̍ŋ nde̍ mi̍ ī lō . Pēmbo᷄ŋ bɛ̍ɛ̍ mi̍ ŋ̄ fāŋa᷄ŋ  .
66016021	Mi̍ lōo̍ŋ fūlā chōo̍ cho̍o̍ kpu̍ŋgbāŋ bɛ̄ndo᷄ŋ , mi̍ ŋ̄ dēlī wāŋnda̍ chōo̍ . Lōōŋ kpu̍ŋgba᷄ŋ mu᷅ŋ ī kɛ᷅ kɛ᷅ ndi̍ i̍i̍ wa᷅ lu̍su̍llo̍ le̍ pa᷅ŋnda̍ŋ kɛ̄mɛ̄ . Mɛ̄ɛ̍ ŋ̍ de̍li̍ wāŋnda̍ chōo̍ te̍i̍ , ma̍ kāndū Mɛ̄lɛ̄ka̍ yīōūla̍ŋ le̍ kpūndɛ̍ lōōŋ kpu̍ŋgbāa̍ ho̍ō . Kāni̍ fu̍u̍le̍ , ō wa̍ kpūndɛ̍ wɔ̄ɔ̍ŋ bɛ̄ndū bɛ̍ndū  .
66017001	O̍ ko̍ŋ kɔ̍ɔ̍lī , mi̍ ki̍i̍la̍a̍ Mɛ̄lɛ̄ka̍a̍ ŋɔ᷄mmɛ̍ūwa̍ ā hɛ̄ŋgɛ̍i̍la̍ ŋɔ̍mmɛ̍ūla̍ŋ lā wa̍ o̍ lābā wa̍ , ō pīlɛ̍ hūŋ nāa̍ ya̍ chu̍a̍ . Mbo̍ dīmūl la̍ āā , “ Hu̍ŋ mi̍ chɔ̍m nu̍m mɛ̄ɛ̍ Mɛ̄lɛ̄ka̍ tūsī ni̍ŋ nyɛ̍ pālāa̍ chūā su̍u̍ndɛ̍i̍ nɔ̍ ho̍ō tɔ̍ɔ̍ bɛ̍ndōo̍ wo̍ chōo̍ yɛ̍ . Ndu̍ yɔ̍nūŋ ni̍ māā , chi̍e̍e̍ cho̍ ho̍ō ō tāŋgūlāā o̍ pēēla̍ fa̍ŋgāla̍ŋ īkɛ̄i̍ yo̍  .
66017002	Mi̍ māsāa̍ le̍ lɛ̄ŋnde̍ o̍ chi̍e̍ēŋndo̍ chōo̍ , a̍ hi̍nī a̍ chūā su̍u̍ndɛ̍i̍yo̍ ho̍ō . Mɛ̄ɛ̍ wāŋndo̍ kōl nu̍a̍ā mūɛ̄īya̍ŋ mī mā bīī ndu̍ yɛ̍ , le̍nde̍ wāŋnda̍ kpo̍u̍ o̍ chi̍e̍ēŋndo̍ chōo̍ a̍ yɔ̍nu̍ŋ ni̍ , a̍ hīni̍la̍ nda̍ hīni̍ a̍ ndu̍ la̍ŋ . ”
66017003	O̍ ko̍ŋ kɔ̍ɔ̍lī , mi̍ Nyi̍na̍ Mɛ̄lɛ̄ka̍a̍ tūāl la̍ kɔ̍ɔ̍lī . Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō kūā a̍ ya̍ o̍ po̍llo̍ ni᷄ŋ . O̍ ko̍ŋ , mi̍ cha᷅ wānā la̍nɔ̍ɔ̍ īchāli̍ o̍ vīsī sīāŋāa̍ chōo̍ . Vīsīo̍o̍ ho̍ō , dīōla̍ŋ lā pūm lā wa̍ lā pōōnyīāā ndu̍ lēkɔ̄ɔ̍ kpo̍u̍ . Dīōla̍ŋ nda᷅ŋ , lā wa̍ dīōla̍ tɛ̍ɛ̍mbu̍u̍ Mɛ̄lɛ̄ka̍ lābɛ̄ɛ̄ . Vīsīo̍o̍ ho̍ō ndu̍ o̍o̍ nɔ̍ bōllē ī ŋɔ᷄mmɛ̍ū , a̍ lēēla̍ŋ tɔ̍  .
66017004	Chu̍ā wa̍ ko̍ŋ o̍ vīsīo̍o̍ ho̍ō chōo̍ wo̍ , nyɛ̄lā ba̍ā kālā ka̍lālā sīāŋālā pūm lā wa̍ ndu̍ lēkɔ̄ɔ̍ . Nyɛ̄m kɛ̄ndɛ̄ kɛ̍ndɔ᷄ŋ ŋ̄ wa̍ ndu̍ ŋ̄ bāāyīa̍ŋ , ŋ̄ pūm ŋ̄ tōōsīāā a̍ ko̍o̍līi̍yo̍ŋ , ŋ̄ pūm a̍ pōūtā ba̍ā kālālā yɛ̍ yɛ̍la̍ŋ . Tāāla̍ ŋ̄ko̍o̍līi̍yo̍ wa̍ ndu̍ o̍ bā . Tāālāa̍ ho̍ō wa̍ ō pīāā cha̍ a̍ yɔ̄ŋndā wɔ̄ɔ̍ŋndā su̍mɔ̍ŋgɛ̍i̍ma̍la̍ bɛ̄ndūla̍ŋ a̍ nīīlūlā sūūndɛ̍i̍la̍ nɔ̍ɔ̍lɛ̍i̍la̍ wɔ̍ɔ̍ŋnda̍ŋ  .
66017005	Chūa̍a̍ ho̍ō dīōla̍ŋ lā pūm lā wa̍ ndu̍ lā pōōnyīāā o̍ ītēndu̍ . Kɛ̍ ndu̍yɛ̍ , wānā a̍a̍ si̍nā tɛ̍ɛ̍sīāā dīōla̍ŋ nda᷅ŋ te̍ . Dīōlā la᷄ŋ la̍ wa̍ ni̍ āā , “ Ba̍bi̍lɔ̄ŋ , tɔ̍ɔ̍ bɛ̄ndōo̍ , kālāa̍ wānāā sūūndɛ̍i̍ya̍ a̍ sɔ̄ɔ̍ŋ nɔ̍ɔ̍lɛ̍i̍yo̍ŋ kpo̍u̍ o̍ chi̍e̍ēŋndo̍ chōo̍ , ŋ̄ cha᷅ŋ o̍ ndu̍ ni̍ŋ ndo̍ŋ . ”
66017006	Ndu̍yɛ̍ , mi̍ sa̍a̍lu᷄ŋ vɛ̍lɛ̄ māā chūa̍a̍ ho̍ō , ō ko᷄l kōo̍ma̍ wānāa̍ Mɛ̄lɛ̄ka̍a̍ a̍ wānāā nda̍ dīī le̍ Chi̍i̍su̍ tōlɔ̄ɔ̍ kɔ̄ɔ̄lī wa̍ , kōo̍ma̍ nda᷄ŋ . Mɛ̄ɛ̍ o̍ ko̍l kōo̍ma̍ nda᷄ŋ te̍i̍ , mi̍ mā bīī ndu̍ māā māmūɛ̄ī . Mɛ̄ɛ̍ ya̍ I̍ che᷅ chūa̍a̍ ho̍ō , mi̍ kɔ̄ndɔ̄fi̍llo̍ bīī ya̍ ta̍u̍ ta̍u̍  .
66017007	O̍ ko̍ŋ , mi̍ ki̍i̍la̍nɔ̍ Mɛ̄lɛ̄ka̍a̍ dīmūl la̍ āā , “ Kɔ̄ndɔ̄fi̍li̍ bi̍ī nu̍m te̍ . Sūɛ̍i̍ cho̍ ī vīāŋna᷄ŋ a̍ chūa̍a̍ ho̍ō o̍kɔ̄ɔ̄ ve̍ , a̍ vīsī o̍ ke̍lā ko̍ŋ le̍cho̍o̍ wo̍ , I̍ cho̍ nu̍m tɛ̄ɛ̄sīāl a̍ ndi̍ o̍kɔ̄ɔ̄ , ndu̍ yɔ̍nūŋ ni̍ māā vīsi̍ nɔ̍ bōlīī ŋɔ᷄mmɛ̍ūve̍ a̍ lēēlā tɔ̍la̍ŋ ndo̍  .
66017008	Vīsī ŋ̄ chē ko̍ŋ ndo̍ ō wa̍ pāāndū yōōmū , kɛ̍ ō cho̍ lɛ̍ yōōmū le̍ . Kɛ̍ ndu̍yɛ̍ , ō chō su̍ŋ su̍ŋ fu̍lā o̍ so̍o̍ŋ nɔ̍ la̍mɛ̍ɛ̍lu̍ le̍ wo̍ ni᷄ŋ , le̍ mā kɔ̍ tɛ̍ɛ̍mbūū ndu̍ . Wāŋnda̍ o̍ chi̍e̍ēŋndo̍ ni᷄ŋ , chɔ̍ŋ a̍ chi̍e̍ēŋndo̍ kāndɔ᷄ŋndo̍ , ā dīōlā ndāla̍ŋ lā cho̍ la̍ po̍o̍nyīāā o̍ yāu̍ wānāa̍ nɔ̍ le̍ wāa̍ yōōmū wa̍ ni᷄ŋ te̍ wa̍ , tē ā nu̍a̍ vīsīo̍o̍ ho̍ō pɛ̍ , kɔ̄ndɔ̄fi̍llo̍ bīī ni̍ŋ nda̍ . Kāni̍ fo̍ndōle̍ , vīsīo̍o̍ ho̍ō wa̍ pāāndū yōōmū , kɛ̍ ō cho̍ lɛ̍ yōōmū le̍ , kɛ̍ ndu̍yɛ̍ mbo̍ wā vɛ̄lɛ̄ mīīŋgū o̍ chi̍e̍ēŋndo̍ ni᷄ŋ  .
66017009	 “  Le̍ mī wānā si̍na̍ sūɛ̍i̍ he̍ī pɛ̄ŋgu̍ mɛ̄ɛ̍ kɔ̄l kālo̍o̍ kpa᷅ŋ . Bōlīī ŋɔ᷄mmɛ̍ūve̍ ī si᷄m le̍ pēmbūŋ ŋɔ᷄mmɛ̍ū chūa̍a̍ ho̍ō cha᷄l lēchōo̍ wo̍ŋ . Bōlle̍ he̍ī ī si᷄m vɛ̄lɛ̄ le̍ māsāa̍ ā ŋɔ᷄mmɛ̍ū  .
66017010	Māsāā ŋɔ̍mmɛ̍ūwa̍ ha̍ā , ā ŋūɛ̍ɛ̍nu̍ a̍ vi᷅ ni᷅ŋ . Ō pīlɛ̍ chō māsā su̍ŋ su̍ŋ . Ō pīlɔ̍ɔ̍ ndu̍ si̍mnu̍ŋ ndɔ̍ māsā le̍ . Kɛ̍ tē ō sīmnu᷄ŋ ma̍sā pɛ̍ , le̍ te̍le̍ŋ bi̍ŋgī ko̍ni̍ o̍ wa᷅ ni̍ŋ ma̍sā ni̍  .
66017011	Vīsi̍ ndu̍ o̍o̍ wa̍ ho̍ō yōōmū , kɛ̍ ō cho̍ lɛ̍ le̍ wo̍ , ndu̍ cho̍ māsā ŋɔ̍ma̍a̍ wo̍ ni̍ . Kɛ̍ ndu̍yɛ̍ , ndu̍ cho̍ vɛ̄lɛ̄ māsāā ŋɔ̍mmɛ̍ūva̍ ō pīlɛ̍ ni̍ , ndu̍ cho̍ lākɔ̄ mā kɔ̍ tɛ̍ɛ̍mbūū ndu̍ ni̍  .
66017012	 “  Lēēlā tɔ̍la̍ ŋ̄ chē la̍ŋ lā si᷄m le̍ māsāa̍ tɔ̍ , kɛ̍ ndu̍yɛ̍ ā sīmnu̍ŋ ndɔ̍ la̍ma̍sā le̍ . Ā chō hūnɔ̄ɔ̄ kpāāyāa̍ sɔ̄lā le̍ wāa̍ māsāa̍ lātūlu̍ nda̍ vīsīo̍o̍ ho̍ō wa̍ā le̍ ha̍vɛ̄i̍yo̍ ō pīlɛ̍ kpe̍  .
66017013	Māsāā ŋ̍wa᷅ŋ tu̍a̍a̍ ha̍ā ki̍nɛ̍i̍ , nyɛ̄ pīlɛ̍ kpe̍ yīya᷄ŋ ndāa̍ wā ni̍ŋ ni̍ . Ndu̍yɛ̍ , ā chō yɔ̄ŋgɔ᷄ŋ o̍ vīsīo̍o̍ ho̍ō lo̍ a̍ kpāāyāla̍ ndāla̍ŋ a̍ māsāle̍ ndāle̍ŋ fa̍ū  .
66017014	Ā chɔ̄ū ni̍ŋ a̍ Sāā Fɔ̍ŋndɔ̍ɔ̍ , mī Sāā Fɔ̍ŋndɔ̍ɔ̍ nda̍ wānāā ndūa̍a̍ cho̍ ndu̍ kɔ̄ɔ̄lī wa̍ mā yēm nda̍ . Kāni̍ fu̍u̍le̍ , Sāā Fɔ̍ŋndɔ̍ɔ̍ ndu̍ cho̍ Māsa̍ hi̍o̍ū māsāa̍ kpo̍u̍ wo̍ ni̍ , ndu̍yɛ̍ ndu̍ cho̍ Māsa̍ nɔ̍ kpāāyāa̍ kpo̍u̍ wo̍ ni̍ . Wānāā ndūa̍a̍ cho̍ ndu̍ kɔ̄ɔ̄lī wa̍ , nda̍ cho̍ wānāā Mɛ̄lɛ̄ka̍ vēēlu̍ wa̍ ni̍ , nda̍ cho̍ wānāā Mɛ̄lɛ̄ka̍ hɛ̄li̍ ma̍ wā īsīsi̍ a̍ dīāllūŋ kālā yi̍ , o̍ tīīnda᷄ŋ nda̍ nɔ̄ o̍ ndu̍ ni̍ŋ ndo̍ wa̍ ni̍ . ”
66017015	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍a̍ ho̍ō dīmūl la̍ āā , “ Pēēla̍ ŋ̄ chē mi̍ chūā su̍u̍ndɛ̍i̍yo̍ ho̍ō wā īchāli̍ i̍kɛ̍i̍ la̍ŋ , lā si᷄m le̍ wāŋnda̍ ta̍u̍ ta̍u̍ , nda̍ yɔ̍nūŋ ni̍ māā , wāŋnda̍ su̍u̍ o̍ su̍u̍ , a̍ lēlɛ̄ŋ o̍ lēlɛ̄ŋ , a̍ īsɔ̄ɔ̍ o̍ īsɔ̄ɔ̍ ma̍ŋgālāā  .
66017016	Lēēlā tɔ̍la̍ ŋ̄ chē la̍ŋ , a̍ vīsīo̍o̍ ho̍ō , ā chō chūā su̍u̍ndɛ̍i̍yo̍ ho̍ō yɛ̄le̍ŋ tūl . Ndu̍yɛ̍ , ā chō nyɛ̄m ndɔ̄ɔ̍ŋ kpo̍u̍ po̍o̍ndīāā mā mɛ̄i̍ ndu̍ tūū fo̍ndō . Ā chō vīsīŋ ndɔ᷄ŋ di̍o̍ , o̍ ko̍ŋ kɔ̍ɔ̍lī , mā lōm ndu̍ o̍ yīŋ chi̍li̍kɔ̍  .
66017017	Mɛ̄lɛ̄ka̍ dɔ̄ū nda̍ mādūāūwāā o̍ kɔ̄l , le̍ mā tōsa̍ nyɛ̄ o̍ ye̍e̍ma̍ nda̍ le̍ mā tōsa̍ wo̍ . Le̍ he̍ī , lēēla̍ŋ nda᷅ŋ lā chō īchāli̍ di̍ōm pīlɛ̍ mī lā ke̍ vīsi̍ chūa̍a̍ ho̍ō wa̍ īchāli̍ le̍cho̍o̍ wo̍ , kpāāyā nda̍ lēmāsāa̍ mbō lo̍ o̍ ko̍ŋ ha̍a̍a̍ mī nyɛ̄ o̍ nyɛ̄ yɔ̄nu̍ŋ mɛ̄ɛ̍ Mɛ̄lɛ̄ka̍ dīmi̍ yɛ̍  .
66017018	 “  Chūā ŋ̄ chē ko̍ŋ ndo̍ , ndu̍ si̍m le̍ chi̍e̍e̍ tɔ̍ɔ̍ bɛ̍ndu̍ cho̍ ho̍ō chi̍e̍e̍ lēmāsāa̍ mbo̍ wā māsāa̍ kpo̍u̍ bo᷅lle̍ŋ o̍ chi̍e̍ēŋndo̍ chōo̍ wo̍ ni̍ . ”
66018001	O̍ ko̍ŋ kɔ̍ɔ̍lī , mi̍ cha᷅ mi̍ ki̍i̍la̍nɔ̍ Mɛ̄lɛ̄ka̍ chēle̍ŋ cha᷄ŋ ɛ̄chɛ̍nɛ̄ mbo̍ wā tōlɔ̄ɔ̍ . Ō wa̍ ki̍i̍la̍nɔ̍ kpāāyā bɛ̍ndū bɛ̄ndū . Mi̍ pa̍ŋgēle̍ ndɔ̄ɔ̍ tīū bā o̍ bā fe̍e̍ o̍ chi̍e̍ēŋndo̍ chōo̍ a̍ dīōndɔ̄ɔ̍  .
66018002	Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō dīmī chōo̍ cho̍o̍ kpe̍le̍ŋ āā , “ Chi̍o̍o̍ ho̍ō pīɔ̍l . Ba̍bi̍lɔ̄ŋ tɔ̍ɔ̍ bɛ̍ndōo̍ ho̍ō pīɔ̍l . Nyi̍nāā wɔ̄ɔ̍ŋāā su̍u̍la̍ yɛ̍ yi̍a̍a̍ ko̍ni̍ a̍ cho̍ ni᷅ŋ lo̍ŋ ni̍ a̍ yōū o̍ yōū wɔ̄ɔ̍ŋ wāŋnda̍ hɛ̄na̍ŋ te̍  .
66018003	Wāŋnda̍ lɛ̄ŋnde̍ kpo̍u̍ o̍ chi̍e̍ēŋndo̍ ni᷄ŋ , ā ko᷄l mūɛ̄īmā ndɔ̄ma̍ nɛ̍i̍yāā nɛ̄īya᷄ŋ . Ma̍ŋ ma̍ yɔ̍nūŋ ni̍ māā , nīīlū ndɔ̄ su̍u̍ndɛ̍i̍ wɔ̍ɔ̍ŋndo̍ . Māsāa̍ le̍ lɛ̄ŋnde̍ o̍ chi̍e̍ēŋndo̍ ni᷄ŋ bɛ̍ɛ̍ , ma̍ sūūndā a̍ ndu̍ . Yēēmɛ̍i̍ ndūɛ̄ī bɛ̍ndūe̍i̍ le̍ nyɔ̄ɔ̍ŋ ī tōsa̍ mi̍ wānāā lāyākūa̍a̍ o̍ chi̍e̍ēŋndo̍ ni᷄ŋ , a̍ bi̍ī ma̍ sūl . ”
66018004	O̍ ko̍ŋ kɔ̍ɔ̍lī , mi̍ tu̍ɛ̍ī dīōm chēle̍ŋ ɛ̄chɛ̍nɛ̄ . Mbo̍ dīmī āā ,  “ Wānāā nīa̍a̍ , lā chɔ᷄ŋ lā fūla̍ chi̍e̍e̍ ko̍ŋ ni᷄ŋ , yɔ̄ŋi̍ nya̍ wōu̍ ba᷅la̍ŋ o̍ yɔ̄ŋndā wɔ̄ɔ̍ŋndā o̍ cho̍ tōsāa̍ la̍ŋ ni᷄ŋ , mī Mɛ̄lɛ̄ka̍ hu᷄ŋ mɔ̍sɔ̄ŋā nya̍ nyɛ̄ pālāa̍ tūsī chōo̍ nya̍ nda̍ā  .
66018005	Yɔ̄ŋ wɔ̄ɔ̍ŋ chi̍o̍o̍ ho̍ō tōsa̍ wo̍ , chō ō bɔ̄ɔ̍ bɔ̍ɔ̍ . Ō lo̍ dēŋgēla᷄ŋndo̍ mbo̍ lō dēŋgēla᷄ŋndo̍ mbo̍ hēl chɔ̄nde̍ŋ mi̍ chɔ̄ŋndē lēŋ lē fūūlūū ɛ̄chɛ̍nɛ̄ . O̍ he̍ī ni᷄ŋ , lōōnɔ᷄ŋndo̍ kpe̍e̍kpe̍i̍ Mɛ̄lɛ̄ka̍ lōōnu̍ŋ a̍ yɔ̄ŋndā wɔ̄ɔ̍ŋndā chi̍o̍o̍ ho̍ō tōsa̍ la̍ŋ ni̍  .
66018006	Lā tōsa̍ a̍ ndu̍ mɛ̄ɛ̍ o̍ to̍sa̍ a̍ chāāŋnda̍ yɛ̍ . Mɛ̄ɛ̍ o̍ to̍sa̍ a̍ chāāŋnda̍ yɛ̍ , lā mīŋgu̍l ndu̍ māā ko̍ŋ sālā tīɔ̍ɔ̍ŋ wa̍ŋ . Mūɛ̄īmā o̍ ke̍ chāāŋnda̍ wa̍ŋ , lā dōu̍ ndu̍ ma̍ hi̍o̍ū ma̍ŋ nɛ̍īyo̍ lē dīi̍ŋ di̍i̍ŋ nda̍ŋmī lā pēīlu̍l ndu̍ tāālāa̍ yɛ̍ŋgi̍ yɛ̍ŋgi̍  .
66018007	Mɛ̄ɛ̍ o̍ ke̍lū yōŋgāa̍ o̍ ndu̍ pi̍la̍ ni̍ŋ māā ō chō ō bɛ̄ndu̍ yɛ̍ , o̍ ko̍ŋ kɔ̍ɔ̍lī , mbo̍ sɔ̄lā nyɛ̄m fa̍ŋgāŋ ndu̍ o̍o̍ la̍ndu̍ŋ kɔ̍l le̍ sɔ̄lāa̍ wo̍ŋ yɛ̍ , lā tōsa̍ mbō sɔ̄la̍ nyɛ̄ pālāa̍ a̍ mɔ̍nɛ̍i̍ . Lā tōsa̍l ndu̍ le̍nde̍ , kāni̍ fu̍u̍le̍ ō dīmi̍ o̍ kɔ̄l ndɔ̄ɔ̍ ni᷄ŋmāā wānā la̍nɔ̍ ma̍sā bɛ̄ndōo̍ o̍ cho̍ ni̍ . Mbo̍ dīmī māā ndu̍ ndu̍ cho̍ māā la̍nɔ̍ vi̍i̍ le̍ , māā fɛ̍ɛ̍ŋ a̍ fɛ̍ɛ̍ŋ ō che᷅ŋ mɛ̄ɛ̍ la̍nɔ̍ vi̍i̍yo̍ chāŋ yɛ̍ le̍  .
66018008	Le̍ sa̍bōo̍ ho̍ō kpūndɛ̍la̍ŋ kpo̍u̍ lā chō tōlɔ̄ɔ̄ ndu̍ chōo̍ o̍ pāa̍le̍ŋ lē pīlɛ̍ ni᷄ŋ kpe̍ . Nāa̍ chō ndu̍ bīyɔ̄ɔ̍ . Ō chō pɔ̍nɔ̍ɔ̍ vīīkūū mbō cha᷄ŋ . Yīa̍a̍ŋ mā chō ndu̍ bīyɔ̄ɔ̄ , ndu̍yɛ̍ yīŋnde̍ŋ lē chō ndu̍ lōmɔ̄ɔ̄ . Kāni̍ fu̍u̍le̍ , Māsānɔ̄ɔ̍ Mɛ̄lɛ̄ka̍ o̍ ki̍lu̍l ndu̍ yāmɛ̍i̍ yo̍ ō chō Mɛ̄lɛ̄ka̍ kpāāyā . ”
66018009	Māsāa̍ o̍ chi̍e̍ēŋndo̍ ni᷄ŋ a̍ wa̍ sūūndāa̍ a̍ ndu̍ , ndu̍yɛ̍ nda̍ nda̍ā ma̍ sɔ̄lā nyɛ̄m fa̍ŋgāŋ nda̍ a̍a̍ la̍ndu̍ŋ kɔ̍l le̍ sɔ̄lāa̍ wo̍ŋ nda̍ , tē ā chē ndu̍ o̍ ŋɔ̄ɔ̍ pɛ̍ , mī kūmi̍i̍ ndūɛ̍i̍ ī wa̍ hēlɔ̄ɔ̍ , ā chō cha᷄ŋ ta̍u̍ ta̍u̍ , ndu̍yɛ̍ mā tāmbu̍ lākɔ̄l  .
66018010	Sīōōŋnde̍ chō nda̍ bīyɔ̄ɔ̄ a̍ nyɛ̄ pālāā bɛ̄ndū chi̍o̍o̍ ho̍ō sɔ̄lā ni̍ŋ ndo̍ . Le̍ he̍ī ā sīm ni̍ŋ kɔ̍ɔ̍lī kɔ̄ɔ̄lī la̍nda̍ŋ mā dīmi̍ āā , “ Kpōkō , kpōkō , kpōkō . ” Āā , “ Ba̍bi̍lɔ̄ŋ , nūm chi̍e̍e̍ tɔ̍ɔ̍ bɛ̍ndōo̍ , nūm chi̍e̍e̍ kpāāyāa̍ , nyɛ̄ pālāa̍ hīŋ le̍ nūm o̍ ha̍vɛ̄i̍yo̍ ō pīlɛ̍ kpe̍ bɛ̄ŋgu̍ . Kpōkō , kpōkō , kpōkō . ”
66018011	Wānāā lāyākūa̍a̍ o̍ chi̍e̍ēŋndo̍ ni᷄ŋ , nda̍ bɛ̍ɛ̍ ā chō cha᷄ŋ ta̍u̍ ta̍u̍ , ndu̍yɛ̍ mā tāmbu̍ lākɔ̄l . Kāni̍ fu̍u̍le̍ , wānā o̍ wānā pi̍ndū lɛ̍ ni̍ŋ nyɛ᷅m ndāa̍ŋ te̍  .
66018012	Nyɛ̄m nda̍ nɔ̄ le̍ pīsīo̍o̍ wo̍ŋ , mɛ̄ɛ̍ ko̍o̍līi̍yo̍ŋ , a̍ ka̍ni̍ŋ hu̍mbo᷄ŋ , a̍ pōūtā ba̍ā kālāla̍ŋ , a̍ kōlāla̍ ba̍ā kālāla̍ŋ su̍u̍ o̍ su̍u̍ , a̍ yɔ̄mīī chūŋ kɛ̄ndɛ̄i̍ , a̍ nyɛ̄m kɛ̄ndɛ̄ŋ yɛ̍ yɛ̍ŋ nda̍ tōōsīāā a̍ chīŋūŋ kāmāa̍ , vɛ̄lɛ̄ a̍ yɔ̄mīī ba̍ā kālɛ̄i̍ yo̍ŋ , a̍ nyɛ̄m kɛ̄ndɛ̄ŋ yɛ̍ yɛ̍ŋ nda̍ tōōsīāā a̍ chīli̍ŋndo̍ŋ ndo̍ŋ , a̍ pōūtā kɛ̄ndɛ̄ kɛ̍ndɛ̄la̍ŋ ndo̍ŋ  ,
66018013	a̍ nyɛ̄m chūŋ kɛ̄ndɛ̄ŋ nda̍ vēēlū āā , si̍na̍mɔ̄ŋ , a̍ mɔ̍ɔ̄ , a̍ fīla̍ki̍sɛ̄ŋ ndo̍ŋ , o̍ ko̍ŋ kɔ̍ɔ̍lī , a̍ mūɛ̄īya̍ŋ , a̍ chūɛ̄īya̍ŋ , a̍ kōlō lu̍a̍māā bēe̍dīi̍yo̍ ō kɛ̄ndɛ̄ kɛ̍ndɔ̄ɔ̍ , a̍ nāūwa̍ , a̍ sāa̍ , a̍ su̍a̍ā , a̍ nyɛ̄m nyāāna᷄ŋ su̍a̍ā nāŋ ndo̍ŋ , a̍ chīa̍a̍ , a̍ yōōmūlā wāŋndā chīe̍e̍ya̍ bɛ̍ɛ̍ , a̍ nyɛ̄m wāā le̍nde̍ŋ che᷅le̍ŋ . Mu᷅ŋ ki̍nɛ̍i̍ , wānā o̍ wānā pi̍ndū lɛ̍ ni̍ŋ mu̍ŋ te̍  .
66018014	Wānāā lāyākūa̍a̍ ā dīmūl ni̍ŋ chi̍o̍o̍ ho̍ō āā , “ Nyɛ̄m kɛ̄ndɛ̄ŋ nūm o̍o̍ la̍ndu̍ŋ kɔ̍l le̍ sɔ̄lāa̍ wo̍ŋ ki̍nɛ̍i̍ ŋ̄ lo̍ . Sūltā nūmnda̍ŋ a̍ nyɛ̄m nūm kɛ̍ndɔ᷄ŋ fa̍ū ŋ̄ lo̍ . Fɛ̍ɛ̍ŋ a̍ fɛ̍ɛ̍ŋ a̍ sɔ̍lā lɛ̍ mu̍ŋ te̍ . ”
66018015	Wānāa̍ lāyākūa̍a̍ nda̍ a̍a̍ hu᷅ŋ a̍ mu̍ŋ mā pīsī mu̍ŋ o̍ chi̍o̍o̍ ho̍ō lo̍ , ma̍ sūl o̍ nyɔ̄ɔ̍ŋ mu᷅ŋ pīsīo̍o̍ ni᷄ŋ nda̍ , sīōōŋnde̍ chō nda̍ bīyɔ̄ɔ̄ a̍ nyɛ̄ pālāā bɛ̄ndū o̍ sɔ̍lā ni̍ŋ ndo̍ . Le̍ he̍ī , ā sīm ni̍ŋ kɔ̍ɔ̍lī kɔ̄ɔ̄lī la̍nda̍ŋ mā cha᷄ŋ ta̍u̍ ta̍u̍ , ndu̍yɛ̍ mā tāmbu̍ lākɔ̄l  .
66018016	Ā chō dīmī āā , “ Kpōkō , kpōkō , kpōkō . Nyīɛ̍ɛ̍ye̍ bīī na̍a̍ le̍ chi̍e̍e̍ tɔ̍ɔ̍ bɛ̍ndōo̍ ho̍ō . Mɛ̄ɛ̍ wānā la̍nɔ̍ɔ̍ ō dōvīŋ nu̍a̍ā o̍ nyɛ̄lā ba̍ā kālālā kɛ̄ndɛ̄ kɛ̍ndɛ̄la̍ŋ ni᷄ŋ , mbō bāāyi̍a̍ŋ nyɛ᷅m kɛ̍ndɛ᷄ŋ cho̍ ŋ̄ tōōsīāā a̍ ko̍o̍līi̍yo̍ŋ , a̍ pōūtā ba̍ā kālā ka̍la᷄ŋ ndo̍ŋ yɛ̍ , le̍nde̍ o̍ wa̍ ni̍  .
66018017	Kɛ̍ sūltā ndɔ̄la̍ŋ kpo̍u̍ lā tāmbu̍ŋ o̍ ha̍vɛ̄i̍yo̍ ō pīlɛ̍ kpe̍ bɛ̍ŋgu̍ . ” Wānāa̍ ku̍ā a̍ dɛ̄ndɛ̄la̍ bɛ̍ndūla̍ŋ o̍ mɛ̄ŋnda̍ŋ chōo̍ wa̍ , a̍ wānāā dɛ̄ndɛ̄la̍ŋ nda᷅ŋ lā chūā mī lā yāā nda̍ o̍ fo̍ndāŋndā yɛ̍ yɛ̍la̍ŋ nda̍ , a̍ wānāa̍ to̍sā wa̍llo̍ o̍ la̍ŋ ni̍ŋ nda̍ , a̍ wāŋnda̍ ā tūa̍a̍ a̍ to̍sā wa̍lta̍ŋ o̍ pēe̍ mɛ̄ŋmā īhɛ᷄llo̍ chōo̍ wa̍  ,
66018018	ā chā ni̍ŋ chi̍o̍o̍ ho̍ō o̍ ŋɔ̄ɔ̍ , mā chē kūmi̍i̍ ndūɛ̍i̍ hēlɔ̄ɔ̍ . O̍ ko̍ŋ , mā si᷄m kɔ̄ɔ̄lī kɔ̄ɔ̄lī la̍nda̍ŋ , mā kōŋu̍l chōo̍ cho̍o̍ kpe̍le̍ŋ mā dīmī āā , “ Kāni̍ mi̍ chi̍e̍ēŋndo̍ kāndu᷄ŋ , chi̍e̍e̍ o̍ chi̍e̍e̍ ve̍ wɔ̍ chi̍e̍e̍ tɔ̍ɔ̍ māā chi̍o̍o̍ ho̍ō le̍ . ”
66018019	O̍ ko̍ŋ , mā kɔ̄ndū chu̍ndo̍o̍ mā dɔ̄ɔ̍ŋ o̍ lēbōl mā cha᷄ŋ mā tāmbu̍ lākɔ̄l , mā dīmi̍ chōo̍ cho̍o̍ āā , “ Kpōkō , kpōkō , kpōkō . Mɔ̍nɛ̍i̍ bīī na̍a̍ fɔ̍ le̍ chi̍e̍e̍ tɔ̍ɔ̍ bɛ̍ndōo̍ ho̍ō . Chi̍o̍o̍ ho̍ō sūltā ndɔ̄la̍ŋ lā sūli̍ wānāa̍ nɔ̍ dɛ̄ndɛ̄la̍ bɛ̍ndūlā ku̍ā o̍ pēe̍ mɛ̄ŋmā īhɛ᷄llo̍ chōo̍ la̍ŋ nda̍ kpo̍u̍ . Kɛ̍ nyɛ̄ o̍ nyɛ̄ fe̍e̍ chu̍ū tāmbu̍ o̍ ha̍vɛ̄i̍yo̍ ō pīlɛ̍ kpe̍ bɛ̍ŋgu̍ . ”
66018020	Nya̍ cho̍ ɛ̄chɛ̍nɛ̄ wa̍ , lā wa̍ a̍ kɔ̄l kɛ̄ndɛ̄ , kāni̍ fu̍u̍le̍ , Ba̍bi̍lɔ̄ŋ o̍ pi̍ɔ̍l . Nya̍ wānāa̍ Mɛ̄lɛ̄ka̍a̍ , a̍ wānāā Chi̍i̍sū ve᷅m hɔ̄ltē ndɔ̄ wa̍ , a̍ wānāa̍ su̍a̍ā le̍ Mɛ̄lɛ̄ka̍ wa̍ , lā na᷄ŋ kɔ̍l . Lā na᷄ŋ kɔ̍l , kāni̍ fu̍u̍le̍ , Mɛ̄lɛ̄ka̍ kīlu̍l chi̍o̍o̍ ho̍ō yāmɛ̍i̍ mbo̍ hāndū ndu̍ nyɛ̄ pālāa̍ chōo̍ le̍ dɛ̍nɛ̍ o̍ dɛ̍nɛ̍ wɔ̍ɔ̍ŋ o̍ to̍sa̍ a̍ nya̍  .
66018021	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ kpāāyā pi᷅lɛ̍ chūā pōū lūsu̍lɛ̍i̍ bɛ̍ndōo̍ , mbo̍ māl ndu̍ o̍ pēe̍ mɛ̄ŋmā īhɛ᷄llo̍ ni᷄ŋ chu̍ūŋ . Mbo̍ dīmī āā , “ Nu̍a̍ā nda̍ chō Ba̍bi̍lɔ̄ŋ bɛ̍ndōo̍ ho̍ō chūā ni̍ mā vīɔ̍l ndu̍ lɛ̄ŋ mbō pēsi̍ wɔ̍ wɔ̍ , wānā o̍ wānā chi᷅ lɛ̍ ni̍ŋ ndu̍ le̍  .
66018022	Wānā o̍ wānā tu̍i̍ī lɛ̍ wāŋnda̍ lātōwā lɔ̍ɔ̄ o̍ nūm ni̍ŋ te̍ , kɛ̄lɛ̄ŋgāā mī wānā tu̍e̍ī wānā le̍sɛ̍ŋ hɔ̄ŋɔ̄ɔ̄ kɛ̄lɛ̄ŋgāā bu̍lu̍ . Wānā bɛ̍ɛ̍ tu̍i̍ī lɛ̍ ŋ̄wāŋ ŋ̄chōndu̍ so̍lī o̍ nūm ni̍ŋ te̍ . Wānā o̍ wāna̍ cha̍ā nyɛ̍ a̍ lābā ā to̍sā lɛ̍ wa̍li̍ o̍ nūm ni̍ŋ te̍ . Ndu̍yɛ̍ , wānā o̍ wānā tu̍i̍ī lɛ̍ ŋ̄wāŋ ndu̍ o̍ nūm ni̍ŋ te̍  .
66018023	Wānā o̍ wānā chi᷅ lɛ̍ la̍mbūi̍ mɛ̍ndūlāā o̍ nūm ni̍ŋ te̍ . Wānā o̍ wānā tu̍i̍ī lɛ̍ ŋ̄wāŋ kɔ̄l kɛ̄ndɛ̄ tōsā o̍ nɔ̄ kɛ̍sīāā chōo̍ le̍ . Wānāā nūm a̍ lāyākūa̍a̍ , nda̍ wa̍ wānāā bɛ̄ndūa̍a̍ o̍ chi̍e̍ēŋndo̍ ni᷄ŋ ni̍ . Ndu̍yɛ̍ , ā wa̍ wāŋnda̍ lɛ̄ŋīī fāŋgā o̍ chi̍e̍ēŋndo̍ chōo̍ hu̍īyo̍ a̍ māŋgālālā nūmnda̍ŋ . ”
66018024	Chi̍o̍o̍ ho̍ō to̍sa̍ ni̍ ma̍ dīū wānāa̍ su̍a̍ā le̍ Mɛ̄lɛ̄ka̍ wa̍ , a̍ wānāa̍ Mɛ̄lɛ̄ka̍a̍ , a̍ wānā o̍ wāna̍ nda̍ dīī o̍ chi̍e̍ēŋndo̍ chōo̍  .
66019001	O̍ ko̍ŋ kɔ̍ɔ̍lī , mi̍ tu̍ɛ̍ī bɔ̄ɔ̄lūūwo̍ ɛ̄chɛ̍nɛ̄ māā fāŋgā bɛ̍ndū bɛ̄ndū . Ā wa̍ Mɛ̄lɛ̄ka̍ līsāa̍ chōo̍ cho̍o̍ āā , “ Sāŋgālāa̍ chō le̍ Mɛ̄lɛ̄ka̍ nāa̍ . Ndu̍ pi̍ŋi̍ na̍a̍ ni̍ . Ō chō o̍ nāŋɔ̄ɔ̍ chōo̍ a̍ kpāāyāa̍  .
66019002	Nyɛ̄ pālāā o̍ tu̍sī ŋ̍wa᷅ŋndā chīe̍e̍ cho̍o̍ o̍ chi̍e̍ēŋndo̍ chōo̍ wo̍ , o̍ nɛ̄ī sa̍kpō o̍ to̍sa̍ ndi̍ ni̍ . Nyɛ̄ kpe̍e̍kpe̍i̍ bɛ̍nda̍ le̍ nda̍ wo̍ cho̍ ko̍ŋ ni̍ . Chūā sūūndɛ̍i̍ tɔ̍ɔ̍ bɛ̍ndōo̍ , o̍ to̍sa̍ ho̍ō mi̍ ŋ̄wāŋndā chīe̍e̍ a̍ to̍sā yɔ̄ŋ wɔ̄ɔ̍ŋndo̍ le̍ bāa̍ wōūwo̍ o̍ nīīlū ndɔ̄ su̍u̍ndɛ̍i̍yo̍ ni᷄ŋ ndo̍ , Mɛ̄lɛ̄ka̍ kīlu̍l ndu̍ yāmɛ̍i̍ , mbo̍ hāndū ndu̍ nyɛ̄ pālāa̍ chōo̍ . Māa̍ Mɛ̄lɛ̄ka̍ mīŋgu̍l ndu̍ ni̍ , le̍ bu̍ɛ̍i̍yāā ndūa̍a̍ o̍ di̍u̍ wa̍ . ”
66019003	Ma̍ dīmī vɛ̄lɛ̄ chōo̍ cho̍o̍ āā , “ Sāŋgālāa̍ chō o̍ Mɛ̄lɛ̄ka̍ lo̍ . Yīŋnde̍ cho̍ ndu̍ lōmɔ̄ɔ̍ le̍ŋ , ndu̍ yɔ̍nūŋ ni̍ māā chi̍e̍e̍ tɔ̍ɔ̍ bɛ̍ndōo̍ ho̍ō , kūmi̍i̍ ke̍ŋ chō hīōūwɔ̄ɔ̄ lāchī a̍ hēlɔ̄ɔ̍ le̍ fɛ̍ɛ̍ŋ a̍ fɛ̍ɛ̍ŋ . ”
66019004	O̍ ko̍ŋ , mi̍ cha᷅ mi̍ lāŋgba̍ā kālāā ŋ̄wāŋ bi̍di̍i̍ŋ a̍ wānāā hīɔ̍ɔ̍lu̍a̍a̍ , a̍ nyāā yōōmāā hīɔ̍ɔ̍lu̍a̍a̍ ā bāŋ wūla̍ŋ Mɛ̄lɛ̄ka̍ lāchī , o̍ cho̍ īchāli̍ o̍ kpe̍ŋgbe̍i̍ lēmāsāa̍ chōo̍ wo̍ . Ma̍ līsā ndu̍ āā , “ Le̍nde̍ i̍ cho̍ ni̍ . Sāŋgālāa̍ chō le̍ nūm Mɛ̄lɛ̄ka̍ . ”
66019005	Mi̍ dīōmndo̍ sūāā o̍ kpe̍ŋgbe̍i̍ lēmāsāa̍ . Mbo̍ dīmī āā , “ Nya̍ wānāa̍ cho̍ bu̍ɛ̍i̍yāa̍ Mɛ̄lɛ̄ka̍a̍ , mi̍ lā nɔ̄ sīōōŋīī ndūɛ̍i̍ ya̍ ki̍nɛ̍i̍ , wānā pɔ̍mbɔ̄ ni̍ , wānā bɛ̍ndū ni̍ , nya̍ kpo̍u̍ lā sāŋga̍la̍ Mɛ̍lɛ̄ka̍ . ”
66019006	O̍ ko̍ŋ kɔ̍ɔ̍lī , mi̍ tu̍ɛ̍ī vɛ̄lɛ̄ bɔ̄ɔ̄lūūwo̍ māā fāŋgā bɛ̍ndū bɛ̄ndū . Wānā a̍a̍ tu̍e̍ī pɛ̍ āā bāl bɛ̄ndōo̍ cho̍ sūɛ̍i̍ ni̍ , vɛ̄lɛ̄ mɛ̄ɛ̍ ta᷅ŋnda̍ŋ mā wā nu̍a̍ā dēŋīo̍o̍ mī pīɔ̍ɔ̍ wa̍ yīmndo̍ yɛ̍ . Ma̍ dīmī āā , “ Sāŋgālāa̍ chō le̍ Mɛ̄lɛ̄ka̍ . Māsānɔ̄ɔ̍ Mɛ̄lɛ̄ka̍ nāa̍ o̍ nɔ̍ kpāāyāa̍ kpo̍u̍ wo̍ , ō kāndu̍ wāa̍ māsāa̍ ŋ̄wāŋndā chīe̍e̍ cho̍o̍ o̍ chi̍e̍ēŋndo̍ ni᷄ŋ  .
66019007	Lā ŋ̄ tōsa᷅ŋ kɔ̄l kɛ̄ndɔ̄ɔ̍ . Lā ŋ̄ wūūnu᷅ŋ kpe̍njo̍o̍ . Lā ŋ̄ sōōlu᷅ŋ ndu̍ , kāni̍ fu̍u̍le̍ , bōōndi̍i̍ Sāā Fɔ̍ŋndɔ̍ɔ̍ chō la̍nɔ̍ɔ̍ chūa̍a̍ ve̍ ī fūūlu̍u̍ . Ndu̍yɛ̍ , chūā kālāa̍ chīi̍ ni᷅ŋ tōōsīa̍ŋ  .
66019008	Mɛ̄lɛ̄ka̍ bīī mbo̍ kē chūa̍a̍ ho̍ō nyɛ̄lā kɛ̄ndɛ̄ kɛ̍ndɛ̄lā hūmbūlā fo̍ fo̍ la̍ŋ , le̍ mbō dōvi̍ŋ . ” Nyɛ̄lā hūmbūla̍ŋ nda᷅ŋ , la̍ŋ la̍ si̍m le̍ sɔ̄ɔ̍ŋ sa̍kpōŋ wānāa̍ Mɛ̄lɛ̄ka̍a̍ ā tōsa̍ wo̍ŋ ni̍  .
66019009	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍a̍ dīmūl la̍ āā , “ Po̍o̍nyi̍a̍a̍ di̍ōmnda̍ŋ nda᷅ŋ , māā wānāa̍ sɔ̍la̍ vēēlōo̍ le̍ hūnɔ̄ɔ̍ o̍ bɔ̄ŋa᷅ŋ Sāā Fɔ̍ŋndɔ̍ɔ̍ chō la̍nɔ̍ɔ̍ chūa̍a̍ wo̍ wa̍ , ā pɛ̄l tɔ̄nɔ̄ɔ̍ . ” Mbo̍ dīmūl la̍ vɛ̄lɛ̄ āā , “ Mɛ̄lɛ̄ka̍ dīōmndā ndɔ̄la̍ tōnya̍la̍ŋ la̍ cho̍ la᷅ŋ ni̍ . ”
66019010	O̍ ko̍ŋ , mi̍ ba᷅ŋ wūla̍ŋ ki̍i̍la̍nɔ̍ Mɛ̄lɛ̄ka̍a̍ ho̍ō lāchī le̍ ndu̍ sōōlūūwo̍ . Kɛ̍ mbo̍ dīmūl la̍ āā , “ To̍sā ke̍ŋ te̍ . Ya̍ bɛ̍ɛ̍ bu̍ɛ̍i̍ Mɛ̄lɛ̄ka̍a̍ ko̍ni̍ ya̍ cho̍ ni̍ , mɛ̄ɛ̍ ŋ̄ chō nu̍a̍ā nya̍ chāāŋāā nyāā wa̍nāā lāāla᷄ŋnda̍ yɛ̍ , a̍ bi̍ī sɔ̄ɔ̍ŋ tōnya᷅ŋ Chi̍i̍sū chɔ᷅m mu᷅ŋ ŋ̄wāŋndā chīe̍e̍ wo̍ŋ , nyɛ̄ kɛ̄ndɛ̄ kpi̍ŋ nda̍ . Mɛ̄lɛ̄ka̍ nya̍ nɔ̄ ni̍ mī lā sōōlu̍u̍ . Wānāa̍ di̍mūl wāŋnda̍ tōnya̍ cho̍ a̍ sɔ̄ɔ̍ŋ Chi̍i̍sū chɔ̍m wāŋnda̍ wo̍ŋ nda̍ , wānāā kāŋ Nyi̍na̍ Mɛ̄lɛ̄ka̍a̍ cho̍ nda̍ kɔ̄ɔ̄lī ni̍ mɛ̄ɛ̍ wānāa̍ su̍a̍ā le̍ Mɛ̄lɛ̄ka̍ wa̍ ā chō yɛ̍ . ”
66019011	O̍ ko̍ŋ kɔ̍ɔ̍lī , mi̍ cha᷅ ɛ̄chɛ̍nɛ̄ ō kūmbīāā . Mi̍ cha᷅ so᷅ hūmbōo̍ a̍ wāŋndo̍ īchāli̍ le̍cho̍o̍ . Wāŋndo̍ ho̍ō dīōlā ndɔ̄la̍ŋ la̍ wa̍ ni̍ āā , “ Wānā sa̍kpōo̍ ō wāŋnda̍ nɔ̄lā mā tīīnda̍ŋ ndo̍ . ” O̍ nɛ̄ī sa̍kpō o̍ ki̍a̍lū ya᷅mɛ̍i̍ ni̍ . Ndu̍yɛ̍ , le̍ sɔ̄ɔ̍ŋ cho̍ sɔ̄ɔ̍ŋ sa̍kpo᷄ŋ ndo̍ŋ o̍ chu̍ā ni̍  .
66019012	Wānā a̍a̍ che᷅ ndu̍ hɔ̄lta̍ŋ īyēlēŋgi̍ ye̍lēŋgi̍e̍i̍ pɛ̍ āā , mɛ̄ɛ̍ yīŋnde̍ŋ lē wā nu̍a̍ā sānde̍i̍ yɛ̍ ni̍ . Mɔ̍si̍lta̍ lēmāsāla̍ŋ lā wa̍ ndu̍ o̍ lēbōl ta̍u̍ . Ndu̍yɛ̍ , dīōlā pūm lā wa̍ ndu̍ lā pōōnyīa̍ŋ , wānā o̍ wānā ndu̍ o̍o̍ si̍nā la̍ŋ te̍ , mɛ̄ɛ̍ ndu̍ pi̍la̍  .
66019013	Dōma̍ wa̍ ndu̍ lēkɔ̄ɔ̍ wo̍ , kōo̍wa̍ŋ mā wa̍ mā tīūwāā lēni᷄ŋ kpo̍u̍ . Wāŋndo̍ ho̍ō nda̍ a̍a̍ ve̍e̍lū ndu̍ vɛ̄lɛ̄ āā , “ Dīo̍m Mɛ̄lɛ̄ka̍a̍ . ”
66019014	Wānāā chɔ̄ūwa̍ ɛ̄chɛ̍nɛ̄ ā wa̍ ndu̍ kɔ̄ɔ̄lī . Nyɛ̄la̍ wa̍ nda̍ lēkɔ̄ɔ̍ la̍ŋ , lā wa̍ lā hūmbū fo̍ fo̍ bɛ̍ndū . Nda̍ kpo̍u̍ , ā wa̍ īchāli̍ o̍ su̍a̍ā hūmbūa̍a̍ chōo̍  .
66019015	Wāna̍ wa̍ ho̍ō o̍ so̍ hūmbōo̍ chōo̍ wo̍ , mūɛ̄ī fāŋīī lūɛ̄īyɛ̄i̍ wa̍ ndu̍ fūlāā o̍ sōndō le̍ sɔ̍ŋgɔ̄ɔ̍ a̍ ndi̍ mbō yēm lɛ̄ŋnde̍ o̍ chi̍e̍ēŋndo̍ chōo̍ . Ō chō wā māsāa̍ lɛ̄ŋnde̍ chōo̍ , ndu̍yɛ̍ mbō kūūmbu̍ŋ nda̍ chōo̍ kpu̍lu̍ bɛ̍ndū . Ndu̍ wa̍a̍yīāā ni̍ŋ kɔ᷅mnde̍ŋ o̍ so̍o̍ŋ nda̍ dūāū kɔ᷅mnde̍ŋ le̍ wāāyīa̍a̍ , mā tōōsi̍a̍a̍ mūɛ̄īya̍ŋ ndo̍ ni̍ . Ma̍ŋ ma̍ si̍m le̍ Mɛ̄lɛ̄ka̍ nɔ̍ kpāāyāa̍ kpo̍u̍ wo̍ , tu̍mbe̍ ndɔ̄ɔ̍ ni̍ a̍ nyɛ̄ pālāā o̍ tu̍sī ni̍ŋ nda̍ chōo̍ wo̍  .
66019016	Wāŋndo̍ ho̍ō mi̍ cha᷅ dīōla̍ŋ lā pōōnyīāā ndu̍ o̍ do̍māa̍ a̍ o̍ lɔ̄lōo̍ . Dīōlā la᷄ŋ la̍ wa̍ ni̍ āā , “ Māsānɔ̍ nɔ̍ kpāāyāa̍ kpo̍u̍ wo̍ , Māsa̍ hi̍o̍ū māsāa̍ kpo̍u̍ wo̍ . ”
66019017	O̍ ko̍ŋ kɔ̍ɔ̍lī , mi̍ cha᷅ ki̍i̍la̍nɔ̍ Mɛ̄lɛ̄ka̍a̍ īsīsi̍ o̍ pāa̍le̍ŋ chōo̍ . Mi̍ ki̍i̍la̍nɔ̍ Mɛ̄lɛ̄ka̍a̍ ho̍ō sūāā chōo̍ cho̍o̍ kpe̍le̍ŋ , nāa̍ yōūwāa̍ wa̍ bālɔ̄ɔ̍ o̍ ha̍la̍a̍ ni᷄ŋ nda̍ chūā āā , “ Lā hu᷅ŋ mī lā chūūŋgi̍āŋ , le̍ nyɛ̄ dīāā bɛ̄ndū bɛ̍ndū Mɛ̄lɛ̄ka̍ bɛ̄ɛ̄ndi̍a̍a̍ wo̍ dīo̍o̍  .
66019018	Lā hu᷄ŋ mī lā hu᷄ŋ di̍ō vīsīŋ wāŋndā chīe̍e̍ya̍ , a̍ vīsīŋ māsāa̍ , a̍ vīsīŋ wānāa̍ cho̍ so̍vɛ̄i̍ya̍ bōlle̍ wa̍ , a̍ vīsīŋ so̍vɛ̄i̍ya̍ , o̍ ko̍ŋ kɔ̍ɔ̍lī , a̍ vīsīŋ su̍a̍ā , a̍ vīsīŋ so̍vɛ̄i̍ya̍a̍ ku̍ā o̍ su̍a̍ā kāŋ chōo̍ wa̍ , a̍ vīsīŋ wānā o̍ wānā , chɛ̄ ni̍ , wānā yɔ̍ŋāā ni̍ , wānā pɔ̍mbɔ̄ ni̍ , wānā bɛ̍ndū ni̍ , kpo̍u̍ . ”
66019019	O̍ ko̍ŋ kɔ̍ɔ̍lī , mi̍ cha᷅ vīsi̍ fu̍la̍ o̍ pēe̍ mɛ̄ŋmā īhɛ᷄llo̍ ni᷄ŋ ndo̍ , a̍ māsāa̍ o̍ chi̍e̍ēŋndo̍ ni᷄ŋ , a̍ wānāā ndāa̍ chɔ̄ūwa̍ . Ma̍ chūūŋgi̍āŋ le̍ chɔ̄ūwo̍ a̍ wāna̍ wa̍ ko̍ŋ i̍cha̍li̍ o̍ so᷅ hūmbōo̍ chōo̍ wo̍ nda̍ wānāā ndūa̍a̍ chɔ̄ūwa̍  .
66019020	Mi̍ wāna̍ wa̍ o̍ so᷅ hūmbōo̍ chōo̍ wo̍ , nda̍ wānāā ndūa̍a̍ ā bīī vīsī kōŋ , a̍ wāna̍ lāchōōwa̍ di̍mi̍ māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ , mī ndu̍ o̍o̍ to̍sā sɔ̍ɔ̍ŋ kɔ̄ndɔ̄fi̍li̍ŋ bɛ̄ndo᷄ŋ vīsīo̍o̍ ho̍ō o̍ hɔ̄l lo̍ . A̍ sɔ̄ɔ̍ŋ kɔ̄ndɔ̄fi̍li̍ŋ bɛ̄ndūŋ mu᷅ŋ o̍ hu̍i̍ wāŋnda̍ ni̍ . Nda̍ yɔ̍nūŋ ni̍ māā , wānāa̍ chɛ̍l ma̍ hōl nda̍ tāāmāsi̍ vīsīo̍o̍ , ndu̍yɛ̍ ma̍ sōōlūū vēla᷅ŋ ndɔ̍ nda̍ tōōsi̍a̍a̍ wo̍ wa̍ . Vīsīo̍o̍ ho̍ō ni̍ , a̍ wāna̍ lāchōōwa̍ di̍mi̍ ho̍ō māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ wo̍ , mɛ̄ɛ̍ nda̍ bīī nda̍ , ā lo̍ yōōmū le̍nde̍ ma̍ wūū nda̍ o̍ fo̍ndāŋ yīŋndē wūle̍ wu᷅le̍ bɛ᷅ndōo̍ ni᷄ŋ  .
66019021	Mi̍ wāna̍ wa̍ ko̍ŋ o̍ so᷅ hūmbōo̍ chōo̍ wo̍ dīū wānāā ndāa̍ chɔ̄ūwa̍ , ā tūa̍a̍ pa̍ku̍ a̍ mūɛ̄ī fāŋīi̍ wa̍ ndu̍ o̍ sōndō ve̍ . O̍ ko̍ŋ kɔ̍ɔ̍lī , yōūwa̍ kpo̍u̍ ma̍ hūŋ ma̍ dīā vīsīŋ ndāa̍ŋ ma̍ sāŋgā  .
66020001	O̍ ko̍ŋ kɔ̍ɔ̍lī , mi̍ cha᷅ ki̍i̍la̍nɔ̍ Mɛ̄lɛ̄ka̍a̍ chɔ̄nɔ᷄ŋndo̍ ɛ̄chɛ̍nɛ̄ mbo̍ wā tōlɔ̄ɔ̍ . Ki̍yīi̍ ku̍mbī so̍o̍ŋ yi̍ŋgi̍lɛ̍i̍ nɔ̍ la̍mɛ̍ɛ̍lu̍ le̍ ve̍ , ī wa̍ ndu̍ o̍ bā a̍ yɔ̄lɔ᷄ŋ ka̍lā ka̍lāŋ bɛ̄ndo᷄ŋ  .
66020002	Mi̍ cha᷅ mbo̍ bīī tāmba̍lāka̍a̍ kpa̍ū , ndu̍ yɔ̍nūŋ ni̍ māā kɛ̄ū pāāndū pa̍a̍ndōo̍ o̍ cho̍ māsa̍ nyi̍nāā wɔ̄ɔ̍ŋnda̍ wo̍ , mā vēēlu̍ ndu̍ āā , Sēta̍nā . Mɛ̄ɛ̍ o̍ bi̍ī ndu̍ , mbo̍ dūāū ndu̍ o̍ yɔ̄lɔ᷄ŋ  .
66020003	Mbo̍ wōū ndu̍ o̍ so̍o̍ŋ yi̍ŋgi̍lɛ̍i̍ ko̍ŋ ni᷄ŋ mbo̍ kīndā . Mbo̍ hāndū tāāmāsi̍o̍o̍ lēchōo̍ , le̍ mī tāmba̍lāka̍a̍ ho̍ō lo̍ o̍ bīyɔ̄ɔ̍ ni᷄ŋ , le̍ wɔ̄sīla̍ŋ wāa̍ ō pīlɛ̍ . Wɔ̄sīlā lāŋ ki̍nɛ̍i̍ , ō nɔ̍lā mbō hūi̍ wāŋnda̍ o̍ lɛ̄ŋnde̍ ni᷄ŋ o̍ chi̍e̍ēŋndo̍ chōo̍ le̍ ha̍a̍a̍ , mbō lo̍ o̍ ko̍ŋ mī lā chūū . Tē wɔ̄sīlā lāŋ lā chūū pɛ̍ , ā ma᷄l ndu̍ le̍ te̍le̍ŋ bi̍ŋgī  .
66020004	O̍ ko̍ŋ kɔ̍ɔ̍lī , mi̍ cha᷅ kpe̍ŋgbe̍i̍la̍ lēmāsāla̍ŋ . Ndu̍yɛ̍ , mi̍ cha᷅ nyi̍nāā wānāā nda̍ kīli̍ bōlle̍ le̍ mɛ̄ɛ̍ nda̍ wa̍ wāŋnda̍ tōnya̍ Chi̍i̍sū chɔ̍m wāŋnda̍ wo̍ dīmūllo̍ yɛ̍ , a̍ le̍ dīo̍m Mɛ̄lɛ̄ka̍ nda̍ wa̍ wāŋnda̍ dīmūllo̍ wo̍ . Wāŋnda̍ ha̍ā nda̍ chɛ᷄l mā sōōlu̍u̍ vi̍sīo̍o̍ ho̍ō , kɛ̄lɛ̄ŋgāā , vēla᷅ŋ ndɔ̍ nda̍ tōōsi̍a̍a̍ wo̍ le̍ . Ndu̍yɛ̍ , ā chɛ᷄l mā dɔ̄ū nda̍ tāāmāsi̍ vīsīo̍o̍ ho̍ō o̍ ŋ̄tēndu̍ kɛ̄lɛ̄ŋgāā o̍ lābā le̍ . Wāŋnda̍ ha̍ā , mi̍ Mɛ̄lɛ̄ka̍ mīŋgī nda̍ yōōmū ma̍ kɛ̄sī nda̍ o̍ kpe̍ŋgbe̍i̍la̍ lēmāsāla̍ŋ chōo̍ . Kāni̍ fu̍u̍le̍ , Mɛ̄lɛ̄ka̍ ke̍ nda̍ kpāāyāa̍ le̍ mā kɔ̄ɔ̄sa̍ a̍ wāŋndā chīe̍e̍ya̍ . O̍ he̍ī ni᷄ŋ , ā chō ni᷅ŋ lāmāsā nda̍ Ki̍li̍tī wa̍ā le̍ wɔ̄sīla̍ŋ wāa̍ ō pīlɛ̍  .
66020005	Mɛ̄ɛ̍ wānāā tāsi̍a̍a̍ Mɛ̄lɛ̄ka̍ chō mīŋgī yōōmū wa̍ , nda̍ cho̍ ha̍ā ni̍ . Wāŋnda̍ ā tūa̍a̍ vi᷅ wa̍ ki̍nɛ̍i̍ , nda̍ mīīŋgu̍ yo̍o̍mū le̍ , mbo̍ lō o̍ ko̍ŋ ha̍a̍a̍ mi̍ wɔ̄sīlā wāa̍la̍ŋ lā chūū  .
66020006	Wānāa̍ wa᷅ ni̍ŋ o̍ ku̍ndā tāse̍ ko̍ŋ ni᷄ŋ mī Mɛ̄lɛ̄ka̍ mīŋgi̍ nda̍ yōōmū wa̍ , ā pɛ̄l tɔ̄nɔ̄ɔ̍ . Ndu̍yɛ̍ , le̍ Mɛ̄lɛ̄ka̍ nda̍ cho̍ ni᷅ŋ ni̍ . Ndu̍yɛ̍ nda̍ nda̍ , pīɔ̍m dīi̍ŋ ndɔ̄ wāŋnda̍ sɔ̄lā ni̍ŋ ndo̍ , ō nɔ̍lā nda̍ nyɛ̄ o̍ nyɛ̄ yɔ̄ŋ te̍ . Mɛ̄lɛ̄ka̍ nda̍ Ki̍li̍tī , wānāā ndāā so̍līāā lāsa̍lāa̍ nda̍ wā ni̍ŋ ni̍ . Ā chō wā lāmāsā nda̍ Ki̍li̍tī wa̍ā le̍ wɔ̄sīla̍ŋ wāa̍ ō pīlɛ̍  .
66020007	Tē wɔ̄sīlā wāa̍ pi᷅lɛ̍la̍ŋ lā chūū pɛ̍ , ā ti̍mbi̍ Sēta̍nā ā sōli̍ ndu̍ nāa̍ o̍ cho̍ o̍ bīyɔ̄ɔ̍ ni᷄ŋ nda̍  .
66020008	Tē ā sōli̍ ndu̍ pɛ̍ , ō bālu̍ o̍ lɛ̄ŋnde̍ ni᷄ŋ kpo̍u̍ o̍ chi̍e̍ēŋndo̍ chōo̍ ō hūi̍ wāŋnda̍ . Ā vēēlu̍ lɛ̄ŋnde̍ he̍ī āā Kɔ̍kū a̍ Ma̍kɔ̍kī . O̍ ko̍ŋ , ndu̍ Sēta̍nā mbō chūūŋgi̍a̍a̍ wāŋnda̍ nāa̍ pi᷅lɛ̍ le̍ chɔ̄ūwo̍ . Wāŋnda̍ ha̍ā wā ni̍ŋ fa̍ŋgā ha̍a̍a̍ , mɛ̄ɛ̍ si̍o̍ōŋnde̍ o̍ pēe̍ mɛ̄ŋmā īhɛ᷄llo̍ kɔ̄ŋgɔ̍ i̍ cho̍ fāŋgā wānā nɔ̍lā ndi̍ chīī chɔ̄m te̍ yɛ̍  .
66020009	O̍ ko̍ŋ , mī wāŋnda̍ fāŋgā bɛ̍ndū bɛ̄ndōo̍ ho̍ō ā tīu̍ chi̍e̍ēŋndo̍ kpo̍u̍ . Mā bālu̍ fo̍ndāŋ wānāa̍ Mɛ̄lɛ̄ka̍a̍ ā chūūŋgi̍āŋ ndo̍ a̍ chi̍e̍e̍ Mɛ̄lɛ̄ka̍ kāāla̍ wo̍ . Tē ā bālu̍ ndu̍ pɛ̄ , yīŋnde̍ŋ lē chɛ᷄ŋ ɛ̄chɛ̍nɛ̄ lē hu᷄ŋ lo᷅m nda̍ mɛ̄ɛ̍ nda̍ chō kpo̍u̍  .
66020010	O̍ ko̍ŋ kɔ̍ɔ̍lī , mā bīī māsa̍ nyi̍nāā wɔ̄ɔ̍ŋnda̍ o̍ hu̍i̍ wāŋnda̍ wo̍ , mā wūu̍ ndu̍ o̍ fo̍ndāŋ yīŋndē wūle̍ wu᷅le̍ bɛ̍ndōo̍ . Vīsīo̍o̍ ni̍ , a̍ wāna̍ lāchōōwa̍ di̍mi̍ māā wāna̍ su̍a̍ā le̍ Mɛ̄lɛ̄ka̍ wo̍ o̍ cho̍ ni̍ wo̍ , nda̍ nda̍ wa̍ ni᷅ŋ lēni᷄ŋ . Lo̍ŋ nda̍ chō wā le̍ fɛ̍ɛ̍ŋ a̍ fɛ̍ɛ̍ŋ ni̍ , mī nyɛ̄ pālāa̍ ō wa̍ nda̍ chōo̍ le̍ pāa̍le̍ŋ a̍ nyūmnda̍ŋ  .
66020011	O̍ ko̍ŋ kɔ̍ɔ̍lī , mi̍ cha᷅ kpe̍ŋgbe̍i̍ lēmāsā hūmbū bɛ̄ndōo̍ a̍ wāŋndo̍ īchāli̍ le̍cho̍o̍ . O̍ lē pīlɛ̍ ni᷄ŋ kpe̍ , mi̍ chi̍e̍ēŋndo̍ a̍ ɛ̄chɛ̍nɛ̄ lā fāŋa᷄ŋ ndu̍ lāchī mi̍ lā lō pɛ̍ , wānā o̍ wānā chi̍ lɛ̍ la̍ŋ te̍  .
66020012	O̍ ko̍ŋ kɔ̍ɔ̍lī , mi̍ cha᷅ wānāa̍ vi᷅ wa̍ , wānā bɛ̍ndū ni̍ , wānā pɔ̍mbɔ̄ ni̍ . Ā wa̍ īsīsi̍ o̍ kpe̍ŋgbe̍i̍ lēmāsāa̍ hɔ̄lndɔ̄ . Ma̍ kūmbī yāu̍la̍ pūm , lā nyɛ̄ o̍ nyɛ̄ fe̍e̍ wāŋnda̍ tōsa̍ ō cho̍ ō pōōnyīāā lēni᷄ŋ nda̍ŋ . O̍ ko̍ŋ kɔ̍ɔ̍lī , ma̍ kūmbī vɛ̄lɛ̄ yāu̍ che᷅le̍ŋ . Yāu̍wo̍ ho̍ō dīōlā wānāa̍ nɔ̍ le̍ wāa̍ yōōmū wa̍ , la̍ŋ la̍ cho̍ lēni᷄ŋ ni̍ . Ma̍ kɔ̄ɔ̄sā a̍ wānāa̍ vi᷅ wa̍ kpo̍u̍ , wānā o̍ wānā mɛ̄ɛ̍ kūɛ̍i̍la̍ ndɔ̄la̍ŋ lā wa̍ yɛ̍ , ndu̍yɛ̍ mi̍ ī wā ī pōōnyīāā o̍ yāu̍la̍ la̍ŋ ni᷄ŋ yɛ̍  .
66020013	O̍ ko̍ŋ kɔ̍ɔ̍lī , mi̍ wānāa̍ vi᷅ o̍ pēe̍ mɛ̄ŋmā īhɛ᷄llo̍ ni᷄ŋ nda̍ ā cha᷄ŋ ma̍ fūlā o̍ pēe̍ mɛ̄ŋmā īhɛ᷄llo̍ ni᷄ŋ . Mi̍ wānāa̍ wa̍ ō nda̍ vēēlū āā pīɔ̍mndo̍ wo̍ o̍ bā wa̍ , a̍ wānāa̍ wa̍ chi̍e̍e̍ pīɔ̍m nda̍ , nda̍ kpo̍u̍ ma̍ cha᷄ŋ ma̍ fūlā . Ma̍ kɔ̄ɔ̄sā a̍ nda̍ kpo̍u̍ , wānā o̍ wānā mɛ̄ɛ̍ kūɛ̍i̍la̍ ndɔ̄la̍ŋ lā wa̍ yɛ̍  .
66020014	O̍ ko̍ŋ kɔ̍ɔ̍lī , ō nda̍ vēēlū āā , pīɔ̍mndo̍ wo̍ , a̍ ō nda̍ vēēlū āā , chi̍e̍e̍ pīɔ̍m ndo̍ , ma̍ wūū nda̍ o̍ fo̍ndāŋ yīŋndē wūle̍ wu᷅le̍ bɛ̍ndōo̍ . Fo̍ndāŋ yīŋndē wūle̍ wu᷅le̍ ko̍ŋ , ndu̍ cho̍ pīɔ̍m di̍i̍ŋ ndɔ̄ɔ̍ ni̍  .
66020015	Wānā o̍ wāna̍ dīōlā ndɔ̄la̍ŋ lā ve̍ o̍ yāu̍ wānāa̍ nɔ̍ le̍ wāa̍ yōōmū wa̍ ni᷄ŋ te̍ , ma̍ bīī nda̍ ma̍ wūū nda̍ o̍ fo̍ndāŋ yīŋndē wūle̍ wu᷅le̍ ko̍ŋ  .
66021001	Ɛ̄chɛ̍nɛ̄ ō tāso̍o̍ a̍ chi̍e̍ēŋ tāso̍o̍ , mi̍ lā fāŋa᷄ŋ . Pēe̍ mɛ̄ŋmā īhɛ᷄llo̍ bɛ̍ɛ̍ ndu̍ ve̍ lɛ̍ le̍ . O̍ ko̍ŋ , mi̍ cha᷅ ɛ̄chɛ̍nɛ̄ sɛ̄nɛ̄īyo̍ a̍ chi̍e̍ēŋ sɛ̄nɛ̄īyo̍  .
66021002	Ndu̍yɛ̍ , mi̍ cha᷅ chi̍e̍e̍ cho̍ le̍ Mɛ̄lɛ̄ka̍ wo̍ , ndu̍ yɔ̍nūŋ ni̍ māā Chūlu̍sɛ̄lɛ̄m sɛ̍nɛ̄īyo̍ . Ō wa̍ chɔ̄nɔ᷄ŋndo̍ nāa̍ Mɛ̄lɛ̄ka̍ chūā ɛ̄chɛ̍nɛ̄ mbo̍ wā tōlɔ̄ɔ̍ . Ma̍ bɛ̄ɛ̄ndīāā ndu̍ mɛ̄ɛ̍ nda̍ bɛ̄ɛ̄ndīāā nu̍a̍ā wānā la̍nɔ̍ɔ̍ nyɛ̄ kɛ̄ndɛ̄ kɛ̍ndɛ̍ī , mbō wa̍ ni᷅ŋ ō bɛ̄ɛ̄ndīa̍ŋ le̍ mā bɔ̄ŋa̍ o̍ nɔ̄ɔ̍ ni᷄ŋ nda̍ pɔ̍nɔ̍ nda̍ chō īchāli̍ wo̍ yɛ̍  .
66021003	O̍ ko̍ŋ , mi̍ tu̍ɛ̍ī dīōmndo̍ fūlāa̍ chōo̍ cho̍o̍ o̍ kpe̍ŋgbe̍i̍ lēmāsāa̍ . Mbo̍ dīmī āā , “ Bōōnde̍i̍ he̍ī ni᷅ŋ , nāa̍ cha̍lāa̍ Mɛ̄lɛ̄ka̍a̍ chō ŋ̄wāŋndā chīe̍e̍ tɛ̍ɛ̄ŋ . Ō chō wā nāa̍ pi᷅lɛ̍ nda̍ nda̍ā , ndu̍yɛ̍ mā wa̍ wānāā ndɔ̄ . Mɛ̄lɛ̄ka̍ pi̍la̍ ō cho̍ wā a̍ nda̍ la̍tu̍lu̍ . Ndu̍ cho̍ wā Mɛ̄lɛ̄ka̍ ndāa̍ ni̍  .
66021004	Ō chō nda̍ māmɛ̍mɛ̍ o̍ māmɛ̍mɛ̍ wɔ̍ɔ̍sūū o̍ hɔ̄l fo̍ . Wānā o̍ wānā vi᷅ lɛ̍ le̍ . Wānā o̍ wānā ve᷅ lɛ̍ a̍ kɔ̄l tāmbɛ̍i̍ le̍ , kɛ̄lɛ̄ŋgāā mī wānā cha̍ŋ , kɛ̄lɛ̄ŋgāā mī nyɛ̄ nɛ̄īyāā wa̍ , kāni̍ fu̍u̍le̍ , nyɛ̄ o̍ nyɛ̄ pāāndū chūū fāŋa᷄ŋ . ”
66021005	O̍ ko̍ŋ , mi̍ wāna̍ wa̍ īchāli̍ o̍ kpe̍ŋgbe̍i̍ lēmāsāa̍ chōo̍ wo̍ dīmī āā , “ I̍ cho̍ nyɛ̄ o̍ nyɛ̄ fe̍e̍ to̍o̍sīa̍a̍ ō sɛ̄nɛ̄ī . ” Mbo̍ dīmī vɛ̄lɛ̄ āā , “ Po̍o̍nyi̍a̍a̍ di̍ōmnda̍ŋ nda᷅ŋ , kāni̍ fu̍u̍le̍ , tōnya̍a̍ lā chō ni̍ , ndu̍yɛ̍ lā chō dīōmndā wānā nɔ̍lā mā ti̍i̍nda̍ŋ . ”
66021006	Mbo̍ dīmūl la̍ vɛ̄lɛ̄ āā , “ Nyɛ̄ o̍ nyɛ̄ chūū yɔ̄nɔ᷄ŋ . Ya̍ cho̍ wāna̍ tāso̍o̍ ni̍ , ndu̍yɛ̍ ya̍ cho̍ wānā mɛ̍ɛ̍lāa̍ ni̍ . Ya̍ cho̍ kāndɔ᷄ŋndo̍ ni̍ , ya̍ cho̍ mɛ̄ɛ̄lu̍la̍ŋ ni̍ . Wānā o̍ wāna̍ wa̍ a̍ bo̍lōlā vēsɛ̍i̍la̍ŋ pɛ̍ , I̍ cho̍ ndu̍ mɛ̄ŋma̍ fu̍lā o̍ pēe̍ būūlōo̍ , mī mā yɔ̄ŋgū yo̍o̍mōo̍ wa̍ŋ kē mbō ko᷄l . I̍ cho̍ ndu̍ kē fo̍ndō ō pa̍a̍wā nyɛ᷅ o̍ nyɛ̄ le̍  .
66021007	Wānā o̍ wāna̍ ye᷅m pɛ̍ , nyɛ̄m ke᷅ŋ o̍ sɔ̍lā wo̍ŋ mu̍ŋ cho̍ mu̍ŋ ni̍ . Ndu̍yɛ̍ , wānā ko̍ŋ I̍ cho̍ wā Mɛ̄lɛ̄ka̍ ndɔ̄ , mī ndu̍ wa̍ po̍ nī  .
66021008	Kɛ̍ wānāā īsīōōŋnda̍ ki̍nɛ̍i̍ , a̍ wānāa̍ ma̍l tīīnda᷄ŋ ndāa̍ wa̍ , a̍ wānāā to̍sā sɔ̍ɔ̍ŋ nɔ̍ɔ̍lɛ̍i̍yo̍ŋ nda̍ , a̍ wānāā dīūwāā ŋ̄wāŋndā chīe̍e̍ ya̍ , a̍ wānāā sūūndɛ̍i̍ya̍ , a̍ wānāa̍ bi̍ī ko̍o̍ma̍ wɔ̍ɔ̍ŋnda̍ŋ nda̍ , a̍ wānāa̍ so̍o̍lūū nyɛ᷅m nda̍ tōōsīāā wo̍ŋ nda̍ , a̍ wānāā lāchōōwāa̍ fa̍ū , a̍ wānā o̍ wāna̍ to̍sā sɔ̍ɔ̍ŋ wa̍ā le̍nde̍ wa̍ , ā chō nda̍ bīyɔ̄ɔ̄ mā wūu̍ nda̍ o̍ fo̍ndāŋ yīŋndē wūle̍ wu᷅le̍ bɛ̍ndōo̍ . Pīɔ̍m di̍i̍ŋ ndɔ̄ɔ̍ cho̍ ko̍ŋ ni̍ . ”
66021009	O̍ ko̍ŋ kɔ̍ɔ̍lī , ki̍i̍la̍a̍ Mɛ̄lɛ̄ka̍a̍ ŋɔ᷄mmɛ̍ūwa̍ ā hɛ̄ŋgɛ̍i̍la̍ ŋɔ̍mmɛ̍ūla̍ŋ lā wa̍ o̍ lābā a̍ sɔ̄ɔ̍ŋ kpūndɛ᷅ŋ mɛ̄ɛ̄lāŋ ŋɔ᷄mmɛ̍ūwo̍ŋ lēni᷄ŋ nda̍ , mi̍ ō pīlɛ̍ hūŋ nāa̍ ya̍ chu̍a̍ mbo̍ dīmūl la̍ āā , “ Hu̍ŋ mī chɔ̍m nu̍m la̍nɔ̍ Sāā Fɔ̍ŋndɔ̍ɔ̍ chō chūā o̍ nɔ̄ɔ̍ ni᷄ŋ ndo̍ . ”
66021010	O̍ ko̍ŋ , mi̍ Nyi̍na̍ Mɛ̄lɛ̄ka̍a̍ tūāl la̍ kɔ̄ɔ̄lī . Mi̍ ki̍i̍la̍nɔ̍ Mɛ̄lɛ̄ka̍ kōŋ hēl a̍ ya̍ pɔ̍ pɔ̍ o̍ pēmbīī bɛ̄ndūe̍i̍ chōo̍ . Mbo̍ chɔ̄m ya̍ chi̍e̍e̍ cho̍ le̍ Mɛ̄lɛ̄ka̍ wo̍ , ndu̍ yɔ̍nūŋ ni̍ māā Chūlu̍sɛ̄lɛ̄m . Ō wa̍ chɔ̄nɔ᷄ŋndo̍ nāa̍ Mɛ̄lɛ̄ka̍ chūā ɛ̄chɛ̍nɛ̄ mbo̍ wā tōlɔ̄ɔ̍  .
66021011	Nāŋɔ̄ɔ̍ Mɛ̄lɛ̄ka̍a̍ wa̍ dīōndɔ̄ɔ̍ o̍ chi̍o̍o̍ ho̍ō chōo̍ , mbo̍ wā dīōndɔ̄ɔ̍ ye̍lēŋgi̍ ye̍lēŋgi̍ , mɛ̄ɛ̍ pōū ba̍ā kālā bɛ̄ndōo̍ ō dīāndū yɛ̍ . Wānā a̍a̍ che᷅ vɛ̄lɛ̄ ndu̍ dīōndɔ̄ɔ̍ pɛ̍ āā , sānī ŋɛ̍lɛ̄ŋgi̍ ŋɛ̍lɛ̄ŋgi̍o̍o̍ ni̍  .
66021012	Chi̍o̍o̍ ho̍ō sāāsa̍ vi̍lɛ̄ī bɛ̄ndōo̍ wa̍ ndu̍ ō bālāā kpɔ̍kɔ̍su̍ . Dīōla̍ŋ lā wa̍ tɔ̍ a̍ lā tīɔ̍ɔ̍ŋ o̍ fo̍ndāŋndā yɛ̍ yɛ̍la̍ŋ o̍ sāāsāa̍ ho̍ō . Ki̍i̍la̍a̍ Mɛ̄lɛ̄ka̍a̍ tɔ̍ a̍ ā ŋīɔ̍ɔ̍ŋ ā wa̍ īsīsi̍ a̍ pi̍lɛ̍ŋ pi̍lɛ̍ŋnda̍ , o̍ dīōla̍ŋ nda᷅ŋ fa̍ū le̍ la̍ŋ māndāa̍ . O̍ dīōlā lāŋ kpo̍u̍ , dīōlā yu̍ŋgu̍la̍ tɔ̍ a̍ lā tīɔ̍ɔ̍ŋ nda̍ŋ I̍sɔ̄lūɛ̄ī lā wa̍ lā pōōnyīāā lā pīlɛ̍ŋ pi̍lɛ̍ŋ le̍nde̍ tu᷅  .
66021013	Dīōlā tɔ̍ a̍ lā tīɔ̍ɔ̍ŋnda̍ŋ nda᷅ŋ , lā yāa̍ la̍ wa̍ o̍ sāāsāa̍ bā pāa̍le̍ŋ lē chāŋ ndo̍ , mi̍ lā yāa̍ la̍ wa᷅ bā le̍ de᷅l lo̍ , mi̍ lā yāa̍ la̍ wa᷅ o̍ kpēŋgēi̍ ī pīlɛ̍ī , mi̍ lā yāa̍ la̍ wa᷅ o̍ ī pīlɛ̍ī  .
66021014	Sāāsa̍ bɔ̍ŋa̍ ko̍ŋ chi̍o̍o̍ ho̍ō wo̍ , chīyīī kīlɛ̄ī o̍ si̍m chōo̍ ve̍ , a̍ pōūta̍ŋ tɔ̍ a̍ lā tīɔ̍ɔ̍ŋ i̍ wa̍ ī tōōsīāā ni̍ . O̍ pōūtā tɔ̍ a̍ lā tīɔ̍ɔ̍ŋndā lāŋ chōo̍ , Sāā Fɔ̍ŋndɔ̍ɔ̍ ho̍ō dīōlā wānāā ndūa̍a̍ o̍ ve᷅m māā hɔ̄ltē ndɔ̄ wa̍ , lā wa̍ lā pōōnyīāā lēchōo̍  .
66021015	Ki̍i̍la̍nɔ̍ Mɛ̄lɛ̄ka̍ wa̍ ko̍ŋ su̍ūki̍āŋndo̍ a̍ ya̍ wo̍ , sīōndōōlē tūwāālē pūm lē wa̍ ndu̍ o̍ bā , lē tōōsīāā a̍ ko̍o̍līi̍yo̍ŋ , le̍ chi̍o̍o̍ ho̍ō tūūwo̍ a̍ dīōlā lāŋ o̍ sāāsā ko̍ŋ  .
66021016	Chi̍o̍o̍ ho̍ō kpēŋgūŋ hi̍ɔ̍ɔ̍lo̍ŋ fa̍ū , ŋ̄ wa̍ ŋ̄ sīīmi̍āŋ kpɛ̍ŋnjī . Mi̍ ki̍i̍la̍nɔ̍ Mɛ̄lɛ̄ka̍ kōŋ chūā sīōndōōlē tūūwāāle̍ŋ mbo̍ tūū chi̍o̍o̍ . Ō wa̍ bānde̍i̍ mɛ̍ɛ̍līi̍la̍ŋ wāa̍ lē pīlɛ̍ a̍ kɛ̄mɔ̄ɔ̍ lē ŋūɛ̍ɛ̍nu̍ , bu̍o̍o̍ wa̍ mɛ̍ɛ̍līi̍la̍ŋ wāa̍ lē pīlɛ̍ a̍ kɛ̄mɔ̄ɔ̍ lē ŋūɛ̍ɛ̍nu̍ , hēlɔ̄ɔ̍ mɛ̍ɛ̍līi̍la̍ŋ wāa̍ lē pīlɛ̍ a̍ kɛ̄mɔ̄ɔ̍ lē ŋūɛ̍ɛ̍nu̍  .
66021017	Mbo̍ tūū vɛ̄lɛ̄ kpāki̍ wa̍ ō bālāā wo̍ . Ō wa̍ hēlɔ̄ɔ̍ le̍ nɛ̄īyo̍ kɛ̄mɔ̄ɔ̍ lē dīi̍ŋ a̍ tɔ̍ a̍ lē ŋɔ᷄mpu᷅m . Ndu̍yɛ̍ , bāndi̍i̍ sīōndōōlē ndɔ̄le̍ le̍ŋ nyɛ̄ pīlɛ̍ kpe̍ a̍ yōōlē wāŋnda̍ tūū nyɔ̍ɔ̍ŋ nde̍ŋ  .
66021018	A̍ pōūtā ba̍ā kālālā ŋɛ̄lɛ̄ŋgi̍ ŋɛ̍lɛ̄ŋgi̍la̍ pu̍m sāāsāa̍ ho̍ō wa̍ ō tāŋgūlāā ni̍ , mā vēēlū po̍ū kōŋ āā ko̍lu̍a̍sā . Chi̍e̍e̍ ka̍lāa̍ pi̍la̍ ndu̍ ndu̍ a̍ ko̍o̍līi̍ŋ kɛ̍ndɛ̄ŋ bɛ̄ndo᷄ŋ o̍ wa̍ ō tōōsīāā ni̍ , nu̍a̍ā ŋɛ̍lɛ̄ŋgi̍ ŋɛ̍lɛ̄ŋgi̍ māā lātōfa᷅ŋ  .
66021019	Kpāki̍ ba̍lu̍ chi̍o̍o̍ wo̍ chīyīī kpāki̍ ko̍ŋ si᷄m chōo̍ ve̍ a̍ pōūtā ba̍ā kālālā kɛ̄ndɛ̄ kɛ̍ndɛ̄la̍ŋ i̍ wa̍ ī tōōsīāā ni̍ le̍ ndu̍ nɛ̄ŋīo̍o̍ . Pōūta̍ŋ nda᷅ŋ lā wa̍ su̍u̍la̍ yɛ̍ yɛ̍la̍ŋ tɔ̍ a̍ lā tīɔ̍ɔ̍ŋ . Pōū tāso̍o̍ ō wa̍ ŋɛ̍lɛ̄ŋgi̍ ŋɛ̍lɛ̄ŋgi̍ bɛ̍ndū , mā vēēlū ndu̍ āā , ko̍lu̍a̍sā . Pōū dīi̍ŋ ndɔ̄ɔ̍ kɔ̄ɔ̍le̍ bu̍li̍īle̍ŋ ndu̍ o̍o̍ nɔ̍ ni̍ , mā vēēlū ndu̍ āā , sāfa̍lūɛ̄ . Pōū yāa̍ ndɔ̄ɔ̍ ndu̍ ndu̍ a̍ kɔ̄ɔ̄le̍ŋ yɛ̍ yɛ̍ , ā vēēlu̍ ndu̍ āā , a̍ke̍tī . Hīɔ̍ɔ̍lo̍o̍ ndu̍ kɔ̄ɔ̍le̍ŋ māā chāāki̍ī , kɛ̍ ŋɛ̍lɛ̄ŋgi̍ ŋɛ̍lɛ̄ŋgi̍ ndu̍ , mā vēēlū ndu̍ āā , ɛ̍mɛ̍lu̍e̍e̍dī  .
66021020	Pōū ŋūɛ̍ɛ̍no̍o̍ ndu̍ bɛ̍ɛ̍ ŋɛ̍lɛ̄ŋgi̍ , ŋɛ̍lɛ̄ŋgi̍ a̍ kɔ̄ɔ̍le̍ŋ yɛ̍ yɛ̍ , ā vēēlu̍ ndu̍ āā , ɔ̍nɛ̍sī . Ŋɔ᷄mpu᷅mndo̍ , ti᷄ŋ ō sīāŋā , ā vēēlu̍ ndu̍ āā , kāni̍līāŋ . Pōū ŋɔ᷄mmɛ̍ūwo̍ kɔ̄ɔ̍le̍ ndɔ̄le̍ŋ māā ba̍si̍ , ā vēēlū ndu̍ āā , ku̍wa̍t . Pōū ŋɔ̄ma̍a̍wo̍ ndu̍ bɛ̍ɛ̍ māā kɔ̄ɔ̍le̍ chāāki̍ī , kɛ̍ ŋɛ̍lɛ̄ŋgi̍ ŋɛ̍lɛ̄ŋgi̍ ndu̍ , ā vēēlu̍ ndu̍ āā , bɛ̍lu̍īl . Pōū ŋɔ̄ma̍hīɔ̍ɔ̍lo̍o̍ kɔ̄ɔ̍le̍ ba̍si̍le̍ŋ ndu̍ o̍o̍ nɔ̍ ni̍ , nu̍a̍ā ŋɛ̍lɛ̄ŋgi̍ ŋɛ̍lɛ̄ŋgi̍ , ndu̍ dīōla̍ŋ āā , to̍pa̍sī . Tɔ̍ɔ̍ ndu̍ ndu̍ o̍ hūmbū ti᷄ŋ , ā vēēlu̍ ndu̍ āā , cha̍se̍do̍nī . Pōū tɔ̍ a̍ ō pīlɔ̍ɔ̍ ndu̍ bɛ̍ɛ̍ kɔ̄ɔ̍le̍ bu̍li̍īle̍ŋ , kɛ̍ di̍ki̍ di̍ki̍ ti̍ŋ , dīōlā ndɔ̄la̍ŋ āā , cha̍sīŋ . Pōū tɔ̍ a̍ dīi̍ŋ ndɔ̄ɔ̍ ndu̍ ō sīāŋā yɔ̍ɔ̄ , ā vēēlu̍ ndu̍ āā , a̍mɛ̍ti̍s  .
66021021	Dīōlā tɔ̍ a̍ lā tīɔ̍ɔ̍ŋ nda̍ŋ o̍ sāāsa̍ chi̍o̍o̍ , la̍ŋ bɛ̍ɛ̍ a̍ pōū ba̍ā kālā kɛ̄ndɛ̄ bɛ̄ndū pūm nda̍ tōōsi̍a̍a̍ la̍ŋ kpo̍u̍ ni̍ . Ā vēēlu̍ pōūwo̍ ho̍ō , āā pi̍ɛ̍ɛ̄l . Nɛ̄i̍ ke̍e̍ku̍ o̍ chi̍o̍o̍ ho̍ō ni᷄ŋ ndo̍ , a̍ ko̍o̍līi̍ŋ kɛ̍ndɛ̄ŋ bɛ̄ndo᷄ŋ o̍ wa̍ ō tōōsīāā ni̍ , nu̍a̍ā ŋɛ̍lɛ̄ŋgi̍ ŋɛ̍lɛ̄ŋgi̍ māā lātōfa᷅ŋ  .
66021022	I̍ chi̍ chi̍ɛ̍i̍ Mɛ̄lɛ̄ka̍ o̍ chi̍o̍o̍ ho̍ō ni᷄ŋ te̍ , kāni̍ fu̍u̍le̍ , Māsānɔ̄ɔ̍ Mɛ̄lɛ̄ka̍ nɔ̍ kpāāyāa̍ kpo̍u̍ wo̍ , a̍ Sāā Fɔ̍ŋndɔ̍ɔ̍ , ā chō bā o̍ bā fe̍e̍ o̍ chi̍o̍o̍ ho̍ō ni᷄ŋ  .
66021023	Chi̍o̍o̍ ho̍ō nɔ̍ kpe̍ku̍ a̍ pāa̍le̍ŋ kɛ̄lɛ̄ŋgāā a̍ pāŋge̍i̍ le̍ nyɛ̄ wa̍wo̍ŋ yɔ̍ŋgū le̍ . Kāni̍ fu̍u̍le̍ , Mɛ̄lɛ̄ka̍ nāŋɔ̄ɔ̄ ndɔ̄ɔ̍ yɔ̍ŋgū ndu̍ nyɛ̄ wa̍wo̍ŋndo̍ ni̍ . Ndu̍yɛ̍ , Sāā Fɔ̍ŋndɔ̍ɔ̍ ndu̍ cho̍ la̍mbūi̍yo̍ le̍ chi̍o̍o̍ ho̍ō ni̍  .
66021024	Wāŋnda̍ lɛ̄ŋnde̍ kpo̍u̍ o̍ chi̍e̍ēŋndo̍ ni᷄ŋ , pa̍ŋgēle̍ chi̍o̍o̍ ho̍ō yɔ̍ŋgū ni̍ŋ nda̍ nyɛ̄ wa̍wo̍ŋndo̍ ni̍ . Māsāa̍ o̍ chi̍e̍ēŋndo̍ chōo̍ , ā chō hūnɔ̄ɔ̄ a̍ sūltā ndāla̍ŋ o̍ chi̍o̍o̍ ho̍ō ni᷄ŋ  .
66021025	Dīōla̍ŋ o̍ sāāsa̍ chi̍o̍o̍ ho̍ō , lā kūmbīāā la̍ lo᷅ le̍ pāa̍le̍ŋ kpɛ᷅ŋ ni̍ . Ā ki̍ndā la̍ŋ kpo̍so̍ŋ te̍ , kāni̍ fu̍u̍le̍ , nyūmmā cho̍ lo̍ŋ te̍  .
66021026	Sūlta̍ŋ kpo̍u̍ , a̍ tɔ̍ɔ̍la̍ŋ o̍ lɛ̄ŋnde̍ ni᷄ŋ o̍ chi̍e̍ēŋndo̍ chōo̍ , ā chō hūnɔ̄ɔ̄ a̍ la̍ŋ o̍ chi̍o̍o̍ ho̍ō ni᷄ŋ  .
66021027	Nyɛ̄ o̍ nyɛ̄ wɔ̄ɔ̍ŋ ō lu̍e̍ī o̍ chi̍o̍o̍ ho̍ō ni᷄ŋ te̍ . Wānā o̍ wāna̍ to̍sā sɔ̍ɔ̍ŋ nɔ̍ɔ̍lɛ̍i̍ , a̍ wānāā lāchōōwāa̍ , ā lu̍e̍ī o̍ chi̍o̍o̍ ho̍ō ni᷄ŋ te̍ . Mɛ̄ɛ̍ wānāā dīōlā ndāla̍ŋ lā chō lā pōōnyīāā o̍ yāu̍ wānāa̍ nɔ̍ le̍ wāa̍ yōōmū wa̍ ni᷄ŋ nda̍ , ndu̍ yɔ̍nūŋ ni̍ māā Sāā Fɔ̍ŋndɔ̍ɔ̍ yāu̍ ndɔ̄ɔ̍ , mɛ̄ɛ̍ nda̍ mā lūɛ̄ī o̍ chi̍o̍o̍ ho̍ō ni᷄ŋ  .
66022001	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ kōŋ chɔ̄m ya̍ pēe̍ nɔ̍ mɛ̄ŋma̍ ke᷅ wa᷅ŋnda̍ yōōmōo̍ wa̍ŋ ndo̍ . Wānā a̍a̍ che᷅ pīo̍o̍ ho̍ō mɛ̄ŋmā ndūa̍ŋ īyēlēŋgi̍ ye̍lēŋgi̍e̍i̍ pɛ̍ āā tōfa᷅ŋndo̍ ni̍ . Mɛ̄lɛ̄ka̍ nda̍ Sāā Fɔ̍ŋndɔ̍ɔ̍ , o̍ kpe̍ŋgbe̍i̍ nda̍ lēmāsāa̍ pīo̍o̍ ho̍ō wa̍ fūlāa̍ ni̍  .
66022002	O̍ nɛ̄i̍ cho̍ o̍ chi̍o̍o̍ ho̍ō ni᷄ŋ ndo̍ tɛ̄ɛ̄ŋ kpe̍e̍kpe̍i̍ , pīo̍o̍ ho̍ō hīni̍ kpa̍la̍ŋ ni̍ . Yɔ̄mīi̍ yɔ̍ŋgū yo̍o̍mōo̍ ve̍ , ī wa̍ o̍ pīo̍o̍ ho̍ō īkɛ̄i̍ o̍ kɔ̄ŋgɔ̍la̍ŋ ve̍llāa̍ vēllē . Yɔ̄mnde̍ he̍ī , tɔ̍ a̍ lē dīi̍ŋ i̍ ku̍ām o̍ wɔ̄sī o̍ wɔ̄sī ni᷄ŋ ni̍ , mɛ̄ɛ̍ īpāŋgu̍ o̍ pāŋgu̍ kōmɔ̄ɔ̍ . Pēi̍ ndūɛ̍i̍ bɛ̍ɛ̍ , a̍ ndi̍ nda̍ sīŋgī wa᷅ŋnda̍ o̍ lɛ̄ŋnde̍ ni᷄ŋ kpo̍u̍ o̍ chi̍e̍ēŋndo̍ chōo̍ ni̍  .
66022003	Nyɛ̄ o̍ nyɛ̍ cho̍ mi̍ Mɛ̄lɛ̄ka̍ chūā ndu̍ māā nyɛ̄ wɔ̄ɔ̍ŋndo̍ o̍ cho̍ ni̍ , ō ve᷅ o̍ chi̍o̍o̍ ho̍ō ni᷄ŋ te̍ . O̍ chi̍o̍o̍ ho̍ō ni᷄ŋ Mɛ̄lɛ̄ka̍ kpe̍ŋgbe̍i̍ ndɔ̍ lē māsāa̍ chō wā ni̍ , nda̍ Sāā Fɔ̍ŋndɔ̍ɔ̍ , ndu̍yɛ̍ mī bu̍ɛ̍i̍yāā ndūa̍a̍ sāāŋgi̍a̍l ndu̍ lo̍ŋ  .
66022004	Ā chō Mɛ̄lɛ̄ka̍ hɔ̄lla̍ chɔ̄ pɛ̍ɛ̍ŋ , ndu̍yɛ̍ dīōla̍ Mɛ̄lɛ̄ka̍la̍ŋ lā chō wā lā pōōnyi̍a̍a̍ nda̍ o̍ ŋ̄tēndu̍  .
66022005	Nyūmmā bɛ̍ɛ̍ ma̍ ve᷅ ni̍ŋ lɛ̍ le̍ . Wāŋnda̍ ā nɔ᷅ lɛ̍ ni̍ŋ kpe̍ku̍ a̍ lāla̍mbūi̍ kɛ̄lɛ̄ŋgāā lēpāa̍ le̍ . Kāni̍ fu̍u̍le̍ , Māsānɔ̄ɔ̍ Mɛ̄lɛ̄ka̍ pi̍la̍ ndu̍ cho̍ wā nyɛ̄ ndā wa̍wo̍ŋndo̍ ni̍ . Ndu̍yɛ̍ , ā chō wā lāmāsā le̍ fɛ̍ɛ̍ŋ a̍ fɛ̍ɛ̍ŋ  .
66022006	O̍ ko̍ŋ kɔ̍ɔ̍lī , mi̍ ki̍i̍la̍nɔ̍ Mɛ̄lɛ̄ka̍ kōŋ dīmūl la̍ āā , “ Tōnya̍a̍ dīōmnda̍ŋ nda᷅ŋ lā chō ni̍ . Ndu̍yɛ̍ , lā chō dīōmndā wānā nɔ̍lā mā ti̍i̍nda̍ŋ . Ndu̍yɛ̍ , Māsānɔ̄ɔ̍ Mɛ̄lɛ̄ka̍ o̍ yɔ̍ŋgū nyi̍nā ndɔ̄ɔ̍ mbō wa̍ wānāa̍ su̍a̍ā le̍ Mɛ̄lɛ̄ka̍ wa̍ kɔ̄ɔ̄lī wo̍ , ō vēm ki̍i̍la̍nɔ̍ ndɔ̄ɔ̍ le̍ mbō chɔ᷄m bu̍ɛ̍i̍yāā ndūa̍a̍ sɔ̄ɔ̍ŋ nɔ̍ le̍ hūnɔ̄ɔ̄ su̍ŋ su̍ŋ yɔ̍nɔ᷄ŋndo̍ wo̍ŋ . ”
66022007	O̍ ko̍ŋ kɔ̍ɔ̍lī , mi̍ Chi̍i̍sū di̍mī āā , “ Lā kɛ̄si̍ŋ o̍ lākɔ̄l māā I̍ cho̍ hūnɔ̄ɔ̄ su̍ŋ su̍ŋ . ” Yōōŋgu̍ chɛ̍ŋ ɛ̄chɛ̍nɛ̄ mbo̍ wā ō pōōnyīāā o̍ yāu̍wo̍ ho̍ō ni᷄ŋ ndo̍ , wānā o̍ wāna̍ to̍sa̍ nyɛ̄ o̍ di̍mi̍ wo̍ pɛ̍ , mɛ̄ɛ̍ ā pɛ̄l tɔ̄nɔ̄ɔ̍  .
66022008	Ya̍ Chɔ᷄ŋ ya̍ tu̍e̍ī ndu̍yɛ̍ mi̍ cha᷅ sɔ̄ɔ̍ŋ mu᷅ŋ kpo̍u̍ ni̍ . Mɛ̄ɛ̍ ya̍ I̍ tu̍e̍ī mu̍ŋ , ndu̍yɛ̍ mi̍ cha᷅ mu̍ŋ , mi̍ ba᷅ŋ wūla̍ŋ ki̍i̍la̍nɔ̍ Mɛ̄lɛ̄ka̍ chɔ̍m ya̍ mu̍ŋ ndo̍ lāchī le̍ ndu̍ sōōlūūwo̍  .
66022009	Kɛ̍ mbo̍ dīmūl la̍ āā , “ To̍sā ko̍ŋ te̍ . Ya̍ bɛ̍ɛ̍ bu̍ɛ̍i̍ Mɛ̄lɛ̄ka̍a̍ ko̍ni̍ ya̍ I̍ cho̍ ni̍ mɛ̄ɛ̍ nūm bɛ̍ɛ̍ nūm cho̍ yɛ̍ , a̍ chāāŋāā nūm nda̍ , a̍ wa̍nāa̍ su̍a̍ā le̍ Mɛ̄lɛ̄ka̍ wa̍ , a̍ wānāa̍ to̍sā nyɛ᷅ dīōmnda̍ cho̍ o̍ yāu̍wo̍ ho̍ō ni᷄ŋ nda̍ŋ lā dīmi̍ wo̍ wa̍ . Mɛ̄lɛ̄ka̍ ŋ̄ nɔ̄ mā so̍o̍lu̍u̍ ni̍ . ”
66022010	Mbo̍ dīmūl la̍ āā , “ Dīōmnda̍ chɛ̍ŋ la᷅ŋ ɛ̄chɛ̍nɛ̄ mi̍ lā wā lā pōōnyīāā o̍ yāu̍wo̍ ho̍ō ni᷄ŋ nda̍ŋ , vi᷅ŋ wāŋnda̍ la̍ŋ te̍ . Kāni̍ fu̍u̍le̍ , te̍le̍ŋ sɔ̄ɔ̍ŋ mu᷅ŋ kpo̍u̍ ŋ̍ cho̍ yɔ̄nɔ᷄ŋ ndo̍ ō chō ni᷅ŋ kpɛ̍ɛ̍lūŋ  .
66022011	Wāna̍ cho̍ yɔ̄ŋ wɔ̄ɔ̍ŋndo̍ tōsāa̍ wo̍ , ō hīo̍u̍ la̍chi̍ a̍ yɔ̄ŋ ndɔ̄ wɔ̍ɔ̍ŋ kōŋ tōsāa̍ . Ndu̍yɛ̍ , wāna̍ cho̍ sɔ̄ɔ̍ŋ nɔ̍ɔ̍lɛ̍i̍yo̍ŋ tōsāa̍ wo̍ , ō hīo̍u̍ la̍chi̍ a̍ sɔ̄ɔ̍ŋ ndɔ̄ŋ nɔ̍ɔ̍lɛ̍i̍ mu̍ŋ tōsāa̍ . Wāna̍ cho̍ sa̍kpō wo̍ , ō hīo̍u̍ la̍chi̍ a̍ wāa̍ sa̍kpō . Ndu̍yɛ̍ , wāna̍ cho̍ le̍ Mɛ̄lɛ̄ka̍ wo̍ , ō hīo̍u̍ la̍chi̍ a̍ wāa̍ le̍ Mɛ̄lɛ̄ka̍ . ”
66022012	Chi̍i̍sū di̍mi̍ āā , “ Lā kɛ̄si̍ŋ o̍ lākɔ̄l māā I̍ cho̍ hūnɔ̄ɔ̄ su̍ŋ su̍ŋ . I̍ cho̍ hūnɔ̄ɔ̄ a̍ pāāwā ya̍ I̍ nɔ̍ le̍ wāŋnda̍ wo̍ o̍ bā , ndu̍yɛ̍ mī I̍ pa̍a̍wa̍ wānā o̍ wānā mɛ̄ɛ̍ kūɛ̍i̍la̍ ndɔ̄la̍ŋ lā wā yɛ̍  .
66022013	Ya̍ cho̍ kāndɔ᷄ŋndo̍ ni̍ , ya̍ cho̍ mɛ̄ɛ̄lu̍la̍ŋ ni̍ . Ya̍ cho̍ wāna̍ tāso̍o̍ ni̍ , ya̍ cho̍ wānā mɛ̍ɛ̍lāa̍ ni̍ . ”
66022014	Wānāa̍ tɔ̍ɔ̄ nyɛ̄lā ndāla̍ŋ mi̍ lā dīāndū fo̍ wa̍ , ā pɛ̄l tɔ̄nɔ̄ɔ̍ . O̍ he̍ī ni᷄ŋ , ā nɔ̄ di̍ mā dē yɔ᷄m yɔ̍ŋgū yo̍o̍mōo̍ wo̍ kōmɔ̄ɔ̄ ndɔ̄ɔ̍ . Ndu̍yɛ̍ , ā nɔ̄ di̍ mā kēēku̍ o̍ dīō sāāsāa̍ mā lūɛ̄ī o̍ chi̍o̍o̍ ho̍ō ni᷄ŋ  .
66022015	Kɛ̍ ndu̍yɛ̍ wānāa̍ to̍sā dɛ̍nɛ̍ wɔ̍ɔ̍ŋndo̍ wa̍ , a̍ wānāa̍ bi̍ī ko̍o̍ma̍ wɔ̍ɔ̍ŋnda̍ŋ nda̍ , a̍ wānāā sūūndɛ̍i̍ya̍ , a̍ wānāa̍ di̍ū wa᷅ŋnda̍ wa̍ , a̍ wānāa̍ so̍o̍lūū nyɛ̍m cho̍ Mɛ̍lɛ̄ka̍ le̍ wo̍ŋ nda̍ , a̍ wānāa̍ hɛ̍na̍ŋ cho̍ōla̍ŋ dīmīo̍o̍ lɔ̍ɔ̍ lɔ̍ɔ̍ wa̍ , wānāā wāā nu̍a̍ā ki̍nɛ̍i̍ , ā lu̍e̍ī o̍ chi̍o̍o̍ ho̍ō ni᷄ŋ te̍  .
66022016	Mi̍ Chi̍i̍sū di̍mī āā , “ Ya̍ Chi̍i̍sū I̍ ve᷅m ki̍i̍la̍nɔ̍ nūu̍ , le̍ mbō kɔ̍ di̍mūl nya̍ sɔ̄ɔ̍ŋ mu᷅ŋ o̍ ku̍ndālā wānāā lāāla᷄ŋnda̍ tɛ̄ɛ̄ŋ . Ya̍ cho̍ wāna̍ fu̍la̍ o̍ pūlāle̍ māsāa̍ Dēēve̍le̍ŋ chōo̍ wo̍ ni̍ . Ndu̍yɛ̍ , ya̍ cho̍ lūēī di̍a̍ndɛ̄ī īdīi̍ye̍ ni̍ . ”
66022017	Mi̍ Nyi̍na̍ Mɛ̄lɛ̄ka̍a̍ , a̍ la̍nɔ̍ Sāā Fɔ̍ŋndɔ̍ɔ̍ chō chūa̍a̍ o̍ nɔ̄ɔ̍ ni᷄ŋ ndo̍ , ā dīmi̍ āā , “ Hu̍ŋ ” . Wānā o̍ wāna̍ cho̍ dīōmnda̍ŋ nda᷅ŋ tūēīyɔ̄ɔ̍ ō nɔ̄ mbō dīmī āā , “ Hu̍ŋ ” . Wānā o̍ wāna̍ cho̍ a̍ bo̍lōlā vēsɛ̍i̍la̍ŋ , lā hu᷄ŋ . Wānā o̍ wāna̍ hɛ̍na̍ŋ pɛ̍ , lā hu᷄ŋ mī lā bīī mɛ̄ŋma̍ ke᷅ wa̍nā yo̍o̍mōo̍ wa̍ŋ fo̍ndō , lā pa̍a̍wā nyɛ᷅ o̍ nyɛ̄ le̍  .
66022018	Wānā o̍ wāna̍ cho̍ yōōŋgu̍ chɛ̍ŋ ho̍ō ɛ̄chɛ̍nɛ̄ , mbo̍ wā ō pōōnyīāā o̍ yāu̍wo̍ ho̍ō ni᷄ŋ ndo̍ tūēīyɔ̄ɔ̍ , mī si̍la̍ nya̍ sīlāa̍ ho̍ō . Wānā o̍ wāna̍ ha̍ndu̍ nyɛ̄ o̍ nyɛ̄ chēle̍ŋ , o̍ nyɛ̄ yōōŋgōo̍ ho̍ō dīmi̍ wo̍ chōo̍ pɛ̍ , Mɛ̄lɛ̄ka̍ chu̍a̍ sɔ̄ɔ̍ŋ kpūndɛ̍ŋ cho̍ ŋ̄ pōōnyīāā o̍ yāu̍wo̍ ho̍ō ni᷄ŋ ndo̍ŋ kpo̍u̍ , ō hāndu̍ mu̍ŋ o̍ nyɛ̄ pālāā o̍ cho̍ ndu̍ tūsī chōo̍ wo̍ chōo̍  .
66022019	Wānā o̍ wāna̍ fa̍ŋa̍ nyɛ̄ o̍ nyɛ̄ o̍ yōōŋgu̍ chɛ̍ŋ ho̍ō ɛ̄chɛ̍nɛ̄ , mbo̍ wā ō pōōnyīāā o̍ yāu̍wo̍ ho̍ō ni᷄ŋ ndo̍ lēchōo̍ pɛ̍ , Mɛ̄lɛ̄ka̍ pūu̍ ndu̍ nyɛ̄m kɛ̄ndɛ̄ŋ o̍ chu̍a̍ būŋgɛ̄i̍ mi̍ ŋ̄ wā ŋ̄ pōōnyīāā o̍ yāu̍wo̍ ho̍ō ni᷄ŋ , le̍ wāŋnda̍ kīo̍o̍ wo̍ŋ o̍ bā . Ko̍ŋ cho̍ ni̍ , wānā ko̍ŋ Mɛ̄lɛ̄ka̍ chɛ᷅l ndu̍ mbō dē yɔ᷄m yɔ̍ŋgū yo̍o̍mōo̍ wo̍ kōmɔ̄ɔ̄ ndɔ̄ɔ̍ le̍ , ndu̍yɛ̍ ō chɛ᷅l ndu̍ mbō lūɛ̄ī o̍ chi̍e̍e̍ cho̍ ho̍ō le̍ Mɛ̄lɛ̄ka̍ wo̍ ni᷄ŋ te̍  .
66022020	Wāna̍ chɔ̍m ho̍ō māā sɔ̄ɔ̍ŋ mu᷅ŋ tōnya̍a̍ ŋ̍ cho̍ ni̍ wo̍ , ō dīmi̍ āā , “ Le̍nde̍ kpe̍e̍kpe̍i̍ i̍ cho̍ ni̍ . I̍ cho̍ hūnɔ̄ɔ̄ su̍ŋ su̍ŋ . ” Ī yɔ̄nu̍ŋ le̍nde̍ fɔ̍ . Hu̍ŋ Māsānɔ̄ɔ̍ Chi̍i̍sū  .
66022021	Mbɔ̄ Māsānɔ̄ɔ̍ Chi̍i̍sū ō yīya̍ŋ wa᷅ŋnda̍ kpo̍u̍ cho̍o̍ fɔ̍ . Ī yɔ̄nu̍ŋ le̍nde̍ fɔ̍  .

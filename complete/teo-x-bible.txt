# language_name:        Teso
# closest ISO 639-3:    teo
# ISO_15924:            Latn
# year_short:           1961
# year_long:            
# vernacular_title:     Ebaibuli 1961
# english_title:        The Bible in Teso
# URL:                  https://www.bible.com/de/bible/436/gen.1.ate61
# copyright_short:      © The Bible Society of Uganda 1961
# copyright_long:       Ateso Bible 1961<br>This translation, published by The Bible Society of Uganda, was first published in 1961. If you are interested in obtaining a printed copy, please contact The Bible Society of Uganda at www.biblesociety-uganda.org.
# notes:                
40001001	Eitabo loka aturio nuka Yesu Kristo , okoku loka Daudi , okoku loka Aburaam .
40001002	Aburaam kouri Isaak , Isaak kouri Yakob , Yakob kouri Yuda ka ikeinacan ;
40001003	Yuda kouri Peres ka Sera kama ka Tamar ; Peres kouri Kesuron ; Kesuron kouri Ram ;
40001004	Ram kouri Aminadab ; Aminadab kouri Nason ; Nason kouri Salumon ;
40001005	Salumon kouri Boas kama ka Rakab ; Boas kouri Obed kama ka Rusi ; Obed da kouri Yese ;
40001006	Yese kouri Daudi ekabaka . Daudi kouri Solomon kama kaŋin nakerai aberu naka Uria ;
40001007	Solomon kouri Rekoboam ; Rekoboam kouri Abiya ; Abiya kouri Asa ;
40001008	Asa kouri Yekosapat ; Yekosapat kouri Yoram ; Yoram kouri Usia ;
40001009	Usia kouri Yotam ; Yotam kouri Akas ; Akas kouri Kesekia ;
40001010	Kesekia kouri Manase ; Manase kouri Amon ; Amon kouri Yosia ;
40001011	Yosia kouri Yekonia ka ikeinacan , apak naka aijoreorio Babulon .
40001012	Kokau kaijoreorio Babulon abu Yekonia kouri Sealutiel ; Sealutiel kouri Serubabel ;
40001013	Serubabel kouri Abiud ; Abiud kouri Eliakim ; Eliakim kouri Asor ;
40001014	Asor kouri Sadok ; Sadok kouri Akim ; Akim kouri Eliud ;
40001015	Eliud kouri Eleasar ; Eleasar kouri Matan ; Matan kouri Yakob ;
40001016	Yakob kouri Yosep ekile loka Mariam , naauriei Yesu loenyaritai Kristo .
40001017	Kwaŋin aturio kere ameun ka Aburaam kiton Daudi emwaasi aturio atomon ka nuoŋon , ameun ka Daudi da kiton aijoreorio Babulon aturio atomon ka nuoŋon , ameun da kaijoreorio Babulon kiton Kristo aturio atomon ka nuoŋon .
40001018	Aurio naka Yesu Kristo ekoni ne . Kedau Yosep aisiner Mariam totoke , koriŋa ejenakina , kotakan ŋesi ejai akoik naka Emoyo Lokalaunan .
40001019	Konye ekileke Yosep kineru ainyein ŋes kaiyeiyea naarai korai ekiliokit loedolit , komam ekoto aisurum ŋes ileic .
40001020	Konye nakeomoomaa ŋun , koany , kitakanikin ŋes emalaika loka Ejakait kotoma airujasit , ebala ebe , “ Yosep , okoku loka Daudi , sirikiyoŋ aimany Mariam ; naarai akepotuun erai naka Emoyo Lokalaunan .
40001021	Idouni ŋesi ikoku yenisapat , imaikini ekekiror Yesu , naarai ŋes itajari iketuŋa kadiakanaretakec . ”
40001022	Iswamatai nu kere , tetere edoli akirot naenerit Ejakait kama ka enabi ebe :
40001023	“ Koany , epotuuni abekot , idouni ikoku yenisapat , Emaikinete ekekiror Imanuel ” ( apolouke ebe , Edeke ejai kaoni ) .
40001024	Nakenyounio Yosep kajoo , kiswama kwape kicorakinia emalaika loka Ejakait , komany akeberu ;
40001025	mam abu kojen ŋes aitodol naauria ikoku yenisapat ; komaik ekekiror Yesu .
40002001	Nakeurii Yesu koBetelekem loka Yudaya kapaarasia nuka Kerode ekabaka , koany , kodolut lukacoa lukepote kokide Yerusalem ,
40002002	kobalas ebe , “ Ai bo ejai ŋol lokeurio Ekabaka loka Iyudayan ? Naarai kipou kaanyutu aaceritike kokide , ido kiponit isio aima ŋes . ”
40002003	Nakepupunio Kerode ekabaka ŋun , kiyaloŋoŋ , ka luko Yerusalem da kere nepepe kaŋes .
40002004	Kotukonok isasedotin lupeti ka ikewadikak luka ituŋa kere , kiŋitana kes netieurikinitai Kristo .
40002005	Kolimokis ŋes ebe , “ Toma Betelekem loka Yudaya , naarai iwadikat enabi kwaŋin ebe ,
40002006	‘ Ka jo da Betelekem , akwap naka Yuda , Mam irai loidite kokapolok luka Yuda ; Naarai kotomakon elomuni ekayaiton , Loicokiei ikatuŋa Isirael . ’ ”
40002007	Kosodi konyarau Kerode lukacoa kaiyeiyea , kinyikok aiŋitiŋit kes apak nakitaanyikinor aacerit .
40002008	Kijuka kes Betelekem , kotema atiar , “ Koloto , komoata ikoku kainyikokin ; kidaut aanyun ŋes , kitejenut eoŋ akiro , tetere eoŋ da alosi aima ŋes . ”
40002009	Nakedauniata apupun akiro nuka ekabaka , koloto ; ido koany , kiŋarenik kes aacerit ya nakeanyunete kokide , aitodol neabwoia kaibois kanaajai ikoku ,
40002010	Nakeanyuniata aacerit kiyalamikinos aiyalama naepol noi .
40002011	Kolomasi togo , koanyut ikoku ka Mariam totoke ; kibiroros komaata ŋes ; kosodete kopukosi ikeceboro lukakais , kijaikis ŋes ainakineta , esabu ka lukisupurununo ka luesaete .
40002012	Kosodi kikwenya kes Edeke kairujasit ebe sirikeboŋosi mama ejai Kerode , koboŋosi obukec kecerot .
40002013	Nakedauniata kesi aekar , kitakanikin emalaika loka Ejakait Yosep kotoma airujasit , kobala ebe , “ Konyou , koyaŋa ikoku ka totoke , kokeria Misiri , kiboie kaŋina aitodol nekalimokinia : naarai ekot Kerode amoun ikoku amudiar . ”
40002014	Konyou ŋesi , koyaŋa ikoku ka totoke kuare , koloto Misiri ;
40002015	kiboi kaŋina aitodol neatwania Kerode ; tetere edoli akirot nakinerit Ejakait kama ka enabi ebe , “ Abu kanyarau okokuka koMisiri . ”
40002016	Kosodi nakeanyunia Kerode ebe amodata lukacoa , konyunyurikin noi , kiyakia ituŋa aiar idwe kere lusap lukejaas Betelekem , koidunyetake da kere , lukeraas luka ikar iarei ka lumam edolito ŋul , kwape ejaar apak kaya nakinyikokinia aiŋitun kama ejaas lukacoa .
40002017	Kosodi kitodolikin akirot nakinerit enabi Yeremia ebe ,
40002018	“ Aponi kiirarai eporoto koRama , Aibworo ka akuudian naepol , Ibworo Rakel ikedwe , Komam ecamunit aitalakario , naarai emameete . ”
40002019	Konye ketwana Kerode , koany , kitakanikin emalaika loka Ejakait Yosep kairujasit koMisiri ,
40002020	kobala ebe , “ Konyou koyaŋa ikoku ka totoke , kolot akwap naka Isirael : naarai atwakata luemootos aijar naka ikoku . ”
40002021	Konyou ŋesi , koyaŋa ikoku ka totoke , kodol akwap naka Isirael .
40002022	Konye nakepupunio ebe erum Arekelao Yudaya aibois naka Kerode papake , kokurianar alosit ŋina ; kosodi kikwenya Edeke ŋes kairujasit , kolot akwap nako Galilaya .
40002023	Kolot kiboikin ore loenyaritai Nasaret : tetere itodolikinio akirot naenerito inabin ebe , “ Enyarao Enasarayot . ”
40003001	Kapaarasia kaŋun kobu Yokana Ekebatisan , elimonokini kamodiŋ naka Yudaya ,
40003002	ebala ebe , “ Kitoronikinos ; naarai aapu ajakanut naka akuj . ”
40003003	Naarai ŋol ŋes lokinerai kama ka Isaia enabi ebe , “ Eporoto loka loiworoi kamodiŋ ebe , Kitemonokisi erot loka Ejakait , Kitetenata ikesokono . ”
40003004	Konapenenei Yokana ŋol egoe loka ajul nuka ekaala , ka amunyo kaŋabetekeŋ ; ikenyamat da keraas emaase ka esik loka ais .
40003005	Kosodete kolomasi mama ejai lukoYerusalem ka luko Yudaya kere , ka lukakwapin kere nuidunyas Yorodan ;
40003006	kibatisa ŋesi kes kocor Yorodan , kolimonorete akecediakanareta .
40003007	Konye nakeanyunia ŋesi epote Iparisayon ka Isadukayon luipu aibatisao , kolimok kes ebe , “ Yes aur naka imusagan , iŋai bo kiikwenyari yes akerit anyunyura naebunit ?
40003008	Aso koraata araito nuibusakinito aitoronikin :
40003009	kwabo siriwomito kotauonokus ebe , ‘ Ejai oni Aburaam papaawok ’ : naarai kalimokini yes ebe epedori Edeke aitonyoikin Aburaam idwe kotoma amoru kanu .
40003010	Nati kwape kwana da ibwaikinitai aep atoromin nuka ikito : aso ŋolikitoi lomam erai araito nuejok ejepario , ka acakakin akim .
40003011	“ Abeit eoŋ ebatisai kakip kanuka aitoronikin : konye loebuni atupakin eoŋ ketelekarit eoŋ agogoŋ , mam kebusakinit akodit akemuk ; kibatisai ŋol yes kEmoyo Lokalaunan , ka akim .
40003012	Ejai ekeritei akanike , epiari cut ekepejal ; etukonokini akimake odula , konye icwei agugu kakim namam itudeŋio . ”
40003013	Kosodi konyou Yesu koGalilaya , kobu Yorodan mama ajai Yokana aibatisao .
40003014	Konye kokoto Yokana aitikokin , ebala ebe , “ Epuda jo aibatis eoŋ , ijo da ibuni mamakaŋ ? ”
40003015	Konye Koboŋok Yesu , kolimok ŋes ebe , “ Kocam do kwana ; naarai kwaŋin ibusakinitor oni aitodol adolit kere . ” Kosodi kocam .
40003016	Nakedaunia Yesu aibatisao , atipet kodoku kakipi : ido koany , kopukokin akuj , koany Emoyo loka Edeke ijesun kwape ajele , ebuni mamakeŋ ;
40003017	ido koany , kobu eporoto kokuju ebe , “ Lo ŋes Okokuka lominat , loalelia eoŋ noi . ”
40004001	Kosodi Emoyo kitodoka Yesu amodiŋ tetere Satan ecoduni ŋes .
40004002	Koluŋ apaarasia akaisaoŋon apaaran ka akuare , kosodi konyet korieb eteŋei .
40004003	Kobu ekacodan , kotema ŋes atiar , “ Arai tope irai ijo Okoku loka Edeke , kicorak amor nu koraunos atap . ”
40004004	Konye Koboŋok ebe , “ Iwadikatai ebe , Mam ituŋanan ejari kanuka atap bon , nabarai kanuka ŋinikirot naelomuni kaituk naka Edeke . ”
40004005	Kosodi Satan ayaŋaar ŋes ore lokalaunan ; kisibwo koswi loka eyekalu ,
40004006	kolimok ebe , “ Arai tope irai ijo Okoku loka Edeke , kosomari kwap : naarai iwadikatai ebe , Einakini ikemalaikan aidar jo , Kidakete jo kakaninikec , Kinyek amoru aiguikin akonikeju . ”
40004007	Kotema Yesu atiar , “ Iwadikatai bobo ebe , Sirikodununei Ejakait Ekonideke . ”
40004008	Koyaŋa bobo Satan ŋes oroŋat loicelelei noi , kitodianak ajakanuto kere nuka akwap , ka aibusesukec ;
40004009	kotema ŋes atiar , “ Kainakini ŋun kere , arai kibiror aima eoŋ . ”
40004010	Kosodi kotema Yesu atiar , “ Irwa , Satan ; naarai iwadikatai ebe , Komaenenei Ejakait Ekonideke , Kijaanakinenei ŋes bon . ”
40004011	Kosodi kinye Satan ŋes ; ido koany , kopotu imalaikan kijaanakis ŋes .
40004012	Nakepupunio ŋes ebe ekamar Yokana , kolot Galilaya ;
40004013	konyou koNasaret , kobu kiboikin Kaparanaum , loidunyas aŋolol , koikorun luka Sebulun ka Naputali ,
40004014	tetere itodolikinio akirot naenerit Isaia enabi ebe ,
40004015	“ Akwap naka Sebulun , ka akwap naka Naputali , Abear aŋolol , kokekwa Yorodan , Galilaya naka Imo .
40004016	Ituŋa lueboiete kamuton , Aanyut aica naepol , ŋul da lueboiete kakwap ka etoribe loka atwanare , Eliyaiki aica . ”
40004017	Agear kapak kaŋin kogeu Yesu alimonokin , ebala ebe , “ Kitoronikinos ; naarai aapu ajakanut naka akuj . ”
40004018	Nakitoritor ariri kaŋolol naka Galilaya , koany iinacan iarei , Simon loenyaritai Petero , ka Anderea onaceke , ecakakinete eboi aŋolol ; naarai keraas ikalokak .
40004019	Kotema kes atiar , “ Kotupunai , eoŋ da ketaraun yes ikalokak ituŋa . ”
40004020	Atipet kinyeis iboyanakec , kotupasi ŋes .
40004021	Kikunyak kiŋaren koany iinacan ice iarei , Yakob okoku loka Sebedayo , ka Yokana onaceke , lukejaas ataker nepepe ka Sebedayo papakec , erucete iboyanakec ; konyarau kes .
40004022	Atipet kinyeis ataker ka papakec , kotupasi ŋes .
40004023	Kimanimani Yesu Galilaya kere , kisisianakini kotoma atukosiakec , kolimonokini da akiro nukajokak nuka ajakanut , kitaŋaleununei ŋinidek , ka akalanyanut kere kotoma otuŋa .
40004024	Kikaikin ekeemut Suria kere : koinunai ituŋa kere lukedekas , lukikamunito iponesio luegelegela luka adekesia , ka ariebo , lukajokina , ka lukipumu , ka lukasenyak da ; kitaŋaleu kes .
40004025	Kotupasi ŋes ikodeta luipu lukepote koGalilaya ka Dekapoli , ka Yerusalem , ka Yudaya , ka okekwa Yorodan da .
40005001	Kosodi nakeanyunia ikodeta , kodoka oroŋat : kiboikin , kopotu ikekesisiak mamakeŋ .
40005002	Kooŋ akeituk , kisisianak kes , kobala ebe :
40005003	“ Isirereŋitoi lukican komoyo ; naarai ajakanut naka akuj erai nakec .
40005004	“ Isirereŋitoi luitururuete : naarai italakario .
40005005	“ Isirereŋitoi luitasonos : naarai irumete akwapin .
40005006	“ Isirereŋitoi lueriebi eteŋei ka luejakit akur kanuka adolit : naarai isimonikinio .
40005007	“ Isirereŋitoi luketimok : naarai itimio .
40005008	“ Isirereŋitoi luesegara itauon : naarai eanyunete Edeke .
40005009	“ Isirereŋitoi ikesinapikinak : naarai enyarao idwe luka Edeke .
40005010	“ Isirereŋitoi luimanitai kanuka adolit : naarai ajakanut naka akuj erai nakec .
40005011	“ Isirereŋitoi yes nakimuaritotor , nakimanitotor , ka einer nukaronok nuipu nuka aiŋal asurokin yes , kanukaŋ .
40005012	Kiyalamikinos , kolakaros noi : naarai epol ekusiropit kotoma akuj : naarai kimana kolo kwaŋin inabin lukigeikinete yes .
40005013	“ Iraas yesi abalaŋ naka akwap ; konye arai kepianiar abalaŋ , itemokinio kinyo ? Mam bobo ejai ajokis , dimarai ebukorio kiŋa kicakacakata ituŋa .
40005014	“ Iraas yesi aica naka akwap . Mam epedori ere aibwaio arai ejai kuju moru .
40005015	Ido mam ituŋa inokokinete atala , ka abuburikin ebukit , dimarai ikajakinete ocoget , ecaikini kere luejaas togo .
40005016	Kwaŋin kocau akusiica kakonyen nuka ituŋa , tetere eanyunete akusiswamisio nuejokuka , kitopoloosi Papakus loejai toma akuj .
40005017	“ Siriwomito ebe abunit amudiar ikisila karaida inabin : mam abunit amudiar , dimarai aitodolikin .
40005018	Naarai abeit katemari yes atiar , Aitodol naedaunotor akuj ka akwap , mam cut edaun inyukuta idiopet , karaida aitakinet adiopet naka ikisila , aitodol neitodolikinere kere .
40005019	Aso ituŋanan kere yenepaluni aicorakinet adiopet kotoma kaŋun kanueraas nudidik , ka aisisianakin ituŋa kwaŋin , enyarao yenididi cut kotoma ajakanut naka akuj : konye ŋin kere yeniswamai ka aisisianakin kes , enyarao ŋin ikapolon kotoma ajakanut naka akuj .
40005020	Naarai katemari yes atiar , arai mam akusidolit itelekarit adolit naka ikewadikak ka Iparisayon , mam cut ilomunete toma ajakanut naka akuj .
40005021	“ Ipotu kiirasi kelimokinitai ituŋa lukolo sek ebe , Siriari ; ido ituŋanan yeneari ibusakinit atubokinio .
40005022	Konye eoŋ katemari yes atiar , Ŋinituŋanan yenenyunyurikini onaceke ibusakinit atubokinio ; ka ŋin da yenemoromoroi onaceke ibusakinit airabis ; ŋin da yenetemari atiar , Ibaŋaanal Ibusakinit eupa loidopit .
40005023	Aso arai iyauni ainakinetekon otem , kosodi kiitu kanen ebe ejaas onacekon akiro kajo ,
40005024	kinyek ainakinetekon kotem , kolot ber ; kopuco konacekon , kosodi konyet aboŋun ainakin ainakinetekon .
40005025	Kocamanaros atipet kalokiwosat jo , apak naijaatatar kaŋes orot ; kinyek je lokiwosat ayaŋaar jo mama ejai ekatubon , ekatubon da ayaŋaar jo mama ejai eserikalet , ijo da kiremokinio aidaris .
40005026	Abeit katemari jo atiar , Mam cut inyouni kanen , aitodol neitacia ikapu yenikawasia .
40005027	“ Ipotu kiirasi kelimokinitai ebe , Siridote .
40005028	Konye eoŋ katemari yes atiar , Ŋolituŋanan loeseseni aberu kaiŋobel , etielo ŋes kotauke .
40005029	Arai kiduporit akonikoŋu nakoteten , kogoru , kocaka : naarai ibus koolio idiopet katutubetakon , kinye akonikuan kere acakario toma oupa .
40005030	Arai kiduporit akonikan nakoteten , kojepa , kocaka ; naarai ibus koolio idiopet katutubetakon , kinye akonikuan kere alosit toma oupa .
40005031	“ Kelimokinitai da ebe , ŋolituŋanan loireŋeari akeberu , koinak ŋin ebalua loka aitwar :
40005032	konye eoŋ katemari yes atiar , ŋolituŋanan loireŋeari akeberu , dimarai kanuka adotear , esidotea ŋin : ŋol da loemanyi ya naereŋearitai , adotear .
40005033	“ Bobo da , ipotu kiirasi kelimokinitai ituŋa lukolo sek ebe , Siriyapoi nukaiŋal , konye kitodolik Ejakait akoniiyaposio .
40005034	Konye eoŋ katemari yes atiar , Siriyapoi cut ; karaida alimit akuj , naarai erai eicoloŋ loka Edeke ;
40005035	karaida alimit akwap , naarai erai iicoloŋ yenika akejeke ; karaida alimit Yerusalem , naarai erai ere loka Ekabaka lokapolon .
40005036	Kwabo siriyapoi alimit akonikou , naarai mam ipedori aituluor ekonitimat ediopet araun Ioekwaŋ arai loiriono .
40005037	Konye nuineras koraas Eebo , eebo , arai Mam , mam : naarai nuedeparito ŋun epote kama ejai lokaronon .
40005038	“ Ipotu kiirasi kelimokinitai ebe , Akoŋu itia akoŋu , ekelai da itia ekelai .
40005039	“ Konye eoŋ katemari yes atiar , Sirikinyaŋa yenikaronon : konye ŋinituŋanan yenikibapi eitinyokon lokoteten , kibelok lokokediany da .
40005040	Ka ituŋanan yenekot awoosan jo , ayaŋaar ekasokon , kinyeinia ŋes ekooti da .
40005041	Ŋin da yenikitiŋaikini alosit amairo adiopet , kolot ka ŋes amairon aarei .
40005042	Yenikilipi , koinak , ka yenekot ayuunio kamakon sirikiboŋok epur .
40005043	“ Ipotu kiirasi kelimokinitai ebe , Komina eidunyetekon , kola lokasurupikon .
40005044	Konye eoŋ katemari yes atiar , Kominasi lukasurupokus , kilipanakinete da lukimanito ;
40005045	tetere iraunete idwe luka Papakus loejai toma akuj ; naarai itacaikini ŋesi akekoloŋ lukaronok ka lukajokak da , isitepikini akiru luedolito ka lumam edolito da .
40005046	Naarai arai iminasi lukiminas yes , idumunete eropit enyoin ? Mam kereka iketelemak esolo iswamaete nuikote nen ?
40005047	Arai da iyogaete iinacanakus bon , iswamaete nunyoika adepar ice ? Mam kereka Imo iswamaete nuikote nen ?
40005048	Aso iraunete yesi luidolito , kwape edolitor Papakus lokotoma akuj .
40006001	“ Kocoito kinyeis aswam nukadolitekus kakonyen nuka ituŋa , tetere eanyunete kesi : naarai arai kiswamata nuikote nen , mam idumunete eropit kama ejai Papakus loejai toma akuj .
40006002	“ Aso naikoria ainakineta nukaitim , sirikituru arupepe kakonyenekon , kwape iswamaata lukesoswai kotoma atukosia , korotin da , tetere itopoloorete ituŋa . Abeit katemari yes atiar , Adaut adumun eropitikec .
40006003	Konye jo naikoria ainakineta nukaitim , kinyek akonikan nakokediany ajenun nuiswamai nakoteten ;
40006004	korau akoniikor nakaiyeiyea ; Papakon da loeseseni kaiyeiyea kiropi jo .
40006005	“ Nailipiata da , siriraas kwapelukesoswai ; naarai eminasi ailip kobwoete katukosia ka asisiarin da nuka irotin , tetere etakanete kotuŋa . Abeit katemari yes atiar , Adaut adumun eropitikec .
40006006	Konye jo nailipenenaa , kolomanari toma agolakon , kidau agolokin ekonikek , kilip Papakon lokaiyeiyea , Papakon da loeseseni kaiyeiyea kiropi jo .
40006007	“ Ido nailipiata sirinyogonyogoete akiro atai , kwape ka Imo ; naarai eomitos ebe iirario kanuka akirokec nuipu .
40006008	Aso sirikiputokinos kaŋul : naarai ejeni Papakus nuipudasi yesi , eriŋa kilipa .
40006009	Aso kilipenenete yesi kwanata : Papakosi loejai toma akuj , Ekonikiror kitalaunai .
40006010	Akonijakanut kobu . Nuikoto kiswamai kakwapin Kwape iswamaere kotoma akuj .
40006011	Koinakinai sio lolo ikosinyamat luka lolo .
40006012	Kisionioi sio akosipesenin , Kwape kisionio isio lukapeseninikosi .
40006013	Sirikiya sio toma acodunio , Konye koyuunai kama ejai lokaronon . [ Naarai ajakanut , ka apedor , ka apolou , eraas nukon , ikar kere , Amen . ]
40006014	Naarai arai isioniete yesi luce akeceibucanareta , Papakus da lokotoma akuj kisionie yes .
40006015	Konye arai mam yes isioniete luce akeceibucanareta , Papakus da mam kisionie yes akusiibucanareta .
40006016	“ Bobo da nailuŋiata , siriraas kwape lukesoswai luinyorididos ireeta ; naarai emunaunete ireetakec , tetere etakanete kotuŋa ebe eluŋete . Abeit katemari yes atiar , Adaut adumun eropitikec .
40006017	Konye jo , nailuŋia , kinyonyoenenei akinyet akoukon , kilosi da akonikonyen ,
40006018	tetere mam itakanuni kotuŋa ebe iluŋi , dimarai Papakon lokaiyeiyea : Papakon da loeseseni kaiyeiyea , kiropi jo .
40006019	“ Siriŋadanakinete kanukus abar akwapin , neemunaariata ikajekel ka amasikin da , ido neebokiata ikokolak ka akokwaar .
40006020	Konye kiŋadanakinete kanukus abar akuj , nemam emunaariata ikajekel ka amasikin , ido nemam ebokiata ikokolak ka akokwaar da .
40006021	Naarai nepejai akonibar , nepenen ejaikin ekonitau da .
40006022	“ Atala naka akuan ŋes akoŋu : aso arai eteni akonikoŋu , akonikuan kere ecauni .
40006023	Konye arai erono akonikoŋu , akonikuan kere emutono . Aso arai emutono aica naejai kotomakon , epol ca ma amuton ŋin !
40006024	Emamei ituŋanan yenepedori aijaanakin ijaka iarei ; naarai arai elai ediopet , komina loce ; arai bo iketakin kediopet , emeni loce . Mam ipedorete aijaanakin Edeke ka aijaanakin abar da .
40006025	“ Aso do katemari yes atiar , Siriyaloŋoŋoete kanuka akusiijar , Iuinyamete ka luimasete ; karaida kanuka akusiwat , luinapete . Mam kereka aijar itelekarit inyamen , ka akuan da anapito ?
40006026	Kosesenata akweny nuka apak , mam eyeete , karaida aidweny , karaida atukonokin Emono ; konye itanyami kes Papakus lokotoma akuj . Mam kereka yes itelekaritos ŋun ketiai ?
40006027	Iŋai bo kayesi kiyaloŋoŋ epedori aiyatakin akeibut ?
40006028	Kanukinyo iyaloŋoŋooto kanuka anapito ? Koomito aapecelun nuka ais , kwape epolooto ; mam itaaritos , ido mam eojiete :
40006029	konye katemari yes atiar , Ka Solomon da kotoma aibusesuke kere mam esiritoi kojokan kwape adiopet kaŋun .
40006030	Aso arai itanapi Edeke kwaŋin inya luka ais , luejaas lolo , ecakario moi oupa , mam kereka itelekari aitanap yes , okwe yes luedit aiyuun ?
40006031	Aso sirikiyaloŋoŋoto kobalas ebe , ‘ Kinyami inyo ? ’ Arai ‘ Kimasi inyo ? ’ Arai , ‘ Kinapi inyo ? ’
40006032	Naarai emoete Imo ŋun kere ; kwabo ejeni Papakus lokotoma akuj ebe ipudas ŋun kere .
40006033	Konye komoata ber yesi akejakanut , ka akedolit da ; ido kiyatakinio ŋun kere .
40006034	“ Aso sirikiyaloŋoŋoto nuka moi : naarai iyaloŋoŋi moi kanukeŋ . Edaunit apaaran aronisike .
40007001	“ Siritubonokinete , yes da kinyeis atubokinio .
40007002	Naarai etube loitubete , ŋopeŋol kitubokinere ; ka aitemis naitemioto , ŋipeŋin kitemere yes da ,
40007003	Aso kanukinyo isesenia igugut yenejai akoŋu naka onacekon , komam ipodo akitoi naejai akoŋukon kilopet ?
40007004	Arai ilimokini biai onacekon ebe , ‘ Kinyek kalem igugut yenejai akoŋukon ’ ; ido koany , ejai akitoi akoŋukon kilopet ?
40007005	Yenikesoswai ijo , kolem ber akitoi naejai akoŋukon kilopet ; kosodi konyet asesen kotenan alemun igugut kakoŋu naka onacekon .
40007006	“ Sirikiinakis iŋokwo ibore yenikalaunan , ido sirikicakakis akusilulun kakonyen nuka ipegei , kinyeis aicakacak kakejekec , ka aibelokin agwaragwar yes .
40007007	“ Kilipa , kiinakinio ; komoata , idumunete ; kikuŋukuŋoto , kiŋaikinio .
40007008	Naarai ŋin yenilipi ijaikinio ; yenemoi edumuni ; ka yenikuŋukuŋi da enaikinio .
40007009	Arai iŋai kereka kayesi , kilip ikokuke emugati , einakini tope amoru ?
40007010	Arai kilip agar , einakini tope ŋes emun ?
40007011	Aso arai yes lukaronok ijenete ainakin ikusidwe ainakineta nuejok , mam kereka itelekarit noi Papakus loejai toma akuj ainakin ŋul Iuilipete ŋes iboro luejok ?
40007012	Aso nuikotosi ituŋa aikonakin yes , kikonakis yesi da kes kwape kwaŋin : naarai ŋun kes ikisila ka inabin da .
40007013	“ Kolomasi aitor orute loedidiŋ ; naarai elal erut , ipajajai da erot , loebei amudiario , luelomarete da kotomake eraas luipu .
40007014	Edidiŋ erut , eridid da erot loebei aijar , luedumunete da eraas luikidioko .
40007015	“ Kocoito inabin lukeŋalak , lukiponikinete enapito inapen luka amerekekin , konye kotoma eraas ipeen luededeŋ .
40007016	Ijenunete kes kakeceraito . Edeŋete kereka ituŋa imusabibun kokito luka ikukwa , arai bo itinin kokodokodo ?
40007017	Kwape kwaŋin ŋolikitoi loejok erai araito nuejok ; konye do ekitoi loerono erai araito nueroko .
40007018	Mam epedori ekitoi loejok aira araito nueroko , karaida ekitoi loerono aira araito nuejok .
40007019	Ŋolikitoi lomam erai araito nuejok ejepario , kocakakinai akim .
40007020	Kanuka ŋun ijenunete kes kakeceraito .
40007021	“ Ŋinituŋanan yenikabala eoŋ ebe , ‘ Ejakait , Ejakait , ’ mere ŋes elomuni ajakanut naka akuj ; dimarai yeniswamai nuekoto Papaka loejai toma akuj .
40007022	Katemarete luipu kapaaran kaŋin atiar , ‘ Ejakait , Ejakait , mam kereka kipou kadwarata kokirorikon , kokirorikon da kereŋeasi ajokin , kokirorikon da keswamata aswamisio nukapedor nuipu ? ’
40007023	Kasodi alimor mamakec ebe , ‘ Mam lem kajeni yes nepecep da : konyoutu kama ajai , yes lukeswamak nukepali . ’
40007024	“ Aso ŋin yeniirari akakiro nu kiswama kes , ituputoorio ketuŋanan lokacoa , lokeduki eketogo atiida :
40007025	kotep akiru , kolelek akalele , kokuta ikwamin , koleata etogo ŋol ; mam ibiroro : naarai kepesikinitai atiida .
40007026	Ŋin da yeniirari akakiro nu , komam iswamai , ituputoorio ketuŋanan lobaŋ , lokeduki eketogo asiŋe :
40007027	kotep akiru , kolelek akalele , kokuta ikwamin , koleata etogo ŋol ; kibiror ; akeibiror da korau naepol . ”
40007028	Kosodi kanen , kedau Yesu akiro ŋun , koumokis atukon jokan akeisisianakin .
40007029	Naarai kisisianakini kwape etuŋanan loejai apedor , kwabo mere kwape ikewadikakakec .
40008001	Kedoku Yesu koroŋat , kotuput ikodeta luipu .
40008002	Ido koany , kobu etuŋanan lokatapon mama ejai , koma ŋes , kobala ebe , “ Ejakait , arai ikoto , ipedori aiswagar eoŋ . ”
40008003	Korio Yesu akekan , kotiro ŋes , kotema atiar , “ Akoto ; kiswagar . ” Atipet kiswagar aketapon .
40008004	Kolimok Yesu ŋes ebe , “ Kocoite , sirikilimok idiotuŋanan ; konye kolot , kitodiar mama ejai esasedoti , koinak ainakinet nakolo kicorakini Musa , araun aitejenunet kamakec . ”
40008005	Kosodi nakelomaria Kaparanaum , kobu ekapolokiton erioŋet mamakeŋ , kiŋaiŋa ,
40008006	kotema atiar , “ Ejakait , eperi ekatelepat kotogo edeka eseny , erieba noi jokan . ”
40008007	Kotema ŋes atiar , “ Abuni aitaŋaleun . ”
40008008	Koboŋok ekapolokiton kobala ebe , “ Ejakait , mam eoŋ kebusakinit jo alomun kwap kekaswi ; konye kolim akirot bon , eŋaleuni ekatelepat .
40008009	Naarai eoŋ da arai etuŋanan lokayaitai , ejaas iserikalei luayait eoŋ : ido alimokini ediopet ebe , ‘ Kolot , ’ elosi ; ece da ebe , ‘ Bia , ’ ebuni ; ekabulesit da ebe , ‘ Kiswama na , ’ ido iswamai . ”
40008010	Nakiiraria Yesu ŋun , koumok , kotema kwi luketupito atiar , “ Abeit katemari yes atiar , Mam lem adumunit aiyuun naepol naetia na , karaida toma Isirael kere .
40008011	Katemari yes atiar , Epote rwaru luipu anyoun kokide koto da , kiboikinos kesi nepepe ka Aburaam , ka Isaak , ka Yakob , toma ajakanut naka akuj .
40008012	Konye idwe luka ajakanut ecakario toma amuton nakokiŋa : ejaun kaŋina aimony ka airiamanakin ikel . ”
40008013	Kotema Yesu ekapolokiton atiar , “ Kolot , kwape ejaar akoniiyuun , kojau kwape kwaŋin . ” Koŋaleu etelepat kosawa kaŋol .
40008014	Nakelomaria Yesu togo loka Petero , koany amuranike eperi edeka ekamidi .
40008015	Kotiro akekan , koŋaleu ekamidi ; konyou kijaanak ŋes .
40008016	Nakitiboŋ , koinunai lukajokin luipu : kireŋea ajokin kakekirot , kitaŋaleu lukadekak kere .
40008017	Tetere itololikinio akirot naenerit Isaia enabi ebe , “ Kolema ŋesi elopet awokokalanyanut , kibwok adekesiawok . ”
40008018	Kosodi keanyu Yesu atukon nuipu irimorito ŋes , kicorak aikwaŋar juwai .
40008019	Kobu ekewadikan ediopet mama ejai , kotema ŋes atiar , “ Ekesisianakinan , katupenenei jo kama ilosi kere . ”
40008020	Kotema Yesu ŋes atiar , “ Ejaas ikuwei apanya , akweny da nuka apak ejaas akaisikec ; konye Okoku loka etuŋanan emamei nama iperikini akekou . ”
40008021	Kotema ece kokesisiak ŋes atiar , “ Ejakait , kisiikinai ber kalot keda papaka . ”
40008022	Konye kotema Yesu ŋes atiar , “ Kotupunai ; kinye lukatwak kidaata lukatwakakec . ”
40008023	Nakedokaria ataker , kotupasi ikekesisiak .
40008024	Ido koany , kodakun ekwam loepol kaŋolol , korapasi akailan ataker : konye kejotoi ŋesi .
40008025	Koloto ikekesisiak mama ejai kitwekenyut , kobalas ebe , “ Ejakait , kitajarai ; kimudiar . ”
40008026	Kotema kes atiar , “ Kanukinyo ikuriakarotor , yes luedit aiyuun ? ” Kosodi konyou , kiretak ikwamin ka aŋolol ; kojaun aiyamakin cut ,
40008027	Koumokis ituŋa , kobalas ebe , “ Ikoni bo ai etuŋanan lo ? Naarai ikwamin ka aŋolol da erimasi ŋes . ”
40008028	Nakedolio ŋesi okekwa juwai toma akwap naka Igadarenin , kiriamunos kituŋa iarei lukajokin , lukepote katesin , lukededeŋ noi , komamei ituŋanan yenikepedori aitor korot kaŋol .
40008029	Ido koany , kiworoto , kobalas ebe , “ Ijo Okoku loka Edeke , anyoika ijo kasio ? Ibu kereka ijo aitican sio eroko apakikosi kedolo ? ”
40008030	Ido kojai esipan loka ipegei luipu edakasi kama elwana .
40008031	Kiŋaiŋaata ajokin ŋes kobalas ebe , “ Arai kiireŋea sio , kijukarai kalomasi osipan je loka ipegei . ”
40008032	Kotema kes atiar , “ Kolototo . ” Kolomutu kolomasi toma opegei ; ido koany , komotar esipan kere nejululuei kibirokinos aŋolol , kotwakikis akipi .
40008033	Kokerata ikecokok , kolomasi ore , kolimonokis akiro kere , ka nukedoikinete kwi lukajokin .
40008034	Ido koany , kolomut lukore kere airiamun ka Yesu : nakeanyut , kiŋaiŋaata ŋes anyoun koikorunokec .
40009001	Kodoka Yesu ataker , kikwaŋar , kodol ore lokobukec .
40009002	Ido koany , koinut ŋes etuŋanan lokasenyan , eperi koitada : nakeanyunia Yesu akeceiyuun , kotema lokasenyan atiar , “ Okoku , kotitiŋior ; esionii akonidiakanareta . ”
40009003	Ido koany , kotemasi ice kokewadikak kotauonokec atiar , “ Einyanakini lo Edeke . ”
40009004	Konye kojen Yesu aomisio nukotauonokec , kotema atiar , “ Kanukinyo iwomitotor nukaronok kotauonokus ?
40009005	Ani bo naepatana , atemar atiar , Esionii akonidiakanareta , arai bo atemar ebe , Konyou , kolot ?
40009006	Konye tetere ijenunete ebe ejai Okoku loka etuŋanan apedor kakwap aisioni adiakanareta ” kosodi kotema ŋesi lokasenyan atiar , “ Konyou , kibwok ekoniitada , kolot orekon . ”
40009007	Konyou ŋesi , kolot oreke .
40009008	Konye nakeanyuniata ikodeta , kokuriakaros , kitopoloosi Edeke , lokeinakini ituŋa apedor naikoni na .
40009009	Nakitoritor Yesu kanen , koany etuŋanan iboie kaitelemis esolo , ekekiror Matayo ; kotema ŋes atiar , “ Kotupunai . ” Konyou , kotupa ŋes .
40009010	Kosodi kanen , nakiboikin togo ainyam , koany , kopotu luketelemak esolo ka ikadiakanarak luipu kiboikinos nepepe ka Yesu ka ikekesisiak .
40009011	Nakeanyuniata Iparisayon , kotemasi ikekesisiak atiar , “ Kanukinyo emoriata Ekusikesisianakinan ka iketelemak esolo ka ikadiakanarak da ? ”
40009012	Konye nakepupunio Yesu , kotema atiar , “ Lukaŋaleok mam ipudasi emurwon , dimarai lukadekak .
40009013	Konye koloto yesi kisisiata apolou naka akiro nu ebe , ‘ Akoto aitim , kwabo mere asuban . ’ Naarai mam abunit anyarit ikadolitok , dimarai ikadiakanarak . ”
40009014	Kosodete kopotu ikesisiak luka Yokana mama ejai , kobalas ebe , “ Kanukinyo kilunia isio ka Iparisayon , konye ikonikesisiak mam eluŋete ? ”
40009015	Kotema Yesu kes atiar , “ Epedorete kereka luenyaritai oiterane aibworo , naeiaarar ka eteran ? Konye eponito apaarasia nuedemarere eteran , eluŋete do .
40009016	Emamei ituŋanan yenedonyokini acana naka egoe lokitetet toma ananito namojoŋ ; naarai acana naibwaikinio ecili anapito , iyatakini do acilat .
40009017	Kwabo mam ituŋa ibwaikinete ebino lokitetet toma oriagin lumojoŋ luka emukule ; arai kibwaikis , enedasi iriagin , ebukor ebino , emunaaros iriagin ; dimarai ibwaikinete ituŋa ebino lokitetet oriagin lukitetiak , tetere ikuniaete kere . ”
40009018	Napelimokini ikesisiak luka Yokana ŋun , koany , kobu ekayaiton , kokukokin kotema atiar , “ Adaun akokuka kwape kwana ; konye bia ma kidokok ŋes akonikan , ejari do . ”
40009019	Konyou Yesu kotupa ŋes , nepepe kikekesisiak .
40009020	Ido koany , kobu aberu kokauke , nakedeka alel naka aokot ikar itomon ka luarei , kotiro atwele naka anapitoke ;
40009021	naarai kotema kotauke atiar , “ Arai katiro anapitoke bon , aŋaleuni . ”
40009022	Kibelokin Yesu , koany ŋes , kotema atiar , “ Kotitiŋior akokuka ; kitaŋaleu jo akoniiyuun . ” Koŋaleu aberu ameun kosawa kaŋol ,
40009023	Nakedolio Yesu ore loka ekayairon , koany luekusere alamarun , ka ekodet eborianete ,
40009024	kotema atiar , “ Kolomasi kiŋa ; naarai mam etwanit ipese konye ejotoi . ” Kokienatar ŋes .
40009025	Konye kedau aitolomar ekodet , kooma toma , kitiŋ akan naka ipese , konyou ŋin .
40009026	Kilosikinos akiro ŋun akwap ŋin kere ;
40009027	Nakitorio Yesu kanen , kotupasi imudukiok iarei , kiworoto kotemasi atiar , “ Okoku loka Daudi , kitimoi sio . ”
40009028	Keloma ŋes itogo , kopotu imudukiok mama ejai ; kotema kes Yesu atiar , “ Iyuunitos ebe apedori eoŋ aswam na ? ” Kotemasi atiar , “ Eebo , Ejakait . ”
40009029	Kosodi kotiro akonyenekec kobala ebe , “ Kwape ejaar akusiiyuun kiswamakin yes kwaŋin . ”
40009030	Kokwenyutu akecekonyen . Kicoro Yesu kes noi ebe , “ Kocoito , kinyek imodiotuŋanan ajenun . ”
40009031	Konye konyoutu kesi , kisiarakis ekeemut akwap ŋin kere .
40009032	Napenyounete kwi , koany , koinunai ebaŋ loajai ajokit .
40009033	Kireŋear ajokit kiner lobaŋ ; koumokis ikodeta , kobalas ebe , “ Mam lem etakanunitos nuikote nen kotoma Isirael . ”
40009034	Konye kobalas Iparisayon ebe , “ Ireŋeari ŋesi ajokin kanuka lokapolon loka ajokin . ”
40009035	Kimaniman Yesu ireria kere , kokialon da , isisianakini katukosiakec ka alimonokin Akiro Nukajokak nuka ajakanut , ka aitaŋaleunun ŋolipone kere loka adek ka akalanyanut da .
40009036	Keanyu ikodeta , kitim kes , naarai kilworuna ka aisiarakina , bala amerekekin nuemamei ekecokon .
40009037	Kosodi kotema ikekesisiak atiar , “ Ipu idwenyan , konye ikidioko ikeswamak ;
40009038	aso kilipa Ejakait loka aidweny kijuk ikeswamak toma aidwenyeke . ”
40010001	Konyarau ikekesisiak itomon ka luarei , koinak kes apedor mama ejaas imoyon lueroko , aireŋear kes , ka aitaŋaleun ŋolipone kere loka adek ka akalanyanut da .
40010002	Ikiroria luka ikiyakia itomon ka luarei kes luta : losodit , Simon , loenyaritai Petero , ka Anderea onaceke ; Yakob okoku loka Sebedayo , ka Yokana onaceke ;
40010003	Pilip ka Batolomayo ; Tomas ka Matayo eketeleman esolo ; Yakob okoku loka Alipayo , ka Tadayo ;
40010004	Simon Ekananayot , ka Yuda Isikariot , lokebilakini ŋes ebotet .
40010005	Kijuka Yesu ŋul itomon ka luarei , kicorak kes ebe , “ Sirikilomasi orotin luka lukacekwapin , sirikilomasi da ediore kere loka Isamarian ,
40010006	konye gwai koloto mama ejaas amerekekin nueoliorito nuka ekek loka Isirael .
40010007	Nailosioto kolimonokis ebe , ‘ Aapu ajakanut naka akuj ’ .
40010008	Kitaŋaleununete lukadekak , kitajarununete lukatwak , kiswaganarete lukatapon , kireŋeanarete ajokin , Kiinakinitai atitai , yes da koinakis atitai .
40010009	Sirikiyaŋaasi koriaginikus esabu , karaida epuesa , karaida aikomon ,
40010010	karaida ecoe loka alosit , karaida ikootin iarei , karaida amuk , karaida ebela ; naarai ibusakinit ekeswaman ikenyamat .
40010011	Ido ŋolire arai ekialo loilomanarete , komoenenete yenibusakinit kanen , kosalenenete mamake aitodol neinyounioto .
40010012	Nailomariata togo , kiyogaete .
40010013	Arai ibusakinit etogo , kodol ainapakinikus tomake ; konye arai mam ibusakinit , koboŋu do ainapakinikus mamakus .
40010014	Arai mam kisukunyikinio karaida akiirar akirokus , nailomuniata kotogo kaŋol , arai kore kaŋol , kilakilakete adae nuka akejenekus .
40010015	Abeit , katemari yes atiar , Epatanikini rwaru akwap naka Sodom ka Gomora atitiŋikin kapaaran naka etube aitelekarit ere ŋol .
40010016	“ Koany , keyakiari yes kwape amerekekin kokidiŋ opeen ; aso kopiriaka bala imunwo , ido kiyapaara bala ajeleik .
40010017	Konye kocoito ituŋa ; naarai kiyaŋaarete aurianeta , kidaete da kotoma atukosiakec .
40010018	Kiriarete akonyen nuka ikayaitok ka ikabakan kanukaŋ , araut ikajenak kamakec , kama kalukacekwapin da .
40010019	Konye nakiyaŋanariata , sirikiyaloŋoŋoto epone loineratar karaida nuinerasi ; naarai kiinakinio kapak kaŋin nuinerasi ;
40010020	naarai mere yes inerasi , dimarai Emoyo loka Papakus loinera kotomakus .
40010021	Onace einakini onaceke aario , papa da ikokuke , enyoikinete idwe lukauriakakec aicutar ;
40010022	kiŋarunete yes ituŋa kere kanuka ekakiror . Konye yenetitiŋikini kiton awasia ŋes itajario .
40010023	Nakireiata yes kore ediopet , kokerata ore ece , naarai abeit katemari yes atiar , Mam idaunete ireria kere luka Isirael aitodol naebunio Okoku loka etuŋanan .
40010024	“ Ekesisian mam itelekarit ekesisianakinanike , karaida ebulesit mam itelekarit ejakaitike .
40010025	Edaunit ekesisian aputoor ekesisianakinanike , ka ebulesit aputoor ejakaitike . Arai enyaraete elopet etogo Beelesebul , edeparete ca do amoromor luejaas okaleke .
40010026	“ Aso sirikikuriakaros kes ; naarai emamei akirot naerapitai namam epukorio , karaida naibwaitai namam ejenunio .
40010027	Nukalimokini yes kamuton , kinerata yesi kotoma aica ; nuiirarete kaiyeiyea , kolimonokis kokuju otogoi .
40010028	Sirikikuriakaros ŋul luearete akuan komam epedorete aiar aijar ; konye gwai kokuriaka ŋol loepedori amudiar akuan ka aijar da kotoma oGeena .
40010029	Mam kereka egwelete anyiporin aarei apesa adiopet ? Emamei adio da naedoi kwap komam Papakus ejeni ,
40010030	Konye yes , imaritai itima da kere luka akwesikus .
40010031	Aso sirikikuriaka ; iraas yesi luka etiai adepar anyiporin nuipu .
40010032	Aso ŋinituŋanan yenikalimori eoŋ kakonyen nuka ituŋa , alimori eoŋ da ŋes kakonyen nuka Papaka loejai toma akuj ;
40010033	konye ŋin yenikaŋeri eoŋ kakonyen nuka ituŋa , aŋeri eoŋ da ŋes kakonyen nuka Papaka loejai toma akuj .
40010034	“ Siriwomito ebe abu kabu ayaŋaun ainapakin kakwap : mam abu kabu ayaŋaun ainapakin , dimarai ekileŋ .
40010035	Naarai abu kabu aitusurupikin etuŋanan ka papake , apese ka totoke , aberu naka okokuke ka tataake .
40010036	Lukokale luka etuŋanan kes eraunos lukasurupoke .
40010037	Ŋin yenemina papake arai totoke adepar eoŋ , mam kebusakinit ; ŋin da yenemina ikokuke yenitelepat arai yenipese adepar eoŋ , mam kebusakinit .
40010038	Ŋin da yenimam erioŋi ekemusalaba ka atupar eoŋ , mam kebusakinit .
40010039	Ŋin yenedumuni akeijar itooliori , ŋin da yenitooliori akeijar kanukaŋ edumuni .
40010040	“ Ŋin yenikisukunyikini yes , kesukunyikini eoŋ , ŋin da yenikesukunyikini , isukunyikini ŋol lokejukuni .
40010041	Ŋin yenisukunyikini enabi naarai erai enabi , edumuni eropit loka enabi , ŋin da yenisukunyikini ekadoliton naarai erai ekadoliton , edumuni eropit loka ekadoliton .
40010042	Ŋin yenitamasi idiopet ka ludidik kalu akoli naka akipi nuelilim bon , naarai erai ikesisian , abeit katemari yes atiar , mam etwaniari cut eropitike . ”
40011001	Kosodi kanen , kedau Yesu aicorakin ikekesisiak itomon ka luarei , konyou kanen kolot aisisianakin ka alimonokin da koreriakec .
40011002	Kosodi nakiiraria Yokana kaidaris aswamisio nuka Kristo , kijuka ikekesisiak aiŋit ,
40011003	kobalas ebe , “ Irai kereka ijo ŋol loebunit , arai bo kedarata ece ? ”
40011004	Koboŋok Yesu kotema kes atiar , “ Koloto , kolimokis Yokana akiro nuiirasi ka nuianyut :
40011005	Ekwenyunete imudukiok , elosete iŋwalasik , iswagio lukatapon , epupete ikimiŋiok , itajario lukatwak , elimonokinio da lukican akiro nukajokak .
40011006	Isirereŋitoi da ŋol lomam itiguikin kanukaŋ . ”
40011007	Kosodete keboŋosi kwi , kogeu Yesu alimokin ikodeta nuka Yokana ebe , “ Kilomarete alosit amodiŋ aanyun inyo ? Egada lokijaŋijani ekwam ?
40011008	Konye bo kilomarete asesen inyo ? Etuŋanan lokenapit anapito naanebek ? Koany , ŋul luenapito anapito nuunebek ejaas toma otogoi luka ikabakan .
40011009	Konye kanukinyo kilomariata ? Asesen enabi ? Eebo , katemari yes atiar , Loitelekarit enabi .
40011010	Ŋol ŋes iwadikatere nu ebe , ‘ Koany , ejukari ekakiyakia kakonyenekon , Loitemonokini ekonirot kakonyenekon . ’
40011011	Abeit katemari yes atiar , eriŋa enyouno etuŋanan kotoma lukeuriete aŋor loitelekarit Yokana Lokebatisan ; konye loedit kotoma ajakanut nakotoma akuj ŋes epol aitelekarit ŋes .
40011012	Ameun kapaarasia nuka Yokana Lokebatisan kiton kwana ebuikinitoi ajakanut naka akuj , enatarete da ikabuorok .
40011013	Naarai apotu inabin kere ka ikisila kodwarata kiton apak naka Yokana ;
40011014	Arai ikotosi acamun , ŋes Eliya loedwara abunore .
40011015	Yenejaas aki kiira .
40011016	“ Konye etupusi kinyo atur na ? Eputos kidwe luiboiete kagwelanaret luenyaritos ipaupakec kobalas ebe ,
40011017	‘ Kikut alamarun , mam yes esoma ; Kibwolol , mam yes ibworo . ’
40011018	Naarai abu Yokana kobu komam enyami karaida aimat , kobalas ebe , ‘ Ejai ajokit . ’
40011019	Abu Okoku loka etuŋanan kobu enyami emasi da , kobalas ebe , ‘ Koany , ekeraŋat lo , ekameran da , epapero loka iketelemak esolo ka ikadiakanarak ! ’ Konye aswamisioke kes itojokere acoa . ”
40011020	Kosodi kogeu aitoron ireria lukiswamaa nukaumokinike nuipu , naarai mam itoronikina .
40011021	Kobala ebe , “ Itukwi ijo Korasin ! Itukwi ijo Betesaida ! Naarai arai kiswamatai koTuro ka Sidon nukaumokin nukiswamatai kamakus , ti kitoronikinos ŋo sek , ka ainap da ipukoi ka ekurwon .
40011022	Konye katemari yes atiar , Epatanikini rwaru Turo ka Sidon atitiŋikin kapaaran naka etube aitelekarit yes .
40011023	Ka jo da , Kaparanaum , kitopoloorio kereka kiton akuj ? Kijesario do kiton Okatwak , Naarai arai kiswamatai koSodom nukaumokin nukiswamatai kamakon , ti kesal ore ŋol kiton lolo .
40011024	Konye katemari yes atiar , Epatanikini akwap naka Sodom atitiŋikin kapaaran naka etube aitelekarit jo . ”
40011025	Kapak kaya Koboŋok Yesu kobala ebe , “ Kemalai jo , wu Papa , Ejakait loka akuj ka akwap , naarai ibu kimunonik akiro nu lukacoa ka lukaijen , kopukok da idwe Iudidik ;
40011026	eebo , Papa , naarai kwaŋin ibu kitojokia kakonyenekon .
40011027	Kainak Papaka iboro kere ; ido emamei yenejeni Okoku dimarai Papa , kwabo emamei yenejeni Papa dimarai Okoku , ka ŋin da yenekot Okoku apukokin ŋes .
40011028	Kopotu neajai , yes kere luitaaritos ka lukilaŋirikinito , eoŋ da kesiyenuni yes .
40011029	Korioŋata ajookotoka , kisisiautu kamakaŋ ; naarai etasiono eoŋ , eyapepera kotau , yes da idumunete aiyeŋun kotauonokus .
40011030	Naarai imeimeo akajookot , akabwokon da ebenen . ”
40012001	Kapak kaŋin kitor Yesu mana naka akima apaaran nakasabato ; koriebi ikekesisiak eteŋei , kogeut aijejeunun aluŋuren nuka akima ka ainyam .
40012002	Konye keanyutu Iparisayon , kobalas ŋes ebe , “ Koany , iswamaete ikonikesisiak namam ibusakinit aswam apaaran nakasabato . ”
40012003	Kotema kes atiar , “ Mam kereka isomenenete nukiswamai Daudi , nakeriebia eteŋei , ŋes ka ikepaup ;
40012004	kwape kelomaria togo loka Edeke , konyam imugatin luka aitodikin , lumam ebusakinit ŋes ainyam karaida ipaupake , dimarai isasedotin bonik ?
40012005	Arai bo mam kereka isomenenete kotoma okisila ebe apaaran nakasabato kemunaasi isasedotin koyekalu asabato ; komam egwaunete akiro ?
40012006	Katemari yes atiar , ejai ne yenitelekarit eyekalu .
40012007	Konye arai kojenete apolou naka akiro kanu ebe , ‘ Akoto aitim kwabo mere asuban , ’ timam kititelekaasi lumam egwaunito akiro .
40012008	Naarai Okoku loka etuŋanan ŋes erai ejakait loka asabato . ”
40012009	Konyou kaŋina koloma toma atukosikec .
40012010	Ido koany , kojai etuŋanan lokeonit akan . Kiŋita ŋes kotemasi atiar , “ Ibus kereka aitaŋaleun kapaaran nakasabato ? ” Tetere iwosaete ŋes .
40012011	Kotema kes atiar , “ Iŋai bo kayesi , yenejai amerekek adiopet yenimam iriuni ka alemun arai kibirokin aipany kapaaran nakasabato ?
40012012	Mam tope ituŋanan itelekarit amerekek kotiai ? Aso ibus aswam nuejok kapaaran nakasabato . ”
40012013	Kosodi kotema ŋesi etuŋanan atiar , “ Korio akonikan . ” Korio , koŋaleu , koputokinos kanace .
40012014	Konye kolomasi Iparisayon kinerut asurokin ŋes , ka epone loemudiariata ŋes .
40012015	Komisiik Yesu ŋun , konyou kanen ; kotupasi ituŋa luipu ; kitaŋaleu kere .
40012016	Kicor kes kinyeis aitakanun ŋes .
40012017	Tetere itodolikin akirot naenerit kama kenabi Isaia ebe :
40012018	“ Koany , ekakejaanakinan loseuna , Eminataka loisiyalamikinit ekatau , Ebwaikini Ekamoyo mamakeŋ , Elimokini lukacekwapin etube .
40012019	Mam epega , karaida aiwor ; Karaida ituŋanan apupun ekeporoto korotin ;
40012020	Mam ebili agada nairiecakina , Mam itudeŋi abirait naepuriei , Aitodol naijukunia etube aipikor ;
40012021	Emunokinos lukacekwapin ekekiror . ”
40012022	Kosodete koinut emuduki ekimiŋ loejai ajokit , kitaŋaleu , kiner ekimiŋ ka akwenyun da .
40012023	Koumokis ituŋa kere , kobalas ebe , “ Mere caat lo okoku loka Daudi ? ”
40012024	Konye kiirasi Iparisayon kotemasi atiar , “ Mam ŋol ireŋeari ajokin dimarai kanuka Beelesebul , ekapolon loka ajokin . ”
40012025	Kosodi kejeni Yesu akeceomisio kotema kes atiar , “ Ŋinijakanut naetiakatiakaun asurokin bon emudiar , ere da arai etogo loetiakatiakaun asurokin bon mam icasi .
40012026	Satan arai ireŋeari Satan , etiakatiakaun asurokin bon ; aso ikonakini ai akejakanut icasi ?
40012027	Arai ereŋeari eoŋ ajokin kanuka Beelesebul , ido bo ikusidwe ireŋearete kanuka iŋai ? Kanuka ŋun ŋes eraatar ŋul ikusikatubok .
40012028	Konye arai ereŋeari eoŋ ajokin kEmoyo loka Edeke , aso adolu ajakanut naka Edeke mamakus .
40012029	Arai bo ikwaikini epedori ai etuŋanan alomar togo loka ekagogoŋon ka aiŋat ikeboro , arai mam ber eenit ekagogoŋon ŋol ? Kosodi konyet epedori aiŋat eketogo .
40012030	Ituŋanan yenimam ejai keoŋ ŋes yenikekoloka , ituŋanan da yenimam etukonokini keoŋ isiarakini .
40012031	Kanuka ŋun katemari yes atiar , Isionio niŋironis ka ŋiniinyanakin naka ituŋa , konye mam cut isionio ainyanakin Emoyo .
40012032	Ŋinituŋanan da yeninera akirot asurokin Okoku loka etuŋanan isionio ; konye ŋin yeninera asurokin Emoyo Lokalaunan mam isionio kotoma okar kalu , karaida kaluepote .
40012033	“ Kituluosi ekitoi loejok ka akeraito da nuejok , arai bo kituluosi ekitoi loerono ka akeraito da nueroko ; naarai ejenunio ekitoi kanuka araitoke .
40012034	Yes aur naka imusagan ! Ikote ipedorete ai einer nuejok arai iraas luiroko ? Naarai inera aituk nuilapununos kotau .
40012035	Itolomuni ituŋanan yenejok nuejok kotoma nuiŋadat nuejok , ituŋanan da yenikaronon itolomuni nukaronok kotoma nuiŋadat nueroko .
40012036	Katemari yes atiar , Ŋinikirot nakejal naineras ituŋa itodiarete kapaaran naka etube .
40012037	Naarai kanuka akonikiro kimarakinio adolit , kanuka akonikiro da kitubokinio aitelekar . ”
40012038	Kosodete koboŋokis ice kokewadikak ka Iparisayon kotemasi atiar , “ Ekesisianakinan , kikoto aanyun aanyunet kamakon . ”
40012039	Konye Koboŋok kes kotema atiar , “ Atur nakaronon naadote emoi aanyunet ; kwabo mam einakinio aanyunet dimarai aanyunet naka enabi Yona .
40012040	Naarai kwape kejaar Yona toma akoik naka etiaŋ lokos loka aŋolol adaun apaarasia auni ka akuaresia auni , kwape kwaŋin Okoku loka etuŋanan edauni apaarasia auni ka akuaresia auni kakoik naka akwap .
40012041	Enyounete ikiliok luka Ninebe kapaaran naka etube nepepe katur na , itetelekarete ŋes akiro ; naarai apotu kesi kitoronikinos kanuka alimonokin naka Yona , ido koany , ejai ne yenitelekarit Yona .
40012042	Enyouni akabaka naka Eŋalakimak kapaaran naka etube nepepe katur na , itetelekari kes akiro ; naarai abu ŋesi kobu kosaŋe loka akwap akiirar acoa naka Solomon , ido koany , ejai ne yenitelekarit Solomon .
40012043	“ Kenyou emoyo loerono kotuŋanan , itori aiboisio nuemameete akip emoot nekiyeŋunet , komam edumuni .
40012044	Kosodi etemari atiar , ‘ Aboŋori togoka nekabunio ’ ; keboŋu edumuni esil , epieitai , epesitai da .
40012045	Kosodi elosi eupunos nepepe kimoyon ice ikanykaarei luitelekarito ŋes aronis , elomarete kesi da esalete nen ; ejautene loka ituŋanan kaŋin lokawasia eraun loerono adepar losodit . Kwape kwaŋin ejaunia atur na nakaronon . ”
40012046	Naperoko ineras kikodeta , koany , kebwoete totoke ka ikeinacan kokiŋa , kokotosi einer kaŋes .
40012047	Kolimoki etuŋanan ŋes ebe , “ Koany , totokon ka ikoniinacan ebwoete kokiŋa , ekotosi einer kajo . ”
40012048	Koboŋok ŋol lokelimokini ŋes ebe , “ Iŋai bo erai totoka , lukaŋai da eraas ikainacan ? ”
40012049	Kitodik ikekesisiak kakekan , kotema atiar , “ Koany , totoka ka ikainacan !
40012050	Naarai ŋin yeniswamai nuekoto Papaka loejai toma akuj , ŋin ŋes onaceka ; ka inacika , ka totoka da . ”
40013001	Kapaaran kaŋin kolomu Yesu kotogo kiboikin ariri kaŋolol .
40013002	Kotukokinos ikodeta luipu mama ejai , kodoka ataker kiboikin ; kobwoi ekodet kere koitolima .
40013003	Kolimonok akiro nuipu kawaragasia , kotema atiar , “ Koany , abu ekayean koloma aiye .
40013004	Napeyei , kodooto ikinyom ice ariri kerot , kopotu akweny , konyamata .
40013005	Kodooto ice aŋaŋam , nemam kipu alup , atipet kobwaŋutu , kanumam idulotor alup ,
40013006	konye kecau akoloŋ konomosi , kanuamameatar alias korinyosi .
40013007	Kodooto ice okukwa , kolibut ikukwa koridakis .
40013008	Kodooto ice alupo nuejok koraata , ice akwatat , ice akaisakanykape , ice da akaisauni .
40013009	Yenejaas aki , kiira . ”
40013010	Kosodi kopotu ikekesisiak mama ejai , kotemasi atiar , “ Kanukinyo kineratar kakes kawaragasia ? ”
40013011	Koboŋok kotema kes atiar , “ Kiinakinitai yes ajenun nukaiyeiyea nuka ajakanut nakotoma akuj , konye kes mam einakinitai .
40013012	Naarai yenejai ibore , einakinio luiyatakina luipu ; konye yenemamei ibore , ŋin da yenejaas kaŋes edemario .
40013013	Kanuka ŋun kinera kakes kawaragasia , naarai naeseseniata mam esesenete , naeirariata da mam iirarete , karaida ajenun .
40013014	Ido itodolikinio akirot naka enabi Isaia kamakec naebala ebe , ‘ Akiirar iirarete , konye mam ijenunete cut , ido asesen isesenete , konye mam ianyunete cut .
40013015	Naarai esiepaikis itauon luka ituŋa kalu , Kimiŋarito akiikec , Itumudakito akecekonye , Tetere mam eanyunete kakecekonye , Ka akiirar kakeceki , Ka ajenun da kikecetauon , Kibelokinos ketaŋaleu . ’
40013016	Konye isirereŋitoi akusikonye , naarai esesenete , ka akusiki da , naarai iirarete .
40013017	Abeit katemari yes atiar , Apotu kimielas inabin luipu ka ikadolitok aanyun nuisesenete yesi , mam eanyuna , ka akiirar da nuiirarete yesi , mam iirara .
40013018	“ Aso kopupokisi awaragan naka ekayean .
40013019	Naiiraria ituŋanan akirot naka ajakanut , komam ejenuni ŋes , ebuni lokaronon kourupo nukeyeitai otauke ; ŋul kes lukeyeio ariri kerot .
40013020	Ŋul da lukeyeio aŋaŋam , ŋul kes luiirarete akirot , atipet kiyuutu kaiyalama ;
40013021	konye emameete alias kotomakec , kicata nediokasilon , kedolokis ican arai areio kanuka akirot , atipet itiguikinos .
40013022	Ŋul da lukeyeio okukwa , ŋul kes luiirarete akirot , konye aiyaloiŋon naka ikar kalu , ka aiŋal naka abar koridakis akirot , mam eraa .
40013023	Ŋul da lukeyeio alup nuejok , ŋul kes luiirarete akirot ka ajenun ; eraete ŋul , ice akwatat , ice akaisakanykape , ka ice da akaisauni . ”
40013024	Koinu kes acewaragan , kobala ebe , “ Ajakanut naka akuj ; eputos ketuŋanan lokeyei ikinyom luejok amanake :
40013025	konye kejotooros ituŋa , kobu lokasurupike koyeik igitun toma akima , kolot .
40013026	Konye kebwaŋut akima , ka aisur , kotakanut igitun da .
40013027	Kopotu ibulesin luka elopet etogo kolimokis ŋes ebe , ‘ Ejakait , mam tope kiyeit ikinyom luejok amanakon ? Kepote bo kai igitun ? ’
40013028	Kotema kes atiar , ‘ Lokasurup ŋes kiswamai ŋun . ’ Kotemasi ibulesin ŋes atiar , ‘ Aso ikoto kaloto karutosi kes ? ’
40013029	Konye kotema atiar , ‘ Mam ; elemuni nairusioto igitun , kimoriununut kakima da . ’
40013030	Kinyeisi kere kopolooros kiton aidweny ; ido kapak naka aidweny alimokini ikadwenyak ebe , ‘ Koruto ber igitun , koenata ikes kicweata ; konye akima kotukonokis odulaaka . ’ ”
40013031	Koinu kes acewaragan , kobala ebe , “ Eputos ajakanut naka akuj ; bala ecokat loka ekaradali , lokelemari etuŋanan kiraik toma amanake .
40013032	Kedit ŋesi aitelekarit ikinyom kere , konye kepoloor , kiteleka ikui kere koraun do ekitoi , kopotu akweny nuka apak koperenenete atenieikike . ”
40013033	Kolimok kes awaragan ace ebe , “ Eputos ajakanut naka akuj bala aitubuunet nakelemari aberu kibwa kotoma aitemisio auni nuka akiria , kiton neabuunioto kere . ”
40013034	Kolimok Yesu ikodeta ŋun kere kawaragasia ; kwabo arai emamei awaragan mam kelimokini akirot .
40013035	Tetere itodolikin akirot nakinerit enabi ebe , “ Etooŋari akaituk kawaragasia , Alimori da nukibwaitai ameun kapetetait naka akwap . ”
40013036	Kosodi kotwar ikodeta , koloma togo . Kopotu ikekesisiak mama ejai , kotemasi atiar , “ Kitejenunai sio awaragan naka igitun lukomana . ”
40013037	Koboŋok kotema kes atiar , “ Lokeyei ikinyom luejok erai Okoku loka etuŋanan ;
40013038	Amana da erai akwap , ikinyom luejok eraas idwe luka ajakanut ; igitun eraas idwe luka lokaronon ,
40013039	lokasurup lokeyei kes erai Satan ; aidweny erai awasia naka akwap , ikadwenyak da kes imalaikan .
40013040	Kwape etukonokinere igitun ka aicweikin kakim , ikonakinio nen kawasia naka akwap .
40013041	Ijukuni Okoku loka etuŋanan ikemalaikan , etukonokinete kotoma ajakanutuke kere nuitiguikinete kere , ka luiswamaete nukepali ,
40013042	ecakakinete oupa loka akim ; ejaun kaŋina aimony ka airiamanakin ikel .
40013043	Kosodete ecaunete ikadolitok kwape kakoloŋ kotoma ajakanut naka Papakec , Yenejaas aki , kiira .
40013044	“ Eputos ajakanut naka akuj bala abar nakibwaitai kotoma amana , nakedumuni etuŋanan kimunona ; kosodi kanuka akeiyalama kolot kogwela lukejaatatar kere kogwelu amana ŋin .
40013045	“ Bobo da , eputos ajakanut naka akuj ; bala ekagwelanaran loemoi ilulun luejok ;
40013046	nakedumunia elulu ediopet loka etiai loepol , kolot kogwela lukejaatatar kere , kogwelu .
40013047	“ Bobo da , eputos ajakanut naka akuj ; bala eboi lokecakakinio aŋolol , kotukonok lukecor luka iponesio kere .
40013048	Kosodi kilelebun , kiriut ituŋa oitolima , kiboikinos , kotukonokis luejok oboro , konye lueroko kocakasi .
40013049	Ikoni nen awasia naka akwap . Epote imalaikan , etiakarete lukaronok kama ka lukadolitok ,
40013050	ecakakinete kes oupa loka akim ; ejaun kaŋina aimony ka airiamanakin ikel . ”
40013051	Kiŋit Yesu kes ebe , “ Ijenutu kereka yesi ŋun kere ? ” Kotemasi atiar , “ Eebo . ”
40013052	Kotema kes atiar , “ Kanuka ŋun ŋinikewadikan yenituutooritai kajakanut naka akuj ; eputos bala etuŋanan elopet etogo loelemuni kotoma abarake iboro lukitetiak ka lumojoŋ da . ”
40013053	Kosodi kedau Yesu awaragasia ŋun , konyou , kolot .
40013054	Nakedolio bukec , kisisianak kes kotoma atukosikec , koumokis kotemasi atiar , “ Kedumuni bo lo kai acoa na ka nukaumokin nu ?
40013055	Mam kereka lo erai okoku loka ekekeon ? Mere totoke naenyaritai Mariam ? Mere ikeinacan Yakob ka Yosep ka Simon ka Yuda ?
40013056	Emameete akeinacan kere kane kamawok ? Aso kedumun bo lo kai nu kere ? ”
40013057	Kitiguikinos kanukeŋ . Konye kotema Yesu kes atiar , “ Mam eswaki enabi aitopoloorio dimarai bukec kotogoke da . ”
40013058	Mam abu kiswama nukaumokin nuipu kanen , kanu amamus aiyuunikec .
40014001	Kapaarasia kaŋun kiira ekabaka Kerode eemut loka Yesu ;
40014002	Kotema ikekejaanakinak atiar , “ Erai ŋol Yokana Lokebatisan , ajaru kotoma okatwak ; kanuka ŋun iswamai nukapedor ŋun kotomakeŋ . ”
40014003	Naarai kikamunit Kerode Yokana koen , kibwaik aidaris , kanuka Kerodia aberu naka Pilip onaceke .
40014004	Naarai abu Yokana kolimok ŋes ebe , “ Mam ibusakinit jo ajaut kaŋes . ”
40014005	Kokoto aiar ŋes konye kokurianar ekodet , naarai aomito ebe kerai Yokana enabi .
40014006	Konye kedol apaaran nakaurio naka Kerode , kosom apese naka Kerodia kakonyen nuka ituŋa , kisiyalamik Kerode ,
40014007	kanuka ŋun kisumunik kaiyaposit ebe einakini ŋes ibore kere yenilipi .
40014008	Kicoro totoke ŋes , kosodi kotema atiar , “ Ae kane katuba akou naka Yokana Lokebatisan . ”
40014009	Kokadak ekabaka ; konye kanuka akeiyaposio ka lukemorete kaŋes kicorak ainakinio .
40014010	Kijuka kotubunoi akou naka Yokana kaidaris ,
40014011	koyaunai akekou katuba koinakinai apese , koyaŋa neejai totoke ,
40014012	Kopotu ikekesisiak koyaŋaasi akuan , kidaata ; kosodete koloto kolimokis Yesu .
40014013	Kiira Yesu ŋun , konyou kanen kotoma ataker , kolot amodiŋ neejaikinor bon , Kiirasi ikodeta , kotupasi ŋes itorito kaneeoŋit anyoun koreria .
40014014	Kelom Yesu koany ekodet loepol ; kitim kes , kitaŋaleu lukadekakakec .
40014015	Kitiboŋ akwap , kopotu ikekesisiak mama ejai , kotemasi ŋes atiar , “ Aibois na erai amodiŋ , atuboto isawan ; aso , kotwar ikodeta tetere elomanarete okialon agwel inyamat . ”
40014016	Kotema Yesu atiar , “ Mam ipudasi alosit ; koinakis yesi kes lunyaman . ”
40014017	Kotemasi ŋes atiar , “ Emamei sio idiobore kane dimarai imugatin ikany ka lukecor iarei . ”
40014018	Kotema atiar , “ Koinunai . ”
40014019	Kicorak ikodeta aiboikin anya ; kolem imugatin lukany , ka lukecor luarei , kosesen akuj , kisirereŋ , kobilibil imugatin , koinak ikesisiak , koinakis ikesisiak da ikodeta .
40014020	Konyama kere kimonikinos . Kotukonokinai atutubeta nuabilibila nuasalete iditai itomon ka luarei ileleba .
40014021	Lukenyamete emwaasi bala ikiliok ilukumin ikany , kilema aŋor ka idwe .
40014022	Atipet kitiŋaik ikekesisiak adokar ataker aiŋarenikin ŋes okekwa juwai , naarokor ŋesi etwari ikodeta .
40014023	Kedau ŋesi aitwar ikodeta , kodoka oroŋat neejaikinor bon ailip . Kitiboŋ akwap , kojai ŋina bon .
40014024	Konye kedaunit ataker aikwaŋar neelwana koitolima kibukete akailan ; naarai kekutunit ekwam kakonyen ,
40014025	Kakwenyunet nakiwoŋonet naka akuar kobu Yesu mama ejaas , kicakacakai aŋolol .
40014026	Konye nakeanyuniata ikesisiak ŋes icakacakai aŋolol , kiyaloŋoŋoto , kotemasi atiar , “ Erai etoil ” Kiworoto kanuka akurian .
40014027	Atipet kiner Yesu kakes kotema atiar , “ Kotitiŋioros ! Eoŋ lo , sirikikuriakaros . ”
40014028	Koboŋok Petero kotema ŋes atiar , “ Ejakait , arai erai jo ŋol , kicorakinai kabu mama ijai kokuju akipi . ”
40014029	Kotema atiar , “ Bia , ” Kodoku Petero kataker , kicakacakai akipi alosit mama ejai Yesu .
40014030	Konye nakeanyunia ekwam , kokurianar , kogeu alumor , kiworo ebe , “ Ejakait , kitajarai . ”
40014031	Atipet korio Yesu akekan kitiŋ ŋes , kotema atiar , “ Ijo loedit aiyuun , kanukinyo ibuonokinor ? ”
40014032	Kedokasi kesi ataker kopala ekwam .
40014033	Komaata ŋes lukejaas toma ataker kotemasi atiar , “ Abeit irai ijo Okoku loka Edeke . ”
40014034	Kedaut aikwaŋar juwai , kodoloto akwap naka Genesaret .
40014035	Kejenut ituŋa luka aibois kaŋin , koramata luka akwap ŋin kere , koinut ŋes lukadekak kere .
40014036	Kiŋaiŋaata ŋes acamakin kes atironor atwele naka anapitoke bon ; koŋaleutu kere luketirorete .
40015001	Kosodete kopotu Iparisayon ka ikewadikak mama ejai Yesu aponare koYerusalem , kotemasi atiar ,
40015002	“ Kanukinyo ijalijalatar ikonikesisiak epone loka imakio ? Naarai mam ilosete akecekanin naenyamiata . ”
40015003	Koboŋok kotema kes atiar , “ Kanukinyo ijalijalatar yesi aicorakinet naka Edeke kanuka eponekus ?
40015004	Naarai abu Edeke kobala ebe , ‘ Koyoŋitenene papakon ka totokon , ’ ido ebe , ‘ Ŋin yenimoromoroi papake arai totoke , abeit etwani . ’
40015005	Konye yes ibalasi ebe , Arai elimokini ituŋanan papake arai totoke ebe , Lutikidum kamakaŋ ainakin Edeke , mam itepesenitai ayoŋit papake arai totoke .
40015006	Aso kanuka eponekus , itapalaut akirot naka Edeke .
40015007	Yes lukesoswai ! Araas nuebeito nuadwarit Isaia kanukus , ebe :
40015008	‘ Ketopoloorito ituŋa lu kaitukekec , Konye elwaka ikecetauon kama ajai ;
40015009	Konye kamaete eoŋ atai , Isisianakinete aituutooreta nuka ituŋa bala erai aisisianakin nakabeit . ’ ”
40015010	Konyarau ekodet kotema kes atiar , “ Kiirasi kojenutu da :
40015011	ŋin yenelomari kaituk mam emunaari ituŋanan , dimarai nuelomunete kaituk , ŋun emunaarete ituŋanan . ”
40015012	Kosodete kopotu ikekesisiak mama ejai , kotemasi ŋes atiar , “ Ijeni kereka ijo ebe naeirariata Iparisayon akirot ŋin , apotu konyunyurikinos ? ”
40015013	Koboŋok kobala ebe , “ Ŋinikiraa yenimam irait Papaka lokotoma akuj erutunio .
40015014	Kinyeis ŋul ; eraas ikeŋarenok lumudukiok , Arai emuduki iŋarenikini emuduki , ibirokinos kere iarei toma aipany . ”
40015015	Kosodi Koboŋok Petero kotema atiar , “ Kitejenunai awaragan ŋin . ”
40015016	Kotema atiar , “ Eriŋa yes da emamei ajenun ?
40015017	Mam ijenete ebe ŋinibore kere yenelomari kaituk edoli akoik , kosodi ikiŋaario ?
40015018	Konye nuitorunete aituk elomunete kotau , ŋun kes emunaarete ituŋanan .
40015019	Naarai toma otau epote aomisio nukaronok , aiar , adoteu , aelo , akokolanut , asabanakin , amoromor ,
40015020	Ŋun kes emunaarete ituŋanan ; konye ainyam eriŋa ilota akanin mam emunaari ituŋanan . ”
40015021	Konyou Yesu kanen , kolot atutubeta nuka Turo ka Sidon .
40015022	Ido koany , kolom aberu Akanaanit koikorun kaŋul , kiworo ebe , “ Kitimoi , wu Ejakait , ijo okoku loka Daudi ; ikapese iticani noi ajokit . ”
40015023	Konye ŋes mam eboŋokino akirot , Kopotu ikekesisiak mama ejai kiŋaiŋaata ebe , “ Kotwara ŋin ; naarai iworotoi kokauwok . ”
40015024	Konye Koboŋok kobala ebe , “ Mam kejukunio dimarai mama ejaas amerekekin nukeoliorete nuka ekek loka Isirael . ”
40015025	Konye kobu ŋin , koma ŋes , kobala ebe , “ Ejakait , kiŋarakinai . ”
40015026	Koboŋok ebe , “ Mam ejok alemun inyamat luka idwe , acakakin iŋokwo . ”
40015027	Konye kotema atiar , “ Eebo , Ejakait ; konye iŋokwo da enyamete ararasia nuedoununete komesa loka ijakakec . ”
40015028	Kosodi koboŋok Yesu kotema ŋes atiar , “ Ijo ba toto , epol akoniiyuun ; kojaut mamakon kwape ikotor . ” Koŋaleu akepese ameun kosawa kaŋol .
40015029	Konyou Yesu kaŋina kitor ariri kaŋolol naka Galilaya , kodoka oroŋat , kiboikin nen .
40015030	Kopotu ikodeta luipu mamakeŋ , koinut luecodos , ka imudukiok , ka ibaŋiok , ka iŋwalasik , ka ice da luipu , kibwaikis akejeneke ; kitaŋaleu kes .
40015031	Koumok ekodet , nakeanyuniata ibaŋiok ineras , iŋwalasik etenete , luecodos elosete , ka imudukiok da ekwenyete ; kituroto Edeke loka Isirael .
40015032	Kosodi konyarau Yesu ikekesisiak kotema kes atiar , “ Etim ekodet , naarai adaut apaarasia auni iboiete keoŋ , kwabo emamei ibore yenenyamete ; mam akoto aitwar kes koriebi eteŋei , kinyeis aiilor korot . ”
40015033	Kotemasi ikekesisiak atiar , “ Kidumuni kai inyamat luipu kamodiŋ aisimonikinia ekodet loetia ne ? ”
40015034	Kotema Yesu kes atiar , “ Ejaas yes imugatin imwaasi ai ? ” Kobalas ebe , “ Ikanykaarei , ka agaria nuikidioko . ”
40015035	Kicorak ekodet aiboikin kwap ,
40015036	Kolem imugatin ikanykaarei ka agaria , kimal , kobilibil koinak ikekesisiak , kosodete ikesisiak koinakis ikodeta .
40015037	Konyamata kere , kimonikinos ; kotukonokis atutubeta nuabilibila nukesalete ibukito ikanykaarei ileleba .
40015038	Lukenyamete keraas ikiliok ilukumin iwoŋon , kilema aŋor ka idwe ,
40015039	Kotwara ikodeta , kodoka ataker kolot atutubeta nuka Magadan .
40016001	Kopotu Iparisayon ka Isadukayon mama ejai , kokodokodata ŋes , kilipata ŋes aitodikin kes aanyunet naebuni kokuju ,
40016002	Koboŋok kotema atiar , “ Naitiboŋia , ibalas ebe , ‘ Ipiororoi moi , naarai ereŋ akuj . ’
40016003	Tupuruc da ebe , ‘ Etepi lolo , naarai ereŋ akuj , edalidali da . ’ Ijenete yesi amisiikin kwape ejaar akuj , konye mam ipedorete amisiikin aanyuneta nuka apakio .
40016004	Atur naerono naadote emoot aanyunet , konye mam einakinio aanyunet , dimarai aanyunet naka Yona . ” Kinyek kes , kolot .
40016005	Kedoloto ikesisiak okekwa juwai , kimurwokis ayaŋaar imugatin .
40016006	Kotema Yesu kes atiar , “ Kokwenya , kocoito aitubuunet naka Iparisayon ka Isadukayon . ”
40016007	Kiŋitanakinos bonik ebe , “ Mam kiyaunit imugatin . ”
40016008	Konye kojen Yesu , kotema atiar , “ Wu yes luedit aiyuun , kanukinyo iŋitanakinotor , naarai emameete yes imugatin ?
40016009	Eriŋa yes ejenuna ? Karaida akiitun imugatin kwi ikany luka ilukumin ikany , ka iditai luemwaasi nen Iuipotu kotukonokis ?
40016010	Arai bo imugatin ikanykaarei luka ilukumin iwoŋon , ka ibukito luemwaasi nen luipotu kotukonokis ?
40016011	Ikonakinito bo yesi ai mam imisiikinito ebe mam enera kayes nuka imugatin ? Kocoito aitubuunet naka Iparisayon ka Isadukayon . ”
40016012	Kosodete kojenut ebe mam kelimokinit kes acoit aitubuunet naka emugati , dimarai aisisianakin naka Iparisayon ka Isadukayon .
40016013	Kosodi kobu Yesu atutubeta nuka Kaisarea Pilipi , kiŋit ikekesisiak ebe , “ Ebalas ituŋa Okoku loka etuŋanan ebe erai iŋai ? ”
40016014	Kobalas ebe , “ Ebalas ice ebe Yokana Lokebatisan , ice Eliya , ice da Yeremia arai ediopet konabin . ”
40016015	Kotema kes atiar , “ Ido bo yes kibalas ebe arai eoŋ iŋai ? ”
40016016	Koboŋok Simon Petero kobala ebe , “ Irai ijo Kristo , Okoku loka Edeke lokajaran . ”
40016017	Koboŋok Yesu kotema ŋes atiar , “ Kisirereŋitoi jo , Simon okoku loka Yona ! Naarai mam akuan ka aokot kipukokinito jo ŋun , dimarai Papaka loejai toma akuj .
40016018	Eoŋ da kalimokini jo ebe irai ijo Petero , adukokini ekakanisa toma atiida na , ikirigin da luka okatwak mam ipikorete .
40016019	Kainakini jo ilaceta luka ajakanut naka akuj , kere nuieni ijo kakwap , eenio kokuju , kere da nuilacakini ijo kakwap , elacakinio kokuju . ”
40016020	Kosodi kicor jokan ikesisiak sirikelimokis idiotuŋanan ebe erai ŋesi Kristo .
40016021	Ameun kapak kaŋin kogeu Yesu aikwenyar ikekesisiak ebe ibusakinit ŋes alosit Yerusalem , aiticanio da nuipu kama ka imakio ka isasedotin lupeti ka ikewadikak , ka aario , ka ajarun kapaaran nakiwuniet .
40016022	Koyaŋa Petero Yesu , kogeu aitoron ŋes , kobala ebe , “ Madi akuj , Ejakait ! Mam kiponikinete jo ŋun . ”
40016023	Konye kibelokin kotema ŋesi Petero atiar , “ Koboŋo kaukaŋ , Satan ! Irai ijo ekomio kamakaŋ ; naarai mam iwomit nueraas nuka Edeke , dimarai nuka ituŋa . ”
40016024	Kosodi kolimok Yesu ikekesisiak ebe , “ Arai ekoto ituŋanan kere atupit eoŋ , koŋerokin ilopet korioŋ ekemusalaba , katup eoŋ .
40016025	Naarai ŋin yenekoto aitajar akeijar etwaniari , ka yenetwaniari akeijar kanukaŋ edumuni .
40016026	Naarai ajokis anyoin kedum etuŋanan akwap kere kosodi atwaniar akeijar ? Arai bo elemuni ituŋanan inyo alakunia akeijar ?
40016027	Naarai ebuni rwaru Okoku loka etuŋanan nepepe kikemalaikan kotoma aibuses naka Papake , kosodi etacakini ŋinituŋanan kwape ejaatar akeswamisio .
40016028	Abeit katemari yes atiar , ejaas ituŋa luebwoete kane lumam iirete cut atwanare kiton naeanyuniata Okoku loka etuŋanan ebuni toma ajakanutuke . ”
40017001	Ketuboros apaarasia akanykape abu Yesu koyaŋa Petero ka Yakob ka Yokana onaceke , kogitaros bonik , kitodoka ŋesi kes oroŋat loeoja .
40017002	Kituluor kakonyenekec , koiriir ekereet kwape kakoloŋ , kokwaŋuut akenapito kwape kaica .
40017003	Ido koany , kitakanikinos Musa ka Eliya , inerasi kaŋes .
40017004	Koboŋok Petero kotema Yesu atiar , “ Ejakait , ejok oni ajaut ne ; arai ikoto , eswami ne iswamin iuni , ediopet lokon , ediopet loka Musa , ka ediopet da loka Eliya . ”
40017005	Napekinerar ŋun , koany , kiteribo kes edou loemilia ; ido koany , kolom eporoto kotoma odou kobala ebe , “ Lo ŋes Okokuka lominat , loalelakinit noi ; kiirasi ŋes . ”
40017006	Nakiirariata ikesisiak ŋun , kibiroros ebuburia , kokuriakaros noi .
40017007	Kobu Yesu kotiro kes , kotema atiar , “ Konyoutu , sirikikuriakaros . ”
40017008	Kikeutu akecekonye , mam eanyuna ituŋanan dimarai Yesu bon .
40017009	Napedokunete koroŋat , kicorak Yesu kes kotema atiar , “ Sirikilimokis idiotuŋanan kere nuianyut , aitodol naejarunia Okoku loka etuŋanan kotoma okatwak . ”
40017010	Kiŋita ikekesisiak ebe , “ Aso kanukinyo ineratar ikewadikak ebe , ibusakinit ber Eliya aige abunore ? ”
40017011	Koboŋok ŋesi ebe , “ Abeit ebunit ber Eliya , itemokini ŋesi kere :
40017012	konye katemari yes atiar , Adau Eliya abunore , mam apotu kojenutu ŋes , konye kiswamakis kere nuakotos , Kwape kwaŋin elosi Okoku loka etuŋanan da aiticanio kamakec . ”
40017013	Kosodete kojenut ikesisiak ebe enera ŋesi kakes nuka Yokana Lokebatisan .
40017014	Nakedolokinioto ekodet , kobu etuŋanan ediopet mamakeŋ , kokukokin , kobala ebe ,
40017015	“ Ejakait , kitim ikakoku , naarai edek ipumu iticanete noi ; naarai irwan ipu ibironokin akim , irwan ipu da akipi .
40017016	Abu kainu ikonikesisiak , mam epedoro aitaŋaleun ŋes . ”
40017017	Koboŋok Yesu kotema atiar , “ Wu atur namam iyuunit , naepaarit , etodoli ai aiboi kayes ? Etodoli ai da atitiŋikinit yes ? Koinunai kane . ”
40017018	Kiretak Yesu ŋes , kolom ajokit : koŋaleu etelepat ameun kosawa kaŋol .
40017019	Kosodete kopotu ikesisiak mama ejai Yesu kaiyeiyea , kotemasi atiar , “ Kanukinyo mam sio kipedoria aireŋear ŋes ? ”
40017020	Kotema atiar , “ Kanuka aiyuunikus naedit . Naarai abeit katemari yes atiar , arai kijaas kaiyuun naetia ecokat loka ekaradali , ilimokinete eroŋat lo ebe , ‘ Konyou kane , kolot laije , ’ enyouni do ; kwabo emamei akirot nakikaruni yes . [
40017021	Konye mam enyouni epone lo , dimarai kanuka ailip ka ailuŋ . ] ”
40017022	Nakiboioto koGalilaya , kotema Yesu kes atiar , “ Elosi Okoku loka etuŋanan ainakinio akanin nuka ituŋa ,
40017023	earete ŋes , apaaran nakiwuniet ejaruni . ” Kokadakis kes noi .
40017024	Nakedolioto Kaparanaum , kopotu iketelemak esolo loka atutubet naka esekel mama ejai Petero , kobalas ebe , “ Mam kereka ekesisianakinanikus elemi esolo loka atutubet naka esekel ? ”
40017025	Kobala Petero ebe , “ Elemi . ” Nakelomaria togo , koliŋ Yesu aiŋit ŋes ebe , “ Iwomit ijo biai , Simon ? Edumunete ikabakan luka akwap esolo loka akwap arai esolo loka ekayaiton kotuŋa inyoika ? Kodwekec , arai bo komo ? ”
40017026	Napekiner ebe , “ Komo , ” kobala Yesu ebe , “ Aso anu ikote nen , ijakakaete cado odwe .
40017027	Konye kenyeis aitiguikin kes , kolot aŋolol kocakak egolu , kolem agar nasodit naikeuni ; kiŋaa aitukuke , ianyuni esekel ; koyaŋa ŋol , koinak kes kanukaŋ , kanukon da . ”
40018001	Kosawa kaŋol kopotu ikesisiak mama ejai Yesu , kotemasi atiar , “ Aso iŋai bo erai lokapolon kotoma ajakanut naka akuj ? ”
40018002	Konyarau ikoku kisibwo kokidiŋikec ;
40018003	kotema atiar , “ Abeit , katemari yes atiar , Arai mam ibelokinos koluoros bala idwe , mam ilomarete cut toma ajakanut naka akuj .
40018004	Aso ŋinituŋanan yenitasonikin ilopet kwape kikoku kayen , ŋin ŋes erai yenikapolon kotoma ajakanut naka akuj .
40018005	“ Ŋin da yenisukunyikini ikoku idiopet kwaka yen kokirorika , kesukunyik eoŋ ;
40018006	konye ŋin yenitapaari idiopet ka ludidik kalu lukeyuunito eoŋ , ti ejok ŋes aenikinio akukuse omurisiŋike ka acakakin ataro nakaŋolol .
40018007	“ Itukwi akwap kanuka akiro nuitiguikinete ! Naarai mam eswakete nuitiguikinete ajaut , konye itukwi ituŋanan ŋin yeneyauni akiro ŋun nuitiguikinete !
40018008	Arai kiidupo jo akonikan , arai akonikeju , kotubo kocaka ; ejok jo alomar toma aijar iŋwalit arai icodo , itia acakakinio akim namam eduŋei , ijaas kakanin aarei arai akeje aarei .
40018009	Arai kiidupo jo akonikoŋu , kogoru kocaka ; ejok jo alomar toma aijar idoponyony itia acakakinio oupa loka akim .
40018010	“ Kocoito sirimwaŋito idiopet ka ludidik kalu ; naarai katemari yes atiar , Toma akuj esesenenete ikecemalaikan akonyen nuka Papaka loejai toma akuj . [
40018011	Naarai abu Okoku loka etuŋanan kobu aitajar yenikeoliorit . ]
40018012	Iwomito biai ? Arai ejaas ituŋanan amerekekin akwatat , keolio adiopet , mam kereka inyeini akaisakanykaoŋon ka nukanykaonon , kolot oukon amoote ŋin nakeoliorit ?
40018013	Arai kedumu , abeit katemari yes atiar , Iyalamikini noi kanuka ŋin itia kwa akaisakanykaoŋon ka nukanykaonon numam aoliorito ,
40018014	Kwaŋin mam Papakus loejai toma akuj ekoto idiopet kaludidik kalu aolior .
40018015	“ Arai kediak onacekon kamakon , kolot , kikwenya kadiakareteke , ijo ka ŋes bon : arai kiira , idum onacekon .
40018016	Konye arai mam kiirari , kouparos do ka ediopet arai iarei , tetere itogogoŋio ŋinikirot kaituke nuka ikajenak iarei arai iuni .
40018017	Arai kegir akiirar ŋul , kolimok ekanisa ; arai kegir akiirar ekanisa da , korau ŋesi kamakon bala emoit ka eketeleman esolo .
40018018	Abeit katemari yes atiar , ŋin yenieni ijo kakwap eenio kotoma akuj , ŋin da yenilacari kakwap elacario kotoma akuj .
40018019	Bobo da katemari yes atiar , Arai kecamanaros iarei kayesi kakirot kere nailipete , iswamakini kes Papaka lokotoma akuj .
40018020	Naarai neetukokinotor iarei arai iuni kokirorika , ajai eoŋ da nepenen kidiŋikec . ”
40018021	Kosodi kobu Petero mama ejai Yesu , kotema ŋes atiar , “ Ejakait , kediaka onaceka kamakaŋ , esioniei ŋes irwan imwaasi ai ? Kiton irwan akanykaarei ? ”
40018022	Yesu kotema ŋes atiar , “ Mam kalimokinit jo irwan akanykaarei , dimarai ebe akaisakanykaarei irwan akanykaarei .
40018023	“ Kanuka ŋun ajakanut naka akuj eputosi bala ekabaka lokekoto aimar ikeboro kama kikebulesin .
40018024	Kegeu aimar , koinunai etuŋanan ediopet Iokiburao atalantan alukumin atomon ,
40018025	Kemamikis nutacet , kicorak ejakaitike ŋes agwelario , ka akeberu , ka ikedwe , ka luajaatar kere , kotacakinere apesen .
40018026	Kokukokin do ebulesit , kiŋaiŋa , kobala ebe , ‘ Okwe Ejakait , kotitiŋikinoi , eoŋ da katacakini jo kere . ’
40018027	Abu ejakait loka ebulesit kaŋol kitim ŋes , koosik , kisioni apesen .
40018028	Konye koloma ebulesit ŋol , kiriama ŋesi kediopet ebulesit aupake lokiburai adenarin akwatat ; kikam ŋes , komied , kobala ebe , ‘ Kotacakinai akapesen . ’
40018029	Kokukokin do ebulesit aupake kiŋaiŋa , kobala ebe , ‘ Okwe , kotitiŋikinoi , eoŋ da katacakini jo kere . ’
40018030	Konye koŋer , kolot kibwaik aidaris aitodol naetacakinia apesen .
40018031	Kosodete nakeanyuniata ibulesin luce nukiswamas , kokadakis noi , koloto kitejenut ejakaitikec kere nukiswamas .
40018032	Kosodi konyarau ejakaitike ŋes kotema atiar , ‘ Ebulesit ijo loirono ! Abu kesioni jo apesen ŋin kere nakiŋaiŋaia ;
40018033	ti mam kereka jo da ibusakinit aitim aupakon , kwape ketimio eoŋ jo ? ’
40018034	Konyunyurikin ejakaitike , kijaik ikedarak , aitodol naetacakinia apesenike kere .
40018035	Ikonakini nen Papaka lokotoma akuj ŋinidiopet kayesi , arai mam isioniete yesi ŋinituŋanan onaceke kotauonokus . ”
40019001	Kosodi kanen nakedaunia Yesu akiro ŋun , konyou koGalilaya , kodol oikorun luka Yudaya okekwa Yorodan .
40019002	Kotupasi ikodeta luipu ; kitaŋaleu kes kaŋina .
40019003	Kopotu Iparisayon mama ejai kocodut , kotemasi atiar , “ Ibus kereka etuŋanan ainyein akeberu kanuka akirot kere ? ”
40019004	Koboŋok kotema kes atiar , “ Mam isomenenete ebe Lokesubi kes kageunet abu kosub kes yenikiliokit , ka yeniberu .
40019005	Kotema atiar , ‘ Kanuka ŋun inyeini etuŋanan papake ka totoke kirotakinos kakeberu , ŋul luarei eraunos adiopetekuan ’ ?
40019006	Aso mam bobo eraas iarei dimarai adiopetekuan . Aso lukimorikikini Edeke , kinyek ituŋanan aitiak . ”
40019007	Kotemasi ŋes atiar , “ Aso do kanukinyo kicorakinia Musa ainakin ebalua loka atiak , ka ainyein ? ”
40019008	Kotema atiar , “ Kanuka aninik naka ikusitauon abu Musa kocam yes ainyein akusiŋor , konye ameun kageunet mam arai kwaŋin .
40019009	Katemari yes atiar , Ŋolituŋanan loinyeini akeberu dimarai kanuka aelo , komany ace , adotiar ; ŋol da loemanyi nakinyeinio adotiar . ”
40019010	Kobalasi ikesisiak ŋes ebe , “ Arai ikote nen akiro nuka etuŋanan ka akeberu , emamei ajokis aimany . ”
40019011	Konye kotema kes atiar , “ Mam ituŋa kere epedorete acamun akirot ŋin , dimarai ŋul lueinakinitai .
40019012	Naarai ejaas ibwacin lukeurio kopone kaŋol ameun kakoikes nuka nukatotokec ; bobo da ejaas ibwacin lukidoŋete ituŋa ; bobo da ejaas ibwacin lukibwaciikinete kanuka ajakanut naka akuj , ŋol da loepedori acamun akirot na , kocam . ”
40019013	Kosodete koinutu idwe ludidik tetere idokokini akaninike ka ailipakin kes . Koriemeriemata ikesisiak ituŋa .
40019014	Konye kobala Yesu ebe , “ Kocamutu idwe ludidik kopotu mama ajai , kwabo sirikisimika kes ; naarai lueputos kaŋul ajakanut naka akuj erai nakec . ”
40019015	Kidokok kes akekanin , konyou kaŋina .
40019016	Ido koany , kobu ece mamakeŋ , kotema atiar , “ Ekesisianakinan , kebusakinit aswam akirot anyoin naejok , tetere adumuni aijar naka ikar kere ? ”
40019017	Kotema ŋes atiar , “ Kanukinyo kiŋisia eoŋ nuka ajokis ? Ejai ediopet loerai loejok . Konye arai ikoto alomar aijar , koricite ikisila . ”
40019018	Kotema atiar , “ Alu ? ” Kotema Yesu atiar , “ Siriari , Siridote , Sirikokoi , Sirisabanakinenei .
40019019	Koyoŋitenenei papakon ka totokon , Komina da ikoniidunyet kwape iminar bon . ”
40019020	Kobala etelepat ebe , “ Aricit ŋul kere ; inyo eriŋa kaolikinit bobo ? ”
40019021	Kotema Yesu ŋes atiar , “ Arai ikoto araun loitekoro , kolot , kogwela kere luijaatar , kokoranak lukican , ijaunete kabar toma akuj ; kosodi kobu kotup eoŋ . ”
40019022	Nakiiraria etelepat ŋun kolot itururwei ; naarai kejaas iboro luipu .
40019023	Kotema Yesu ikekesisiak atiar , “ Abeit katemari yes atiar , etionikini ekabaran alomar toma ajakanut naka akuj .
40019024	Katemari bobo atiar , Epatanikinit akaala aitor apedot naka ekus itia ekabaran alomar ajakanut naka Edeke . ”
40019025	Nakiirariata ikesisiak ŋun koumokis noi , kotemasi atiar , “ Aso iŋai bo do epedori aitajario ? ”
40019026	Konye kosesen Yesu kes , kotema atiar , “ Mam epedorio akiro ŋun kotuŋa , konye kama ejai Edeke epedoros kere . ”
40019027	Kosodi koboŋok Petero kotema Yesu atiar , “ Koany , kipou isio kenyeis kere katuputu jo . Inyoin bo do kidumuni ? ”
40019028	Kotema Yesu kes atiar , “ Abeit , katemari yes atiar , kotoma akwap nakitetet naiboikinor Okoku loka etuŋanan oicoloŋ loka aibusesuke , yes da lukiitupunete eoŋ iboikinos toma oicoloŋo itomon ka luarei , itubokinete atekerin atomon ka nuarei nuka Isirael .
40019029	Ŋinituŋanan yenikinyeini itogoi , arai iinacan , arai ainacan , arai papa arai toto , arai idwe arai amanat , kanuka ekakiror , edumuni irwan akwatat ka airum da aijar naka ikar kere .
40019030	Konye luipu lueraas lusodit eraunete lukawasia , ka lukawasia da eraunete lusodit . ”
40020001	“ Naarai ajakanut naka akuj eputos ketuŋanan elopet etogo , lokelomuni tupuruc aiboleikin kikeswamak aswam toma amanake naka emusabibu .
40020002	Kedau ŋesi acamanar ka ikeswamak ainakin adenari kanuka apaaran , kijuka kes amanake naka emusabibu .
40020003	Kolom kwaka esawa lokiwuniet , koany ice ebwoete kagwelanaret ebolwaka .
40020004	Kotema kes atiar , ‘ Koloto yesi da toma amanaka naka emusabibu , karopete yes nuedolito . ’ Koloto kesi .
40020005	Kolom bobo kwape isawan ikanykape ka ikanykaoŋon da , kikon kwape kwaŋin .
40020006	Kolom da kwaka isawan itomon kalodiopet , kodum ice ebwoete ; kobala kes ebe , ‘ Kanukinyo ibwoiata kane apaaran kere kobolwaka ? ’
40020007	Kobalas ebe , ‘ Naarai emamei ituŋanan yenikiboleikinit . ’ Kotema atiar , ‘ Koloto yesi da toma amanaka naka emusabibu . ’
40020008	Napekitiboŋ , kotema ejakait loka amana naka emusabibu ekapolokitonike atiar , ‘ Konyarau ikeswamak , korop eropitikec , agear ka lukokau kiton lukegeete . ’
40020009	Kepotu kwi luka isawan itomon kalodiopet , kodum ŋolituŋanan adenari .
40020010	Kepotu lukegeete , koomitos ebe edumunete kesi iyatakina ; kodumut kesi da ŋolituŋanan adenari .
40020011	Konye kedaut adumun , kirurumakis elopet etogo ,
40020012	kobalas ebe , ‘ Ŋul lukokau eswamata esawa ediopet bon , itiirian ijo kes kasio lukitapasitoi apaaran kere kikanyi adedeŋ naka akoloŋ . ’
40020013	Konye Koboŋok ŋesi ediopet kakesi , kotema atiar , ‘ Opapero , mam keswamakinit jo erono ; mam kereka kiboleikinit ijo keoŋ adenari ?
40020014	Koyaŋa naerai nakon , kolot ; akoto ainakin ŋol lokokau kwape kajo .
40020015	Mam kereka apedori aitwasam ikaboro kwape akotor ? Arai bo erono akonikoŋu , naarai ajokuna eoŋ ? ’
40020016	Kwape kwaŋin lukokau eraunos Iusodit , ka lusodit da eraunos lukokau . ”
40020017	Napedokari Yesu alosit Yerusalem , koyaŋa ikekesisiak itomon ka luarei aiyeiyea , kotema kes korot atiar ,
40020018	“ Koany , kidokari alosit Yerusalem ; einakinio Okoku loka etuŋanan akanin nuka isasedotin lupeti ka ikewadikak , etubokinete ŋes atwanare ;
40020019	ijaikinete ŋes Imo aboliar , ka aida , ka aibubukin , apaaran nakiwuniet ejaruni . ”
40020020	Kosodi kobu toto naka odwe luka Sebedayo nepepe kodweke mama ejai Yesu , kokukokin kilip akirot ,
40020021	Kotema atiar , “ Ikoto inyo ? ” Kotema atiar , “ Kicorak ebe kiboikinos odweka lu luarei , ediopet kakanikon nakoteten , ediopet da nakokediany , kotoma akonijakanut . ”
40020022	Koboŋok Yesu ebe , “ Mam ijenete nuilipete . Ipedorete kereka aimat akoli naamasi eoŋ ? ” Kotemasi atiar , “ Kipedori , ”
40020023	Kotema kes atiar , “ Imasete bo akolika , konye aiboikin akanika nakoteten ka nakokediany , mere nakaŋ aikor , konye erai nakec kaŋul kaluitemokinit Papaka . ”
40020024	Kepuputu lutomon , konyunyurikis iinacan iarei .
40020025	Konye Yesu konyarau kes , kotema atiar , “ Ijenete ebe ikayaitok luka atekerin eyaito kes kagogoŋ , ejaas lukapolokokec kapedor mamakec .
40020026	Konye mam ikote nen kamakus ; konye ŋinituŋanan yenekoto araut yenikapolon kamakus korau ikusikejaanakinan ,
40020027	ŋin da yenekoto araut yenisodit korau ikusibulesit ;
40020028	kwape mam ebunitor Okoku loka etuŋanan aijaanakinio dimarai aijaanakin , ka ainakin da akeijar alakunia ikepuak . ”
40020029	Nakeponiata koYeriko , kotupa ŋes ekodet loepol .
40020030	Ido koany , kiboiete imudukiok iarei kariri kerot , nakiirariata kesi ebe itorit Yesu , kiworoto , kotemasi atiar , “ Kitimoi , Ejakait , Okoku loka Daudi ! ”
40020031	Kiretak ekodet kes tetere ililiŋete ; konye kiyatakis aiworo kotemasi atiar , “ Kitimoi , Ejakait , Okoku loka Daudi ! ”
40020032	Kobwou Yesu , konyarau kes , kobala ebe , “ Ikotos keswamakis inyo ? ”
40020033	Kotemasi atiar , “ Ejakait , kikoto kitwekeny akosikonye . ”
40020034	Kitim Yesu kes , kotiro akecekonye , atipet kokwenyut , kotupasi ŋes .
40021001	Naeapiariata kesi Yerusalem , kodolot Betapage , moru loka Iseitunin , kosodi Yesu kijuka ikesisiak iarei ,
40021002	kotema kes atiar , “ Koloto ore loisesenete , atipet idumunete asigiria naeenitai , ka ikekoku , kolacut , koinut eoŋ .
40021003	Arai kitemari idiotuŋanan akirot , iboŋokinete ŋes ebe , ‘ Ejakait ipuda kes . ’ Kosodi atipet kijaikini kes . ”
40021004	Kojaut ŋun tetere edoli akirot nakinerit enabi ebe ,
40021005	“ Kolimokis yesi akoku naka Sion ebe , Koany , ebunit Ekabakakon mamakon , Loitasono , ibwanenit asigiria , Ibwanenit ikoku , ikoku yenikatiaŋ nakebwokan . ”
40021006	Koloto ikesisiak , kiswamata kwape kicorakinitor Yesu kes .
40021007	Koinut ŋes asigiria , ka ikekoku , kopetanakis ikecenapen ; kibwanen ŋesi .
40021008	Kopetanakis ituŋa luipu lukotoma okodet ikecenapen orot , ice da kojepununut atenieik kokito , kopetanakis kes da orot .
40021009	Kiworoto ikodeta lukiŋarenikinito ka luketupakinito ŋes ebe , “ Kosana mama ejai Okoku loka Daudi ! Isirereŋitoi loebunit kokiror loka Ejakait ! Kosana kuju noi kakuj ! ”
40021010	Nakelomaria ŋesi Yerusalem , korieŋut lukore kere , kobalas ebe , “ Iŋai bo lo ? ”
40021011	Koboŋokis ikodeta ebe , “ Ŋol ŋes enabi Yesu loko Nasaret nako Galilaya . ”
40021012	Kosodi koloma Yesu toma oyekalu loka Edeke , kireŋea kere lukegwelanarete ka lukegwelete kotoma oyekalu , kobuburiana imesan luka ikesiecanarak arupian , ka iicoloŋo luka ŋul kalukegwelanarete ajeleik ,
40021013	kotema kes atiar , “ Iwadikatai ebe , ‘ Ekatogo enyaritai etogo lokilipet , ’ konye yes ituluosi abua naka ikaŋatak . ”
40021014	Kopotu imudukiok ka luicodos mama ejai oyekalu , kitaŋaleu kes .
40021015	Konye nakeanyuniata isasedotin lupeti ka ikewadikak nukaumokin nukiswamai , ka idwe lukiworoete koyekalu ebe , “ Kosana mama ejai Okoku loka Daudi ! ” konyunyurikinos ;
40021016	kotemasi ŋes atiar , “ Ipupi ijo nuinerasi lu ? ” Kotema kes Yesu atiar , “ Eebo , mam isiomitos ebe , ‘ Kaituke nuka idwe ludidik ka luenakete , Itodol aiturit ? ’ ”
40021017	Kinye kes , koloma kiŋa ka ere kiton Betania , koper ŋina .
40021018	Tupuruc , nakeboŋoria ore , korieb eteŋei .
40021019	Koany etini kariri kerot , kolot neejai , mam eanyuna ibore kokujuke dimarai akui bon . Kolimok ŋes ebe , “ Mam bobo iraenenei araito ikar kere ! ” Atipet korinyo etini .
40021020	Nakeanyuniata ikesisiak , koumokis , kobalas ebe , “ Ekonaki bo ai etini erinyori atipet ? ”
40021021	Koboŋok Yesu kotema kes atiar , “ Abeit katemari yes atiar , Arai ijaas kaiyuun komam ibuonokinos , mam iswamaete ŋin naka etini bon , konye arai ilimokinete eroŋat lo ebe , ‘ Koukor kocakar aŋolol , ’ iswamaun .
40021022	Kere da nuilipete kailipikus iyuunito , idumunete . ”
40021023	Nakedaunia alomar toma oyekalu , kopotu lusasedotin lupeti ka imakio luka ituŋa mamakeŋ napisisianakini , kobalas ebe , “ Iswamai ijo nu kapolou anyoin ? Iŋai da kiinakini jo apolou ŋin ? ”
40021024	Koboŋok Yesu kotema kes atiar , “ Eoŋ da keŋisi yes akirot adiopet ; arai kiboŋokinete eoŋ , ŋes konyet kalimokiniata yes apolou nakeswamaa nu .
40021025	Aibatisa naka Yokana kebuni kai ? Kebuni kotoma akuj , arai bo kotuŋa ? ” Kiŋitanakinos bonik ka bonik , kobalas ebe , “ Arai kiitema ebe , ‘ Kebuni kotoma akuj ’ ; kitemari ŋesi oni ebe , ‘ Aso kanukinyo mam kiyuuniata ŋes ? ’
40021026	Arai kiitema ebe , ‘ Kebuni kotuŋa , ’ kikuriana ekodet ; naarai eomito ituŋa kere ebe kerai Yokana enabi . ”
40021027	Koboŋokis Yesu kobalas ebe , “ Mam kijeni . ” Kotema kes atiar , “ Eoŋ da mam kalimokini yes apolou nakeswamaa nu . ”
40021028	“ Konye iwomito biai ? Kojaas etuŋanan idwe iarei ; kolot mama ejai losodit kotema atiar , ‘ Ikakoku , kolot lolo kiswama toma amana naka emusabibu . ’
40021029	Koboŋok ebe , ‘ Alosi Ipapa , ’ konye mam eloto .
40021030	Kolot mama ejai lokiareit kinera ŋupeŋun ; Koboŋok ebe , ‘ Mam akoto , ’ kokau abu kitoronikin , kolot .
40021031	Aso ali ka luarei kaŋul loabu kiswama nuakoto papake ? ” Kotemasi atiar , “ Lokiareit . ” Kotema Yesu kes atiar , “ Abeit , katemari yes atiar , Kigeikinete yes iketelemak esolo ka nudotea alomar toma ajakanut naka Edeke .
40021032	Naarai abu Yokana kobu mamakus korot loka adolit , mam yes iyuuna , konye apotu iketelemak esolo ka nudotea kiyuutu ŋes ; yes da nakianyuniata , mam ipotu kitoronikinos kokau , ka aiyuun ŋes .
40021033	“ Kopupokis awaragan ace . Kejai kolo etuŋanan elopet etogo , kira ŋesi amana naka emusabibu , kirigak abwas , kobokik aipany nacues tomake , koduk aiteis , kititiŋ ikeswamak , kolot akwap ace .
40021034	Keapu apak naka araito , kijuka ikebulesin mama ejaas ikeswamak , adumun akeraito .
40021035	Konye kikamut ikeswamak ikebulesin kodaata ece , koarata ece , ka ece da kibiribiroto kamor .
40021036	Kijuka bobo ibulesin ice luipu adepar lusodit ; kikonakis ŋul da nepenen .
40021037	Kokau kijuka okokuke mamakec , kobala ebe , ‘ Eyoŋete okokuka . ’
40021038	Konye nakeanyuniata ikeswamak okoku , kineranakinos bonik ka bonik kobalas ebe , ‘ Erai lo ekeruman ; aso kaarata ŋes , kabeata oni akeirumet . ’
40021039	Kikamut ŋes kocakas kiŋa kamana naka emusabibu koarata .
40021040	Aso naebunio ejakait loka amana naka emusabibu ikonakini ai ikeswamak kwi ? ”
40021041	Kotemasi atiar , “ Emudiari erono ikaronok kwi , ititiŋi amana naka emusabibu ikeswamak ice lueinanakinete araito kedolo apak . ”
40021042	Kotema Yesu kes atiar , “ Mam isiomito nuiwadikatai ebe : ‘ Amoru nakeŋerete ikadukok Ŋin ŋes keponi kitaraunai nakapolon naka agor ; Abuni akirot ŋin kama ejai Ejakait , Erai nakaumokin kakonyenewok . ’
40021043	Kanuka ŋun katemari yes atiar , Elemario ajakanut naka Edeke kamakus , einakinio ateker ace naerai akeraito . ”
40021044	Yenibirokini kuju amoru ŋin ebilibiliun ; konye ŋin yenibirokin amoru , ipicipicari ŋes cut .
40021045	Nakiirariata isasedotin lupeti ka Iparisayon awaragasiake , kojenut ebe inerakinit kes .
40021046	Nakemoiata aikamun ŋes , kokuriakata ikodeta , naarai aomito ebe erai ŋesi enabi .
40022001	Koboŋok Yesu bobo , kiner kakes kawaragasia ebe ,
40022002	“ Ajakanut naka akuj eputos bala ekabaka lokipoikini okokuke epucit loka eiterane .
40022003	Kijuka ikebulesin anyaraun lukenyaritai aponare opucit ; konye kogiroto kwi aponare .
40022004	Kijuka bobo ibulesin ice , kobala ebe , ‘ Kolimokis kwi lukenyaritai ebe , Koany , etemonok ikanyamat , adau aiar ikamoŋin ka ikatak lurobok , adau aitemonokin kere ; kopotu do opucit . ’
40022005	Konye kes mam apotu kopodos , koloto , ediopet omanikorike , ece agwelanarike ,
40022006	lukesalete da kikamut ikebulesin , kiswamakis nukepali , koarata .
40022007	Kosodi konyunyurikin ekabaka , kijuka akejore komudia ikaarak kwi , kicwe da erekec ,
40022008	Kosodi kotema ikebulesin atiar , ‘ Itemokino epucit , konye lukenyaritai mam ibusakinito .
40022009	Aso koloto asisiarin nuka irotin , konyarautu ŋinituŋanan kere yenidumunete kobu opucit . ’
40022010	Konyoutu ibulesin ŋul koloto orotin , kotukonokis lukedumunete kere , lueroko ka luejok da ; kilelebun etogo loka epucit ipejok .
40022011	Konye nakelomaria ekabaka aanyun ipejok , koany kanen etuŋanan lomam enapit anapito nakepucit .
40022012	Kotema ŋes atiar , ‘ Opapero , kilomuni ne biai komamei anapito nakepucit ? ’ Kobuta .
40022013	Kosodi kotema ekabaka ikejaanakinak atiar , ‘ Koenata akanin ka akeje , koyaŋaasi kocakakis amuton nakokiŋa ; kaŋina ejaun aimony ka airiamanakin ikel . ’
40022014	Naarai ipu luenyaritai , konye luseuna ikidioko . ”
40022015	Kosodete koloto Iparisayon kinerut ailok ŋes kakiroke .
40022016	Kiyakikis ŋes ikesisiakakec , nepepe ka Ikerodian , kobalas ebe , “ Ekesisianakinan , kijeni ebe irai ijo lokabeit , isisianakini da erot loka Edeke kotoma abeit , kwabo mam ipodo idiotuŋanan kere ; naarai mam iseseni ejautene loka ituŋa .
40022017	Aso kolimokinai iwomit biai ? Ibus kereka ainakin Kaisar esolo , arai bo mam ? ”
40022018	Konye Yesu kojen akeceronis , kotema atiar , “ Yes lukesoswai , kanukinyo kikoduniata eoŋ ?
40022019	Kitodikinai cani apesa naka esolo . ” Koinunai adenari .
40022020	Kotema Yesu kes atiar , “ Nakaŋai aput na , ka nuiwadikatai ? ”
40022021	Kotemasi atiar , “ Nuka Kaisar . ” Kosodi kotema kes atiar , “ Aso kotacakis Kaisar nueraas nuka Kaisar , ka Edeke da nueraas nuka Edeke . ”
40022022	Kepuputu kesi koumokis ; kinyeis ŋes koloto .
40022023	Kapaaran kaŋin kopotu Isadukayon mamakeŋ , luebalas ebe emamei ajarun ; kiŋita ŋes ,
40022024	kobalas ebe , “ Ekesisianakinan , abu Musa kobala ebe , ‘ Arai ketwana etuŋanan , komameete idwe , emanyi onaceke akeberu , tetere edumakini onaceke aur . ’
40022025	Aso , kejaas iinacan ikanykaarei kamakosi ; komany losodit , kotwana , ido naarai emamei ŋes aur kinyeinia onaceke akeberu ;
40022026	kwape kwaŋin lokiareit , ka lokiwuniet , aitodol kere ikanykaarei .
40022027	Akaulo kakere , kotwana aberu ŋin da .
40022028	Aso , kotoma ajarun , eraun ŋin aberu naka ŋai kakwi kalukanykaarei ? Naarai kere apotu kojaas kaŋes . ”
40022029	Koboŋok Yesu kotema atiar , “ Ipaarete yesi , naarai mam ijenete nuiwadikatai karaida apedor naka Edeke .
40022030	Naarai kotoma ajarun mam emanyete karaida adukokinio , konye eraas bala imalaikan kotoma akuj .
40022031	Bobo da kakiro nuka ajarun kokatwak , mam isiomito akirot nakinerit Edeke ebe ,
40022032	‘ Arai eoŋ Edeke loka Aburaam , Edeke loka Isaak , ka Edeke loka Yakob da ’ ? Mam ŋes erai Edeke loka lukatwak , konye loka lukajarak . ”
40022033	Nakiirariata ikodeta , koumokis akeisisianakin .
40022034	Kosodete kiirasi Iparisayon ebe etubuta Isadukayon , kotukokinos .
40022035	Ediopet kakes , ericakisila , kiŋit ŋes aiŋiset naekoduni ,
40022036	ebe , “ Ekesisianakinan , aicorakinet ani erai nakapolon kotoma okisila ? ”
40022037	Kotema ŋes atiar , “ Komina Ejakait Ekonideke kekonitau kere , ka akoniijar kere , ka akonicoa da kere .
40022038	Na ŋes aicorakinet nakapolon nasodit .
40022039	Ejai da nakiareit naeputotor ebe , Komina ikoniidunyet kwape iminar bon .
40022040	Kotoma aicorakineta nu aarei kes icatunitotor ikisila kere ka inabin da . ”
40022041	Ketukokinos Iparisayon , kiŋit Yesu kes ebe ,
40022042	“ Anyoika nuiwomito kanuka Kristo ? Erai Okoku kaŋai ? ” Kotemasi ŋes atiar , “ Loka Daudi . ”
40022043	Kiŋit kes ebe , “ Aso kikwaikini ai Daudi enyarit ŋes Ejakait , koMoyo ebe ,
40022044	‘ Abu Ejakait kotema Ekajakait ebe , Kiboikin akanika nakoteten , Aitodol neebwaikinia lukasurupokon kwap kakejekon ’ ?
40022045	Aso arai enyarit Daudi ŋes Ejakait , kikonakini bo ai erai ikekoku . ”
40022046	Mam apedorit ituŋanan aboŋokin ŋes akirot , ido ameun kapaaran kaŋin amamei bobo yeniketitiŋikinit aiŋit ŋes adiokirot .
40023001	Kosodi kotema Yesu ikodeta ka ikekesisiak atiar ,
40023002	“ Iboikinos ikewadikak ka Iparisayon oicoloŋ loka Musa ;
40023003	aso nukilimokinete kere kiswamata , koricito da , konye sirikiswamata nuiswamaete kesi ; naarai inerasi kesi kwabo mam iswamaete .
40023004	Eenete arita nuelaŋir nuetioko aibwok , kisirioŋata ituŋa ; kwabo mam kes ikulepek ekotosi atiror kebokoritikec .
40023005	Iswamaete aswamisiokec kere tetere eanyunete ituŋa ; naarai italalaarete ikuniaikec luetoronokinete oreeta ; itoojaete da atokito nuka inapenekec .
40023006	Ekotosi aibois nakapolon kopucin , ka iicoloŋo lukapolou kotoma atukosia ,
40023007	ka ayogao kagwelanareta , konyaritos ituŋa kes ebe Rabi .
40023008	Konye yes , sirikinyaritai Rabi , naarai ejai yes ekesisianakinan ediopet , yes da kere iraas iinacan .
40023009	Sirikinyarata ediotuŋanan papa kakwap , naarai ejai yes Papakus ediopet , loejai toma akuj .
40023010	Sirikinyaritai da ikeŋarenok , naarai ejai yes ekeŋarenon ediopet , ŋes Kristo .
40023011	Konye loerai lokapolon kotomakus eraun ekusikejaanakinan .
40023012	Yenitopoloor bon itidisiario , yenitidisiar bon da itopoloorio .
40023013	“ Itukwi yes , ikewadikak ka Iparisayon , lukesoswai ! Naarai igolokinete ituŋa ajakanut naka akuj ; naarai yes ikulepek mam ilomarete , kwabo luelomarete da mam icamakinete alomar . [
40023014	Itukwi yes , ikewadikak ka Iparisayon , lukesoswai ! Naarai icamete itogoi luka apuserun , kanuka ejose da ilipete ailipasia nueojak ; kanuka ŋun kitubokinio aitelekarit . ]
40023015	Itukwi yes , ikewadikak ka Iparisayon , lukesoswai ! Naarai irimirimete aŋolol ka akwap , tetere ibelokinete idiopetuŋanan , kedau aibelokin ituluorete ŋes ikoku yenika Geena irwan aarei aitelekarit yes ikulepek .
40023016	“ Itukwi yes , ikeŋarenok lumudukiok , luibalas ebe , ‘ Arai kiyapo ituŋanan kolimite eyekalu , mam akiro ; konye ituŋanan yeniyapoi kolimite esabu loka eyekalu , aenikin . ’
40023017	Ibaŋiok yesi , imudukiok ! Naarai ali bo epol ! , esabu arai bo eyekalu loitalauni esabu ?
40023018	Ebe da , ‘ Arai kiyapo ituŋanan kolimite otem , mam akiro ; konye ituŋanan yeniyapoi kolimite asubanit naejai otem , aenikin . ’
40023019	Imudukiok yesi ! Naarai ani bo epol , ainakinet , arai bo etem loitalauni ainakinet ?
40023020	Aso yeniyapoi kolimite etem , iyapoi kolimite ŋes ka ŋinibore kere yenejai tomake ;
40023021	ŋin da yeniyapoi kolimite eyekalu , iyapoi kolimite ŋes ka ŋol da loiboie kotomakeŋ ;
40023022	ŋin da yeniyapoi kolimite akuj , iyapoi kolimite eicoloŋ loka Edeke , ka ŋol da loiboikin tomakeŋ .
40023023	“ Itukwi yes , ikewadikak ka Iparisayon , lukesoswai ! Naarai itacakinete iitomoneta luka emopim , ka aneta ka ekumin , konye inyeis akiro nuepolok nuka ikisila , kes etube ka aitim ka aiyuun ; ibusakinit yes aswam ŋun , komam inyeinete kwa da .
40023024	Yes ikeŋarenok lumudukiok , ijililiete esirut , ilikorete da akaala !
40023025	“ Itukwi yes , ikewadikak ka Iparisayon , lukesoswai ! Naarai itesegarete kiŋa kakolin , ka asanin , konye kotoma ileleba aiŋat ka airaŋanut .
40023026	Ijo Eparisayot lomuduk ! Kilot ber toma akoli ka asanit , tetere kiŋa da elauni .
40023027	“ Itukwi yes , ikewadikak ka Iparisayon , lukesoswai ! Naarai iputosi katesina nuiworiworitai kakwanis , etakanete kokiŋa ejokuka , konye toma ileleba akojo nuka lukatwak ka amodokok da kere .
40023028	Yes da kwape kwaŋin itakanete kokiŋa kaneejaas ituŋa koraas luidolito , konye kotomakus ileleba aisoswanut ka epali .
40023029	“ Itukwi yes , ikewadikak ka Iparisayon , lukesoswai ! Naarai idukete atesin nuka inabin ka aitubus ailiin nuka ikadolitok ,
40023030	ka einer ebe , ‘ Arai kiija isio kolo kapaarasia nuka lukapapaakosi , timam kiimorikikin kakes toma abukor aokot nuka inabin . ’
40023031	Kanuka ŋun itejenunos bonik ebe iraas yesi ikecedwe kalukearete inabin .
40023032	Aso kilelebata aitemis naka lukapapaakus .
40023033	Yes imunwo , yes ailwek naka imusagan , ikuete biai atubokinio naka Geena ?
40023034	Kanuka ŋun koany , kejukakini yes inabin , ka lukacoa , ka ikewadikak ; iarete ice kakesi , ka aibubuonokin , idaete ice kotoma atukosiakus , irukitotor da koreria kere .
40023035	Tetere kibeikinete yes aokot kere nuka ikadolitok nukebukokinos kakwap , ageun kaokot nuka Abel ekadoliton , kiton aokot nuka Sakaria okoku loka Barakia , lokiarakinete kidiŋ aibois nakalaunan ka etem ,
40023036	Abeit katemari yes atiar , Eponikinete akiro ŋun kere atur na .
40023037	“ Wu okwe , Yerusalem , Yerusalem , loeari inabin , ka aibiribir kamor ŋul lukiyakunio mamakon ! Irwan imwa ai abu kakotor atukonokin ikonidwe , kwape etukonokinia akokor ikemiyoi kwap abebenokake , konye mam yes ekotokino !
40023038	Koany kinyeinere yes ekusitogo esil .
40023039	Naarai katemari yes atiar , Mam kianyunete eoŋ bobo cut , aitodol naitemariata ebe , ‘ Isirereŋitoi ŋol loebunit kokiror loka Ejakait . ’ ”
40024001	Kolom Yesu koyekalu , ido napelosi , kopotu ikekesisiak mama ejai , kitodikis aduketa nuka eyekalu .
40024002	Konye Koboŋok kes kotema atiar , “ Ianyut kereka nu kere ? Abeit katemari yes atiar , mam esalakini ne amoru kuju kamoru , namam etiyakinio . ”
40024003	Nakiboio koMoru loka Iseitunin , kopotu ikesisiak mama ejai kaiyeiyea , kobalas ebe , “ Kolimokinai , ejaunete akiro ŋun wori , anyoin da aanyunet naka abunorekon , ka naka esaŋe loka akwapin ? ”
40024004	Koboŋok Yesu kotema kes atiar , “ Kocoito kinyek ituŋanan aitapaar yes .
40024005	Naarai epote rwaru luipu kokirorika , ebalas ebe , ‘ Eoŋ arai Kristo , ’ itapaarete kesi luipu .
40024006	Iirarete yesi nuka ijiisio ka iemuto luka ijiisio ; kocoito sirikiyaloŋoŋoto ; naarai ibusakinit ŋun ajaun , konye koroko awasia edoluno .
40024007	Naarai enyoikini ateker asurokin ateker , ajakanut da asurokin ajakanut , ejaunun ebel ka amaran naka akwap aiboisio nuegelegela ;
40024008	eraas ŋun kere ageunet naka ariebo naka aidoun .
40024009	“ Kapak kaŋin kijaikinete yes aiticanio , kiarete ; kiŋarunete yes atekerin kanuka ekakiror .
40024010	Kosodete iguikinete luipu , kes da ebilanakinos ibotei , ka aŋaranar .
40024011	Enyounete inabin luipu lukeŋalak , itapaarete luipu .
40024012	Ido naarai iyatakina epali , ejoniari amin naka luipu .
40024013	Konye ŋin yenetitiŋikini kiton awasia , ŋes itajario .
40024014	Elimonokinio Akiro nu Nukajokak nuka ajakanut anatar akwapin kere , araut akajenak mama ejaas atekerin kere ; kosodi konyet edoluni awasia .
40024015	“ Aso naianyuniata etal loemudiari lokinerit enabi Daniel ebwoi kotoma aibois nakalaunan ( kojenu ikasoman ) ,
40024016	ŋes konyet ekeriata ŋul luejaas Yudaya oroŋan ;
40024017	ituŋanan yenejai kuju togo sirikedoku ayaŋaar iboro luejaas togoke ;
40024018	ido yenejai mana da sirikeboŋu kau ayaŋaar akenapito .
40024019	Konye itukwi kes nuepotiete , ka nuitanakete da kapaarasia kaŋun !
40024020	Kilipata yesi kinyek akusikerit adolun kiporo , karaida apaaran naka asabato :
40024021	naarai ejaunos ican luipu , lumam peŋo etakanunito ameun kageunet naka akwap kiton kwana , ido mam bobo ejaunete cut .
40024022	Arai kedim iŋoŋaritai apaarasia ŋun , timam kitajari akuan kere ; konye kanuka luseuna iŋoŋario apaarasia ŋun .
40024023	Kapak kaŋin arai kitemari yes ituŋanan atiar , ‘ Koany , ejai Kristo ne , ’ arai , ‘ Ejai laije ’ , sirikiyuut .
40024024	Naarai enyounete lukriston lukeŋalak , ka inabin lukeŋalak , itoduunete ŋul aanyuneta nuepolok , ka nukaumokin da ; tetere itapaarete luseuna arai epedoros .
40024025	Koany , kadau aikwenyar yes eroko nu epona .
40024026	Aso arai kitemarete yes atiar , ‘ Koany , ejai amodiŋ ’ ; sirikiloto . Ebe da , ‘ Koany , ejai toma agola ’ sirikiyuut .
40024027	Naarai kwape imiliaunia ageun kokide kotakani kiton to ; ikoni nen abunore naka Okoku loka etuŋanan .
40024028	Naarai neejai akuan nakatwan , etukonokinos da atarukon nen .
40024029	“ Konye atipet , ketuboros ican luka apaarasia kakwa , itumutonorio akoloŋ , mam elap ecauni , ibirununos aacer kotoma akuj , iianiianio da nukapedor nuka akuj ;
40024030	kosodi konyet etakanuni aanyunet naka Okoku loka etuŋanan kokuju ; kosodete konyet ibworos atekerin kere nuka akwap , eanyunete Okoku loka etuŋanan ebuni kodouon luka akuj kapedor ka aibuses naepol .
40024031	Ijukuni ikemalaikan keporoto loepol loka arupepe , etukonokinete luseunake anyoun kokwamin iwoŋon , ameun kosaŋe ediopet loka akuj kiton loce .
40024032	“ Kisisiautu akewaragan kama ejai etini ; kedaut aketenieik alibun , itolomuni akekui , ijenunete ebe eapie apak naka aidweny ;
40024033	aso yes da naianyuniata ŋun kere , kojenut ebe eapie ŋesi , kokek ,
40024034	Abeit katemari yes atiar , mam atur na edaun aitodol naedolioto akiro ŋun kere .
40024035	Edaunos akuj ka akwapin , konye akakiro mam edaunos cut .
40024036	“ Konye akiro nuka apaaran kaya ka esawa da emamei yenejeni , karaida imalaikan luejaas toma akuj , karaida Okoku , dimikito Papa bon .
40024037	Naarai kwape kejaatar apaarasia nuka Noa , ikonakini nen abunore naka Okoku loka etuŋanan .
40024038	Naarai kwape kejaatar toma apaarasia nukegeikinete akalele , anyamete , amasete , amanyasi , amanyio da , kiton apaaran nakelomaria Noa toma ataker ,
40024039	komam kejenete kiton neadolunio akalele kolelea kere , ikonakini nen abunore naka Okoku loka etuŋanan .
40024040	Kapak kaŋin ejaikinos ituŋa iarei omanikor ; eyaŋaario ediopet , inyeinio loce .
40024041	Ejaikinos aŋor aarei iriete ; eyaŋaario adiopet , inyeinio nace .
40024042	Aso kokwenyete ; naarai mam ijenete apaaran anyoin naebunio Ejakait ikus .
40024043	Konye kojenutu na ebe , arai kejeni elopet etogo apak naka akuare naebunio ekokolan , tikekweny , kwabo timam kejalaki eketogo abokio .
40024044	Kanuka ŋun kokapakina yesi da ; naarai ebuni Okoku loka etuŋanan kosawa lomam iwomito .
40024045	“ Aso iŋai bo ebulesit lomunot loepiriana da , lokedakakini ejakaitike ayait lukokaleke akoranakin kes ikecenyamat apakio nuedolito ?
40024046	Isirereŋitoi ebulesit ŋol loedumuni ejakaitike iswamai kwaŋin naebunio .
40024047	Abeit katemari yes atiar , Edakakini ŋes ayait luejaatar kere .
40024048	Konye arai ketema ebulesit ŋol lokaronon kotauke atiar , ‘ Eyapa papaka , ’
40024049	kogeu aibuŋa ibulesin lukaupake , ainyam ka aimat nepepe kalukamerak ,
40024050	ebuni ejakait loka ebulesit kaŋol kapaaran namam ŋes eomit , ka esawa da lomam ejeni ,
40024051	etubi ŋes katutubeta aarei , itebei ekewai nepepe ka lukesoswai ; ejaun kanen aimony ka airiamanakin ikel .
40025001	“ Kapakio kaŋun ituputoorio ajakanut naka akuj kapesuru atomon nukelemunete atalaikec koloto airiamun keteran .
40025002	Akany kakes kebanaaka , akany da kepiriaka .
40025003	Naarai nakeyaŋaariata nukebaŋaaka atalaikec , mam apotu koyaŋaasi akinyet da ;
40025004	Konye nukepiriaka koyaŋaasi akinyet kokubeikec nepepe katalaikec .
40025005	Nakiyapia eteran , kiluranaros kere , kojotooros .
40025006	Konye kidiŋebai kojau ecelet ebe , ‘ Koany , eteran ! Kolomutu kisiriamasi . ’
40025007	Kosodete konyout apesur ŋun kere , kitemonokis atalaikec .
40025008	Kotemasi nukebaŋaaka nukepiriaka ebe , ‘ Koinakinai sio da amodiokinyetekus , naarai aduŋeosi akositalai . ’
40025009	Konye koboŋokis nukepiriaka ebe , ‘ Diat mam ilosikin sio kayes ; koloto gwai mama ejaas ikagwelanarak kogwelut . ’
40025010	Konye napelosete agwel , kobu eteran , kolomasi nuetemokino nepepe kaŋes toma opucit ; kogolokinoi ekek .
40025011	Kokau kopotu apesur nuce da kobalas ebe , ‘ Ejakait , ejakait , koŋaarai . ’
40025012	Konye Koboŋok , kotema atiar , ‘ Abeit katemari yes atiar , mam kajeni yes . ’
40025013	Aso kokwenyete , naarai mam ijenete apaaran karaida esawa .
40025014	“ Naarai esubit bala etuŋanan loelosi apejo konyarau ikebulesin , kititiŋ kes ikeboro .
40025015	Koinak ediopet atalatan akany , ka ece aarei , ka ece da adiopet , ŋolituŋanan kwape kejaar apedorike ; kosodi kolot akwap ace .
40025016	Atipet kolot ŋol lokedumuni atalatan akany , kogwelana , kitobon ameda naka atalatan ace akany .
40025017	Kwape kwaŋin lokeinakinitai aarei , kitobon ameda naka atalatan ace aarei .
40025018	Konye lokeinakinitai atalat adiopet , kolot kobok alup , kibwa apesan nuka ejakaitike .
40025019	Kosodi ketuboros apaarasia nuipu , kobu ejakait loka ibulesin kaŋul , kimar kakes akepesan .
40025020	Kobu lokeinakinitai atalatan akany , koyau atalatan ace akany , kotema atiar , ‘ Ejakait , ibu kititiŋ eoŋ atalatan akany ; koany , etoboŋu atalatan ace akany . ’
40025021	Kotema ejakaitike atiar , ‘ Ejok , ebulesit ijo loejok lomunot da ; ibu korau lomunot kaluikidioko , kadakakini jo ayait luipu ; aso kolom ma toma aiyalama naka ejakaitikon . ’
40025022	Kobu da ŋol lokeinakinitai atalatan aarei , kotema atiar , ‘ Ejakait , ibu kititiŋ eoŋ atalatan aarei ; koany , etoboŋu atalatan ace aarei . ’
40025023	Kotema ejakaitike atiar , ‘ Ejok , ebulesit ijo loejok lomunot da ; ibu korau lomunot kaluikidioko , kadakakini jo ayait luipu ; aso kolom ma ijo da toma aiyalama naka ejakaitikon . ’
40025024	Kobu da ŋol lokeinakinitai atalat adiopet , kotema atiar , ‘ Ejakait , abu kajen ebe irai ijo etuŋanan loeninik , idwenyi kama nemam iyeikinit , itukonokini kanemam isiarakinit ;
40025025	aso kakurianar , kalot kebwa akonitalat kalup : koany , napekon na . ’
40025026	Konye Koboŋok ejakaitike kotema atiar , ‘ Ebulesit ijo loerono loeloŋwana ! Ibu kojen ebe adwenyi kama nemam ayeikinit , atukonokini da kanemam esiarakinit ;
40025027	ti ibusakinit ijo ainakin akapesan mama ejaas ikeŋadak arupian , eoŋ da kabu tikadum nuaraas nukaŋ ka amedakec da .
40025028	Aso kodemasi ŋes atalat , koinakis ŋol loejaas atalatan atomon .
40025029	Naarai yenejai ibore einakinio , ido edumuni luipu noi ; konye yenemamei ibore , ŋin da yenejaas kaŋes edemario .
40025030	Kocakakisi ebulesit ŋol lomam ajokis amuton nakokiŋa : ejaun kanen aimony ka airiamanakin ikel . ’
40025031	“ Naebunio Okoku loka etuŋanan kotoma aibusesuke , ka imalaikan da kere nepepe kaŋes , iboikini oicoloŋoke loka aibuses ;
40025032	etukonokinos atekerin kere akonyeneke , etiakatiakai ŋesi kes kwape etiakatiakaa ekecokon amerekekin ka akinei :
40025033	ibwaikini amerekekin akanike nakoteten ka akinei da akanike nakokediany .
40025034	Kosodi etemari ekabaka lukakanike nakoteten atiar , ‘ Kopotu yesi lukisirereŋit Papaka , kirumata ajakanut nakitemonokinitoi ameun kaisub akwapin ;
40025035	naarai kariebi eteŋei , ipotu koinakis aimuj , kajakit akur , ipotu koinakis numatan ; arai epejonon , ipotu kisukunyikis ;
40025036	amujalal , ipotu kitanapa ; adeka , ipotu koanyanasi ; ajai toma aidaris , kopotu mama ajai . ’
40025037	Kosodete eboŋokinete ikadolitok ebe , ‘ Ejakait , kipou kaanyutu jo wori kiriebi eteŋei , kesimujata ? Arai kijakit akur , ketamata ?
40025038	Kipou kaanyut jo wori irai epejonon , kesukunyikis ? Arai imujalal , ketanapa ?
40025039	Kipou da kaanyutu jo wori ideka , arai toma aidaris , kapotu mama ijai ? ’
40025040	Kanen eboŋokini ekabaka ebe , ‘ Abeit katemari yes atiar , Kwape kiswamakiniata idiopet kalu iinacanaka ludidik , ipotu kiswamakis eoŋ . ’
40025041	Kosodi do etemari lukakanike nakokediany atiar , ‘ Irwa yesi , lukilamakinitai , kolomasi akim naka ikar kere naitemokinitoi Satan ka ikemalaikan .
40025042	Naarai kariebi eteŋei , mam ipotu koinakis aimuj ; kajakit akur , mam ipotu koinakis numatan ;
40025043	arai epejonon , mam ipotu kisukunyikis ; amujalal , mam ipotu kitanapa ; adeka , ajai da toma aidaris , mam ipotu koanyanasi . ’
40025044	Kosodete eboŋokinete kesi da ebe , ‘ Ejakait , kipou kaanyutu jo wori iriebi eteŋei , arai kijakit akur , arai irai epejonon , arai imujalal , arai ideka , arai ijai toma aidaris , komam kijaanakinit jo ? ’
40025045	Kanen eboŋokini kes ebe , ‘ Abeit katemari yes atiar , Kwape mam kiswamakiniata idiopet kaludidik kalu , mam ipotu kiswamakis eoŋ . ’
40025046	Elosete ŋul alomar toma aiticanio naka ikar kere , konye luedolito elosete toma aijar naka ikar kere . ”
40026001	Nakedaunia Yesu akiro ŋun kere , kotema ikekesisiak atiar ,
40026002	“ Ijenete ebe esalito apaarasia aarei , kosodi ejaun Aleleŋ , ijaikinio Okoku loka etuŋanan aibubukinio . ”
40026003	Kosodete kotukonokinos isasedotin lupeti ka imakio luka ituŋa toma alaro naka esasedoti lopeti , ekekiror Kaiapa ,
40026004	kinerut nepepe tetere ikamunete Yesu kapirianut kosodete aiar .
40026005	Konye kobalas ebe , “ Mere toma apak naka epucit , kinyek ecelet ajaun kotuŋa . ”
40026006	Nakejaar Yesu Betania togo loka Simon lokatapon ,
40026007	kobu aberu mamakeŋ nakejai ekube loka akinyet naketiai loepol noi , kobukok akouke , iboie enyami ,
40026008	Konye nakeanyuniata ikekesisiak , konyunyuras kobalas ebe , “ Anyoin aimadiŋ na ?
40026009	Naarai tikegwelar akinyet na apesan nuipu , akoranakin lukican . ”
40026010	Konye kojenu Yesu , kotema kes atiar , “ Kanukinyo itiyaloŋoŋooto aberu na ? Naarai keswamaki eoŋ aswam naejok .
40026011	Naarai apaarasia kere ejaas lukican nepepe kayes , konye eoŋ mam kija kayes apaarasia kere .
40026012	Naarai kanu abukokinia akuanaka akinyet ŋin , eswama kwaŋin tetere itemokini eoŋ aidaio .
40026013	Abeit katemari yes atiar , Neelimonokinio Akiro nu Nukajokak kotoma akwapin kere , ŋin naeswama aberu na elimorio akiitunitor ŋes . ”
40026014	Kapak kaŋin kolot ediopet kalutomon kaarei , ekekiror Yuda Isikariot , mama ejaas isasedotin lupeti ,
40026015	kotema kes atiar , “ Kiinakinete eoŋ inyo arai kejaik ŋes mamakus ? ” Kotacakis ŋes atutubeta akaisauni nuka epuesa .
40026016	Ameun kapak kaŋin komoote apak naejok aijaikinia ŋes .
40026017	Kapaaran nasodit naka imugatin lumam itubuunitoi , kopotu ikesisiak mama ejai Yesu , kotemasi atiar , “ Ikoto ketemokis lali konyamak lukaleleŋ ? ”
40026018	Kotema atiar , “ Kolot ore mama ejai mutan , kolimokis ŋes ebe , ‘ Ebala Ekesisianakinan ebe , aapu akapak ; etodolikini Aleleŋ orekon nepepe kikakesisiak . ’ ”
40026019	Kiswamata ikesisiak kwape kicorakinia Yesu , kitemokis lukaleleŋ .
40026020	Nakimukoki akwap , kiboikin ainyam nepepe kikesisiak lutomon kaarei ;
40026021	napenyamete , kotema atiar , “ Abeit katemari yes atiar , ediopet kayes kabilakini eoŋ ebotet . ”
40026022	Kitururwoto noi , kogeut aiŋitanar ŋes ediopet ediopet ebe , “ Ŋes ca nat eoŋ ya , Ejakait ? ”
40026023	Koboŋok ebe , “ Ŋol lokicunyi keoŋ atibo , ŋes kabilakini ebotet .
40026024	Elosi Okoku loka etuŋanan kwape kiwadikatere kanukeŋ , konye itukwi etuŋanan ŋol loebilakini Okoku loka etuŋanan ebotet ! Tiejok kama ketuŋanan kaŋol arai mam kewuruunitai . ”
40026025	Koboŋok Yuda lokebilakinit ŋes ebotet kotema atiar , “ Ŋes ca nat eoŋ ya , Rabi ? ” Kotema atiar , “ Ijo ibala . ”
40026026	Napenyamete , kolem Yesu emugati , kisirereŋ , kobilibil , koinak ikesisiak , kobala ebe , “ Kolemutu , konyamata ; lo ŋes akakuan . ”
40026027	Kolem akoli da , kedau aimal , koinak kes , kobala ebe , “ Komata yesi kere lo :
40026028	naarai nu kes akaokot nuka aitutuket , nuebukoros kanuka ikepuak alemar aronisio ,
40026029	Katemari yes atiar , Mam amasi bobo cut nuka araito na naka emusabibu kiton apaaran ya naamasia nukitetiak nepepe kayes kotoma ajakanut naka Papaka . ”
40026030	Nakedauniata ayoore ekosio , kolomasi koloto Moru loka Iseitunin .
40026031	Kosodi Yesu kotema kes atiar , “ Iguikinos yesi kere kakuar kana kanukaŋ ; naarai iwadikatai ebe , ‘ Ebuŋai rwaru ekecokon , isiarakinos amerekekin nukosipan . ’
40026032	Konye kadau ajarun , keŋarenikinete yes alosit Galilaya . ”
40026033	Koboŋok Petero kotema ŋes atiar , “ Karaida kiguikinos kere kanukon , konye eoŋ mam keguikini cut . ”
40026034	Kotema Yesu ŋes atiar , “ Abeit katemari jo atiar , akuar na , eriŋa ekokoro keruikino , kiŋeri eoŋ irwan auni . ”
40026035	Kotema Petero atiar , “ Karaida kebusakinit atwanare kajo , mam kaŋeri jo cut . ” Kinerata ikesisiak kere da kwape kwaŋin .
40026036	Kosodi kodolok Yesu nepepe kakes aibois naenyaritai Getesemane , kotema ikekesisiak atiar , “ Kiboikinos ber ne , kekunya ŋina ailip . ”
40026037	Koyaŋa Petero ka odwe iarei luka Sebedayo , kogeu aiturur ka aburun .
40026038	Kosodi kotema kes atiar , “ Itururwei ekatau noi , aapiar atwanare ; kosalata yesi ne , kokwenya nepepe keoŋ . ”
40026039	Kikunyak nediokasilon , kibiror ebuburia , kilip ebe , “ Wu Papaka , arai epedoros , kenac akoli na ; konye mere nuakoto eoŋ , dimarai kwape ikotor ijo . ”
40026040	Kobu mama ejaas ikesisiak , kodum kes ejotoete ; kotema ŋesi Petero atiar , “ Aso ca mam ipedorete aikweny nepepe keoŋ esawa ediopet ?
40026041	Kokwenya , kilipa kinyeis alomar toma acodunio ; ekoto bo emoyo , konye ekalanyana akuan . ”
40026042	Koboŋo bobo nakiareit kilip ebe , “ Papaka , arai mam epedori akoli na ainac komam eoŋ amasi , kiswamai do nuikoto ijo . ”
40026043	Kobu bobo kodum kes ejotoete , naarai eluranaros ajo .
40026044	Kinye kes bobo , kolot kilip nakiwuniet , inera bobo akiro kwapekwa .
40026045	Kosodi kobu mama ejaas ikesisiak , kotema kes atiar , “ Iroko kereka ijotoete , iyeŋito ? Koany aapu esawa , einakinio Okoku loka etuŋanan akanin nuka ikadiakanarak .
40026046	Konyoutu , kaloto ; koany , eapie lokabilaki ebotet . ”
40026047	Napinera ŋesi kobu Yuda , ediopet kotomon kaluarei , koupas kekodet loepol lokejaas ikileŋa , ka ibelai , epote kama ejaas isasedotin lupeti ka imakio luka ituŋa ,
40026048	Koinakinite lokebilakini ŋes ebotet kes aanyunet ebe , “ Loanui eoŋ ŋes ŋol ; kikamutu ŋes . ”
40026049	Atipet kolot mama ejai Yesu , kotema atiar , “ Yoga , Rabi ! ” Konu noi ,
40026050	Kotema Yesu ŋes atiar , “ Opapero , kiswama nukiyaunito . ” Kosodete kikunyakis koriosi akecekanin kikamut Yesu ,
40026051	Ido koany , ediopet kaŋul kalukejaas kaYesu korio akekan , kout ekekileŋ , kinom ebulesit loka losasedoti lopeti , kojepa akekit .
40026052	Kosodi Yesu kotema ŋes atiar , “ Kinyakak ekileŋikon aiboisike ; naarai kere luekapito ikileŋa , emudiari ekileŋ .
40026053	Arai iwomitos ebe mam apedori aiŋaiŋa Papaka , kejukak kwape kwana irioŋeta luedeparito itomon ka luarei luka imalaikan ?
40026054	Aso edolete biai nukiwadikatai ebe ibusakinit ŋun ajaun ? ”
40026055	Kosawa kaŋol kotema Yesu ikodeta atiar , “ Ilomutu teni yesi kikileŋa ka ibelai aikamun eoŋ , bala ekaŋatan ? Ŋinipaaran eboonokin kotoma oyekalu esisianakini , komam kikamunete eoŋ .
40026056	Konye ajaut nu kere tetere edolete nukiwadikato inabin . ” Kosodete kojalakis ŋes ikesisiak kere , kokerata .
40026057	Lukikamunete Yesu koyaŋaasi mama ejai Kaiapa losasedoti lopeti , neketukonokina ikewadikak ka imakio .
40026058	Kotupa Petero kama elwana , kiton alaro naka losasedoti lopeti , koloma toma , kiboikin nepepe ka ikedarak aanyun nuebeikinete .
40026059	Aso komoata isasedotin lupeti ka aurianet kere ikajenak lukeŋalak aluikin Yesu tetere earete ,
40026060	mam edumuna , karaida ketakanut ikajenak luipu lukeŋalak , Konye kokau kotakanut iarei ,
40026061	kobalas ebe , “ Abala ŋol ebe , apedori aiket eyekalu loka Edeke , ka adukokin apaarasia auni . ”
40026062	Kosodi kobwo losasedoti lopeti kotema atiar , “ Mam ca bo iboŋokini akirot ? Anyoika ŋun nuetejenut ŋul aluikin jo ? ”
40026063	Konye kililiŋ Yesu . Kotema losasedoti lopeti ŋes atiar , “ Kesiyapoi jo mama ejai Edeke lokajaran , kolimokinai cani sio arai irai ijo Kristo , Okoku loka Edeke . ”
40026064	Kotema Yesu ŋes atiar , “ Ijo ibala , Konye katemari yes atiar , Amear kwana ianyunete Okoku loka etuŋanan iboie kakan nakoteten naka Apedor , ebuni kotoma odouon luka akuj . ”
40026065	Kosodi kocil losasedoti lopeti ikenapen , kobala ebe , “ Ainyanaki , Anyoika bobo kipudar ikajenak ? Koany , iirasi kwana akeinyanakin .
40026066	Iwomitos anu ? ” Koboŋokis ebe , “ Ibusakinit atwanare . ”
40026067	Kosodete kimwaanakis aimul akonyeneke , kodipidipoto ŋes ; ice da kibapanasi ,
40026068	kobalas ebe , “ Ijo Kristo , kodwarak iŋai ! Iŋai bo kibuŋa ? ”
40026069	Kiboie Petero kokiŋa kotoma alaro : kobu apese mama ejai kobala ebe , “ Ijai nan ijo da nepepe kaYesu Egalilayat . ”
40026070	Konye koŋer kakonyen nuka ituŋa kere , kobala ebe , “ Mam ajeni nuinera ijo . ”
40026071	Konye nakelomunia okek , koany acepese ŋes , kotema ŋesi lukejaas nen atiar , “ Ajai lo da nepepe ka Yesu Enasarayot . ”
40026072	Koŋer bobo kaiyapo ebe , “ Mam ajeni etuŋanan ŋol . ”
40026073	Nediokasilon kopotu lukebwoete kanen , kotemasi Petero atiar , “ Abeit irai ijo lokec , naarai itejenunit ekoniiner . ”
40026074	Kosodi kogeu eilam ka aiyapo ebe , “ Mam eoŋ ajeni etuŋanan ŋol . ” Atipet koruik ekokor .
40026075	Kiitu Petero akirot nakelimokini Yesu ŋes ebe , “ Eriŋa ekokor keruikino , kiŋeri eoŋ irwan auni . ” Koloma kiŋa komonyi noi akiyo .
40027001	Napekiwala akwap , kinerut isasedotin lupeti ka imakio kere luka ituŋa asurokin Yesu aiar ;
40027002	koenata ŋes , koyaŋaasi , kijaikis Pilato lokerai ekayaiton .
40027003	Kosodi Yuda lokebilakini ŋes ebotet , keanyu ebe adaun atubokin aitelekar , kiitok , kinyakak isasedotin lupeti ka imakio atutubeta akaisauni nuka epuesa ,
40027004	kobala ebe , “ Abu kadiak , abilakin ebotet aokot numam akirot . ” Konye kotemasi kesi atiar , “ Anu nat kamakosi ? Nukon bo ŋun . ”
40027005	Kocakak atutubeta kwa nuka epuesa aibois nakalaunan , konyou ; kolot komiedakin .
40027006	Kolemasi isasedotin lupeti atutubeta nuka epuesa , kobalas ebe , “ Mam ibus aibwaikin kes aiŋadis , naarai eraas etiai loka aokot . ”
40027007	Kinerut , kogweluniata emanikor loka ekajean , aidaanakin nen ikalotok .
40027008	Kanuka ŋun ŋes enyaritere emanikor ŋol , Emanikor loka Aokot , kiton lolo .
40027009	Kosodi kitodolikinoi akirot nakinerit Yeremia enabi ebe , “ Apotu kolemasi atutubeta akaisauni nuka epuesa , etiai loka ŋol kalokitirianitai , lokitirianete ice kodwe luka Isirael :
40027010	kogweliata emanikor loka ekajean kwape kicorakinia Ejakait . ”
40027011	Kobwo Yesu kakonyen nuka ekayaiton ; kiŋit ekayaiton ŋes ebe , “ Irai kereka ijo ekabaka loka Iyudayan ? ” Kotema Yesu atiar , “ Ijo ibala . ”
40027012	Nakiwosaata ŋes isasedotin lupeti ka imakio mam eboŋokino akirot .
40027013	Kosodi kotema Pilato ŋes atiar , “ Mam kereka jo ipupi nuetia nen nuiwosaete kesi ? ”
40027014	Mam ŋes eboŋokino , karaida amodiokirot : koumok noi ekayaiton .
40027015	Ketapit ekayaiton kopucit aosianakin ekodet eenat ediopet lokekotonokinos ,
40027016	Kejaas keenat loajenikina kapak kaŋin , lokenyaritai Baraba .
40027017	Naketukokinotor , kotema Pilato kes atiar , “ Ikotosi kaosikis yes iŋai ? Baraba arai bo Yesu loenyaritai Kristo ? ”
40027018	Naarai ajeni ŋesi ebe ainakis kanuka ekolo .
40027019	Nakiboikinor oicoloŋ loka aitub , kiyakik akeberu ŋes , kotema atiar , “ Sirikiswamak ekadoliton ŋol adiokirot ; naarai keticani nuipu kairujasit kakuar kana kanukeŋ . ”
40027020	Kosodete kisidikoto isasedotin lupeti ka imakio ikodeta tetere ilipete Baraba , ka amudiar Yesu .
40027021	Konye Koboŋok ekayaiton kotema kes atiar , “ Ikotosi kaosikis yes iŋai ka luarei ? ” Kobalas ebe , “ Baraba , ”
40027022	Kotema Pilato kes atiar , “ Aso do ekonakini ai Yesu loenyaritai Kristo ? ” Kobalas kere ebe , “ Kibubukinoi . ”
40027023	Kobala ebe , “ Kanukinyo ? Naanyoin aronis nakiswamai ? ” Konye kiyatakisi kesi aiworo noi ebe , “ Kibubukinoi . ”
40027024	Kosodi keanyu Pilato ebe mam nuepedori , konye iyata ecelet , kolem akipi , kilot akekanin kakonyen nuka ekodet , kobala ebe , “ Emamei eoŋ akirot kotoma aokot nuka etuŋanan kalo loedolit : nukus bo ŋun . ”
40027025	Koboŋokis ituŋa kere ebe , “ Kobeikisi akeokot sio , ka ikosidwe da . ”
40027026	Kosodi koosik kes Baraba : konye kedau aida Yesu , koinak tetere ibubukinio .
40027027	Kosodete iserikalei luka ekayaiton koyaŋaasi Yesu toma opuraitorion , kotukonokin erioŋet kere mama ejai ,
40027028	Kolacasi ikenapen , kitanapa anapito nakareŋan ,
40027029	Kojeata aboko naka ikukwa , kitanapikis akouke , ka agada da kakanike nakoteten ; kokukonokinos kakonyeneke , kokienatar , kobalas ebe , “ Yoga , ijo Ekabaka loka Iyudayan ! ”
40027030	Kimwaanakis aimul , kodemasi agada ŋin kinomonomiata akouke .
40027031	Kosodete kedautu akienar ŋes , kolacasi anapito ŋin , kitanapa ikenapen , koyaŋaasi aibubukin .
40027032	Napenyounete kore , kodumut etuŋanan Ekurenayot , ekekiror Simon : kitiŋaikis ŋol airioŋ emusalaba loka Yesu .
40027033	Nakedolioto aibois naenyaritai Gologota , apolouke ebe , Aibois naka Abelekek naka Akou ,
40027034	koinakis aimat ebino loinyalakinitai epiu : kedau akiir , koŋer aimat .
40027035	Kedautu aibubukin , kokorokorata akenapito , kailamilam eroet .
40027036	Kiboikinos kidarata ŋes kaŋina .
40027037	Kikajakis kuju kakouke nueosatai ŋes nuewadikatai ebe , LO ŊES YESU EKABAKA LOKA IYUDAYAN .
40027038	Kapak kaŋin kibubukinoi ikaŋatak iarei nepepe kaŋes , ediopet kakanike nakoteten , ka ediopet da kakanike nakokediany .
40027039	Lukitorito nen koinyanakinete ŋes , kimuŋumuŋete da akecekwes ,
40027040	kobalas ebe , “ Ijo lokaketan eyekalu , ka aiduk da kotoma apaarasia auni , kitajarun cani : arai irai ijo Okoku loka Edeke , kodoku komusalaba . ”
40027041	Kikote nen da isasedotin lupeti kokienatar ŋes , nepepe ka ikewadikak ka imakio , kobalas ebe ,
40027042	“ Etajar ice ; mam epedori aitajarun bon . Erai ŋesi Ekabaka loka Isirael ; kodoku kwana komusalaba , kiyuuni do ŋes .
40027043	Emunokina Edeke ; mere cani kitajar ŋes kwana , arai ekoto ŋes ; naarai abu kinera ebe , ‘ Arai eoŋ Okoku loka Edeke . ’ ”
40027044	Ikaŋatak kwi da lukibubukinitoi nepepe kaŋes , korutonokis ŋes akiro kwapekwa .
40027045	Ameun kosawa lokikanyetekape kojau amuton akwap kere kiton osawa lokikanyetekaoŋon .
40027046	Bala esawa lokikanyetekaoŋon kodelo Yesu keporoto loepol , kobala ebe , “ Eli , eli , lama sabakatani ? ” apolouke ebe , “ Ekadeke , Ekadeke , kanukinyo kijalakinia eoŋ ? ”
40027047	Ice kaŋul kalukebwoete kanen , kiirasi , kobalas ebe , “ Enyarit ŋol Eliya . ”
40027048	Atipet koker ediopet kakesi , kolem acago , kileleb ebino loedwar ria , kibwaik toma agada , kitamat ŋes ,
40027049	Kobalas ice ebe , “ Kinyek ; kaanyutu arai cani ebuni Eliya aitajar ŋes . ”
40027050	Kodelo Yesu bobo keporoto loepol , kojal ekemoyo .
40027051	Ido koany , kocila aigalisit naka eyekalu kaarei , ameun kokuju kiton kwap ; komaran akwap ; kobwaŋabwaŋas amor ;
40027052	koŋaanaros atesin ; kitonyounoi awat nuipu nuka lukalaunak kalukolo kejotooros ;
40027053	kedau Yesu ajarun kolomut katesin , kolomasi ore lokalaunan , kitakanikinos luipu .
40027054	Nakeanyuniata ekapolokiton ka ŋul da lukejaas kaŋes idarete Yesu , amaran naka akwap , ka akiro da nukiswamas , kokuriakaros noi , kobalas ebe , “ Abeit kerai teni ŋol Okoku loka Edeke . ”
40027055	Kojaas da aŋor nuipu ŋina , nukesesenete kama elwanikina , nuketupito Yesu anyoun koGalilaya , ijaanakinete ŋes ;
40027056	kotomakec kejai Mariam Magadalene , ka Mariam toto naka Yakob ka Yosep , ka toto naka odwe luka Sebedayo .
40027057	Kosodi napekitiboŋ , kobu ekabaran loka Arimataya , ekekiror Yosep , ŋes da elopet kerai ekesisian loka Yesu .
40027058	Kolot ŋol mama ejai Pilato kilip akuan naka Yesu . Kosodi kicorak Pilato ŋes ainakinio .
40027059	Kolem Yosep akuan , konunukik toma obaputa Ioelai ,
40027060	kibwaik toma atesike nakitetet , nakebokit ŋesi atiida ; kikokorik amoru naepol agolokinio ekek loka ates , kolot .
40027061	Kejaas nen Mariam Magadalene ka Mariam ace , iboiete kotereikina ates .
40027062	Apaaran naatupakini , ŋes atemar ebe , akaulo kapaaran naka Aitemonokin , kotukokinos isasedotin lupeti ka Iparisayon mama ejai Pilato ,
40027063	kobalas ebe , “ Ejakait , kiitunit isio ebe abala lem ekeŋalan ŋol naarokor ejari ebe , ‘ Akaulo kapaarasia auni ajaruni . ’
40027064	Kanuka ŋun kicorak kidarai ates kojokan aitodol apaaran nakiwuniet , kinyeis ikekesisiak alosit akokwar ŋes , kosodete alimonokin ituŋa ebe , ‘ Ajaru kotoma okatwak ’ itelekari do aiŋal nakokau ya nasodit . ”
40027065	Kotema Pilato kes atiar , “ Ejaas yes iserikalei lukedarak ; koloto , kidarata kojokan kwape ipedoriata . ”
40027066	Koloto do kidarata ates kojokan , kipucakis amoru ka aibwaikin da iserikalei lukedarak .
40028001	Akaulo kasabato , napecila kide kapaaran nasodit nakasabato , koloto Mariam Magadalene ka Mariam ace aanyun ates .
40028002	Ido koany , kejai amaran naka akwap ; naarai kodok emalaika loka Ejakait kokuju , kobu kikokoro amoru awai , kiboikin kujuke .
40028003	Kotakanu bala eimilia , ikenapen da kiliacanito kiac .
40028004	Komaranata ikedarak kanuka akurianar ŋes , kosubata bala lukatwak ,
40028005	Koboŋok emalaika kotema aŋor atiar , “ Sirikikuriakaros yesi ; naarai ajeni ebe imootos Yesu lokibubukinitoi .
40028006	Emamei kane ; naarai ajaru , kwape eneritor . Kopotu koanyut aibois naeperikinitoi .
40028007	Koloto yesi da atipet , kolimokis ikekesisiak ebe , ‘ Ajaru kotoma okatwak ’ ; ido koany , kiŋarenikini yes alosit Galilaya ; ianyikinete ŋes ŋina ; koany kadau alimokin yes . ”
40028008	Konyout atipet kates kakurian ka aiyalama naepol , kokerata alimokin ikekesisiak .
40028009	Ido koany , kiriamakin Yesu kakes , kobala ebe , “ Yoga ! ” Kikunyakis kitiŋata akekejen komaata ŋes .
40028010	Kosodi Yesu kotema kes ariar , “ Sirikikuriakaros ; koloto kolimokis ikainacan koloto Galilaya , ŋina kaanyikinete . ”
40028011	Napelosete , koany , kolomasi ice kokedarak ore , kolimokis isasedotin lupeti akiro nukedoikinete ,
40028012	Kotukokinos nepepe kimakio kinerut , koinakis iserikalei arupiyan nuipu ,
40028013	kobalas ebe , “ Kinerata yesi ebe , ‘ Apotu ikekesisiak kopotu kuare , kokokwasi ŋes kijotoi isio . ’
40028014	Arai kiirar akirot na kama ekayaiton , kimaimai isio ŋes , kinyeis yes aiticanio . ”
40028015	Kolemasi arupiyan kiswamata kwape kisisianakinitere ; kisiarakin akirot na toma oYudayan kiton lolo .
40028016	Konye kolot ikesisiak itomon ka lodiopet Galilaya , oroŋat lokicorakinit kes Yesu ,
40028017	Nakeanyuniata ŋes , komaata ; konye kobuonokinos ice kakesi .
40028018	Kobu Yesu neejaas kinera kakes , kotema atiar , “ Kainakin eoŋ apedor kere kokuju kakwapin da .
40028019	Aso kolot kituluosi lukatekerin kere ikesisiak , kibatisaete kes kokiror loka Papa , ka loka Okoku , ka loka Emoyo Lokalaunan ;
40028020	kisisianakinete kes aricit akiro kere nukecorakinit yes ; ido koany , ajai eoŋ nenipe kayes apaarasia kere , kiton awasia naka ikar kere , ”
41001001	Ageunet naka Akiro Nukajokak nuka Yesu Kristo , Okoku loka Edeke .
41001002	Kwape kiwadikatere toma Isaia enabi ebe : “ Koany , ejukari ekakiyakia kakonyenekon , Loitemonokini ekonirot ;
41001003	Eporoto loka yenikiworoi kamodiŋ ebe , ‘ Kitemonokis erot loka Ejakait , Kitetenata ikesokono . ’ ”
41001004	Kotakanu Yokana Lokebatisan elimonokini kamodiŋ aibatisa naka aitoronikin kanuka alemar adiakanareta .
41001005	Kolosenenete lukakwap kere naka Yudaya ka luko Yerusalem da kere mama ejai ; kibatisai kes kocor Yorodan , kolimonorete akecediakanareta .
41001006	Konapenenei Yokana ajul nuka akaal , ka amuny naka emukule kaŋabeteke , konyamenenei da emaase ka esik loka ais .
41001007	Kolimonokini , kobala ebe , “ Ebunit kokaukaŋ loketelekarit eoŋ kagogoŋ , lomam eoŋ kebusakinit akukum alacun amuny naka amukake .
41001008	Kebatisat eoŋ yes kakip ; konye ŋes kibatisai yes kEmoyo Lokalaunan . ”
41001009	Kosodi kanen kapaarasia kaŋun , kobu Yesu koNasaret loko Galilaya , abu Yokana kibatisa ŋes koYorodan .
41001010	Atipet napedokuni kakipi , koany akuj ecilil , kodoku Emoyo mamakeŋ kwape ajele .
41001011	Kobu eporoto kotoma akuj kobala ebe , “ Irai ijo Okokuka lominat , Kalelakinit jo noi . ”
41001012	Atipet kireŋea Emoyo ŋes toma amodiŋ .
41001013	Kojau toma amodiŋ apaarasia akaisaoŋon , ecoduni Satan ŋes ; kojaas nenipe kitiaŋ luka ais , kijaanakinete ŋes imalaikan .
41001014	Kedau Yokana aikamario , kobu Yesu Galilaya , elimonokini Akiro Nukajokak nuka Edeke ,
41001015	kobala ebe , “ Adol apak , aapu da ajakanut naka Edeke . Kitoronikinos , kiyuut Akiro Nukajokak . ”
41001016	Nakitoritor ariri kaŋolol naka Galilaya , koany Simon ka Anderea onaceke ecakakinete eboi aŋolol ; naarai keraas ikalokak .
41001017	Kotema Yesu kes atiar , “ Kotupunai , ketuluori yes ikalokak ituŋa , ”
41001018	Atipet kinyeis iboyanakec , kotupasi ŋes ,
41001019	Kiyatak alosit nediokasilon , koany Yakob okoku loka Sebedayo ka Yokana onaceke , lukejaas toma ataker erucete iboyan .
41001020	Atipet konyarau kes ; kinyekis papakec Sebedayo kataker nenipe kikewoteok , kotupasi ŋes .
41001021	Kolomasi Kaparanaum ; atipet apaaran nakasabato koloma toma atukos kisisianak .
41001022	Koumokis noi ituŋa akeisisianakin , naarai kisisianakini kwape elopet apolou , kwabo mere kwape ikewadikak .
41001023	Atipet kojai toma atukosikec etuŋanan lokejai emoyo loerono . Kiworo , kobala ebe ,
41001024	“ Anyoika sio ka jo , Yesu loko Nasaret ? Ibu kereka amudiar sio ? Kajeni jo kwape iraar , Lokalaunan loka Edeke . ”
41001025	Kiretak Yesu ŋes ebe , “ Kobuta , kolom kamakeŋ ! ”
41001026	Kitamaran ŋes emoyo lokaronon , kodelo keporoto loepol , kolom kamakeŋ .
41001027	Koumokis kere , kiŋitanaros kobalas ebe , “ Anyoika bo nu ? Itet ca ma aisisianakin na ! Naarai icorakini kapedor imoyon lueroko da , erimasi ŋes ! ”
41001028	Atipet kisiarakin ekeemut aiboisio kere anatar atutubeta kere nuirimorito nuko Galilaya .
41001029	Napekelomuniata katukos , kolomasi togo loka Simon ka Anderea , nepepe ka Yakob ka Yokana .
41001030	Keperi kanen amuran naka Simon edeka ekamidi , atipet kolimokis Yesu akekiro .
41001031	Kikunyak kitiŋ akekan , kitonyou ŋes . Atipet koŋaleu ekamidi , kijaanak kes .
41001032	Nakitiboŋ , keloma akoloŋ , koinut ŋes kere lukedekas ka lukajokin .
41001033	Kotukokinos lukore kere orute .
41001034	Kitaŋaleu luipu lukejaas adekesia nuegelegela , kireŋea da ajokin nuipu ; mam kecamakinit ajokin einer , naarai kejenete ŋes .
41001035	Tupuruc sek eriŋa emutono , konyou ŋesi koloma kolot aibois naesil , kilip kaŋina .
41001036	Kibwapito ŋes Simon ka ikepaup .
41001037	Nakedumuniata kotemasi ŋes atiar , “ Kimooto jo ituŋa kere . ”
41001038	Kotema kes atiar , “ Kaloto nenice , oreria lueapiete , tetere alimonokini ŋina da ; naarai ŋin abunitor eoŋ . ”
41001039	Kolot ilokidai Galilaya kere , elimonokini katukosiakec ka aireŋeanar da ajokin .
41001040	Kobu lokatapon mamake , kiŋaiŋa , kokukokin , kotema atiar , “ Arai ikoto , ipedori aiswagar eoŋ . ”
41001041	Konyunyura , korio akekan , kotiro kotema atiar , “ Akoto ; kiswagar . ”
41001042	Atipet koŋaleu atapon , kiswagar .
41001043	Kisiopak Yesu ŋes , kireŋea atipet ,
41001044	kotema ŋes atiar , “ Kocoite sirikilimok idiotuŋanan adiokirot . Konye kolot , kitodiar mama ejai esasedoti , koinak nukolo kicorakinit Musa kanuka aiswagariokon , koraut akajenak kamakec . ”
41001045	Konye koloma , kogeu alimonokin noi , ka aitisiarakin akirot , komam bobo Yesu epedori alomar ore kaitebeikin , konye kojai kiŋa toma aiboisio nuemameete ituŋa , Kopotu ituŋa mamakeŋ anyoun kaiboisio kere .
41002001	Akaulo kapaarasia ace , nakelomaria bobo Kaparanaum , kiirarai ebe ejai ore ,
41002002	Kotukokinos ituŋa luipu , komamei adiopak naesalit karaida kokek ; kolimonokini kes akirot ,
41002003	Kopotu koinut ŋes etuŋanan lokasenyan ibwokito ituŋa iwoŋon .
41002004	Namam kepedoriata aikunyakin ŋes kanuka ekodet , koketasi eswi kama kejai ; kedaut apukor , kijesut akapet nakiperikinitoi lokasenyan .
41002005	Nakeanyunia Yesu akeceiyuun , kotema lokasenyan atiar , “ Okokuka , esionii akonidiakanareta . ”
41002006	Ikewadikak ice lukejaas nen iboiete , kopegas kotauonokec ebe ,
41002007	“ Kanukinyo inerar ŋol kwaŋin ? Einyanakini Edeke . Iŋai bo epedori aisioni adiakanareta , dimarai Edeke bon ? ”
41002008	Atipet kojenu Yesu kotauke ebe epegas kwaŋin kotauonokec , kotema kes atiar , “ Kanukinyo ipegatatar kwaŋin kotauonokus ?
41002009	Ani bo naepatana , alimokin lokasenyan ebe , ‘ Esionii akonidiakanareta , ’ arai bo atemar ebe , ‘ Konyou , kibwok akonikapet kolot ? ’
41002010	Konye tetere ijenunete ebe ejai Okoku loka etuŋanan apedor kakwap aisioni adiakanareta ” kanen kotema lokasenyan atiar ,
41002011	“ Katemari jo atiar , konyou , kibwok akonikapet , koboŋo orekon . ”
41002012	Atipet konyou , kibwok akekapet koloma kakonyenekec kere : koumokis kere , kitopoloosi Edeke , kobalas ebe , “ Mam lem kianyununei nuikote nen . ”
41002013	Konyou bobo kolot ariri kaŋolol . Kolot ekodet kere mama ejai , kisisianak kes .
41002014	Nakitoritor , koany Lebi okoku loka Alipayo iboie kaitelemis , kotema atiar , “ Kotupunai . ” Konyou kotupa ŋes .
41002015	Kosodi kanen , nakiboio enyami koreke , kiboiete iketelemak esolo luipu ka ikadiakanarak da nepepe ka Yesu ka ikekesisiak ; naarai araas luipu .
41002016	Kotuparito da ikewadikak luka Iparisayon , ido nakeanyuniata ŋes emorete kikadiakanarak ka iketelemak esolo , kiŋita ikekesisiak atiar , “ Kanukinyo emoriata ŋesi ka iketelemak esolo ka ikadiakanarak ? ”
41002017	Nakiiraria Yesu , kotema kes atiar , “ Lukagogoŋok mam ipudas emurwon , dimarai lukadekak . Mam abunit anyarit ikadolitok , dimarai ikadiakanarak . ”
41002018	Aluŋete ikesisiak luka Yokana ka Iparisayon . Kopotu ituŋa mama ejai Yesu , kotemasi ŋes atiar , “ Kanukinyo eluŋiata ikesisiak luka Yokana ka ikesisiak luka Iparisayon , konye ikonikesisiak mam eluŋete ? ”
41002019	Koboŋok Yesu kes ebe , “ Epedorete biai ipapero luka eteran ailuŋ eriŋa eteran ejai kakes ? Apak kere naejaatar keteran , mam epedorete ailuŋ ,
41002020	Konye eponito apaarasia nuedemarere eteran ; eluŋete do kapaaran kaŋin ,
41002021	Emamei yenedonyokini atutubet naka egoe lokitetet anapito namojoŋ ; arai kikonaki nen , atutubet nakitetet ecili ya namojoŋ , iyatakini acilat .
41002022	Emamei da yenebukokini ebino loitet oriagin lukemukule lumojoŋ ; arai kikonaki nen , ecili ebino iriagin , imadiŋikin ebino ka iriagin da ; konye ebukonokinio ebino loitet oriagin lukitetiak . ”
41002023	Kosodi kanen , nakitoritor amanat apaaran nakasabato , napelosete kogeut ikekesisiak aijeje aluŋuren nuka akima .
41002024	Kotemasi Iparisayon atiar , “ Koany ! Kanukinyo iswamaata numam ibus kapaaran nakasabato ? ”
41002025	Kotema kes atiar , “ Mam lem isiomito nukiswamai Daudi , nakipudar korieb eteŋei , ŋes ka ikepaup ;
41002026	kwape kelomaria togo loka Edeke apaarasia nukeraar Abiatar esasedoti lopeti , konyam Imugatin luka Aitodikin , lumam ibus ainyam dimarai isasedotin , koinak ikepaup da ? ”
41002027	Kotema kes atiar , “ Asubio Asabato kanuka etuŋanan , kwabo mere etuŋanan kanuka Asabato .
41002028	Kwaŋin Okoku loka etuŋanan ŋes Ejakait loka Asabato . ”
41003001	Koloma bobo atukos ; kejai nen etuŋanan lokewonit akan .
41003002	Kiteikinitoi ŋes , aanyun arai itaŋaleuni kapaaran nakasabato , tetere iwosaete ŋes .
41003003	Kotema ŋesi etuŋanan lokejai akan nakewonit atiar , “ Kobwo kokidiŋ . ”
41003004	Kiŋit kes ebe , “ Ibus kereka aswam nuejok kapaaran nakasabato , arai bo aswam nueroko , aitajar aijar , arai bo aiar ? ” Konye kililiŋata .
41003005	Kosesen kes kanyunyura , kokadak kanuka aninik naka ikecetauon , kolimok etuŋanan ebe , “ Korio akonikan . ” Korio ŋesi akekan , koŋaleu .
41003006	Kolomasi Iparisayon , kinerutu atipet kaluKerodian asurokin ŋes , ka epone loemudiariata ŋes .
41003007	Kosodi kogitar Yesu nepepe kikekesisiak , kolot aŋolol , kotupa ekodet loapol lokebuni koGalilaya ; koYudaya da ,
41003008	ko Yerusalem ka Idumea , ka okekwa Yorodan , ka ariino da nuka Turo ka Sidon , ekodet loapol , lokiirarit akiro kere nukiswamat , kobu mamakeŋ .
41003009	Kolimok ikekesisiak aitemokinit ataker aidaret ŋes , kanuka ekodet , kinyeis aridakin ŋes ;
41003010	naarai kitaŋaleunit luipu , tape da kere lukiticanete adekesia ebelaros atiror ŋes .
41003011	Nakeanyuniata ŋes imoyon lueroko , kibiroros kakonyeneke , kiworoto kobalas ebe , “ Irai ijo Okoku loka Edeke . ”
41003012	Kicorenenei kes jokan kinyeis aitejenun ŋes .
41003013	Kodoka oroŋat , konyarau lukipuda elopet ; kopotu mamakeŋ .
41003014	Koseu itomon kaluarei ajaenena kaŋes , ido aiyakienen alimonokin ;
41003015	kojaas da kapedor aireŋear ajokin .
41003016	Koseu lutomon kaluarei lu : Simon , komaik ekekiror Petero ;
41003017	ka Yakob okoku loka Sebedayo , ka Yokana onaceke ( komaik kes ekiror Boanerege , apolouke ebe , Idwe luka airetun ) ;
41003018	ka Anderea , ka Pilipo , ka Batolomayo , ka Matayo , ka Tomas , ka Yakob okoku loka Alupayo , ka Tadayo , ka Simon Ekanaanit
41003019	ka Yuda Isikariot , ŋes lokebilakini ebotet . Koboŋo ore .
41003020	Kotukokin bobo ekodet , komam epedorete ainyam idisinyamat .
41003021	Nakiirariata lukeŋ , kolomasi aikamun ŋes , naarai kobalas ebe , “ Amunaar . ”
41003022	Kobalas ikewadikak lukijesunos koYerusalem ebe , “ Ejai Beelesebul , ido ireŋeari ajokin kanuka ekapolon loka ajokin . ”
41003023	Konyarau kes kolimok kawaragasia ebe , “ Epedori biai Satan aireŋear Satan ?
41003024	Ajakanut arai etiakatiakaun bon , mam epedori ajakanut ŋin aicasit .
41003025	Arai da etogo etiakatiakaun bon , mam epedori etogo ŋol aicasit .
41003026	Aso arai enyoikino Satan bon , etiakatiakaun da , mam epedori aicasit ; konye enaŋete nuke nen ,
41003027	Konye emamei loepedori alomar togo loka ekagogoŋon , ka aiŋat ikeboro , arai mam ber eenit ekagogoŋon ŋol ; ŋes konyet eŋasia eketogo .
41003028	“ Abeit katemari yes atiar , Isionio adiakanareta kere nuka ituŋa , ka ainyanakineta da kere nueinyanakinete ;
41003029	konye yeneinyanakini Emoyo Lokalaunan mam isionio cut ; konye egwaunete akiro nukadiakar naka ikar kere . ”
41003030	Naarai apotu kobalas ebe , “ Ejai emoyo loerono . ”
41003031	Kopotu do totoke ka ikeinacan ; kobwaata kokiŋa , kiyakikis akirot anyaraunia ŋes ,
41003032	Kiboie ekodet elukunit ŋes ; kobalas ŋes ebe , “ Koany , totokon ka ikoniinacan ejaas kiŋa , kimootos jo . ”
41003033	Koboŋok kes kotema atiar , “ Iŋai bo totoka ka ikainacan ? ”
41003034	Kirere ŋul lueboiete elukunito ŋes , kotema atiar , “ Koany , totoka , ka ikainacan !
41003035	Naarai ituŋanan kere yeniswamai nuekoto Edeke , ŋin ŋes onaceka , ka inacika , ka totoka da . ”
41004001	Kogeu bobo aisisianakin kariri kaŋolol . Kotukokin ekodet loapol noi mama ejai , kanuka ŋun kodoka ŋesi ataker kiboikin aŋolol ; kojai ekodet kere neeonit kariri kaŋolol .
41004002	Kisisianak akiro nuipu kotoma awaragasia , kolimok kes kotoma aisisianakinike ebe ,
41004003	“ Kiirasi ! Koany , abu ekayean koloma aiye .
41004004	Kosodi kanen napeyei , kodooto ikinyom ice ariri korot , kopotu akweny , konyama .
41004005	Kodooto ice aŋaŋam , nekikidioko alup ; atipet kobwaŋutu , naarai kesedeny alup .
41004006	Nakecaunia akoloŋ konomo ; ido naarai kemameete alias , korinyosi .
41004007	Kodooto ice okukwa ; kolibut ikukwa koridakis , mam apotu koraata araito .
41004008	Kodooto ice alup nuejok , koraata araito , kopolooros , kiyatakinos ; koraata akaisauni , ka akaisakanykape , kiton akwatat da . ”
41004009	Kotema atiar , “ Yenejaas aki nuka akiirar , kiira . ”
41004010	Kosodi nakejaar bon , apotu ituŋa lukelukunito ŋes ka ikesisiak itomon kaluarei kiŋita ŋes akiro nuka awaragasia .
41004011	Kotema kes atiar , “ Kiinakinitai yes ajenun aiyeiyea naka ajakanut naka Edeke ; konye mama ejaas kwi luejaas kiŋa eraas kere awaragasia :
41004012	tetere aanyun eanyunete komam emisiikinete ; akiirar da iirarete komam ejenunete ; kinyeis aibelokin ka aisionio . ”
41004013	Kotema kes atiar , “ Mam kereka yes ijenete awaragan na ? Aso ijenunete biai awaragasia kere ?
41004014	Eyei ekayean akirot .
41004015	Ŋul lukariri kerot kama keyeikinio akirot kes lu ; kedaut akiirar , atipet ebuni Satan , elemari akirot nakeyeikinio otauonokec .
41004016	Ikote nen da lukeyeikinio aŋaŋam , kedaut akiirar akirot , atipet ecamunete kaiyalama .
41004017	Kwabo emameete alias kotomakec , konye etitiŋikinete nediokasilon ; kosodete naeponikiniata aiticaneta ka areio kanuka akirot , atipet iguikinos .
41004018	Ice kes lukeyeikinio okukwa ; kes lukiirarete akirot ,
41004019	kosodi aiyaloŋoŋ naka akwapin , ka aiŋal naka abar , ka eraŋa loka acekiro elomarete , eridakinete akirot , mam erai .
41004020	Ka ŋul da lukeyeikinio alup nuejok kes lukiirarete akirot , kocamut , koraata araito , akaisauni , ka akaisakanykape kiton akwatat da . ”
41004021	Kotema kes atiar , “ Eyaŋaunio kereka atala aibwaikin obukit , arai bo kwap keitada ? Mam kereka ibwaikinio kuju ocoget ?
41004022	Naarai emamei akirot naibwaitai , dimarai kito aitakanunio ; kwabo emamei akirot naimunonitai , dimarai kito aikujunio .
41004023	Arai ejaas ituŋanan aki nuka akiirar , kiira . ”
41004024	Kotema kes atiar , “ Kocoito nuipupete . Aitemis naitemioto yesi , ŋipeŋin kitemere yes , kiyatakinio da .
41004025	Naarai yenejai ibore einakinio ice ; konye yenemamei ibore , edemunio ŋin da yenejaas kaŋes . ”
41004026	Kotema atiar , “ Ikoni ne ajakanut naka Edeke bala etuŋanan lokeyei ikinyom alup ;
41004027	kojotoor , ka anyoun , kuare ka paaran ; kobwaŋutu ikinyom kopolooros , komam ŋes ejeni kwape kikonakinere .
41004028	Eraete alup kanukec , egeuni akiot , kosodi aluŋuret , kosodi konyet akima nuekokito .
41004029	Konye kekoko araito , atipet ijukari ecilikiki , naarai adol aidweny . ”
41004030	Kotema atiar , “ Kitupusi kinyo ajakanut naka Edeke , arai ketetemo kawaragan anyoin ?
41004031	Eputos ka ecokat loka ekaradali , loeyeikinio toma alup , karaida kedit aitelekarit ikinyom kere luka akwapin ;
41004032	konye nakeyeikin , epoloor , eraun lokapolon aitelekarit idiasio kere , kijany atenieik nuepolok , tape edukete akweny nuka apak akaisikec otolimike . ”
41004033	Kolimok kes akirot kawaragasia nuipu nuekote nen , kwape kepedoriata akiirar .
41004034	Kwabo mam abu kolimok kes emamei awaragan : konye kitebeik ikekesisiak akiro kere kaiyeiyea .
41004035	Kapaaran kaŋin , nakitiboŋ , kotema kes atiar , “ Kekwaŋaros okekwa juwai . ”
41004036	Kinyeis ekodet , koyaŋaasi ŋes nepepe kakes kwape kejaar , kotoma ataker . Koupasi atakerin ace da .
41004037	Kokut ekwam loededeŋ , Koretonokinos akailan ataker , aitodol neapiatar akipi ailelebun ataker ,
41004038	Konye kejai ŋesi elopet okori kataker , ejotoi kaicolonit . Kitwekenyut ŋes kotemasi atiar , “ Ekesisianakinan , mam jo ipodo kimudiari oni ? ”
41004039	Kokweny ŋesi , kiretak ekwam , kolimok aŋolol ebe , “ Kililiŋ ! Kinapakin ! ” Kopala ekwam , kojaun aiyamakin naepol .
41004040	Kotema kes atiar , “ Kanukinyo ikuriakarotor ? Eroko ca ma yes iyuuna ? ”
41004041	Kolomak kes aiyoŋ naepol , kotemanaros atiar , “ Iŋai bo lo , naarai ekwam ka aŋolol da erimasi ŋes ? ”
41005001	Kodolot okekwa kaŋolol , akwap naka Igerasenin .
41005002	Nakedokunia kataker , atipet kiriamunos ketuŋanan lokemoyo loerono , lokebuni katesin ,
41005003	Kiboienenei ŋol katesin . Komamei ituŋanan yenepedori aien ŋes bobo , karaida kirikoi ;
41005004	naarai keenenenoo irwan ipu kiloin ka irikoi , koŋedeŋedei irikoi , kobilibil da aeneta ; komamei ituŋanan kere yenikejaas kagogoŋ aitapatan ŋes ,
41005005	Apaarasia kere , apaaran ka akuar , kojaenena atesin ka oroŋan , iworoi , ka atubutubo kamor .
41005006	Nakeanyunia Yesu kama elwana , koker koma ŋes .
41005007	Kiworo keporoto loepol , kobala ebe , “ Anyoika eoŋ ka jo , Yesu , Okoku loka Edeke Loejai kuju kakuj ? Kesiyapoi kalimite Edeke , sirikiitican eoŋ . ”
41005008	Naarai abu Yesu kotema ŋes atiar , “ Ijo emoyo loirono , kolom kotuŋanan ! ”
41005009	Kiŋit Yesu ŋes ebe , “ Ekonikiror iŋai ? ” Koboŋok ebe , “ Ekakiror erai Ajore ; naarai kipu isio . ”
41005010	Kiŋaiŋa noi ebe kinyek aireŋear kakwap kaŋin .
41005011	Kanen koroŋat kojai esipan loapol loka ipegei edakasi .
41005012	Kiŋaiŋaata ŋes imoyon ebe , “ Kijukarai toma opegei , kalomakisi kes . ”
41005013	Kocamak kes . Kolomut imoyon lueroko kolomasi toma opegei : komotar esipan kere neijululuei kiton aŋolol , emwaasi bala ilukumin iarei ; kotwakikis aŋolol .
41005014	Kokerata ikecokok , kisiarakis akiro ore , kokialon da . Kolomut ituŋa aanyun nuadoikis .
41005015	Koloto mama ejai Yesu , koanyut lolem ajaas ajokin iboie , enapit igoen , kejokiar adam , ŋopeŋol lokejai lem ajore ŋin ; kokuriakaros .
41005016	Ŋul da luapotu koanyut kolimokis kes nuadoikis lolem ajaas ajokin , ka nuka ipegei da .
41005017	Kogeut aiŋaiŋa Yesu anyoun koikorunokec .
41005018	Nakedokaria ataker , kiŋaiŋa lolem ajaas ajokin aupar kaŋes .
41005019	Konye koŋer Yesu , kotema ŋes atiar , “ Kolot orekon mama ejaas lukobukus , kolimonok akiro nukapolok nuetia nen nukiswamak Ejakait , ido kwape kitimio jo . ”
41005020	Kolot , kogeu alimonokin kotoma Dekapoli akiro nukapolok nuetia nen nukiswamakinit Yesu ŋes ; koumokis ituŋa kere .
41005021	Nakedaunia Yesu aikwaŋar bobo aboŋor kataker okekwa , kotukokin ekodet loapol mamakeŋ ; kojai ŋesi kariri kaŋolol .
41005022	Kobu ekayaiton ediopet loka atukos , ekekiror Yairo ; nakeanyunia Yesu , kibirokin akejeneke ,
41005023	kiŋaiŋa noi , kotema atiar , “ Ikapese eapikinit airidakin , keŋaiŋait kobu kidokok ŋes akonikanin , tetere itaŋaleuni ŋes , kojar da . ”
41005024	Kolot nepepe kaŋes . Kotupa ekodet loapol , koridakis ŋes .
41005025	Kojai aberu nakedeka alele nakaokot ikar itomon kaluarei ;
41005026	nakiticanitoi noi kakanin nuka imurwok luipu , nakitatacio kere lukejaatar , komam eŋaleuni , konye do kinyikokinite adek .
41005027	Nakiiraria akiro nuka Yesu , kitor okodet kikuny kokauke , kotiro akenapito .
41005028	Naarai abu kotema atiar , “ Arai katiro anapitoke bon ketaŋaleunio . ”
41005029	Atipet koonik alele naka akeokot ; kojen kakuanake ebe aŋaleu ican ŋul .
41005030	Atipet kojen Yesu ebe aloma apedor kamake , kibelokin kotoma okodet , kotema atiar , “ Iŋai bo atiro anapitoka ? ”
41005031	Kotemasi ikekesisiak atiar , “ Iany ekodet kiiridak , ibala ebe , ‘ Iŋai bo katiro ? ’ ”
41005032	Kirere Yesu aanyun iŋai kiswamat ŋin ,
41005033	Konye kokurianar aberu komaran , kojen nukiswamakinio kobu kibirokin akonyeneke , kolimok abeit kere .
41005034	Kotema ŋes atiar , “ Akokuka , kitaŋaleu jo akonikiyuun ; kolot inapakina , koŋaleu icanikon . ”
41005035	Napinera ŋun , kopotu lukepote kore loka ekayaiton loka atukos , kobalas ebe , “ Atwana akokukon , Kanukinyo itaaria bobo Ekesisianakinan ? ”
41005036	Konye nakiiraria Yesu akirot ŋin nainerai , kolimok ekayaiton loka atukos ebe , “ Sirikikurianar , kiyuu aiyuun . ”
41005037	Mam abu kisunup icetuŋanan atupar ŋes dimarai Petero ka Yakob ka Yokana onaceke .
41005038	Kodoloto togo loka ekayaiton loka atukos , koany ecelet , ka ituŋa emonyete kibwololoete noi .
41005039	Nakelomaria , kotema kes atiar , “ Kanukinyo icelatar komonyete ? Mam ikoku etwanit , konye ejotoi . ”
41005040	Kokienatar ŋes . Konye nakedaunia aireŋear kes kere kiŋa , koyaŋa papa loka ikoku ka totoke , ka ŋul da lukejaas kaŋes , koloma nekejai ikoku .
41005041	Kitiŋ akan naka ikoku kotema atiar , “ Talita kumai ” ; apolouke ebe , “ Ipese katemari jo atiar , konyou . ”
41005042	Atipet konyou ipese kosakasak ; naarai kerai yenika ikar itomon kaluarei . Atipet koumokis kaumokin naepol .
41005043	Kicor jokan kinye ituŋanan ajenun akiro ŋun , kicorak kes ainakin ŋes inyamat .
41006001	Konyou kanen kobu akwapukec . Kotupasi ikekesisiak .
41006002	Apaaran nakasabato kogeu aisisianakin kotoma atukos . Nakiirariata luipu koumokis , kotemasi atiar , “ Kedumuni lo ŋun kai ? Anyoin acoa naeinakinitai ŋes ? Anyoika nukapedor nuetia nen nuiswamai kakaninike ?
41006003	Mere lo ekekeon , okoku loka Mariam , onace loka Yakob ka Yose ka Yuda ka Simon , akeinacan da emameete kane kamawok ? ” Kiguikis kanukeŋ .
41006004	Kotema Yesu kes atiar , “ Enabi mam emwaŋio dimarai akwapuke , kaneejaas ipajenake , ka lukotogoke . ”
41006005	Mam abu kopedo aswam nakapedor adio da kaŋina , dimarai aidokokin lukadekak idis akekanin kitaŋaleu kes .
41006006	Koumok kanuka amamus aiyuunikec . Kimaniman ireria kere isisianakini .
41006007	Konyarau lutomon kaarei , kogeu aiyakiar kes iareiarei . Koinak kes apedor kama kimoyon kalueroko ;
41006008	kicorak kes kinyeis ayaŋaar idiobore yenikerot , dimarai ebela bon ; mam karaida inyamat , karaida ecoe , karaida apesan kamunyinikec ;
41006009	konye konapito amuk ; ido sirinapenenete ikason iarei .
41006010	Kotema kes atiar , “ Ŋolitogo loilomanarete , kosalenenete nen aitodol nainyounioto kore kaŋol .
41006011	Kaŋiniibois kere namam kisukunyikinere yes , karaida akiirar , nainyounioto kanen , kilakilakenenete adae nuejaas akejenekus araut akajenak kamakec . ”
41006012	Koloto kesi kolimonokis ituŋa aitoronikin .
41006013	Kireŋeanasi ajokin nuipu , kinyonyoanakis lukadekak luipu akinyet , kitaŋaleut .
41006014	Kopup ekabaka Kerode ŋun ; naarai aruo ekiror loka Yesu . Abakai ebe , “ Ajaru Yokana Lokebatisan kotoma okatwak , kanuka ŋun iswamaete nukapedor kotomakeŋ . ”
41006015	Konye kobalas ice ebe , “ Erai Eliya . ” Ice da ebe , “ Erai enabi , kwape ediopet kotoma onabin . ”
41006016	Konye nakiiraria Kerode , kotema atiar , “ Yokana , lokajepari eoŋ akekou , ajaru ŋol . ”
41006017	Naarai abu Kerode elopet kijuka kikam Yokana , koenik aidaris kanuka Kerodia , aberu naka Pilipo onaceke ; naarai amanyit ŋes ,
41006018	kosodi Yokana alimokin Kerode ebe , “ Mam ibus jo ajaut kaberu naka onacekon . ”
41006019	Kwaŋin kolil Kerodia , kokoto aiar ŋes ; mam epedoro ;
41006020	naarai keyoŋit Kerode Yokana , kojen ebe erai etuŋanan loedolit , lokalaunan , koricite ŋes . Nakiiraria kobuonokin noi ; kiiranari ŋes kaiyalama .
41006021	Kosodi kodolok apak naajok nakipoikinio Kerode ijakake , ka ikapolokitok lukapolok , ka ituŋa lukapolok luko Galilaya epucit kanuka apaaran naka aurioke ,
41006022	Kanen kolom akoku naka Kerodia kikosi , kisiyalamik Kerode ka lukejaas kaŋes opucit . Kolimok ekabaka apese ebe , “ Kilipai eoŋ ibore kere yenikoto , kainakini jo . ”
41006023	Kiyapoik ŋes ebe , “ Ŋinibore kere yenilipi , kainakini jo , kiton atutubet naka ajakanutuka . ”
41006024	Koloma ŋin kiŋit totoke ebe , “ Elipi inyo ? ” Kotema atiar , “ Akou naka Yokana Lokebatisan . ”
41006025	Atipet kisunya alomun mama ejai ekabaka , kilip ebe , “ Akoto koinak kwape kwana akou naka Yokana Lokebatisan katuba . ”
41006026	Kokadak ekabaka noi ; konye kanuka akeiyapo , kanuka ŋul da lukejaas opucit , mam abu kokoto aimik ŋes .
41006027	Atipet kiyakia ekabaka eserikalet , kicorak ayaun akouke . Kolot kojepu akouke kaidaris .
41006028	Koyau akouke katuba , koinak apese ; apese da koinak totoke .
41006029	Nakiirariata ikekesisiak akiro , koloto koyaŋaasi akekuan , kidaikis ates .
41006030	Kotukonokinos ikiyakia mama ejai Yesu ; kolimokis ŋes akiro kere nueswamata ka nuesisianakis .
41006031	Kotema kes atiar , “ Kogitunos yesi bonik aibois naesil , kibworasi nediokasilon . ” Naarai kejaas ituŋa luipu eponenenete koboŋonorete , komam adiopak da naka ainyam .
41006032	Koloto toma ataker kogitaros aibois naesil .
41006033	Koanyutu ituŋa kes elosete , kojenata luipu , kokerata ŋina kakejen anyoun koreria kere , koliŋakis adolore .
41006034	Nakedokunia kataker koany ekodet loapol , kitim kes , naarai kesubito bala amerekekin nuemamei ekecokon : kogeu aisisianakin kes akiro nuipu .
41006035	Ketubor akwap , kopotu ikekesisiak mamakeŋ , kotemasi atiar , “ Aibois na erai amodiŋ , atubor da akwap ,
41006036	Kotwar kes , tetere elosete amanat koreria da luirimorito , kogwelata lunyaman . ”
41006037	Konye Koboŋok kotema kes atiar , “ Koinakis yesi kes lunyaman . ” Kotemasi atiar , “ Kilosi ca kagwelata imugatin luka adenarin akwat aarei tetere kiinakini kes konyama ? ”
41006038	Kotema kes atiar , “ Ejaas yes imugatin imwaasi ai ? Koloto koanyut . ” Nakedauniata ajenun kotemasi atiar , “ Ikany ka agaria aarei . ”
41006039	Kicorak aisiboikin ituŋa kere katukon toma anya numel .
41006040	Kiboikinos katukon , ice akwatat ka ice akaisakany .
41006041	Kolem imugatin lukany ka agaria aarei , kosesen akuj , kisirereŋ , kobilibil imugatin ; koinak ikekesisiak akorokor . Kokoranak agaria aarei mamakec kere .
41006042	Konyamata kere kimonikinos .
41006043	Kotukonokinai atutubeta nuabilibila nuelelebete idita itomon kaluarei , ka atutubeta nuka agaria da .
41006044	Lukenyamete emwaasi ikiliok ilukumin ikany .
41006045	Atipet kitiŋaik ikekesisiak adokar ataker , aiŋarenikin ŋes adokar okekwa Betesaida , apak naatwaria ŋesi ekodet .
41006046	Kedau aitwar kes , kolot oroŋat ailip .
41006047	Kimukok , kojai ataker kidiŋ aŋolol , kojai ŋesi da bon oitela .
41006048	Koany kes itaaritos aikwaŋ , naarai kemeunit ekwam koiŋaren , kedol akwenyunet nakiwoŋonet naka akuar , kobu mama ejaas kicakacakai aŋolol ; kokoto adepar kes ,
41006049	Konye nakeanyuniata ŋes icakacakai aŋolol , keomitos ebe erai etoil , kilalaata :
41006050	naarai apotu kere koanyut , kokuriakaros . Atipet kinera kakes , kotema atiar , “ Kotitiŋioros ! Eoŋ lo . Sirikikuriakaros . ”
41006051	Kodoka ataker nekejaas kesi ; kiyamakin ekwam . Koumokis noi kotauonokec ;
41006052	naarai mam apotu kojenutu nuka imugatin , konye keninik ikecetauon .
41006053	Nakedauniata aikwaŋar , kodolo akwap naka Genesaret , koenata ataker oitolima .
41006054	Nakedokuniata , atipet kojenut ituŋa ŋes .
41006055	Kokerata kirimosi akwap ŋin kere , kogeut ayaŋanar lukadekak kakapekec , alosit ŋiniibois nakepupunete ebe ejai ŋesi .
41006056	Ido kama kelomanari kere , oreria , ka oreria da lukapolok , arai amanat , kiperionokis lukadekak agwelanareta , kiŋaiŋaata atiror atwele naka anapitoke . Luketironorete kere kitaŋaleunoi .
41007001	Kotukokinos Iparisayon ka ice kokewadikak lukepote ko Yerusalem mamakeŋ ,
41007002	koanyutu ice kokesisiakake enyamete inyamat kakanin numam elaete , ŋes atemar ebe numam ilotaritai .
41007003	( Naarai mam Iparisayon ka Iyudayan kere enyamete dimikito ilosito noi akecekanin , kiketakina kopone loka imakio .
41007004	Bobo da keboŋut kagwelanaret , arai mam itesegaaros , mam enyamete : ejaas da akiro ace nuipu , nukeinakinitai kes aiketakinit , kwape aitesegar akolin , ka amoti , ka iboro da luka aisinin . )
41007005	Kiŋita Iparisayon ka ikewadikak ŋes ebe , “ Kanukinyo emam ikonikesisiak elosioto kwape ejaar epone loka imakio , konye enyamete inyamat kakanin numam elaete ? ”
41007006	Kotema kes atiar , “ Abu Isaia kodwar kojokan akirokus yes lukesoswai , kwape kiwadikatere ebe , ‘ Ketopoloorito ituŋa lu kaitukekec , Konye elwaka ikecetauon kamakaŋ .
41007007	Konye kamaete eoŋ atitai , Isisianakinete aicorakineta nuka ituŋa bala aisisianakinikec . ’
41007008	Inyeinete yesi aicorakinet naka Edeke , iketakina koinono loka ituŋa . ”
41007009	Kotema kes atiar , “ Iŋerete jokan aicorakinet naka Edeke , tetere iricito einonokus .
41007010	Naarai abala Musa ebe , ‘ Koyoŋitenene papakon ka totokon ’ ; ido ebe , ‘ Yenemoromoroi papa arai toto , koarai ’ .
41007011	Konye yes ibalas ebe , ‘ Arai ketema ituŋanan papake arai totoke atiar , Nutikainak jo aiŋarakinia erai Koroban ’ , ŋes atemar ebe Einakinitai Edeke ;
41007012	mam bobo icamakinete ŋes aswam imodiobore kere kanuka papake arai totoke .
41007013	Itapalaunete akirot naka Edeke kanuka einonokus loikopete : ido iswamaete akiro nuipu nuikote nen . ”
41007014	Konyarau bobo ekodet kere kotema atiar , “ Kiirasi yesi kere , kojenutu da .
41007015	Emamei ibore yenejai kiŋa ketuŋanan , keloma tomakeŋ yenepedori amunaar ŋes , Konye nuelomunete kotoma otuŋanan kes ŋun nuemunaarete ŋes . [
41007016	Yenejaas aki nuka akiirar , kiira . ] ”
41007017	Nakelomaria togo kinyek ekodet , kiŋita ikekesisiak akiro nuka awaragan ŋin .
41007018	Kotema kes atiar , “ Kiton yes da emamei ajenun ? Mam ijenete ebe , ŋinibore yenejai kiŋa ketuŋanan , keloma tomakeŋ , mam epedori amunaar ŋes ?
41007019	Naarai mam elomari otau dimarai akoik bon , kanen ikiŋaario . ” Kanuka ener kwaŋin , abu kitalau inyamat kere .
41007020	Kotema atiar , “ Nuelomunete kotuŋanan , kes emunaunete ituŋanan .
41007021	Naarai toma otauon luka ituŋa elomunete aomisio nukaronok ; adoteu , akokolanut , earit , aelonut ,
41007022	airaŋaanut , ameŋeranut , aiŋal , abenyanut , akoŋu naerono , asabanakin , aiwoŋonut , abaŋaanut :
41007023	elomunete akiro nu kere nueroko kotoma , kes da emunaarete ituŋanan . ”
41007024	Konyou kanen , kolot oikorun luka Turo ka Sidon . Koloma togo , komam ekot ituŋanan ajenun : konye mam abu kopedo aiŋop ,
41007025	Konye atipet kobu aberu , nakejai ikepese emoyo loerono , naabu kiira akiroke , kibirokin akejeke .
41007026	Kerai aberu ŋin da Ayonanit , aketeker Suropoenike , kiŋaiŋa ŋes aireŋear ajokit kama kikepese ,
41007027	Kotema Yesu atiar , “ Kinyek ber idwe kimonikinos : naarai mam ejok alemun inyamat luka idwe acakakin iŋokwo . ”
41007028	Konye Koboŋok kotema atiar , “ Eebo , Ejakait : konye iŋokwo da luejaas kwap kemesa enyamete ararasia nuka idwe . ”
41007029	Kotema ŋes atiar , “ Kanuka akirot kaŋin kolot ; anyou ajokit kapesekon . ”
41007030	Kolot aberu orekec , kodum ikoku iperikinitoi oitada kedau ajokit anyoun .
41007031	Konyou Yesu bobo katutubeta nuka Turo , kitor kidiŋ Sidon kolot kiton aŋolol naka Galilaya , itorit atutubeta nuka Dekapoli .
41007032	Koinunai ekimiŋ loiŋejiŋeja ; kiŋaiŋaata ŋes aidokokin akekan .
41007033	Kogita ŋes bon awai kama ejai ekodet , kibwaik ikebokor akike , kimuik aimul kotiro akeŋajep ;
41007034	kosesen akuj , kiyeŋak , kotema ŋes atiar , “ Epata , ” apolouke ebe , “ Kopukor . ”
41007035	Kopukoros akike , kolacar aŋajepeke , kiner kotenan .
41007036	Kikwenya kes sirikelimokis idiotuŋanan ; konye kwape kiyatanakinia aikwenyar , kwape kwaŋin eyatanakiniata aitisiarikin akiro .
41007037	Koumokis noi adepar , kobalas ebe , “ Eswama akiro kere ejok , Isipedori ikimiŋiok akiirar , ka lumam ineras da einer . ”
41008001	Kapaarasia kaŋun , nakejaar bobo atukot naapol , kemameete kes inyamat , konyarau ikesisiak , kolimok kes ebe ,
41008002	“ Etim ekodet , naarai adaut apaarasia auni iboiete keoŋ , kwabo emameete kes inyamat ,
41008003	Arai katwara kes alosit oreriakec eriebi eteŋei , iiloros korot ; ice kakesi eponito kama elwana . ”
41008004	Koboŋokis ikekesisiak ebe , “ Okwe , epedori biai ituŋanan aisimonikin ituŋa lu kimugatin kane kamodiŋ ? ”
41008005	Kiŋit kes ebe , “ Ejaas yes imugatin imwaasi ai ? ” Kobalas ebe , “ Ikanykaarei . ”
41008006	Kicorak ekodet aiboikin kwap ; kolem imugatin lukanykaarei , kimala , kobilibil , koinak ikekesisiak akoranakin , kokoranakis kesi da ekodet .
41008007	Kejaas da agaria nuikidioko . Kisirereŋ kes , kolimok kokoranakis ŋun da .
41008008	Konyama , kimonikinos ; kotukonokis atutubeta nuabilibila nukesalete , ibukito ikanykaarei .
41008009	Keraas ituŋa bala ilukumin iwoŋon . Kotwar kes .
41008010	Atipet kodoka ataker nepepe kikekesisiak , kolot atutubeta nuka Dalamanuta .
41008011	Kopotu Iparisayon mamakeŋ , kogeutu epeget kaŋes . Kokotos aanyunet naebuni kokuju , kokodokodata ŋes .
41008012	Koom etau , kokadak komoyokeŋ , kotema atiar , “ Kanukinyo emootor atur na aanyunet ? Abeit katemari yes atiar , Mam cut atur na einakinio aanyunet . ”
41008013	Kinye kes kodoka bobo ataker , kolot okekwa juwai .
41008014	Kimurwokis kes ayaŋaar imugatin ; dimarai kejai emugati ediopet bon kakes toma ataker .
41008015	Kicor kes kobala ebe , “ Kokwenya , kocoito aitubuunet naka Iparisayon , ka aitubuunet da naka Kerode . ”
41008016	Kiŋitanakinos bonik naarai amameete imugatin .
41008017	Konye kojen Yesu kotema kes atiar , “ Kanukinyo iŋitanakinotor , naarai emameete yes imugatin ? Eriŋa ber emisiikina , karaida ajenun ? Eninik ca ma ikusitauon ?
41008018	Ijaas kakonyen , mam ca ianyunete ; ijaas kaki da , mam ca ipupunete ? Mam kereka iitunito ?
41008019	Naabilibilia imugatin ikany kanuka ituŋa ilukumin ikany , ipotu kotukonokis iditai imwaasi ai lueleleba atutubeta nuabilibila ? ” Kolimokis ŋes ebe , “ Itomon kaluarei . ”
41008020	Ebe da , “ Ka lukanykaarei kanuka ilukumin iwoŋon , ipotu kotukonokis ibukito imwaasi ai lueleleba atutubeta nuabilibila ? ” Kolimokis ŋes ebe , “ Ikanykaarei . ”
41008021	Kotema kes atiar , “ Eriŋa ca yes ejenuna ? ”
41008022	Kodoloto Betesaida . Koinunai emuduki , kiŋaiŋaata atiror ŋes .
41008023	Kitiŋ akan naka emuduki , kitoloma kiŋa naka ere ; kosodi kedau aimuikin akonyeke , ka aidokokin akekanin , kiŋit ŋes ebe , “ Ianyuni ibore ? ”
41008024	Kosesen kuju kotema atiar , “ Aanyuni ituŋa ; konye esubito bala ikito elosete . ”
41008025	Kanen kidokok bobo akekanin akonyeke ; kosesen kotenan , koŋaleu , koany iboro kere ejok .
41008026	Kotwar ŋes alosit oreke , kobala ebe , “ Sirikiloma ber ore lo . ”
41008027	Konyou Yesu nepepe kikekesisiak , koloto oreria luka Kaisarea Pilipi , Korot kiŋit ikekesisiak kotema atiar , “ Ebalas ituŋa ebe arai eoŋ iŋai ? ”
41008028	Kolimokis ŋes ebe , “ Yokana Lokebatisan ; ice ebe ‘ Eliya ’ ; ka ice da ebe , ‘ Ediopet konabin . ’ ”
41008029	Kiŋit kes ebe , “ Ido bo yes kibalas ebe arai eoŋ iŋai ? ” Koboŋok Petero kotema atiar , “ Irai ijo Kristo . ”
41008030	Kicor kes kinyeis alimokin idiotuŋanan akiroke .
41008031	Kogeu aisisianakin kes ebe , ibusakinit Okoku loka etuŋanan aiticanio nuipu , egirete da imakio ka isasedotin lupeti ka ikewadikak , ka aiar , kapaaran da nakiwuniet ejaruni ,
41008032	Kinera ŋun aitebeunun . Koyaŋa Petero ŋes , kogeu aitoron ,
41008033	Konye kibelokin kosesen ikekesisiak , kitoron Petero , kotema atiar , “ Koboŋo kaukaŋ , Satan ; naarai mam iwomit aomisio nuka Edeke konye nuka ituŋa . ”
41008034	Konyarau ekodet nepepe kikekesisiak , kotema kes atiar , “ Arai ekoto ituŋanan aitup eoŋ , koŋerokin ilopet , korioŋ ekemusalaba , katup eoŋ .
41008035	Naarai ŋin yenekoto aitajar akeijar etwaniari ; konye ŋin yenetwaniari akeijar kanukaŋ , kanuka akiro nukajokak da , itajari ŋes .
41008036	Naarai ajokis anyoin arai kedumu ituŋanan akwapin kere , kitwatania akeijar ?
41008037	Naarai etacakini ituŋanan inyo alakunia akeijar ?
41008038	Naarai yenirumete ileic kanukaŋ kanuka akakiro da kotoma atur na naadote nakadiakanaran , irumete ileic Okoku loka etuŋanan da kanukeŋ , naebunio rwaru kaibuses naka Papake nepepe kimalaikan lukalaunak . ”
41009001	Kotema kes atiar , “ Abeit katemari yes atiar , ejaas ituŋa kaŋul kaluebwoete kane lumam iirete cut atwanare , aitodol neaanyuniata ajakanut naka Edeke abu kapedor . ”
41009002	Akaulo naka apaarasia akanykape koyaŋa Yesu Petero ka Yakob ka Yokana , kogitaros bonik , kitodoka ŋesi kes oroŋat loeoja ; kituluor kakonyenekec ,
41009003	kimilias ikenapen , kokwanut kiac , kopone lomam epedori ekelotan loka akwap aitwakaŋuunia .
41009004	Kitakanikinos Eliya ka Musa , inerasi ka Yesu .
41009005	Koboŋok Petero kotema Yesu atiar , “ Ekesisianakinan , ejok oni ajaut ne ; ikoto keswamata iswamin iuni , ediopet lokon , ediopet loka Musa , ka ediopet da loka Eliya . ”
41009006	Naarai mam kejeni nukinera , naarai apotu kokuriakata noi .
41009007	Kobu edou kiteribo kes , kolom epororo kotoma odou ebe , “ Lo ŋes Okokuka lominat ; kiirasi ŋes . ”
41009008	Atipet koŋoleŋoleoto , mam bobo eanyuna idiotuŋanan nepepe kakes dimarai Yesu bon .
41009009	Napedokunete koroŋat , kicor kes kinyeis alimokin idiotuŋanan kere nuaanyut , aitodol naejarunia Okoku loka etuŋanan kotoma okatwak ,
41009010	Koricito akirot , kiŋitanaros bonik ebe ajarun kotoma okatwak ikoni bo ai ?
41009011	Kiŋita ŋes , kotemasi atiar , “ Kanukinyo ineratar ikewadikak ebe ibusakinit ber Eliya aige abunore ? ”
41009012	Kotema kes atiar , “ Abeit ebunit ber Eliya aiteteun akiro kere ; ido iwadikatai bo biai nuka Okoku loka etuŋanan , ebe iticanio nuipu ka amwaŋio da ?
41009013	Konye katemari yes atiar , Adau Eliya abunore , kiswamakis ŋes kere nuakotos , kwape Iwadikatere nukeŋ . ”
41009014	Nakedolioto mama ejaas ikesisiak , koanyut ekodet loapol elukunit , ka ikewadikak lukepegas kakes .
41009015	Atipet nakeanyuniata ŋes lukokodet kere , koumokis noi , kokerata mama ejai kiyogata ŋes .
41009016	Kiŋit kes ebe , “ Nunyoika nuipegas kakes ? ”
41009017	Koboŋok ediopet kotoma okodet ebe , “ Ekesisianakinan , ayaŋaunit ikakoku mamakon , ejai ajokit naabaŋ ;
41009018	ido naikamunia kere , ibirokini kwap : ekui ekuetete , iriamanakin ikel , idekererar ; elip ikonikesisiak aireŋear ŋes ; mam epedoro . ”
41009019	Koboŋok kes kotema atiar , “ Wu okwe yes atur namam iyuunit , etodoli eoŋ ai ajaut kayes ? Etodoli ai da atitiŋikinit yes ? Koinunai . ”
41009020	Koyaut ŋes mamakeŋ ; atipet nakeanyunia kisiilio ajokit ; kibirokin kwap , kibelibel koku ekuetete .
41009021	Kiŋit Yesu papake ebe , “ Apak anyoin adau ŋesi ikoni nen ? ” Kotema atiar , “ Ameuni keiditeu .
41009022	Ecakanakini irwanipu toma akim , toma akipi da , tetere emudiari : konye arai ipedori akirot kere , kitimoi sio , kiŋarak . ”
41009023	Kotema Yesu ŋes atiar , “ Arai ipedori ! Epedorio kere kama ejai yeniyuunit . ”
41009024	Atipet kiworo papa loka ikoku kotema atiar , “ Eyuunit ; kiŋarak amamus aiyuunika . ”
41009025	Nakeanyunia Yesu ebe akeru ekodet mama ejai , kiretak ajokit naerono , kotema atiar , “ Ijo ajokit naabaŋ naakimiŋ , kecorakinit jo ebe kolom kaneejai ŋesi , ido sirikiboŋok bobo . ”
41009026	Komony , kitamaran jokan , kolom do : kosubite ikoku bala atwana ; kotemasi luipu ebe , “ Atwana . ”
41009027	Konye Yesu kitiŋ akekan , kitonyou ŋes ; kobwo do .
41009028	Nakelomaria togo , kiŋita ŋes ikekesisiak kaiyeiyea ebe , “ Kanukinyo mam sio kipedoria aireŋear ŋes ? ”
41009029	Kotema kes atiar , “ Mam epedori epone lo aireŋeario kanuka akirot kere dimarai kanuka ailip bon . ”
41009030	Konyoutu kanen kitoroto Galilaya : komam ŋes ekoto ituŋanan ajenun .
41009031	Naarai kisisianak ikekesisiak , kotema kes atiar , “ Elosi Okoku loka etuŋanan ainakinio akanin nuka ituŋa , kes da earete ŋes ; kedau aario , akaulo kapaarasia auni ejaruni . ”
41009032	Konye mam kes apotu kojenut akirot ŋin , koyoŋata aiŋit ŋes .
41009033	Kodoloto Kaparanaum : nakejaar togo kiŋit kes ebe , “ Nuunyoika nan ipegas korot ? ”
41009034	Konye kililiŋata : naarai kepegas bonik ka bonik korot ebe iŋai bo lokapolon .
41009035	Kiboikin , konyarau lutomon kaluarei kotema kes atiar , “ Arai ekoto ituŋanan araun yenisodit , koraun yenikawasia adepar kere , ido ikejaanakinan yenika luce kere . ”
41009036	Kolem ikoku , kisibwo kokidiŋikec : kotun ŋes , kotema atiar ,
41009037	“ Ŋin yenisukunyikini idiopet kodwe kwaka yen kokirorika , kesukunyikinit eoŋ ; ŋin da yenikesukunyikini eoŋ , mam kesukunyikinit eoŋ , dimarai je lokejukuni . ”
41009038	Kotema Yokana ŋes atiar , “ Ekesisianakinan , kipou kaanyutu etuŋanan ireŋeari ajokin kokirorikon lomam kiupa kaoni : kesimika ŋes , naarai mam kiupa kaoni . ”
41009039	Konye kotema Yesu atiar , “ Sirikisimika : naarai emamei ituŋanan yeniswamai nakapedor kokirorika , yenepedori atipet amoromor eoŋ .
41009040	Naarai yenimam kitusurupit oni , erai yenikowaiwok .
41009041	Naarai ŋin yenikitamasi yes akoli naka akipi , naarai kimaikinitai luka Kristo , abeit katemari yes atiar , Mam cut etwaniari ainak ineteke .
41009042	“ Ido yenidupori idiopet ka ludidik kalu kalukeyuunito , tiejok aenikin akukuse naepol omurisiŋike , ka acakakin aŋolol .
41009043	Arai kidupori jo akonikan , kojepa ; ejok jo alomar aijar koŋwalite itia ajaut kak anin aarei alosit ogeena , neejai akim namam eduŋei . [
41009044	Nemam etwania ekurutukec , karaida akim mam eduŋei . ]
41009045	Arai kidupori jo akonikeju , kojepa ; ejok jo alomar aijar icedo , itia ajaut kakeje aarei acakakinio ogeena . [
41009046	Nemam etwania ekurutukec , karaida akim mam eduŋei . ]
41009047	Arai kidupori jo akonikoŋu , kogoro : ejok jo alomar ajakanut naka Edeke idoponyony , itia ajaut kakonyen aarei acakakinio ogeena ;
41009048	nemam etwania ekurutukec , karaida akim mam eduŋei .
41009049	Naarai ibwaikinio ŋinituŋanan akim kwape ibwaikinere abalaŋ .
41009050	Ejok abalaŋ ; konye arai kepianiar , itemokinio kinyo ? Kojaas kabalaŋ tomakus , kojaas kainapakin bonik ka bonik . ”
41010001	Konyou kaŋina , kolot oikorun luko Yudaya okekwa Yorodan : kotukokinos bobo ikodeta mamakeŋ ; kisisianak kes bobo kwape atapitor .
41010002	Kopotu Iparisayon mamakeŋ , kiŋita ŋes ebe , “ Ibus kereka etuŋanan aitwar akeberu ? ” Kokodut ŋes .
41010003	Koboŋok kotema kes atiar , “ Anyoika kicorakinit Musa ? ”
41010004	Kotemasi atiar , “ Abu Musa kocam aiwadik ebalua loka alacakin , ka aitwar . ”
41010005	Konye kotema Yesu kes atiar , “ Kanuka aninik naka ikusitauon abu ŋesi kiwadik aicorakinet ŋin kanukus .
41010006	Konye ameun kageunet naka asubunio , ‘ Abu kosub yenikiliokit ka yeniberu . ’
41010007	Kanuka akirot kaŋin ŋes inyeinia etuŋanan papake ka totoke , kirotakinos kakeberu ;
41010008	eraunete ŋul luarei adiopetekuan : mam bobo eraas iarei dimarai adiopetekuan .
41010009	Kwaŋin luadau Edeke airotakin , kinyek ituŋanan aitiak . ”
41010010	Kiŋita bobo ikekesisiak akirot ŋin naajaar togo .
41010011	Kotema kes atiar , “ Ŋolituŋanan loetwari akeberu komany ace , adotear , adiaka kama ejai aberuke .
41010012	Ŋin da arai inyeini okilenike , kodukok ece , adotear . ”
41010013	Koinunai idwe ludidik da tetere etirori kes ; kitorona ikekesisiak ŋul lukeyaunete kes .
41010014	Konye nakeanyunia Yesu kokadak noi , kotema kes atiar , “ Kocamutu idwe ludidik abunore mama ajai , sirikisimika kes ; naarai lueputos kalu ajakanut naka Edeke erai nakec .
41010015	Abeit katemari yes atiar , Ŋin yenimam iyuuni ajakanut naka Edeke kwape ikoku yenididi , mam cut elomari toma . ”
41010016	Kotun kes , kidokok akekanin , kisirereŋ da .
41010017	Napenyouni ŋesi alosit orot , kokeru etuŋanan ; kokukokin ŋes , kiŋit ebe , “ Ekesisianakinan lokajokan , keswama anyoika tetere erumi aijar naka ikar kere ? ”
41010018	Kotema Yesu ŋes atiar , “ Kanukinyo kinyaraaa eoŋ lokajokan ? Emamei yenikajokan dimarai ediopet , ŋes Edeke .
41010019	Ijeni aicorakineta ebe , Siriari , Siridote , Sirikokoi , Sirisabanakinenei , Sirirodi , Koyoŋitenenei papakon ka totokon . ”
41010020	Kotema ŋes atiar , “ Ekesisianakinan , aricit ŋun kere ameun keiditeuka . ”
41010021	Kosesen Yesu ŋes komina , kotema atiar , “ Kiwolik adiopekirot : kolot , kogwela luijaatar kere , kokoranak lukican , ijaunete moolo kabar kotoma akuj : kosodi kobu kotup eoŋ . ”
41010022	Konyorididior ereeteke kanuka akirot kaŋin , kolot itururwei : naarai kejaas iboro luipu .
41010023	Koŋoleŋole Yesu , kotema ikekesisiak atiar , “ Etiono ca ma lukabarak alomar ajakanut naka Edeke ! ”
41010024	Koumokis ikekesisiak kanuka akiroke , Konye Koboŋok Yesu bobo , kotema kes atiar , “ Idwe , etiono ca ma lukabarak alomar ajakanut naka Edeke !
41010025	Epatana ekaal aitor apedot naka ekus , itia ekabaran alomar ajakanut naka Edeke . ”
41010026	Koumokis noi jokan , kotemasi ŋes atiar , “ Aso iŋai bo do epedori aitajario ? ”
41010027	Kosesen kes Yesu kotema atiar , “ Mam epedorio kotuŋa , konye mam ikote nen kama ejai Edeke : naarai epedoros kere kama ejai Edeke . ”
41010028	Kogeu Petero alimokin ŋes ebe , “ Koany , kipou isio kenyeis kere , katuputu jo . ”
41010029	Kotema Yesu atiar , “ Abeit katemari yes atiar , Emamei ituŋanan yeninyeinit etogo , arai iinacan , arai ainacan , arai toto , arai papa , arai idwe , arai amanat , kanukaŋ , kanuka Akiro Nukajokak da ,
41010030	konye edumuni irwan akwatat kwape kwana apak na , itogoi , ka iinacan , ka ainacan , ka nukatoto , ka idwe , ka amanat , nepepe kareio ; kosodi moolo toma okar luepote aijar naka ikar kere .
41010031	Konye luipu lueraas lusodit eraunete lukawasia ; ka lukawasia da eraunete lusodit . ”
41010032	Kejaas orot , edokarete alosit Yerusalem ; kiŋarenikinit kes Yesu : koumokis ; kes da luketupitos kokuriaka . Koyaŋa bobo lutomon kaluarei , kogeu alimonokin kes akiro nuedoikinete ŋes .
41010033	Kobala ebe , “ Koany , kidokari alosit Yerusalem ; einakinio Okoku loka etuŋanan akanin nuka isasedotin lupeti ka ikewadikak ; etubokinete ŋes atwanare , ijaikinete ŋes mama ejaas Imo ,
41010034	Eboliatar , ka aimuanakin aimul , ka aida , ka aiar da ; akaulo kapaarasia auni ejaruni . ”
41010035	Kikunyut Yakob ka Yokana , odwe luka Sebedayo mama ejai , kotemasi atiar , “ Ekesisianakinan , kikoto kiswamak sio kere nukilipi jo . ”
41010036	Kotema kes atiar , “ Ikotosi keswamakis inyo ? ”
41010037	Kotemasi ŋesi atiar , “ Kocamakinai sio keboikinos ediopet akanikon nakoteten , ediopet da akanikon nakokediany , kotoma aibusesukon . ”
41010038	Konye kotema Yesu kes atiar , “ Mam ijenete nukilipito . Ipedorete tope aimat akoli naamasi eoŋ ? Arai aibatisao kaibatis nakebatisatai eoŋ ? ”
41010039	Kotemasi ŋes atiar , “ Kipedori . ” Kotema Yesu kes atiar , “ Imasete bo akoli naamasi eoŋ : ido ibatisao kaibatis nakebatisatai eoŋ :
41010040	konye akiro nuka aiboikin akanika nakoteten arai nakokediany mere nakaŋ aikor : konye einakinio ŋul luitemokinitoi sek . ”
41010041	Kosodete nakepupunioto lutomon kogeut anyunyurikin Yakob ka Yokana .
41010042	Konyarau Yesu kes kotema atiar , “ Ijenete ebe ŋul lueomitai araut ikayaitok luka Imo , eyaete kes kagogoŋ : ejai ikapolokokec apedor kamakec .
41010043	Konye mam ikote nen kamakus : konye ituŋanan yenekoto araut yenikapolon kamakus , korau ikusikejaanakinan ;
41010044	ŋin da yenekoto araut yenisodit kamakus , korau ibulesit yenika ituŋa kere ,
41010045	Naarai Okoku loka etuŋanan da mam abu kobu aijaanakinio , dimarai aijaanakin , ka ainakin da akeijar alakunia luipu . ”
41010046	Kodoloto Yeriko : napelosi anyoun ko Yeriko , nepepe kikekesisiak ka ekodet loapol , abu okoku loka Timayo , Batimayo , emuduki ekelipiton , kiboie kariri kerot ,
41010047	Nakiiraria ebe erai ŋol Yesu loko Nasaret , kogeu aiworo , kobala ebe , “ Yesu , ijo okoku loka Daudi , kitimoi eoŋ . ”
41010048	Kiretakis luipu tetere ililiŋi : konye ŋes kiyatak noi aiworo ebe , “ Wu ijo okoku loka Daudi , kitimoi eoŋ . ”
41010049	Kobwou Yesu , kotema atiar , “ Konyarautu ŋes , ” Konyaraut emuduk , kotemasi atiar , “ Kotitiŋior : konyou , kinyarit ŋesi jo . ”
41010050	Kocaka akenapito , kodetun , kobu mama ejai Yesu .
41010051	Koboŋok Yesu kotema ŋes atiar , “ Ikoto keswamak jo inyo ? ” Kotema emuduk atiar , “ Raboni , ( Ekesisianakinan , ) akoto kakweny . ”
41010052	Kotema Yesu ŋes atiar , “ Kolot : kitaŋaleu jo akoniiyuun . ” Atipet kokweny , kotupa ŋes korot .
41011001	Nakeapiariata Yerusalem , die ka Betapage ka Betaniya , moru loka Iseitunin , kijuka iarei kokesisiakake ,
41011002	Kotema kes atiar , “ Koloto kiton ore loisesenete : atipet kilomasi idumunete ikoku yenika asigiria eenitai , yenimam lem ibwanenit idiotuŋanan ; kolacut , koinut .
41011003	Arai kitemari yes ituŋanan ebe , ‘ Kanukinyo iswamaata kwaŋin ? ’ ilimokinete ŋes ebe , ‘ Ejakait ipuda ŋes , ido inyakuni bobo ne atipet . ’ ”
41011004	Koloto , kodumut isigiria eenikinitai okek kiŋa orot ; kolacut .
41011005	Kotemasi ice kalukebwoete kanen atiar , “ Kanukinyo ilacariata yesi isigiria ? ”
41011006	Koboŋokis kes kwape alimokinitor Yesu : kocamakis kes alosit .
41011007	Koinut Yesu isigiria , kocakanakis ikecenapen ; kibwanen ŋesi .
41011008	Kopetanakis luipu ikecenapen orot ; ice da akui nukejepununete kamanat .
41011009	Kiworoto ituŋa lukiŋarenikinito ka luketupakinito ebe , “ Kosana ! Isirereŋitoi loebunit kokiror loka Ejakait !
41011010	Isirereŋitoi ajakanut naebunit , naka papaakosi Daudi ! Kosana kuju noi kakuj . ”
41011011	Koloma ŋesi Yerusalem , toma oyekalu ; nakedaunia asesen iboro kere , naarai kitiboŋit akwap konyou kolot Betaniya nepepe kalutomon kaluarei .
41011012	Apaaran naatupakini , nakeponiata ko Betaniya , korieb eteŋei .
41011013	Kiteluo etini kama elwana eribiribi , kolot aanyun arai diat epedori adumun amodioraito kotomakeŋ ; nakedolokinio mam edumuna amodioraito dimarai akui bon ; naarai mam kerai apak naka itinin .
41011014	Koboŋok kotema ŋes atiar , “ Sirikenyam ituŋanan araitokon amear lolo kiton ikar kere . ” Kopupete ikekesisiak .
41011015	Kodoloto Yerusalem : koloma toma oyekalu , kogeu aireŋear lukegwelanarete ka lukegwelete kotoma oyekalu , kobuburiana imesan luka ikesiecanarak arupian ka iicoloŋo luka ŋul kalukegwelanarete ajeleik ;
41011016	kwabo mam ecamakina ituŋanan aibwokit ibore kotoma oyekalu .
41011017	Kisisianak kes , kotema atiar , “ Mam kereka iwadikatai ebe , ‘ Enyarao ekatogo etogo lokilipet kanuka atekerin kere ’ ? Konye yes ituluosi abua naka ikaŋatak . ”
41011018	Kiirasi isasedotin lupeti ka ikewadikak ŋun , komoata epone loemudiariata ; naarai kekuriaka ŋes , naarai keumokinit ekodet kere kanuka akeisisianakin .
41011019	Nakitiboŋenenaa akwap kolomanarenenei kore .
41011020	Nakitorioto tupuruc , koanyutu etini ŋol kerinyo ameun kakeje .
41011021	Kiitu Petero akiroke , kotema atiar , “ Rabi , koany , kerinyo etini lokilamakini ijo . ”
41011022	Koboŋok Yesu kotema kes atiar , “ Kiyuutu Edeke .
41011023	Abeit katemari yes atiar , Ŋinituŋanan yenelimokini eroŋat lo ebe , ‘ Koukor , kocakakin aŋolol ’ ; komam ebuonokini kotauke , konye kiyuunite ebe nuinera edolete ; iswamakinio .
41011024	Kanuka ŋun katemari yes atiar , Akiro kere nuilipete ka nuiŋaiŋaete kiyuunito ebe kiinakinitai , ido kiswamakinio .
41011025	Naibwoenenaata ilipete , kisioniete , arai ijaas kakirot kayenice ; tetere Papakus loejai toma akuj isioniei akusiibucanar . [
41011026	Konye arai mam yes isioniete , Papakus da loejai toma akuj mam isioniei akusiibucanar . ] ”
41011027	Kodoloto bobo Yerusalem : ido nakitoritor oyekalu , kopotu isasedotin lupeti ka ikewadikak ka imakio mama ejai ;
41011028	kotemasi ŋes atiar , “ Iswamai ijo nu kapolou anyoin ? Iŋai da kiinakini jo apolou nakiswamaa nu ? ”
41011029	Kotema Yesu kes atiar , “ Mere eoŋ da keŋit yes akirot adiopet , yes da koboŋokis eoŋ , ŋes konyet kalimokiniata apolou nakeswamaa nu .
41011030	Aibatisa naka Yokana kebuni kotoma akuj , arai bo kotuŋa ? Koboŋokinoi . ”
41011031	Kiŋitanakinos bonik ka bonik , kobalas ebe , “ Arai kiitema ebe , ‘ Kebuni kotoma akuj ’ ; etemari ŋesi ebe , ‘ Aso kanukinyo mam kiyuuniata ŋes ? ’
41011032	Konye arai kiitema ebe , ‘ Kebuni kotuŋa ’ kokuriaka ituŋa : naarai aomito ituŋa kere ebe kerai Yokana enabi abeit .
41011033	Koboŋokis Yesu ebe , ‘ Mam kijeni . ’ ” Kotema Yesu kes atiar , “ Eoŋ da mam kalimokini yes apolou nakeswamaa nu . ”
41012001	Kogeu einer kakes kawaragasia ebe , “ Abu etuŋanan kira amana naka emusabibu , kirigak abwas , kobok aipany nacues , koduk aiteis , kititiŋ ikakoriok , kolot akwap ace .
41012002	Kedol apak kiyakia ebulesit mama ejaas ikakoriok , tetere edumuni araito nuka amana naka emusabibu kama ejaas ikakoriok .
41012003	Kikamut ŋol , kibuŋata , kotwarata atitai .
41012004	Kijuka bobo ecebulesit mamakec ; kobelebelata , kisuruma ileic ,
41012005	Kijuka ece ; koarata ŋes : ka ice da luipu ; kibuŋata ice , ice da koarata .
41012006	Aso kesalit bobo ediopet , okoku lominat : kiyakia ŋol da kawasia , kobala ebe , ‘ Eyoŋete okokuka . ’
41012007	Konye kineranakinos ikakoriok ŋul ebe , ‘ Lo ŋes lokeruman ; aso kaarata ŋes , koraun airum nawok . ’
41012008	Kikamut ŋes , koarata , kocakasi kiŋa kamana naka emusabibu .
41012009	Aso ikonakini ai ejakait loka amana naka emusabibu ? Ebuni emudiari ikakoriok ŋul , einakini ice amana naka emusabibu .
41012010	Mam kereka isiomito nuiwadikatai nu ebe , ‘ Amoru nakeŋerete ikadukok , Ŋin ŋes keponi kitaraunai amor nakapolon naka agor :
41012011	Abuni akirot ŋin kama ejai Ejakait , Erai nakaumokin kakonyenewok ’ ? ”
41012012	Komoata aikamun ŋes ; konye kokuriaka ekodet ; naarai apotu komisiikis ebe enerakinit kes awaragan ŋin : kinyeis ŋes koloto .
41012013	Kiyakiasi ice koParisayon ka luKerodian mamakeŋ , tetere elokete ŋes kakiro .
41012014	Nakedolokis , kotemasi atiar , “ Ekesisianakinan , kijeni ebe irai ijo lokabeit , kwabo mam ipodo idiotuŋanan kere : naarai mam iseseni ejautene loka ituŋa , konye isisianakini erot loka Edeke kotoma abeit . Ibus kereka ainakin Kaisar esolo arai bo mam ?
41012015	Kiinakini , arai bo mam kiinakini ? ” Konye kojen ŋesi ekecesoswai , kotema kes atiar , “ Kanukinyo kikoduniata eoŋ ? Koinunai adenari , kaany . ”
41012016	Koinut . Kotema kes atiar , “ Nakaŋai aput na ka nukiwadikatai ? ” Kotemasi atiar , “ Nuka Kaisar . ”
41012017	Koboŋok Yesu kotema kes atiar , “ Kotacakis Kaisar nueraas nuka Kaisar , ka Edeke da nueraas nuka Edeke . ” Koumokis noi jokan .
41012018	Kopotu Isadukayon mamakeŋ , luebalas ebe emamei ajarun ; kiŋita ŋes ebe ,
41012019	“ Ekesisianakinan , abu Musa kiwadikak sio ebe , Arai ketwana onace ketuŋanan , kinyek akeberu emamei ikoku , eyaŋaari onaceke akeberu , tetere edumakini onaceke aur .
41012020	Kejaas iinacan ikanykaarei : komany losodit aberu , kotwana komam inyeinit aur ;
41012021	Kirum lokiareit ŋes , kotwana , komam inyeinit aur ; ka lokiwuniet da kwape kwaŋin .
41012022	Kiton lukanykaarei kere komam inyeinito aur . Kokaukec kere kotwana aberu da .
41012023	Aso kotoma ajarun eraun ŋin aberu nakaŋai kama kaŋul ? Naarai kerai aberu naka lukany kaarei kere . ”
41012024	Kotema Yesu kes atiar , “ Mere akirot na ŋes ipaanariata yesi ? Naarai mam ijenete nukiwadikatai , karaida apedor naka Edeke .
41012025	Naarai naejaruniata kotoma okatwak , mam emanyete , karaida amanyio : konye eraas bala imalaikan toma akui .
41012026	Konye nuka lukatwak ebe itajarunio ; mam isiomito kotoma oitabo loka Musa kotoma owai loka Ekiot , kwape kelimokinia Edeke ŋes ebe , ‘ Arai eoŋ Edeke loka Aburaam , Edeke loka Isaak , ka Edeke loka Yakob da ’ ?
41012027	Mam ŋes erai Edeke loka lukatwak , dimarai loka lukajarak ; ipaarete noi . ”
41012028	Kobu ediopet kokewadikak , kiira kes iŋitanaros , kojenu ebe aboŋoki kotenan , kiŋit ŋes ebe , “ Ani aicorakinet nasodit kakere ? ”
41012029	Koboŋok Yesu ebe , “ Nasodit ŋes na ebe , ‘ Kiira wu Isirael ; Ejakait Ewokodeke , erai Ejakait ediopet .
41012030	Komina Ejakait Ekonideke kekonitau kere , ka akoniijar kere , ka akonicoa kere , ka akonigogoŋ kere . ’
41012031	Nakiareit da ŋes na ebe , ‘ Komina ikoniidunyet kwape iminar bon . ’ Emamei aicorakinet ace nakapolon aitelekarit nu . ”
41012032	Kotema ekewadikan ŋes atiar , “ Abeit , Ekesisianakinan , iner kotenan ebe erai ŋesi ediopet ; kwabo emamei ece dimarai ŋes .
41012033	Amina ŋes ketau kere , ka ajenun kere , ka agogoŋ kere , ka amina ikeidunyet kwape eminar bon , itelekarit noi ainakineta nuicweio kere ka asuban da . ”
41012034	Nakeanyunia Yesu ebe aboŋoki kapirianut , kotema ŋes atiar , “ Mam jo ilwana kajakanut naka Edeke . ” Akaulo kaŋun amamei bobo yeniketitiŋikinit aiŋit ŋes akirot .
41012035	Koboŋok Yesu , nakisisianakinia koyekalu , ebe , “ Biai bo ebalatatar ikewadikak nuka Kristo ebe erai okoku loka Daudi ?
41012036	Abu Daudi elopet kiner kanuka Emoyo Lokalaunan ebe , ‘ Abu Ejakait kotema Ekajakait ebe , Kiboikin akanika nakoteten , Aitodol neebwaikinia lukasurupokon kwap kakejenekon . ’
41012037	Daudi elopet enyarit ŋes Ejakait ; aso keraun bo biai ikekoku ? ” Kopupokinite ekodet loapol kaiyalama .
41012038	Kinera kaisisianakinike ebe , “ Kocoito ikewadikak , luekotosi alosit konapito inapen lueojak , ka aiyogao kagwelanareta ,
41012039	ka iicoloŋo lukapolou katukosia , ka aiboisio nukapolou kopucin .
41012040	Luecamete itogoi luka apuserun , luijoseete ebe ilipete nukaojak ; edumunete ŋul atubokinio naitelekarit . ”
41012041	Kiboikin koseseni aiŋadis , koany kwape ecakanakinia ekodet apesan toma aiŋadis ; luipu keraas ikabarak kocakanakis nuipu .
41012042	Kobu apuserut nakican kocakak ikapun iarei luerai apesa .
41012043	Konyarau ikekesisiak , kotema kes atiar , “ Abeit katemari yes atiar , acakaki apuserut ŋin nakican luipu adepar kere luecakanakinete aiŋadis .
41012044	Naarai acakakis ŋul kere kideikina luipu ; konye ŋin kotoma ocanike acakaki lukejaatar kere , ŋes aijarake kere . ”
41013001	Nakelomunia koyekalu , abu ediopet kokesisiakake kolimok ŋes ebe , “ Ekesisianakinan , koany amoru nu kwape ejaatar , ka aduketa nu da kwape ejaatar ! ”
41013002	Kotema Yesu ŋes atiar , “ Iany aduketa nu nuepolok ? Mam esalakin amoru adiopet kuju kanace , namam etiyakinio . ”
41013003	Nakiboioo kotoma omoru loka Iseitunin atereikina eyekalu , kiŋita ŋes Petero ka Yakob ka Yokana ka Anderea kaiyeiyea ebe ,
41013004	“ Kolimokinai , ejaunete bo ŋun wori ? Anyoin da aanyunet naka apak naeapuuniata ŋun kere aitodolikinio ? ”
41013005	Kogeu Yesu atemar kes atiar , “ Kocoito kinyek ituŋanan aitapaar yes .
41013006	Epote rwaru luipu kokirorika , kobalas ebe , Eoŋ ŋopeŋol ; itapaarete kesi luipu .
41013007	Naiirariata nuka ijiisio ka iemuto luka ijiisio , sirikiyaloŋoŋoto : ibusakinit ŋun ajaun ; konye koroko awasia edoluno .
41013008	Naarai enyoikini ateker asurokin ateker , ka ajakanut da asurokin ajakanut : ejaununete amaraneta nuka akwap kaiboisio nuegelegela ; ejaunun da ebel : ŋun ŋes ageunet naka ariebo naka aidoun .
41013009	“ Konye kocoito yesi ikulepek : naarai kiyaŋaarete yes airabisia ; kibuŋao katukosia ; ibwoete kakonyen nuka ikayaitok ka ikabakan kanukaŋ , araut ikajenak kamakec .
41013010	Ibusakinit ber Akiro Nukajokak alimonokinio atekerin kere ,
41013011	Nakiyaŋaariata yes aijaikin atubokinio , sirikiliŋa aiyaloŋoŋ nuinerete : konye nukiinakinio kosawa kaŋol kinerata ŋun : naarai mere yes inerasi , dimarai Emoyo Lokalaunan .
41013012	Ijaikini onac onaceke atwanare , papa da ikekoku ; enyoikinete idwe da lukauriakakec , tetere eario .
41013013	Kiŋarunete yes ituŋa kere kanuka ekakiror : konye yenetitiŋikini kiton awasia , ŋes itajario .
41013014	Konye naianyuniata etal loemudiari ebwoi nemam ibusakinit ( yenesiomi kojenu ) , ŋes konyet ekeriata ŋul luejaas Yudaya oroŋan .
41013015	Ituŋanan yenejai kuju togo sirikedoku , karaida alomar ayaŋaar ibore kotogoke .
41013016	Yenejai mana da sirikeboŋu kau ayaŋaar akenapito .
41013017	Konye itukwi kes nuepotiete , ka nuitanakete da kapaarasia kaŋun !
41013018	Kilipata yesi kinyek apak ŋin adolun kiporo .
41013019	Naarai eraunos apaarasia ŋun nukican , numam peŋo etakanunito ameun kasubio naasubia Edeke kiton kwana , komam bobo ejaunete cut .
41013020	Kedim Ejakait aiŋoŋar apaarasia timam kitajari akuan kere ; konye kanuka luseuna , luabu ŋesi koseu , eŋoŋa apaarasia .
41013021	Kapak kaŋin arai kitemari yes ituŋanan ebe , ‘ Koany , ejai Kristo ne ’ ; arai bo , ‘ Koany , ejai laije ’ ; sirikiyuut .
41013022	Naarai enyounete luKriston lukeŋalak ka inabin lukeŋalak , itodikinete ŋul aanyuneta ka nukaumokin da , tetere itapaarete luseuna , arai epedoros .
41013023	Konye kocoito yesi kadau aikwenyar yes eroko akiro nu kere epona .
41013024	“ Konye kapaarasia kaŋun akaulo ka ican ŋul , itumutonorio akoloŋ , mam elap ecauni ,
41013025	ibirununos aacerin kotoma akuj , itamaranio da nukapedor nuejaas toma akuj .
41013026	Kosodi konyet eanyunete Okoku loka etuŋanan ebuni kodouon , kapedor naepol ka aibuses .
41013027	Kosodi ijukuni imalaikan , etukonokini luseunake anyoun kokwamin iwoŋon , ameun kosaŋe loka akwap kiton osaŋe loka akuj .
41013028	Aso kisisiautu akewaragan kama ejai etini ; kedaut aketenieik alibun , itolomuni akekui , ijenunete ebe eapie apak naka aidweny .
41013029	Aso yes da , naianyuniata ŋun edolunete , kojenut ebe eapie ŋesi , kokek ,
41013030	Abeit katemari yes atiar , Mam edaun atur na aitodol naejaunotor akiro ŋun kere .
41013031	Edaunos akuj ka akwapin , konye akakiro mam edaunos cut .
41013032	“ Konye akiro nuka apaaran kaya ka esawa da emamei yenejeni , karaida imalaikan luejaas toma akuj , karaida Okoku , dimikito Papa bon .
41013033	Kocoito , kokwenyete , kilipete : naarai mam ijenete naejaikinor apak .
41013034	Eputos bala etuŋanan ekepejon loiboiororoi kacekwap , kinyeinite eketogo , koinakinite ikebulesin apolou , ŋinituŋanan akeswam , kicorakinite da ekagolon aikweny .
41013035	Aso kokwenyete : naarai mam ijenete naebunio ejakait loka etogo , arai eboŋ , arai kidiŋ ebai , arai naeruikinioto ikokoroi , arai tupuruc ;
41013036	kinyek aŋesun atipet kodum yes ijotoete .
41013037	Ido nukalimokini yes , alimokini kere , ebe Kokwenyete . ”
41014001	Kosodi esalito apaarasia aarei eroko epucit loka Aleleŋ ka imugatin lumam itubuunitoi kedolo : komoata lusasedotin lupeti ka ikewadikak epone lokikamunet kapirianut , ka aiar ŋes ,
41014002	Naarai kobalas ebe , “ Mere toma apak naka epucit , kinye diat ecelet ajaun otuŋa . ”
41014003	Nakejaar ŋesi Betaniya togo loka Simon lokatapon , iboie enyami , kobu aberu nakejai ekube loka akinyet naelai naka etiai loepol naeuru maa : kobwaŋ ekube , kobukok akouke .
41014004	Konye kojaas ice lukenyunyuras , kotemanaros atiar , “ Kanukinyo emadiŋikinor akinyet kopone kaŋol ?
41014005	Naarai tikepedor agwelar akinyet ŋin adenarin akwat auni ka aitedepar da , kokoranakinai lukican . ” Kitorona ya .
41014006	Konye kotema Yesu atiar , “ Kinyekisi ; kanukinyo itiyaloŋoŋooto ŋes ? Keswamak eoŋ aswam naejok .
41014007	Naarai apaarasia kere ejaas lukican nepepe kayes , ido naikototor ipedorete aiswamakin kes nuejok : konye eoŋ mam kija kayes apaarasia kere .
41014008	Eswama nuepedorit : ageik ainyonyoikin akakuan akinyet kanuka aidaare .
41014009	Ido abeit katemari yes atiar , Neelimonokinio Akiro Nukajokak kotoma akwapin kere , ŋin naeswama aberu na elimorio akiitunitor ŋes . ”
41014010	Konyou Yuda Isikariot , lokerai ediopet kotomon kaluarei , kolot mama ejaas isasedotin lupeti , tetere ijaikini ŋes mamakec .
41014011	Kosodete nakiirariata , kiyalamikinos , kisumunoto ainakin ŋes arupian . Komo apak naejokiar aijaikin ŋes mamakec .
41014012	Kapaaran nasodit naka imugatin lumam itubuunitoi , naearere lukaleleŋ , kotemasi ikekesisiak ŋes atiar , “ Ai bo ikoto kaloto ketemokis konyamak lukaleleŋ ? ”
41014013	Kiyakia iarei kokesisiakake kotema kes atiar , “ Koloto ore , iriamunos yesi ketuŋanan loibwokit amot naka akipi : kotupasi ŋes .
41014014	Kere neelomari , kolimokis elopet etogo ebe , ‘ Ebala Ekesisianakinan ebe , Ani bo akagola nakipejok , neanyamakini lukaleleŋ nepepe kikakesisiak ? ’
41014015	Kitodikini ŋesi yes agola naepol nakokuju epesitai itemokino : kitemonokis nen kanuwok . ”
41014016	Konyout ikekesisiak , koloto ore , kodumut kwape kelimokinitor : kitemokis lukaleleŋ .
41014017	Nakimukoki akwap kobu nepepe kalutomon kaluarei .
41014018	Napiboiete enyamete , kotema Yesu atiar , “ Abeit katemari yes atiar , ediopet kayesi lokimori keoŋ kabilakini nat ebotet . ”
41014019	Kogeut akadakin , kotemanasi ediopet ediopet atiar , “ Eoŋ ca nat ya ? ”
41014020	Kotema kes atiar , “ Ediopet kotomon kaluarei , lokicunyi keoŋ atibo ,
41014021	Naarai elosi Okoku loka etuŋanan kwape kiwadikatere kanukeŋ ; konye itukwi , etuŋanan ŋol loebilakini Okoku loka etuŋanan ebotet ! Tiejok kama ketuŋanan kaŋol arai mam kewuruunitai . ”
41014022	Napenyamete , kolem emugati , kedau aisirereŋ , kobilibil , koinak kes , kotema atiar , “ Kolemutu : lo ŋes akakuan . ”
41014023	Kolem akoli da , kedau aimal , koinak kes ; komatata kere .
41014024	Kotema kes atiar , “ Nu kes akaokot nuka aitutuket , nuebukoros kanuka ikepuak .
41014025	Abeit katemari yes atiar , Mam amasi bobo cut nuka araito naka emusabibu , kiton apaaran ya naamasia nukitetiak kotoma ajakanut naka Edeke . ”
41014026	Nakedauniata ayoore ekosio , koloto moru loka Iseitunin .
41014027	Kobala Yesu kes ebe , “ Iguikinos yesi kere : naarai iwadikatai ebe , ‘ Ebuŋai rwaru ekecokon , isiarakinos amerekekin . ’
41014028	Konye kadau ajarun , keŋarenikinete yes alosit Galilaya . ”
41014029	Konye kotema Petero ŋes atiar , “ Karaida kiguikinos kere , konye eoŋ mam . ”
41014030	Kotema Yesu ŋes atiar , “ Abeit katemari jo atiar , Lolo akuare na , eriŋa ekokor eruikino irwan aarei , kiŋeri eoŋ irwan auni . ”
41014031	Konye kiyatak ŋesi noi kobala ebe , “ Karaida kebusakinit atwanare kajo , mam kaŋeri jo cut . ” Luce da kere kinerata kwape kwaŋin .
41014032	Kodolokis aibois ekekiror Getesemane ; kobala ŋesi ikekesisiak ebe , “ Kiboikinos ne , kelipi ber eoŋ . ”
41014033	Koyaŋa Petero ka Yakob ka Yokana nepepe kaŋes , kogeu ainoŋanakin noi ka aburun .
41014034	Kotema kes atiar , “ Itururwei noi ekatau aapiar atwanare : kosalata yesi ne , kokwenyete . ”
41014035	Kikunyak nediokasilon , kibiror ebuburia , kilip ebe arai kepedoros kinac esawa ŋol .
41014036	Kobala ebe , “ Aba , Papa , kere epedoros kamakon : kolemarai akoli na : konye mere nuakoto eoŋ , dimarai nuikoto ijo . ”
41014037	Koboŋ , kodum kes ejotoete , kotema ŋesi Petero atiar , “ Simon , ijotoi ca ijo ? Mam ipedori aikweny esawa ediopet ?
41014038	Kokwenya kilipa , kinyeis alomar acodunio ; ekoto bo emoyo , konye ekalanyana akuan . ”
41014039	Kikunya bobo , kilip , kinera akiro kwapekwa ,
41014040	Koboŋ bobo , kodum kes ejotoete , naarai eluranaros ajo ; mam apotu kojenut nueboŋokinete ŋes ,
41014041	Koboŋ bobo nakiwuniet , kotema kes atiar , “ Iroko kereka ijotoete , iyeŋito ? Aso do ; adolu esawa ; koany , einakinio Okoku loka etuŋanan akanin nuka ikadiakanarak .
41014042	Konyoutu , kaloto ; koany , eapie lokabilaki eb otet . ”
41014043	Atipet napinera , kodolu Yuda , edioper kotomon kaluarei , koupas kekodet lokejaas ikileŋa ka ibelai , epote kama ejaas isasedotin lupeti ka ikewadikak ka imakio .
41014044	Koinakinite kes lokebilakini ŋes ebotet aanyunet , kobala ebe , “ Loanui eoŋ , ŋes ŋol ; kikamutu ŋes , koyaŋaasi ikokito . ”
41014045	Napekedolu , atipet kolot mama ejai Yesu , kobala ebe , “ Rabi ” ; konu noi .
41014046	Koriosi akecekanin , kikamut ŋes .
41014047	Konye ediopet kakesi lukebwoete eapie , kout ekekileŋ , kinom ebulesit loka esasedoti lopeti , kojepa akekit .
41014048	Koboŋok Yesu kotema kes atiar , “ Ilomut teni yesi kikileŋa ka ibelai aikamun eoŋ , bala ekaŋatan ?
41014049	Ajaenena kayes ŋinipaaran toma oyekalu , esisianakini , komam kikamunete ; konye ajaut nu tetere edolete Nukiwadikatai . ”
41014050	Kosodete kojalakis ŋes kere , kokerata .
41014051	Kotupa etelepat ediopet , lokijelokinit egoe lokebaputa bon . Kikamut ŋes ,
41014052	Konye kinyek egoe lokebaputa , koker imujalal .
41014053	Koyaŋaasi Yesu mama ejai losasedoti lopeti ; kotukonokinotor isasedotin lupeti kere ka imakio ka ikewadikak da .
41014054	Petero da kotupite kama elwana , kiton toma alaro naka losasedoti lopeti ; kiboiete nepepe kikejaanakinak , ipieri akim .
41014055	Komoata isasedotin lupeti ka aurianet kere ikajenak aluikin Yesu , tetere earete ; mam edumuna .
41014056	Naarai apotu luipu kitejenut nukaiŋal , konye mam emorikikina akeceitejenun .
41014057	Kobwaata ice , kitejenut nukaiŋal , kobalas ebe ,
41014058	“ Kipou isio keirasi ŋes ebala ebe , ‘ Akesi eoŋ eyekalu lo lokedukio kakanin , adukuni ece kotoma apaarasia auni lomam edukio kakanin . ’ ”
41014059	Karaida kwaŋin mam aitejenunikec emorikikina .
41014060	Kobwo losasedoti lopeti kokidiŋ , kiŋit Yesu ebe , “ Mam cabo iboŋokini akirot ? Anyoika ŋun nuetejenut ŋul aluikin jo ? ”
41014061	Konye ŋes kililiŋ , mam eboŋokino akirot , Kiŋit bobo losasedoti lopeti , kotema atiar , “ Irai kereka ijo Kristo , Okoku loka Loituritoi ? ”
41014062	Kotema Yesu atiar , “ Eoŋ ŋopeŋol ; ido ianyunete rwaru Okoku loka etuŋanan iboie kakan nakoteten nakapedor , eupunos kidouon luka akuj . ”
41014063	Kocil losasedoti lopeti ikenapen , kobala ebe , “ Inyo bo kipudar bobo ikajenak ?
41014064	Iirasi ainyanakinike : iwomitos anu ? ” Kotubokis kere ebe ibusakinit atwanare .
41014065	Kogeut ice aimwaanakin aimul , korapakis akekonyen , kodipidipoto , kobalas ebe , “ Komurwo . ” Ikejaanakinak da lukeyaŋaarete , kibapanasi ŋes .
41014066	Kosodi nakejaar Petero kwap alaro , kobu adiopet kakejaanakinak nuka losasedoti lopeti ;
41014067	koany Petero ipieri akim , kosesen ŋes , kobala ebe , “ Ijai nan ijo da nepepe ka Enasarayot je Yesu . ”
41014068	Konye koŋer , kobala ebe , “ Mam ajeni , ido mam apupi nuinera ijo . ” Koloma kiŋa kiton neelomarere : koruik ekokor .
41014069	Koany akejaanakinan ya ŋes , kogeu bobo alimokin ŋul lukebwoete kanen ebe , “ Erai lo lokec . ”
41014070	Konye koŋer bobo . Apak edit bobo kolimokis Petero lukebwoete kanen ebe , “ Abeit irai ijo lokec ; naarai irai ijo Egalilayat . ”
41014071	Konye kogeu eilam ka aiyapo ebe , “ Mam eoŋ ajeni etuŋanan ŋol loilimito yesi . ”
41014072	Atipet koruik ekokor irwan nakiareit . Kiitu Petero akirot nakelimokini Yesu ŋes ebe , “ Eriŋa ekokor keruikino irwan aarei , kiŋeri eoŋ irwan auni . ” Komulau eketau , komony .
41015001	Atipet tupuruc sek kinerut isasedotin lupeti ka imakio ka ikewadikak , ka aurianet kere , koenata Yesu , koyaŋaasi , kijaikis Pilato .
41015002	Kiŋit Pilato ŋes ebe , “ Irai kereka ijo Ekabaka loka Iyudayan ? ” Koboŋok kotema atiar , “ Ijo ibala . ”
41015003	Kiwosatos ŋes isasedotin lupeti kakiro nuipu .
41015004	Kiŋit bobo Pilato ŋes ebe , “ Mam cabo iboŋokini akirot ? Koany akiro nuetia nen nukiwosatere , ”
41015005	Mam bobo Yesu eboŋokino akirot ; koumok Pilato .
41015006	Kopucit atapit aosikin kes eenat ediopet , loelipete .
41015007	Kejai etuŋanan lokenyaritai Baraba , lokeenitai nepepe kalukipaliikinete , lukearete ituŋa kotoma aipaliikin ŋin ,
41015008	Kobu ekodet kogeu ailip aiswamakin kes kwape kenaikinitotor .
41015009	Koboŋok Pilato kes ebe , “ Ikotosi kaosikis yes Ekabaka loka Iyudayan ? ”
41015010	Naarai ajeni ŋesi ebe ainakis isasedotin kanuka ekolo .
41015011	Konye kisidikoto isasedotin lupeti ekodet ebe , koosik gwai Baraba .
41015012	Koboŋok bobo Pilato , kotema kes atiar , “ Aso ekonakini ai ŋol loibalasi yesi ebe erai Ekabaka loka Iyudayan ? ”
41015013	Kiworoto bobo ebe , “ Kibubuk ŋes . ”
41015014	Kotema Pilato kes atiar , “ Kanukinyo , naanyoin aronis nakiswamai ? ” Konye kiyatakisi kesi aiworo noi ebe , “ Kibubuk ba . ”
41015015	Kosodi kokoto Pilato aisiyalamikin ekodet , koosik kes Baraba , ido kedau aida Yesu koinak tetere ibubukinio .
41015016	Kitolomasi ŋes iserikalei alaro , naerai Epuraitorion , kotukokis erioŋet kere .
41015017	Kitanapa anapito namuge , kojeata aboko naka ikukwa , kitanapikis akouke .
41015018	Kogeut ayogan ŋes ebe , “ Yoga , ijo Ekabaka loka Iyudayan ! ”
41015019	Kinomonomata akouke kagada , kimwaanakis aimul , kokukonokinos komaata .
41015020	Kosodete kedaut akienar ŋes , kolacasi anapito namuge , kitanapata akenapito . Kitolomasi kiŋa aibubukin .
41015021	Kitiŋaasi etuŋanan lokitorit , Simon Lokurenayot lokebuni kamanat , papa loka Alegesanda ka Rupo , tetere erioŋi emusalaba loka Yesu .
41015022	Koyaŋaasil aitodol aibois naenyaritai Gologota , apolouke ebe , Aibois naka Abelekek naka Akou .
41015023	Koinakis ebino lokinyalakinitai lukesai ; konye mam abu kocam .
41015024	Kibubukis ŋes , kokorokorata ikenapen , kilamilamata eroet , aanyun lueyaŋaari ŋolituŋanan .
41015025	Kerai esawa lokiwuniet , kibubukis ŋes .
41015026	Kojai da ebalua loka nueosatai ŋes loewadikatai kuju ebe , “ EKABAKA LOKA IYUDAYAN . ”
41015027	Kibubukis ikaŋatak iarei nepepe kaŋes ; ediopet kakanike nakoteten , ka ediopet da kakanike nakokediany . [
41015028	Kosodi kitodolikinoi Nukiwadikatai ebe , “ Aponi kimarakinai nepepe kalukepali . ” ]
41015029	Lukitorito nen koinyanakinete ŋes , kimuŋumuŋete da akecekwes , kobalas ebe , “ Aso cado ! Ijo loikesi eyekalu , ka adukun kotoma apaarasia auni ,
41015030	kitajarun cani , kodoku komusalaba ! ”
41015031	Kikote nen da isasedotin lupeti kokienatar ŋes bonik ka bonik nepepe kikewadikak , kobalas ebe , “ Etajar ice ; mam epedori aitajarun bon .
41015032	Kristo , Ekabaka loka Isirael , kodoku komusalaba , kaanyutu , keyuutu da . ” Ŋul da lukibubukinitoi nepepe kaŋes kimuasi ŋes .
41015033	Napekedolo esawa lokikanyet kape , kojau amuton akwap kere kiton osawa lokikanyet kaoŋon .
41015034	Kosawa lokikanyet kaoŋon kodelo Yesu keporoto loepol kobala ebe , “ Eloi , Eloi , lama sabakatani ? ” apolouke ebe , “ Ekadeke , Ekadeke , kanukinyo kijalakinia eoŋ ? ”
41015035	Ice kalukebwoete kanen , kiirasi , kobalas ebe , “ Koany , enyarit Eliya . ”
41015036	Koker ediopet , kileleb acago ebino loedwar ria , kibwaik toma agada , kitamat ŋes , kobala ebe , “ Kinyeisi ; kaanyutu arai cani ebuni Eliya aitodokun ŋes . ”
41015037	Konye Yesu kodelo keporoto loepol , kiridak .
41015038	Kocila aigalisit naka eyekalu kaarei ameun kokuju kiton kwap .
41015039	Keanyu ekapolokiton lokebwoi kanen atereikina , ebe eridaki kwaŋin , kobala ebe , “ Abeit etuŋanan lo kerai Okoku loka Edeke . ”
41015040	Kojaas da aŋor nukesesenete kama elwanikina : kotomakec kejai Mariam Magadalene , ka Mariam toto naka Yakob lodidi ka Yose , ka Salome da ,
41015041	nuaupenenas kaŋes , naajaar Galilaya , ijaanakinete ŋes ; ka aŋor ace da nuipu nukedokarete nenipe kaŋes Yerusalem .
41015042	Kosodi napekitiboŋ , naarai kerai Aitemonokin , ŋes atemar ebe apaaran naeliŋakini nakasabato ,
41015043	kobu Yosep loko Arimataya , esot lokaurianet , lokemunokina ajakanut naka Edeke ; kotitiŋior koloma mama ejai Pilato , kilip akuan naka Yesu .
41015044	Koumok Pilato kwape ketwania atipet : konyarau ekapolokiton , kiŋit arai teni kedau atwanare .
41015045	Kedau ajenun kama kekapolokiton , kocam ainakin Yosep akuan .
41015046	Kogwel ŋesi egoe loka ebaputa , kolacu akuan , konunukik ogoe loka ebaputa , kibwaik toma ates nakikeitoi atiiba ; kikokorik amor okek loka ates .
41015047	Kosesenete Mariam Magadalene ka Mariam toto naka Yose aibois naebwaikinio .
41016001	Kosodi ketubor nakasabato , kogwelut Mariam Magadalene , ka Mariam toto naka Yakob , ka Salome , lueuru maa , tetere elosete ainyonyoanakin ŋes .
41016002	Kosodi tupuruc sek kapaaran nasodit nakasabato , koloto ates napeŋiuni akoloŋ ,
41016003	Kineranakinos bonik ka bonik ebe , “ Iŋai bo kikokorikini oni amoru alemar kokek loka ates ? ”
41016004	Nakiteluoroto , koanyutu amoru ikokorioritai awai ; naarai apol noi .
41016005	Kolomasi ates , koanyutu etelepat iboie kowai lokoteten , enapit anapito nailiacanit ; koumokis .
41016006	Kotema kes atiar , “ Sirikiwumokis ; imoete yesi Yesu Enasarayot lokibubukinitoi : ajaru ; emamei kane ; koanyutu aibois kama kibwaikinitai ŋes !
41016007	Konye koloto , kolimokis ikekesisiak ka Petero da ebe , Kiŋarenikini ŋesi yes alosit Galilaya ; ianyikinete ŋes ŋina , kwape kilimokinitor yes . ”
41016008	Kolomutu kiŋa , kokerata anyoun kates ; naarai apotu komaranata , ka aumokin : mam elimokina imodiotuŋanan akirot ; naarai akuriaka . [
41016009	Nakedaunia ajarun tupuruc apaaran nasodit nakasabato , kisiau aitakanikin Mariam Magadalene , nakolo kireŋeari ŋesi ajokin akanykaarei .
41016010	Kolot ŋin kolimok lukejaenenas kaŋes , nakibworotor komonyete .
41016011	Kes da nakiirariata ebe ejari , aanyu ŋesi , mam apotu kiyuut .
41016012	Akaulo kaŋun , kitakanik ituŋa iarei kakesi kopone loegelara , napelosete okialo ,
41016013	Koboŋosi kolimokis luce ; mam apotu kiyuut ŋul da .
41016014	Kokau kitakanikin lutomon ka lodiopet iboiete enyamete ; kitoron kanumam iyuuniata ka aninik naka ikecetauon , naarai mam apotu kiyuut ŋul lukeanyunete ŋes kedau ajarun okatwak .
41016015	Kotema kes atiar , “ Koloto yesi akwapisinei kere , kolimonokis ŋinisubat kere Akiro Nukajokak .
41016016	Yeniyuuni kibatisai , itajario ; konye yenimam iyuuni itelekarete akiro .
41016017	Etupanakinete aanyuneta nu ŋul luiyuunete ; kokirorika ireŋeanarete ajokin : inerenenas aŋajepa nukitetiak ;
41016018	ikamununete imunwo , karaida kemata ibore yenikaaran , mam isiriebi kes cut ; idokonokinete lukadekak akecekanin , eŋaleunete . ”
41016019	Kosodi Ejakait Yesu kedau einer kakes , koyaŋaarai toma akuj ; kiboikin akan nakoteten naka Edeke .
41016020	Konyoutu kwi , kolimonokis kotoma aiboisio kere , kiswamai Ejakait nepepe kakes , kitogogoŋ akirot kanuka aanyuneta nuketupanakinete . Amen . ]
42001001	Naarai apotu luipu kotamakis aiwadik kotenan akiro ŋun nuetodolikinos kamawok ,
42001002	kwape kiilimonokiniata kwi lukeraas ikajenak lukeanyunito ameun kageunet , ido ikejaanakinak luka akirot kaŋin ,
42001003	ketojok eoŋ da , naarai abu kamoote abeit naka akiro ŋun kere ameun kanusodit , kesuduny da , kewadikak jo Teopilo lokaibuses ,
42001004	tetere ijenuni abeit naka akiro nukiisisianakinio .
42001005	Kapaarasia nuka Kerode ekabaka loka Yudaya , kejai esasedoti ekekiror Sakaria , loka abeanakin naka Abiya : kerai aberuke naka aur naka Aaron , ekekiror Elisabet .
42001006	Keraas kesi kere luedolito kakonyen nuka Edeke , kolosenenete kaicorakineta ka ikisila da kere luka Ejakait komam aitoronio .
42001007	Kemamei kes ikoku , naarai arakakit Elisabet , ido kemojoŋito kesi kere .
42001008	Kosodi kanen , nakiswamaa ŋesi aswam naka esasedoti kakonyen nuka Edeke , kwape kebeikinitor ,
42001009	kwape kejaar epone loka esasedotene , kobeik ŋes eroet alomar aibois nakalaunan naka Ejakait , aisupuruun lukisupurununo .
42001010	Kilipi ekodet kere loka ituŋa kokiŋa kosawa loka aisupuruun .
42001011	Kitakanikin ŋes emalaika loka Ejakait ebwoi kowai lokoteten loka etem loka aisupuruun .
42001012	Nakeanyunia Sakaria ŋes , kiyaloŋoŋ , kokurianar .
42001013	Konye kotema emalaika ŋes atiar , “ Sakaria , sirikikurianar ; naarai eirar akoniilip , kiwurikini jo akoniberu Elisabet ikoku yenisapat , imaikini ekekiror Yokana .
42001014	Ilakar ijo , iyalamikin ; ido isiyalamikinete luipu akeurunio .
42001015	Naarai eraun lokapolon kakonyen nuka Ejakait , kwabo mam emasi ajon karaida nuitemerete ; ilelebun Emoyo Lokalaunan , ameun kakoik naka totoke ,
42001016	Ido inyakuni ŋesi luipu kodwe luka Isirael mama ejai Ejakait Ekecedeke .
42001017	Iŋareni kakonyeneke komoyo ka apedor naka Eliya , ainyakun itauon luka lukapapa mama ejaas idwe , ka lukepali mama ejai acoa naka ikadolitok ; aitemonokin Ejakait ituŋa luesikapikinitai . ”
42001018	Kotema Sakaria emalaika atiar , “ Ajenuni biai ŋun ? Naarai amojoŋit eoŋ , akaberu da atuboros ikekar . ”
42001019	Koboŋok emalaika kotema ŋes atiar , “ Eoŋ Gaburiel , loabwoi kakonyen nuka Edeke ; keyakuunitai einer kajo , ka alimokin jo akiro nu nukajokak .
42001020	Ido koany , ililiŋi ijo komam ipedori einer , aitodol apaaran naedolioto nu , naarai mam iyuunit akakiro , nuitodolikinio kapakikec . ”
42001021	Edarito ituŋa Sakaria , koumokis kanu etumoror kaibois nakalaunan .
42001022	Nakelomunia , mam apedori einer kakes : kojenut ebe aanyunit aitapoet kotoma aibois nakalaunan : kiyatak aitetem kakanin , kosal mam epedori einer .
42001023	Kosodi kanen , nakitodolikinotor apaarasia nuka aijaanakinike , koboŋo oreke .
42001024	Akaulo kapaarasia kaŋun kopotuu akeberu Elisabet ; koŋop ilapio ikany , kobala ebe ,
42001025	“ Kekonak Ejakait kwanata kapaarasia nukasesenia , tape kawoori ikaleic kakonyen nuka ituŋa . ”
42001026	Kolap lokikanyetekape aponi kijukunai emalaika Gaburiel kama ejai Edeke alosit Galilaya ore Nasaret ,
42001027	mama ejai abekot nakisinerit ekiliokit ekekiror Yosep , lokokek loka Daudi ; ekiror loka abekot ŋes Mariam .
42001028	Koloma emalaika mama ejai , kotema atiar , “ Yoga , naisirereŋitoi noi , ejai Ejakait kajo ! ”
42001029	Konye kiyaloŋoŋ ŋesi noi kanuka akiroke , koomoom kotauke ebe ikoni bo ai ayogan na ,
42001030	Kotema emalaika ŋes atiar , “ Sirikiyoŋ , Mariam , naarai idum asianut kama ejai Edeke .
42001031	Ido koany , ipotuuni , idouni ikoku yenitelepat , imaikini ekekiror Yesu .
42001032	Eraun ŋol lokapolon , enyarao Okoku loka je Ioejai kuju kakuj ; Ejakait Edeke einakini ŋes eicoloŋ loka Daudi papaake ,
42001033	irumi ekek loka Yakob ikar kere ; akejakanut da mam enaŋi . ”
42001034	Kotema Mariam emalaika atiar , “ Ikwaikinete bo ai ŋun , naarai mam ajeni ekiliokit ? ”
42001035	Koboŋok emalaika ŋes ebe , “ Kidoikini jo Emoyo Lokalaunan , kirapiari agogoŋ naka Je loejai kuju kakuj ; kanuka ŋun yeneuruunio enyarao yenikalaunan , Okoku loka Edeke .
42001036	Ido koany , Elisabet kinacikon , ŋes da epotiei ikoku yenitelepat kotoma amojoŋuke ; elap lo da ŋes lokikanyetekape loka ŋin nakenyaritai arakan .
42001037	Naarai emamei akirot naikaruni Edeke . ”
42001038	Kobala Mariam ebe , “ Koany , arai eoŋ abulesit naka Ejakait ; kojaut mamakaŋ kwape kakonikiro . ” Kosodi konyou emalaika kamakeŋ .
42001039	Kapaarasia kaŋun konyou Mariam , kisunya alosit akwap nakiukon , kiton ore ediopet loko Yuda ;
42001040	koloma togo loka Sakaria kiyoga Elisabet .
42001041	Kosodi kanen , nakiiraria Elisabet ayogan naka Mariam , kicuru ikoku kakoikike ; kilelebai Elisabet Emoyo Lokalaunan ;
42001042	kodelo jokan , kotema atiar , “ Isirereŋitoi jo kotoma aŋor , isirereŋitoi da araito nuka aliligetekon .
42001043	Kepote bo nu kai , toto naka Ekajakait abunore mamakaŋ ?
42001044	Naarai koany , napadolunio ayoganikon akiika , kicuru ikoku kakoikika kanuka aiyalama .
42001045	Isirereŋitoi da ŋin naiyuunit ; naarai itodolikinio nualimokinitai ŋes kama ka Ejakait . ”
42001046	Kotema Mariam atiar , “ Itopoloori ekatau Ejakait .
42001047	Elelakinit da ekamoyo Edeke Ekaketaiaran .
42001048	Naarai aanyu ican luka akebulesit . Naarai koany , amear lolo kanyaritos eoŋ aturio kere naitusulianyitai .
42001049	Naarai keswamaki Lokapedor nuepolok : Lokalaunan ekekiror .
42001050	Akeitim ejai kaŋul lueyoŋito ŋes , Anatar aturio kere .
42001051	Etodia agogoŋ kakekan , Esiarisiar ikewoŋok kaomisio nuka itauonokec .
42001052	Ereŋea lukapolok koicoloŋokec , Etopolo luitasonos .
42001053	Esimoniki luketeŋei iboro luejok , Epapel ikabarak .
42001054	Eitu akeitim , Eŋaraki Isirael ekebulesit .
42001055	Kwape kisumunio lukapapaawok , Aburaam ka aurike apaarasia kere . ”
42001056	Kosalak Mariam kaŋes bala ilapio iuni , kosodi koboŋo orekec ,
42001057	Kosodi kanen kodol apak naka Elisabet aidoun , kidou ikoku yenitelepat .
42001058	Kiirasi ikeidunyeta ka ikepajen ebe etopoloo Ejakait akeitim mamakeŋ , kiyalamikinos nenipe kaŋes .
42001059	Kosodi kapaaran nakikanyetekauni kopotu aikep ikoku ; kokotosi amaikin ekiror loka papake Sakaria .
42001060	Koboŋok totoke kotema atiar , “ Mam , konye emaikinio Yokana . ”
42001061	Kotemasi ŋes atiar , “ Emamei yenikajenakon yenemaikinitai ekiror ŋol . ”
42001062	Kokwetut papake ajenun ebe ekoto amaikin iŋai .
42001063	Kilip ibore yenikiwadika , kiwadik ebe , “ Ekekiror erai Yokana . ” Koumokis kere .
42001064	Atipet kopukoroi akeituk , kolacarai da akeŋalep , kiner , iturit Edeke ,
42001065	Kokuriakaros ikeceidunyeta kere , Kitisiarakinai akiro ŋun anatar akwap kere nakiukon naka Yudaya ;
42001066	kere lukiirarete koricata kotauonokec , kobalas ebe , “ Aso eraun ikoku yen yenikepone enyoin ? ” Naarai akan naka Ejakait ajai kaŋes .
42001067	Kilelebun papake Sakaria Emoyo Lokalaunan , kodwar kobala ebe ,
42001068	“ Kituritete Ejakait Edeke loka Isirael , Naarai aanyana iketuŋa alaku da .
42001069	Etonyoiki oni amumwarat naka aitajar Kokek loka Daudi eketelepat .
42001070	Kwape enerar kolo kageunet Kaituke nuka inabinoke lukalaunak ;
42001071	Ebe kitajari oni kama kalukasurupowok , Kakan da naka ŋul kere lukireito ;
42001072	Itodoli aitim naesumunit lukapapaawok , Ka aiitun akeitutuket nakalaunan .
42001073	Aitodolikin aiyaposit naeyapoikinit Aburaam papaawok .
42001074	Ainakin oni ketajarunos kakan naka lukasurupowok , Kejaanakis ŋes komam kikuriaka ;
42001075	Kotoma alaunit ka adolit kakonyeneke Apaarasia kere nuka aijarawok .
42001076	Ŋo da ikoku , kinyarao enabi loka Je loejai kuju kakuj ; Naarai iŋareni kakonyen nuka Ejakait aitemokin ikerotin .
42001077	Kitejen iketuŋa aitajario kotoma aisionio akecediakanareta .
42001078	Kanuka aitim nakotau loka Edekewok , Kipejok oni Acilakide naabuni kokuju .
42001079	Acaikin ŋul luiboete kotoma amuton , Kotoribe da lokatwanare , Aiteten awokokeie korot loka ainapakin . ”
42001080	Kopoloor ikoku , kiyatanakin agogoŋor komoyo ; kojai kamodiŋo aitodol apaaran nakitakanikinor Isirael .
42002001	Kosodi kanen kapaarasia kaŋun , kobu ekisil kama ka Kaisar Augusito ebe ibusakinit ituŋa luka akwapin kere aiwadikao .
42002002	Ŋin ŋes aiwadikao nasodit nakeraar Kuirinio ekayaiton loka Suria .
42002003	Koloto ituŋa kere aiwadikao , ŋinituŋanan bukec .
42002004	Konyou Yosep da koGalilaya , kore Nasaret , kodoka alosit Yudaya , ore loka Daudi , loenyaritai Betelekem , naarai kerai ŋesi lokokek ka ajena naka Daudi ;
42002005	tetere iwadikao nepepe ka Mariam , nakisinerit ŋesi , epotiei .
42002006	Kosodi kanen , ejaas ŋina , kodoloto akepaarasia nuka aidoun .
42002007	Kidou yenikiyaike yenisapat ; kimuko kigoen lukimukeru , kiperik atuba nakenyamenenata ibaren , naarai mam adumunito apak kotogo loka ipejok .
42002008	Kojaas ikecokok kakwap kaŋin lukiboiete kais idarete ekecesipan kuare .
42002009	Kotakanik kes emalaika loka Ejakait , kocau aŋosibib naka Ejakait airiamar kes : kokuriakaros noi .
42002010	Kotema emalaika kes atiar , “ Sirikikuriakaros ; naarai koany , kainunit yes akiro nukajokak nuka aiyalama naepol naejauni mama ejaas ituŋa kere ;
42002011	naarai auruun lolo kanukus Eketajaran , ŋes Kristo Ejakait kotoma ore loka Daudi ,
42002012	Na ŋes aanyunet kamakus ; idumunete ikoku yenimukeru imukoritai kigoen lukimukeru , eperi kotoma atuba nakenyamenenata ibaren . ”
42002013	Atipet kojai nepepe kemalaika kaŋol ekodet loka ajore naka akuj ituritos Edeke , ebalasi ebe ,
42002014	“ Kojai aibuses mama ejai Edeke kokuju kakuj , Ka ainapakin da kakwapin mama ejaas ituŋa luitoiokit . ”
42002015	Kosodi kanen , kenyout imalaikan aboŋor toma akui , kotemanaros ikecokok ebe , “ Aso kaloto kiton Betelekem , kaanyut ŋun nuiswamatai , nukitejenu Ejakait oni , ”
42002016	Koloto atipet , kodumutu Mariam ka Yosep , nepepe kimukeru eperi katuba nakenyamenenata ibaren .
42002017	Keanyutu , kitejenut akirot nakelimokinio kes naka ikoku kaŋin ,
42002018	Koumokis lukiirarete kere akiro nukelimokinete ikecokok .
42002019	Konye koricite Mariam akiro ŋun kere , koomite kotauke .
42002020	Koboŋosi ikecokok , itopoloorito ituritos da Edeke kanuka akiro kere nukiirarete , ka nuaanyut da , kwape kelimokinitere .
42002021	Kedolo apaarasia akanykauni nuka aikep ŋes , komaikis ekekiror Yesu , kwape kemaikinia emalaika eriŋa epotuuno .
42002022	Kedol apak naka aitesegariokec kwape ejaar ekisil loka Musa , koyaŋaasi ŋes Yerusalem aitodiar mama ejai Ejakait .
42002023	( Kwape iwadikatere kokisil loka Ejakait ebe , “ Ŋinikoku yenikiliokit yenepukori aliliget enyaritai yenikalaunan mama ejai Ejakait . ” )
42002024	Koinakis da asuban kwape kineritere kokisila luka Ejakait , “ Ajeleik aarei arai ilukei iarei ludidik . ”
42002025	Ido koany , kejai etuŋanan Yerusalem , ekekiror Simeon , kerai etuŋanan loedolit loeyoŋit Edeke , edaret aitalakario naka Isirael , kejai ŋes Emoyo Lokalaunan .
42002026	Kikwenyarit Emoyo Lokalaunan ŋes ebe mam etwani eroko eanyuna Kristo loka Ejakait .
42002027	Kobu ŋol toma oyekalu iŋarenikinit Emoyo ; ido nakeyauniata ikauriak ikoku Yesu tetere iswamakinete ŋes kwape ejaar epone loka ikisila ,
42002028	kodak ŋes elopet kakaninike , kimal Edeke , kotema atiar ,
42002029	“ Ejakait , kotwar kwana ekonibulesit inapakina , Kwape ejaar akonikirot ;
42002030	Naarai aanyut akakonye akoniitajar .
42002031	Nakitemonokinit kakonyen nuka ituŋa kere .
42002032	Aica naapukoo lukaŋekwapin , Araun aibuses naka ikonituŋa Isirael . ”
42002033	Koumokis papake ka totoke ŋun nukinerai kanukeŋ .
42002034	Kilipak Simeon kes arereŋ , kotema ŋesi Mariam totoke atiar , “ Koany , ibwaikinitai ikoku yen kanuka aibiror ka anyoun da naka luipu kotoma Isirael , Ido araut aanyunet naitepegitai .
42002035	Ijo da alopet kicumi ekileŋ ekonitau , Tetere epukoros aomisio nukotauon kaluipu . ”
42002036	Kejai da anabi , ŋes Ana , akoku naka Panuel loka ateker naka Aser ; kedaunit ikar luipu , kiboikino kokilenike ikar ikanykaarei ameun kabekonutuke ,
42002037	kerai apuserut ikar akaisakanykauni ka luoŋon , Mam kenyoununei koyekalu , konye komaenenei Edeke paaran ka kuare da kailuŋ ka ailip .
42002038	Kotakanu ŋin da kapak kaŋin , kimala Edeke , kolimok lukidareto alakunio naka Yerusalem nuka ikoku .
42002039	Kosodete nakedauniata aitodolikin kere kwape kicorakinitere kotoma okisila luka Ejakait , koboŋosi Galilaya , orekec Nasaret .
42002040	Kopoloor ikoku , kiyatakin agogoŋ , kileleba acoa ; asianut da naka Edeke kojai kaŋes .
42002041	Kolosenenete ikauriakake ŋolikaru Yerusalem apak naka epucit loka Aleleŋ .
42002042	Nakedol ŋesi ikar itomon kaarei , koloto kwape kejaar epone loka epucit ;
42002043	nakedaut aitodolikin apaarasia , apak naka aboŋorikec , kosalak isapat Yesu Yerusalem , komam ikekauriak ejenete .
42002044	Konye koomitos kesi ebe ejai toma okodet , koloto alosit naka apaaran adiopet ; kosodete komoata ŋes opajenakec ka opaperokec da .
42002045	Nakekurwokis adumun , koboŋosi Yerusalem emootos ŋes .
42002046	Kosodi kanen , ketuboros apaarasia auni kodumakis ŋes oyekalu , iboie kokidiŋ kikesisianakinak , epupi , kiŋisi da aiŋiseta .
42002047	Koumokis kere lukiirarete ŋes akeijen ka akeboŋonokin da .
42002048	Nakeanyuniata , koumokis : kotema totoke ŋes atiar , “ Ikakoku , kanukinyo kikonakinia sio kwaŋin ? Koany , papakon ka eoŋ da kipou kamootos jo kaiturur . ”
42002049	Kotema kes atiar , “ Kanukinyo kimoiata eoŋ ? Mam kereka yes ijenete ebe kebusakinit aiboi kotogo loka Papaka ? ”
42002050	Mam kes apotu kojenut akirot ŋin nakelimokini kes .
42002051	Kijesar nepepe kakes , kiton Nasaret ; kononokikinite kes . Koricite totoke akiro ŋun kere kotauke .
42002052	Kiyatanakini Yesu kotoma acoa ka apoloor , ka asianut mama ejai Edeke ka ituŋa da .
42003001	Kokaru lokitomonet kakany loka airumit naka Kaisar Tiberio , korai Pontio Pilato ekayaiton loko Yudaya , ka Kerode da ekabaka loko Galilaya , ka Pilipo onaceke ŋes ekabaka loka akwap naka Ituraya ka Turakonito , ka Lusania ŋes ekabaka loka Abilene ,
42003002	kapak nakeraatar Ana ka Kaiapa lusasedotin lupeti , kobu akirot naka Edeke mama ejai Yokana okoku loka Sakaria kamodiŋ .
42003003	Kolot akwap kere naidunyasi Yorodan , elimonokini aibatisa naka aitoronikin kanuka alemar adiakanareta .
42003004	Kwape kiwadikatere koitabo loka akiro nuka enabi Isaia ebe , “ Eporoto loka yenikiworoi kamodiŋ ebe , Kitemonokis erot loka Ejakait , Kitetena ikesokono .
42003005	Itutuo rwaru ŋinidirot , Ikeio ŋoliroŋat ka ŋoliukot ; Itetenio neekudukudo , liyaiyakinio nuimugogolito ;
42003006	Eanyunete kere luejaas awat aitajar naka Edeke . ”
42003007	Aso kolimok ikodeta lukepote mamakeŋ aibatisao ebe , “ Yes aur naka imusagan , iŋai bo kiikwenyari yes akerit anyunyura naebunit ?
42003008	Aso koraata araito nuibusakinito aitoronikin , ido sirikigeut einer kotauonokus ebe , ‘ Ejai oni Aburaam papaawok ’ ; naarai kalimokini yes ebe , Epedori Edeke aitonyoikin Aburaam idwe kotoma amor kanu .
42003009	Nati kwape kwana da ibwaikinitai aep atoromin nuka ikito : aso ŋolikitoi lomam erai araito nuejok ejepario , ka acakakin akim . ”
42003010	Kiŋita ŋes ikodeta ebe , “ Aso keswamara anyoika ? ”
42003011	Koboŋok kes kotema atiar , “ Yenejaas ikason iarei , koinak yenemamei ; ka yenejaas inyamat da kikon nepenen . ”
42003012	Kopotu luketelemak esolo da aibatisao , kiŋita ŋes ebe , “ Ekesisianakinan , keswamata isio da anyoika ? ”
42003013	Kotema kes atiar , “ Siritelemenenete luedeparito lukicorakinitai . ”
42003014	Kiŋita ŋes iserikalei da ebe , “ Ka sio da , keswamata anyoika ? ” Kotema kes atiar , “ Siribenyaka kama ejai ituŋanan , sirisabanakinete ; kisiyalamikinito da ekusiropit . ”
42003015	Kosodete komunos ituŋa , koomoomoete ituŋa kere kotauonokec nuka Yokana , arai diat erai ŋesi Kristo ;
42003016	Koboŋok Yokana kotema kes kere atiar , “ Abeit kebatisai yes kakipi ; konye ebunit loketelekarit eoŋ kagogoŋ , lomam eoŋ kebusakinit alacun amuny naka amukake : kibatisai ŋol yes kEmoyo Lokalaunan ka akim ,
42003017	Ejai ekeritei akanike , epiari cut ekepejal , etukonokini akimake odula ; konye icwei agugu kakim namam itudeŋio . ”
42003018	Ido kaicoreta ace nuipu kolimonok ituŋa akiro nukajokak .
42003019	Konye ekabaka Kerode , kanuetoronia Yokana ŋes kanuka Kerodia aberu naka onaceke , ka nukaronok kere nukiswamat Kerode ,
42003020	kiyatak na da tomakec , kogolok ŋesi Yokana aidaris .
42003021	Kosodi kanen , kedaut ituŋa kere aibatisao , kibatisauna Yesu da , napilipi ŋesi , koŋaar akuj ,
42003022	kijesun Emoyo Lokalaunan mamakeŋ kakuan bala ajele , kolom eporoto kakuj , ebe , “ Irai ijo Okokuka Iominat ; kalelakinit jo noi . ”
42003023	Yesu elopet nakegeunia aisisianakin kerai loka ikar bala akaisauni , koomitete araut okoku loka Yosep , okoku loka Keli ,
42003024	Okoku loka Matat , okoku loka Lebi , okoku loka Meliki , okoku loka Yanai , okoku loka Yosep ,
42003025	okoku loka Matatia , okoku loka Amos , okoku loka Nakum , okoku loka Esili , okoku loka Nagai ,
42003026	okoku loka Maat , okoku loka Matatia , okoku loka Semein , okoku loka Yosek , okoku loka Yoda ,
42003027	okoku loka Yoanan , okoku loka Resa , okoku loka Serubabel , okoku loka Sealutiel , okoku loka Neri ,
42003028	okoku loka Meliki , okoku loka Adi , okoku loka Kosam , okoku loka Elamadam , okoku loka Er ,
42003029	koku loka Yesu , okoku loka Elieser , okoku loka Yorim , okoku loka Matat , okoku loka Lebi ,
42003030	okoku loka Simeon , okoku loka Yuda , okoku loka Yosep , okoku loka Yonam , okoku loka Eliakim ,
42003031	okoku loka Melea , okoku loka Mena , okoku loka Matata , okoku loka Natan , okoku loka Daudi ,
42003032	okoku loka Yese , okoku loka Obed , okoku loka Boas , okoku loka Salumon , okoku loka Nason ,
42003033	okoku loka Aminadab , okoku loka Arani , okoku loka Kesuron , okoku loka Peres , okoku loka Yuda ,
42003034	okoku loka Yakob , okoku loka Isaak , okoku loka Aburaam , okoku loka Tera , okoku loka Nakor ,
42003035	okoku loka Serug , okoku loka Reu , okoku loka Peleg , okoku loka Eber , okoku loka Sela ,
42003036	okoku loka Kainan , okoku loka Arupakasad , okoku loka Sem , okoku loka Noa , okoku loka Lamek ,
42003037	okoku loka Metusela , okoku loka Enok , okoku loka Yared , okoku loka Makalaleel , okoku loka Kainan ,
42003038	okoku loka Enos , okoku loka Set , okoku loka Adam , okoku loka Edeke .
42004001	Kosodi Yesu , kilelebun Emoyo Lokalaunan , koboŋo koYorodan , kiŋarenik Emoyo Lokalaunan amodiŋ ,
42004002	kodau apaarasia akaisaoŋon , ecoduni Satan ŋes . Kapaarasia kaŋun mam kenyami ibore : kedaunos , korieb eteŋei ,
42004003	Kotema Satan ŋes atiar , “ Arai tope irai ijo Okoku loka Edeke kicorak amoru na koraun atap . ”
42004004	Koboŋok Yesu ŋes ebe , “ Iwadikatai ebe , Mam ituŋanan ejari kanuka atap bon . ”
42004005	Kitodoka kuju , kitodianak ajakanuto kere nuka akwapin , katipet ,
42004006	Kotema Satan atiar , “ Kainakini jo apolou na kere , ka aibusesukec ; naarai kainakinitai eoŋ ; eoŋ da ainakini yenakoto kere .
42004007	Aso arai kiima eoŋ , eraunete kere nukon . ”
42004008	Koboŋok Yesu kotema ŋes atiar , “ Iwadikatai ebe , Komaenenei Ejakait Ekonideke , kijaanakinenei ŋes bon . ”
42004009	Koyaŋa ŋes Yerusalem , kisibwo koswi loka eyekalu , kotema atiar , “ Arai tope irai ijo Okoku loka Edeke , kosomari kwap .
42004010	Naarai iwadikatai ebe , Icorakini ikemalaikan kanukon , kidarata jo .
42004011	Ido , Kidakete jo kakaninikec , Kinyek amoru aiguikin akonikeju . ”
42004012	Koboŋok Yesu kotema ŋes atiar , “ Ebalai ebe , Sirikodununei Ejakait Ekonideke . ”
42004013	Nakedaunia Satan ŋinicodunet , kinyek ber ŋes .
42004014	Koboŋ Yesu kapedor naka Emoyo , kolot Galilaya : kisiarakin ekeemutu anatar akwapin kere nuidunyatar .
42004015	Kisisianakinenei kotoma atukosiakec , kitopolooritos ituŋa kere .
42004016	Kobu Nasaret , kama kitopolounere ; kapaaran nakasabato koloma toma atukos , kwape kejaar ekepitene , kobwo asoman .
42004017	Koinakinai eitabo loka enabi Isaia . Kopuko eitabo , kodum aibois mama kiwadikatai ebe ,
42004018	“ Emoyo loka Ejakait ejai keoŋ , Naarai abu kenyonyoik akinyet alimonokin lukican akiro nukajokak ; Kejuk eoŋ alimor aosikinio mama ejaas luijoreoritai , Ka imudukiok da akwenyun , Alakakin lueridakinitai .
42004019	Alimor da ekaru loka Ejakait loecamunitai . ”
42004020	Korapak eitabo , kinyakak ekejaanakinan , kiboikin ; kosesenata ŋes noi ituŋa kere lukejaas atukos .
42004021	Kogeu alimokin kes ebe , “ Etodolikin lolo nukiwadikatai nu toma akiikus . ”
42004022	Kitejenut kere , koumokis akiro nukasianut nukelomunete kaitukuke : kobalas ebe , “ Mere lo okoku loka Yosep ? ”
42004023	Kotema kes atiar , “ Abeit ipote ainerakin eoŋ awaragan na ebe , ‘ Emurwon , kitaŋaleun bon : ŋun kere nukiiranari ebe kiswamat Kaparanaum , kiswama kane da kobukus . ’ ”
42004024	Kotema atiar , “ Abeit katemari yes atiar , Emamei enabi loecamunio kobukec .
42004025	Konye abeit katemari yes atiar , Kojaas kolo apuserun nuipu koIsirael kapaarasia nuka Eliya , apak nakegolitere akuj ikar iuni ka ilapio ikanykape , nakedoikinio ebeli loepol akwap kere ;
42004026	mam aponi kijukarai Eliya mama ejai adiopet kakesi , dimarai Sarapeta , kakwap naka Sidon , mama ejai aberu nakerai apuserut .
42004027	Kojaas da lukatapon luipu koIsirael kapaarasia nuka Elisa enabi ; mam yenaponi kiswagarai , dimarai Naaman Esuriat . ”
42004028	Nakiirariata kesi akiro ŋun kotoma atukos , kilelebunos kere anyunyura .
42004029	Konyoutu , koremosi kiŋa ka ere , koyaŋaasi neetukum koukot loadukokinitai ekecere , tetere eremorete ŋes kwap cut .
42004030	Konye ŋes kitoro kidiŋikec kolot .
42004031	Kikokorun kiton Kaparanaum , ore loko Galilaya . Kisisianak kes kapaaran nakasabato ,
42004032	Koumokis noi ituŋa akeisisianakin ; naarai kejai akekirot apolou ,
42004033	Kejai etuŋanan atukos lokejai emoyo loka ajokit naerono , kiworo keporoto loepol ebe ,
42004034	“ Kinyeinai ! Anyoika isio kajo , Yesu loko Nasaret ? Ibu kereka amudiar sio ? Kajeni jo kwape iraar , Lokalaunan loka Edeke . ”
42004035	Kiretak Yesu ŋes ebe , “ Kobuta , kolom kamakeŋ . ” Kibirok ajokit lokadekan kidiŋikec , konyou kamakeŋ , komam imadiŋit ,
42004036	Koumokis kere , kineranakinos bonik ka bonik ebe , “ Akirot anyoin na ? Naarai icorakini imoyon lueroko kapolou ka apedor , elomunete da . ”
42004037	Kisiarakin ekeemut anatar aiboisio kere nuidunyatar akwap ŋin .
42004038	Konyou katukos koloma togo loka Simon . Kedeka toto naka aberu naka Simon ekamidi loepol ; kiŋaiŋaata ŋes kanukeŋ .
42004039	Kobwo kama ejai , kiretak ekamidi ; kinyek ŋin : atipet konyou kijaanak kes .
42004040	Napibiror akoloŋ , ŋul kere lukejaas ituŋa lukedekasi adekesia nuegelegela koinut ŋes ; kidokok akekanin ŋinidiopet kaŋul , kitaŋaleu kes .
42004041	Konyoununut ajokin da kaneejaas luipu , kiworoto ebe , “ Irai ijo Okoku loka Edeke . ” Kiretak kes , kisimik einer , naarai kejenete ebe ŋes Kristo .
42004042	Kosodi kiwala akwap , konyou kolot aibois naesil ; komoata ŋes ikodeta , kopotu mama ejai , kokotosi aitasal ŋes , kinyek anyoun kamakec .
42004043	Konye kotema kes atiar , “ Kebusakinit alimonokin akiro nukajokak nuka ajakanut naka Edeke koreria ice da : naarai ŋin keyakuunere . ”
42004044	Kolimonokinenei katukosia nuko Galilaya .
42005001	Kosodi kanen nakeridakiniata ŋes ikodeta iirarete akirot naka Edeke , kebwoi ŋesi kariri kaŋolol naka Genesaret .
42005002	Koany atakerin aarei nukejaas oitolima loka aŋolol ; konye kedokunito ikalokak ilosete iboyanakec .
42005003	Kodoka ataker adiopet , nakerai naka Simon , kilip ŋes aisukunyar nediokasilon anyoun koitolima , Kiboikin kisisianak ikodeta kojai ataker .
42005004	Nakedau einer , kotema ŋesi Simon atiar , “ Koremo ataker kiton ataro , kocakakis iboyanakus aikamia lukecor . ”
42005005	Koboŋok Simon kotema atiar , “ Ejakait , kipou ketaaritos akuare kiya , komam kidumuni idiobore : konye kanuka akonikirot , acakakini bo iboyan . ”
42005006	Kedaut aswam ŋun , kipokata iboro lukecor luipu noi : kokotosi ikeceboyan aŋed ;
42005007	kokwetut lukaupakec lukejaas ataker ace aponare aiŋarakin kes . Kopotu , kisilelebata atakerin kere aarei kiton neebuciata alumor .
42005008	Konye keanyu Simon Petero ŋun , kibirokin kwap akuŋin nuka Yesu , kobala ebe , “ Wu Ejakait , kinyeinai , naarai arai eoŋ ekadiakanaran . ”
42005009	Naarai koumok ŋesi , ka ŋul kere lukejaas kaŋes , kanuka aipues naka lukecor lukikamunete :
42005010	koumokis da Yakob ka Yokana , odwe luka Sebedayo , lukemoranara ka Simon . Kotema Yesu Simon atiar , “ Sirikikurianar ; amear natikwana iraun ekalokan ituŋa . ”
42005011	Nakedauniata aitodokun atakerinikec oitolima , kinyeis kere , kotupasi ŋes .
42005012	Kosodi kanen , nakejaar ore ediopet , kojai etuŋanan loelelebikina atapon : nakeanyunia ŋesi Yesu , kibirokin kwap ebuburia , kiŋaiŋa kotema atiar , “ Ejakait , arai ikoto , ipedori aiswagar eoŋ . ”
42005013	Korio Yesu akekan , kotiro ŋes , kotema atiar , “ Akoto ; kiswagar . ” Atipet konyou atapon kamakeŋ .
42005014	Kicor ŋes sirikelimoki idiotuŋanan ; konye ebe , “ Kolot , kitodiar mama ejai esasedoti , koinak kanuka aiswagariokon kwape kolo kicorakinitor Musa , araun aitejenunet kamakec . ”
42005015	Konye kiyatakinos akekiro aisiarar : kotukonokinos ikodeta luipu akiirar , ido aitaŋaleunio adekesiakec .
42005016	Konye ŋes kogitar kolot amodiŋ , kilip .
42005017	Kosodi kanen kapaaran adiopet kaŋun , isisianakini ŋesi : ido kiboiete Iparisayon ka ikesisianakinak luka ikisila kanen , lukepote koreria kere luko Galilaya ka Yudaya ka Yerusalem : kojai agogoŋ naka Ejakait kaŋes aitaŋaleun .
42005018	Ido koany , kibwokut ituŋa etuŋanan loesenyit koitada : kokotos aitolomar ŋes toma , ka aibwaikin akonyeneke ,
42005019	Nakekurwosi aitolomar kanuka ekodet , kodokasi kuju oswi , kijoliliut ŋes aitorunio ametegulan koitadake kokidiŋ , akonyen nuka Yesu ,
42005020	Nakeanyunia ŋesi akeceiyuun kotema atiar , “ Ijo ba , esionii akonidiakanareta . ”
42005021	Kogeut ikewadikak ka Iparisayon epeget kobalas ebe , “ Tŋai bo lo loinera nukainyanakin Edeke ? Iŋai bo epedori aisioni adiakanareta , dimarai Edeke bon ? ”
42005022	Konye kojeni Yesu ekecepeget , koboŋok kotema kes atiar , “ Kanukinyo ipegatatar kotauonokus ?
42005023	Ani bo naepatana , atemar ebe , ‘ Esionii akonidiakanareta , ’ arai bo atemar ebe , ‘ Konyou kolot ? ’
42005024	Konye tetere ijenunete ebe ejai Okoku loka etuŋanan apedor kakwap aisioni adiakanareta , ” ( kolimok lokasenyan ebe , ) “ Katemari jo atiar , Konyou , kibwok ekoniitada , kolot orekon . ”
42005025	Atipet konyou kakonyenekec , kibwok akeperit , kolot oreke , itopoloorit Edeke .
42005026	Koumokis kere , kitopoloorito Edeke ; kilelebunos akurian , kobalas ebe , “ Kiany lolo nukaumokin . ”
42005027	Kokau kaŋun koloma , koany eketeleman esolo , ekekiror Lebi , iboie kaitelemis , kotema ŋes atiar , “ Kotupunai . ”
42005028	Kinyek kere , konyoi : kotupa ŋes .
42005029	Kipoik Lebi ŋes epucit loepol koreke : kojau ekodet loepol loka iketelemak esolo ka ke lukemorete kakes .
42005030	Kirurumakis Iparisayon ka ikewadikakakec ikekesisiak kobalas ebe , “ Kanukinyo inyamiata imasiata da nepepe ka iketelemak esolo ka ikadiakanarak da ? ”
42005031	Koboŋok Yesu kotema kes atiar , “ Lukaŋaleok mam ipudas emurwon ; dimarai lukadekak .
42005032	Mam abunit anyarit ikadolitok , dimarai ikadiakanarak tetere itoronikinos . ”
42005033	Kotemasi ŋes atiar , “ Eluŋete ikesisiak luka Yokana irwan ipu , ka ailip ; ikote nen da ikesisiak luka Iparisayon ; konye lukon enyamete emasete da . ”
42005034	Kotema Yesu kes atiar , “ Ipedorete kereka aituluŋ luenyaritai opucit loka eiterane , naejaatar keteran ?
42005035	Konye eponito apaarasia , nuedemarere eteran , eluŋete do kapaarasia kaŋun . ”
42005036	Kolimok kes awaragan , ebe , “ Emamei yeneciluni atutubet kanapito nakitetet , ka adonyokin ŋes anapito namojoŋ ; arai kikonaki nen eciluni nakitetet , atutubet da naecilunio kama kanakitetet , mam ecamanaros kanamoion .
42005037	Emamei da yenebukokini ebino loitet oriagin lukemukule lumojoŋ ; arai kikonaki nen , ecili ebino loitet iriagin , ebukor ebino , imadiŋikinos iriagin da .
42005038	Konye ebukonokinio ebino loitet oriagin lukitetiak .
42005039	Kwabo emamei yenemasi ebino loikuniatai , yenekoto loitet ; naarai ebala ebe , ‘ Ejok loikuniatai . ’ ”
42006001	Kosodi kanen nakitoritor amanat apaaran nakasabato , kijejeata ikekesisiak aluŋuren nuka akima , koninata kakanin konyama .
42006002	Konye ice koParisayon kotemasi atiar , “ Kanukinyo iswamaata yesi numam ibus kapaaran nakasabato ? ”
42006003	Koboŋok Yesu kotema kes atiar , “ Mam isiomito na nakiswamai Daudi , nakeriebia eteŋei , ŋes ka ikepaup ;
42006004	kwape kelomaria togo loka Edeke , kolem imugatin luka aitodikin , konyam , koinak da ikepaup ; lumam ibus ainyam dimarai isasedotin bonik ? ”
42006005	Kotema kes atiar , “ Okoku loka etuŋanan ŋes ejakait loka asabato . ”
42006006	Kosodi kanen , kanakasabato ace , koloma toma atukos kisisianak : kojai nen etuŋanan , lokewonit akekan nakoteten .
42006007	Kiteikinito ikewadikak ka Iparisayon , aanyun arai itaŋaleuni kapaaran nakasabato ; tetere edumunete akirot nakiwosaet ŋes .
42006008	Konye kojeni akeceomisio ; kolimok etuŋanan lokejai akan nakewonit ebe , “ Konyou , kobwo kokidiŋ . ” Konyou ŋesi kobwo .
42006009	Kotema Yesu kes atiar , “ Keŋisit yes ebe , Ibus kereka aswam nuejok kapaaran nakasabato , arai bo aswam nueroko , aitajar aijar arai bo amudiar ? ”
42006010	Kosesen kes kere , kolimok je ebe , “ Korio akonikan . ” Kikonak nen : koŋaleu akekan ,
42006011	Konye kilelebun kes anyunyura , kinerut bonik nuiswamakinete Yesu .
42006012	Kosodi kanen kapaarasia kaŋun , kolot oroŋat ailip ; kilip Edeke akuare kiya .
42006013	Kiwala akwap , konyarau ikekesisiak ; koseu itomon ka luarei kotomakec , luabu komaik ikiyakia ;
42006014	Simon , loamaikini Petero , ka Anderea onaceke , ka Yakob ka Yokana , ka Pilip ka Batolomayo ,
42006015	ka Matayo ka Tomas , ka Yakob okoku loka Alupayo , ka Simon loenyaritai Selot ,
42006016	ka Yuda okoku loka Yakob , ka Yuda Isikariot , lokebilakini ŋes ebotet .
42006017	Kikokorun nepepe kakes , kobwo kaibois kanaeriana , ka ekodet loepol loka ikekesisiak , ka ituŋa luipu noi lukepote koYudaya kere ka Yerusalem , ka ariri nakaŋolol nako Turo ka Sidon , lukepote akiirar ŋes , ka aitaŋaleunio akecedekesia :
42006018	ŋul da lukiticanete imoyon lueroko aponi kitaŋaleunoi .
42006019	Kokotos lukokodet kere atiror ŋes ; naarai kolom apedor kamakeŋ kitaŋaleu kes kere .
42006020	Kikeu akekonye kosesen ikekesisiak , kotema atiar , “ Isirereŋitoi yes lukican ; naarai ajakanut naka Edeke erai nakus .
42006021	“ Isirereŋitoi yes lukiriebi eteŋei kwana ; naarai imonikinos . “ Isirereŋitoi yes luimonyete kwana : naarai ikieniete .
42006022	“ Isirereŋitoi yes , nakiŋaruniata ituŋa , kigitarete yes , kimoromoroete , ecakarete ekusikiror bala ibore yenerono , kanuka Okoku loka etuŋanan .
42006023	Kolelakis ka eicur apaaran ŋin : naarai koany , epol ekusiropit kotoma akui : naarai kikonakis , lukapapaakec inabin kwaŋin .
42006024	“ Konye itukwi yes lukabarak ! Naarai idaut adumun akusiitaakario .
42006025	“ Itukwi yes , luimonikinos kwana ! Naarai ebuni eteŋei airieb yes . “ Itukwi yes , luikienasi kwana ! Naarai ipote aibworo ka aimony .
42006026	“ Itukwi yes , lukiturete kwana kere ! Naarai kikonakis lukapapaakec inabin lukeŋalak kwaŋin .
42006027	“ Konye katemari yes luipupete atiar , Kominasi lukasurupokus , kikonakinete nuejok ŋul lukinaras yes ,
42006028	kilipakis arereŋ ŋul lukilamete , kilipakis da ŋul lukireito yes .
42006029	Yenikibapi eitinyo , kibelok loce da ; yenikidemari ekonilou , sirikimik ekaso da .
42006030	Koinak ŋinituŋanan kere yenikilipi ; yenikidemari jo ikoniboro sirikiburau bobo .
42006031	Kwape ikototor ituŋa aikonakin yes , kikonakis yesi da kes kwape kwaŋin .
42006032	“ Arai iminasi ŋul lukiminasi yes , kimalao kanuka inyo ? Naarai ikadiakanarak da eminasi lueminasi kes .
42006033	Arai da iswamakinete nuejok ŋul lukiswamakinete yes nuejok , kimalao kanuka inyo ? Naarai ikadiakanarak da iswamaete kwape kwaŋin .
42006034	Arai da iyuunete ŋul luimunos adumun kamakec , kimalao kanuka inyo ? Ikadiakanarak da eyuunete ikadiakanarak tetere edumunete ŋupeŋul bobo .
42006035	Konye kominasi lukasurupokus , kiswamakisi nuejok , koyuut , komam ijuruŋuŋito ; epol rwaru ekusiropit , iraunete yesi idwe luka Je kaloejai kuju kakuj : naarai esiana ŋesi mama kalumam imalaete ka lueroko da .
42006036	Koraas luketimok , kwape eraar Papakus loketimon .
42006037	“ Siritubonokinete , yes da kinyeis atubokinio : sirisitelekanarete , yes da kinyeis aisitelekario ; kisioniete , yes da kisionio ;
42006038	koinakisi , yes da kiinakinio ; aitemis naejok , naicikakinitai , naijaŋijaŋitai , kiton abukonor , ŋin ŋes kiinakinete ituŋa atorobusiokus . Naarai aitemis naitemioto , ŋipeŋin kitemere yes da . ”
42006039	Kolimok kes awaragan ebe , “ Epedori kereka emuduki aiŋarenikin emuduki ? Mam ibirokinos kere iarei toma aipany ?
42006040	Mam ekesisian itelekari ekesisianakinanike , konye ŋinituŋanan yenituutooritai cut erianakinos ka ekesisianakinanike .
42006041	Aso kanukinyo isesenia igugut yenejai akoŋu naka onacekon , komam ipodo akitoi naejai akoŋukon kilopet ?
42006042	Arai ipedori biai alimokin onacekon ebe , ‘ Onaceka , kinyek kalem igugut yenejai akoŋukon ’ , komam iseseni akitoi naejai akoŋukon kilopet ? Yenikesoswai ijo , kolem ber akitoi naejai akoŋukon , kosodi konyet asesen kotenan alemun igugut kakoŋu naka onacekon .
42006043	“ Naarai emamei ekitoi loejok loerai araito nukaronok ; karaida ekitoi loerono loerai araito nuejok .
42006044	Naarai ejenunio ŋolikitoi kanuka araitoke . Naarai kotoma okukwa mam ituŋa edeŋete itinin , karaida toma okodokodo aideŋ imusabibun .
42006045	Itolomuni ituŋanan yenejok nuejok kotoma kanuejok nuiŋadakinit otauke ; ituŋanan da yenikaronon itolomuni nukaronok kotoma kanueroko nuiŋadakinit : naarai inera akeituk nuilapununos kotauke .
42006046	Kanukinyo kinyaritotor eoŋ ebe , ‘ Ejakait , Ejakait , ’ kwabo mam iswamaete nuabala eoŋ ?
42006047	Ŋinituŋanan kere yenebuni mamakaŋ , kiira da akakiro ka aswam kes , ketodikini yes kwape eputor :
42006048	Eputos bala ekadukon etogo , loeboki kwap noi , epesikini apetetait atiida ; naeleleunia akalel , naeretonokinotor akip nukecor togo ŋol , mam epedori aijaŋijaŋa : naarai edukitoi ejok .
42006049	Konye yenepupuni , komam iswamai , eputos bala lokeduki eketogo alup komamei apetetait ; koretonokinos akip nukecor togo ŋol , atipet kibiror ; kepol da atiyakinike . ”
42007001	Nakedaunia akekiro kere kopupete ituŋa , koloma Kaparanaum .
42007002	Kejai ekapolokiton-erioŋet ekebulesit lokemina noi , lokedeka eapikinit airidakin ,
42007003	Nakiiraria ŋol eemut loka Yesu , kiyakia imakio luka Iyudayan ailip ŋes abunore aitaŋaleun ekebulesit .
42007004	Nakedolioto kesi mama ejai Yesu , kiŋaiŋaata noi , kobalas ebe , “ Ibus ŋesi , kiswamaki nu :
42007005	naarai emin awokoteker , kidukok sio akositukos . ”
42007006	Kouparos Yesu kakes , Nakeapikinia etogoke , kiyakik ekapolokiton ikepapero kotema atiar , “ Ejakait , sirikitaar : naarai mam eoŋ kebusakinit jo alomun kwap kekaswi .
42007007	Ŋes mam aomitor aibusakin abunore mamakon : konye kolim akirot bon , eŋaleuni ekatelepat .
42007008	Naarai eoŋ da arai etuŋanan lokayaitai , ejaas iserikalei luayait eoŋ : ido alimokini ediopet ebe , ‘ Kolot ’ , elosi ; ece da ebe , ‘ Bia , ’ ebuni ; ekabulesit da ebe , ‘ Kiswama na , ’ ido iswamai . ”
42007009	Nakiiraria Yesu akiro ŋun , koumok kanukeŋ , kibelokin kolimok ekodet loketupit ŋes ebe , “ Katemari yes atiar , Mam lem adumunit aiyuun naepol naetia na , karaida toma Isirael kere . ”
42007010	Nakeboŋoriata lueyakunitai ore , kodumut ebulesit keŋaleu .
42007011	Kosodi kanen ketubor apak naedit kolot ore loenyaritai Nain , koupas ikekesisiak kaŋes ka ekodet loepol .
42007012	Nakeapiaria orute loka ere , koany , kibwokunitai lokatwan kiŋa , lokerai loteluna , totoke da kerai apuserut : kejaas ituŋa luipu lukore nenipe kaŋes .
42007013	Nakeanyunia Ejakait ŋin kitim , kotema ŋes atiar , “ Sirikimony . ”
42007014	Kikunyak kotiro ekirigi lokibwokitere , kobwout lukibwokito . Kotema atiar , “ Etelepat , katemari jo atiar , Konyou . ”
42007015	Kiboikin lokatwan kogeu einer . Koinak ŋes totoke .
42007016	Kokuriakaros kere ; kitopoloosi Edeke , kobalas ebe , “ Atakanu cama enabi lokapolon kamawok ! ” ebe da , “ Aanyana Edeke iketuŋol ”
42007017	Kisiarakinos akiro ŋun toma Yudaya kere , ka akwap kere naidunyatar .
42007018	Apotu ikesisiak luka Yokana kolimokis ŋes akiro ŋun kere .
42007019	Kenyarau Yokana iarei kokesisiakake kiyakia mama ejai Ejakait , iŋisit ebe , “ Irai kereka ijo ŋol loebunit , arai bo kedarata ece ? ”
42007020	Nakedolioto ituŋa mamakeŋ , kobalas ebe , “ Kijukunit Yokana Lokebatisan sio mamakon iŋisit ebe , ‘ Irai kereka ijo ŋol Iocbunit , arai bo kedarata ece ? ’ ”
42007021	Kosawa kaŋol kitaŋaleu luipu akecedekesia , ka ican ka imoyon lueroko ; koinak imudukiok luipu aanyun .
42007022	Koboŋok kotema kes atiar , “ Koloto , kolimokis Yokana ŋun nuianyut ka nuiirarito da ; ekwenyunete imudukiok , elosete iŋwalasik , iswagio lukatapon , epupete ikimiŋiok , itajario lukatwak , elimonokinio da lukican akiro nukajokak .
42007023	Isirereŋitoi da ŋol lomam itiguikin kanukaŋ . ”
42007024	Kosodi kedaut ikiyakia luka Yokana alosit , kogeu alimokin ikodeta nuka Yokana ebe , “ Kilomarete alosit amodiŋ aanyun inyo ? Egada lokijaŋijaŋ ! ekwam ?
42007025	Konye bo kilomarete asesen inyo ? Etuŋanan lokenapit anapito naanebek ? Koany , luisiritoi kaluibusak , luenyamete da luetaitaete , ejaas toma alaroi nuka ikabakan .
42007026	Konye kilomarete asesen inyo ? Enabi ? Eebo , katemari yes atiar , loitelekarit enabi .
42007027	Ŋol ŋes iwadikatere nu ebe , ‘ Koany , ejukari ekakiyakia kakonyenekon , Loitemonokini ekonirot kakonyenekon . ’
42007028	Katemari yes atiar , Kotoma lukeuriete aŋor emamei yenepol aitelekarit Yokana : konye loedit kotoma ajakanut naka Edeke ŋes epol aitelekarit ŋes . ”
42007029	( Nakiirariata ituŋa kere , ka iketelemak esolo da , kitogogoŋoto adolit naka Edeke , naarai kibatisauna kaibatisa naka Yokana .
42007030	Konye koŋeroto Iparisayon ka iricakisila ainerun naka Edeke , naarai mam apotu kibatisaunos kamakeŋ . )
42007031	“ Aso do etupusi kinyo ituŋa luka atur kana , eputosi kesi kinyo ?
42007032	Eputosi kidwe luiboiete kagwelanaret , konyaras , kobalas ebe , ‘ Kikut alamarun , mam yes esoma ; Kibwolol , mam yes emonya . ’
42007033	Naarai kobu Yokana Lokebatisan komam enyami karaida aimat ebino ; ibalasi yesi ebe , ‘ Ejai ajokit ’ .
42007034	Kobu Okoku loka etuŋanan enyami emasi da ; ibalasi yesi ebe , ‘ Koany , ekeraŋat lo , ekameran da , epapero loka iketelemak esolo ka ikadiakanarak ! ’
42007035	Konye ikedwe kere kes itojokere Acoa . ”
42007036	Kosodi konyara ediopet koParisayon Yesu aimor kaŋes . Koloma togo loka Eparisayot , kiboikin ainyam .
42007037	Ido koany , kepupu aberu nakore kaŋol , nakerai nakadiakanaran ebe eboikin togo loka Eparisayot ainyam , koyau ekube loka akinyet ;
42007038	kobwo kokauke koapie kakejeke , emonyi , kogeu aitodoonokin akiyo akejeke , koninana kitima luka akouke , konu akejeke , kinyonyoanak akinyet .
42007039	Keanyu Eparisayot lokenyararit , kotema kotauke atiar , “ Arai kerai etuŋanan lo enabi , tikejenu aberu ŋin erai iŋai , ido nakepone enyoin , naetironori ŋes , naarai erai nakadiakanaran . ”
42007040	Koboŋok Yesu kotema atiar , “ Simon , ejai akirot naakoto alimokin jo . ” Kotema atiar , “ Aso , Ekesisianakinan , kiner . ”
42007041	Kotema atiar , “ Kejaas etuŋanan kalukapesen iarei ; kiburai ediopet adenarin akwat akany , lokiareit da akaisakany .
42007042	Amameete kes nutacet , abu kitim kes kere iarei . Kotoma kes luarei , iŋai bo eminuni ŋes aitelekarit ? ”
42007043	Koboŋok Simon ebe , “ Aomit ebe je lokisionio nuipu . ” Kotema ŋes atiar , “ Itub kotenan . ”
42007044	Kibelokin mama ejai aberu kotema ŋesi Simon atiar , “ Iany ijo aberu na ? Alom eoŋ togokon , mam jo einakina akipi nuka akejeka , konye na etodoonoki akiyo akejeka ka anina da kitimake .
42007045	Mam jo ibu konu eoŋ , konye ameun napenan alomunia mam na inyeina ainu noi akakeje .
42007046	Mam jo ibu kinyonyo akinyet akouka , konye na enyonyo akinyet akejeka ,
42007047	Kanuka ŋun katemari jo atiar , Isionio akediakanareta nuipu , naarai epol akemin ; konye yenisionio nuikidioko , edit akemin . ”
42007048	Kotema ŋesi ŋin atiar , “ Esionii akonidiakanareta . ”
42007049	Kosodete kogeutu lukemorete kaŋes atemanar atiar , “ Iŋai ca lo , loisioniei adiakanareta ? ”
42007050	Kotema ŋesi aberu atiar , “ Kitajar jo akoniiyuun ; kolot inapakina . ”
42008001	Kosodi kanen ketubor apak naedit , kimaniman ireria kere lukapolok ka luedisiak , elimonokini ka alimor akiro nukajokak nuka ajakanut naka Edeke , kojaas nenipe ka lutomon kaarei ,
42008002	ka aŋor ace nukitaŋaleunitai imoyon lueroko ka adekesia , Mariam naenyaritai Magadalene , nakelomunete ajokin akanykaarei ,
42008003	ka Yoana aberu naka Kusa ekeŋadan loka Kerode , ka Susana , ka ace nuipu nukijaanakinete kiborokec lukejaatar .
42008004	Naketukokinor ekodet loepol , kopotu da lukepote kaŋolire mamakeŋ , kiner kawaragan atiar ,
42008005	“ Abu ekayean koloma aiye ikekinyom ; napeyei , kodooto ice ariri kerot ; kicakacakai , konyama ikweny luka apak .
42008006	Kodooto ice aŋaŋam ; nakegeuniata abwaŋun , kooko , kanuemameatar akip .
42008007	Kodooto ice okukwa ; kopolooto ikukwa kakes , koridakis ,
42008008	Kodooto ice alup nuejok , kopolooros , koraata araito kiton akwatat . ” Nakinerar akiro ŋun , kiworo ebe , “ Yenejaas aki nuka akiirar , kiira . ”
42008009	Kiŋita ŋes ikekesisiak ebe inyo bo apolou kawaragan kaŋin .
42008010	Kotema atiar , “ Kiinakinitai yes ajenun nukaiyeiyea nuka ajakanut naka Edeke ; konye ice kawaragasia ; tetere eanyunete komam eanyunete , ido iirarete komam ejenunete .
42008011	Aso apolou naka awaragan ŋes nata : Ekinyomit ŋes akirot naka Edeke .
42008012	Kwi da lukariri kerot kes lukiirarete ; kosodi ebuni Satan , alemar akirot kotauonokec , tetere mam iyuunete ka aitajario da .
42008013	Kwi da lukaŋaŋam kes lukiirarete kocamut akirot kailel ; konye komameete alias , iyuunete nediokasilon , kosodete kapak naka acodunio etiakaros ,
42008014	Kwi da lukedoete okukwa , kes lukiirarete , ido kelototo koridakinos aiyaloŋoŋ , ka abar , ka aiyalama naka aijar , komam ititionete adioraito .
42008015	Kwi da luka alup nuejok , kes luka itauon luitenara luejok lukiirarete akirot , koricito , koraata araito katitiŋikin .
42008016	“ Emamei ituŋanan yeninokokini atala , kobuburik ibore , arai aibwaikin kwap keitada ; konye ibwaikini kuju ocoget , tetere epedorete luelomunete aanyun akeija .
42008017	Naarai emamei akirot naibwaitai , namam ikujunio , karaida naimunonitai namam ejenunio ka aikujunio .
42008018	Aso kocoito kwape ipupioto ; naarai yenejai ibore , einakinio ice ; ka yenemamei ibore , edemunio ŋin da yeneomit ŋesi ebe ejaatar . ”
42008019	Kopotu do totoke ka ikeinacan , mam apedorete aikunyakin ŋes kanuka ekodet .
42008020	Kolimokinai ebe , “ Ebwoete totokon ka ikoniinacan kokiŋa ; ekotosi aanyun jo . ”
42008021	Konye Koboŋok kotema kes atiar , “ Totoka ka ikainacan kes ŋul luiirarete akirot naka Edeke , kiswamata da . ”
42008022	Kosodi kanen adiopet kapaarasia kaŋun , kodoka ataker , ŋes ka ikekesisiak ; kotema kes atiar , “ Aso kekwaŋaros aŋolol juwai ” ; kogeut alosit .
42008023	Konye napikwaŋasi kojotoor ŋesi , kokut ekwam loepol kaŋolol ; kogeut akipi ailelebun ataker , kojaut toma ationis .
42008024	Koloto mama ejai kitwekenyut , kobalas ebe , “ Ekapolon , ekapolon ba , kitwaka . ” Kokweny ŋesi , kiretak ekwam ka agat naka akipi : kopalasi kojaun aiyamakin .
42008025	Kotema kes atiar , “ Ani bo aiyuunikus ? ” Kokuriakata , koumokis , kotemanaros atiar , “ Aso iŋai bo lo , naarai icorakini kiton ikwamin ka akipi da , korimarete ? ”
42008026	Kodolot akwap naka Igerasenin , naetereikina Galilaya ,
42008027	Nakedokunia koitolima , kiriamunos ketuŋanan loka ore kaŋol lokejaas ajokin ; apak naepol mam anapit inapen , mam abu kosal togo , konye toma atesin ,
42008028	Nakeanyunia ŋol Yesu , kilala , kibirokin kakonyeneke , kiner keporoto loepol ebe , “ Anyoika eoŋ kajo , Yesu , Osoku loka Edeke loejai kuju kakuj ? Keŋaiŋait , sirikiitican eoŋ . ”
42008029	Naarai abu kicorak emoyo loerono alomun kotuŋanan . ( Naarai kikamununei ŋes irwan ipu ; kidareneno , koenen kirikoi ka iloin ; koŋedeŋedei lukeenitere ; kokerianara ŋes ajokit amodiŋ . )
42008030	Kiŋit Yesu ŋes ebe , “ Ekonikiror iŋai ? ” Kobala ebe , “ Ajore , ” naarai kelomakinitos ŋes ajokin nuipu .
42008031	Kiŋaiŋaata ŋes sirikicorak kes alomar aipany .
42008032	Kejai nen esipan loka ipegei luipu edakasi oroŋat ; kiŋaiŋaata ŋes acamakin kes alomar opegei . Kocamak kes ,
42008033	Kolomut ajokin kotuŋanan , kolomasi toma opegei : komotar esipan kaneijululuei , kibirokin aŋolol , kotwakikis akipi .
42008034	Nakeanyuniata ikecokok nuadoikis , kokerata , kisiarakis akiro toma ore kamanat da .
42008035	Koloto aanyun nuadoikis ; kopotu mama ejai Yesu , kodumut etuŋanan lokelomunete ajokin , iboie kakejen nuka Yesu , enapit igoen , kejokiar adam ; kokuriakaros .
42008036	Ŋul da luapotu koanyut kitejenut kes kwape kitaŋaleunere ŋol lolem ajaas ajokin ,
42008037	Kosodete ituŋa kere luka akwap naka Igerasenin airiamar kilipa ŋes anyoun kamakec ; naarai kikam kes akurian naepol ; kodoka ataker , koboŋo .
42008038	Konye kilip etuŋanan lokelomunete ajokin aup kaŋes ; konye kotwar , kobala ebe ,
42008039	“ Koboŋo orekon , kolimonok nukapolok nukiswamak jo Edeke . ” Kolot , kolimonok anatar ere kere nukapolok nukiswamakini ŋes Yesu .
42008040	Kosodi nakeboŋunio Yesu , kisukunyik ekodet ŋes kaiyalama ; naarai kidaritos ŋes kere .
42008041	Ido koany , kobu etuŋanan ekekiror Yairo , lokerai ekayaiton loka atukos ; kibirokin akejen nuka Yesu , kiŋaiŋa ŋes alomar togoke ;
42008042	Naarai kejai ŋes apese nateluna , naka ikar itomon ka luarei , keapikinit atwanare . Konye napelosi koridakis ikodeta ,
42008043	Kosodi aberu nakedeka alele nakaokot ikar itomon ka luarei , naketacakinit imurwok lukejaatar kere , komam epedori ituŋanan aitaŋaleun ,
42008044	komanu kokauke , kotiro atwele naka anapitoke ; atipet kosaŋ alele nakaokotoke .
42008045	Kotema Yesu atiar , “ Iŋai bo katiro ? ” Kosodete nakeŋerioto ituŋa kere , kobala Petero ebe , “ Ekapolon , kilukut jo ikodeta kiridakis da ! ”
42008046	Konye kotema Yesu atiar , “ Katiro ma ituŋanan : naarai amisiik ebe alom apedor kamakaŋ . ”
42008047	Nakeanyunia aberu ebe mam epedori aibwaio , kobu emarani , kibirokin akonyeneke , kitejenu kakonyen nuka ituŋa kere akiro nukeinakinete ŋes atiror , ido kwape kitaŋaleunere atipet .
42008048	Kotema ŋes atiar , “ Akokuka , kitaŋaleu jo akoniiyuun ; kolot inapakina . ”
42008049	Napinera ŋun , kobu etuŋanan kore loka ekayaiton loka atukos , kobala ebe , “ Adaun akoonipese ; sirikitaar bobo Ekesisianakinan . ”
42008050	Konye nakiiraria Yesu ŋun koboŋok ebe , “ Sirikikurianar ; konye kiyuu aiyuun , itajario . ”
42008051	Nakedolio togo , mam abu kisunup ituŋanan alomar nepepe kaŋes , dimarai Petero , ka Yokana , ka Yakob , ka papa loka ikoku ka totoke .
42008052	Emonyete kere kibworos ; konye kotema atiar , “ Sirikimonya ; naarai mam etwanit , konye ejotoi . ”
42008053	Kokienatar ŋes noi , naarai kejenete ebe adau ikoku atwanare .
42008054	Konye kitiŋ akekan , kiworo ebe , “ Ipese , kokweny . ”
42008055	Koboŋu ekemoyo , atipet konyou ; kicorak ainakin ŋes inyamat .
42008056	Koumokis ikekauriak ; konye kicor kes kinyeis alimokin ituŋanan nukiswamao .
42009001	Konyarau lutomon ka luarei nepepe , koinak apedor ka apolou kama ejaas ajokin kere , ka aitaŋaleun adekesia .
42009002	Kiyakia kes alimonokin ajakanut naka Edeke , ka aitaŋaleun da lukadekak .
42009003	Kotema kes atiar , “ Sirikiyaŋaasi ibore kere yenikerot , karaida ebela , karaida ecoe , karaida inyamat , karaida apesan , karaida ajaut kikason iarei .
42009004	Kaŋolitogo loilomanarete , kosalenenete nen , aitodol nainyounioto alosit .
42009005	Ŋul lumam kisukunyikinete yes , nainyounioto kotoma ore kaŋol , kilakilakenenete adae nuka akejenekus araut akajenak kamakec . ”
42009006	Koloto kesi , kiriamas ireria , elimonokinete Akiro Nukajokak , ka aitaŋaleun da kaŋiniibois .
42009007	Kosodi kiira ekabaka Kerode nukiswamao kere ; kiyaloŋoŋ noi , naarai kebalas ituŋa ice ebe , ajaru Yokana kotoma okatwak ;
42009008	ka ice da ebe , “ Atakanu Eliya ” ; ka ice da ebe , “ Ajaru ediopet kotoma onabin lukolo sek . ”
42009009	Kobala Kerode ebe , “ Abu kajepa akou naka Yokana ; konye iŋai bo lo loapupi eoŋ akiro nuetia nen ? ” Kokoto aanyun ŋes .
42009010	Kosodi keboŋut ikiyakia kitejenut Yesu akiro kere nuapotu kiswamata , Koyaŋa kes , kogita kiton ore loenyaritai Betesaida .
42009011	Konye nakejenuniata ikodeta kotupasi ŋes ; kisukunyik kes kaiyalama kolimok kes nuka ajakanut naka Edeke , kitaŋaleu da lukipudas aitaŋaleunio ,
42009012	Kejotaki akoloŋ ; kopotu lutomon kaarei mama ejai , kotemasi atiar , “ Kotwar ekodet , tetere elosete toma oreria ka amanat da nuidunyatar , kodumutu neeperete ka inyamat da ; naarai kijaa ne amodiŋ . ”
42009013	Konye kotema kes atiar , “ Koinakisi yesi kes lunyaman . ” Kotemasi atiar , “ Emamei sio ibore yenedeparit imugatin ikany ka agaria aarei ; arai mam kilosit agwelakin etuŋat lo kere inyamat . ”
42009014	Naarai emwaasi ikiliok bala ilukumin ikany . Kotema ikekesisiak atiar , “ Kisiboikis kes katukon bala akaisakany ŋinitukot . ”
42009015	Kiswamata kwaŋin , kisiboikis kes kere .
42009016	Kolem imugatin lukany , ka agaria aarei , kosesen akuj , kisirereŋ kes , kobilibil ; koinak ikesisiak akoranakin ekodet .
42009017	Konyama , kimonikinos kere ; kotukonokinai atutubeta nuabilibila nukesalete , iditai itomon ka luarei .
42009018	Kosodi kanen , napilipi ŋesi kogitara , kojaas ikekesisiak nenipe kaŋes : kiŋit kes ebe , “ Ebalas ikodeta ebe arai eoŋ iŋai ? ”
42009019	Koboŋokis ebe , “ Yokana Lokebatisan ; konye ice Eliya ; ice da ebe ajaru ediopet konabin lukolo sek . ”
42009020	Kotema kes atiar , “ Ido bo yes kibalas ebe arai eoŋ iŋai ? ” Koboŋok Petero ebe , “ Ijoŋ Kristo loka Edeke . ”
42009021	Konye kicor kes , kisimik alimokin idiotuŋanan akirot ŋin .
42009022	Kobala ebe , “ Ibusakinit Okoku loka etuŋanan aiticanio nuipu , egirete da imakio ka isasedotin lupeti ka ikewadikak , ka aiar , kapaaran da nakiwuniet ejaruni . ”
42009023	Kolimok kes kere ebe , “ Arai ekoto ituŋanan aitup eoŋ , koŋerokin ilopet , korioŋ ekemusalaba ŋinipaaran , katup eoŋ .
42009024	Naarai ŋin yenekoto aitajar akeijar etwaniari ; konye ŋin yenetwaniari akeijar kanukaŋ , itajari ŋes ,
42009025	Naarai ajokis anyoin arai kedumu ituŋanan akwapin kere , kitoolio arai kotwania akeijar ?
42009026	Naarai yenirumete ileic kanukaŋ , kanuka akakiro da , irumete ileic Okoku loka etuŋanan da kanukeŋ , naebunio kaibusesuke , ka naka Papa , ka naka imalaikan da lukalaunak .
42009027	Konye abeit katemari yes atiar , Ejaas ice kaluebwoete kane lumam iirete cut atwanare aitodol neaanyuniata ajakanut naka Edeke . ”
42009028	Kosodi kanen akaulo kakiro kaŋun bala apaarasia akanykauni , koyaŋa Petero ka Yokana ka Yakobo , kodoka oroŋat ailip .
42009029	Napilipi , kogelakin epone loke ereeteke , kiliacanata ikenapen komwekimwekete ,
42009030	Ido koany , kineras ituŋa iarei kaŋes , lukeraas Musa ka Eliya ;
42009031	luketakanete kaibuses , kineras akiro nuka atwanareke naelosi ŋesi aitodolikin koYerusalem .
42009032	Kilurunito Petero ka lukejaas kaŋes ajo ; konye nakekwenyuniata koanyutu aibusesuke , ka kwi da iarei lukebwoete kaŋes ,
42009033	Kosodi kanen , napetiakas kaŋes , kotema Petero Yesu atiar , “ Ekapolon , ejok oni ajaut ne ; aso keswamata iswamin iuni ; ediopet lokon , ediopet loka Musa , ka ediopet da loka Eliya . ” Komam ejeni nukinera .
42009034	Napinera ŋesi ŋun , kobu edou , kiteribo kes ; kokuriakaros nakelomariata odou .
42009035	Kolom eporoto kotoma odou , kobala ebe , “ Lo ŋes Okokuka , loseunaka ; kiirasi ŋes . ”
42009036	Napinera eporoto ŋol , kotakan Yesu bon . Kililiŋata kesi , komam elimokinete idiotuŋanan kapaarasia kaŋun adiokirot kanuaanyut .
42009037	Kosodi kanen apaaran naatupakini nakedokuniata koroŋat , kiriamunos kekodet loepol .
42009038	Ido koany , kiworo etuŋanan kotoma okodet ebe , “ Ekesisianakinan , keŋaiŋait , koany ikakoku ; naarai erai ikateluna ;
42009039	Ido koany , ikamununei ajokit ŋes , atipet isilalai ; bobo da kisiilio , kokui ekuetete , mam inyeini dimarai kationis , idecideci ŋes ,
42009040	eŋaiŋa ikonikesisiak aireŋear ŋes , konye mam epedoro . ”
42009041	Koboŋok Yesu kotema atiar , “ Wu okwe yes atur namam iyuunit , naepaarit , etodoli eoŋ ai ajaut kayes , ka atitiŋikinit da yes ? Koyau ma ikonikoku ne . ”
42009042	Napebuni kibirok ajokit kwap , kisiilio . Kiretak Yesu ajokit naerono , kitaŋaleu isapat kinyakak papake .
42009043	Koumokis kere apolou naka Edeke . Konye napeumokinitos kere akiro kere nueswamai , kotema ŋesi ikekesisiak atiar ,
42009044	“ Kitolomasi akiro nu akiikus ; naarai einakinio Okoku loka etuŋanan akanin nuka ituŋa . ”
42009045	Konye mam kes apotu kojenut akirot ŋin , kimunonitai kamakec , kinyeis amisiikin ; koyoŋata aiŋit apolou naka akirot kaŋin .
42009046	Kogeut epeget kotomakec ebe iŋai bo kakesi eraun lokapolon .
42009047	Konye kejen Yesu epeget loka itauonokec , koyau ikoku yenididi , kisibwo kodieke ,
42009048	kotema kes atiar , “ Ŋin yenisukunyikini ikoku yen kokirorika kesukunyikinit eoŋ , ŋin da yenikesukunyikini eoŋ , isukunyikinit ŋol lokejukuni ; naarai loerai loedit kokidiŋikus kere , ŋol ŋes erai lokapolon . ”
42009049	Koboŋok Yokana kotema atiar , “ Ekapolon , kipou kaanyutu etuŋanan ireŋeari ajokin kokirorikon , kesimika ŋes , naarai mam kiupa kaoni . ”
42009050	Konye Yesu kotema ŋes atiar , “ Sirikisimika ; naarai ŋol lomam erai lokasurupikus , erai lokowaikus . ”
42009051	Kosodi kanen , keapuut apaarasiake nuka aitodokario , kitogogoŋ akonyeneke alosit Yerusalem .
42009052	Kijuka ikiyakia aliŋakin ŋes , koloto kolomasi ore loka Isamarian tetere itemokinete kanukeŋ ;
42009053	konye mam kes apotu kisukunyikis , naarai atereit akekonyen aibe Yerusalem .
42009054	Keanyut ikekesisiak Yakob ka Yokana ŋun , kobalas ebe , “ Ejakait , ikoto kecorakis akim kodoku kokuju komudia kes [ kwape kolo eswamaa Eliya ] ? ”
42009055	Konye kibelokin , kitoron kes , [ kotema atiar , “ Mam ijenete epone loka emoyo loejai kayes . Naarai mam abunit Okoku loka etuŋanan amudiar aijar naka ituŋa , dimarai aitajar . ” ]
42009056	Koloto ore ece .
42009057	Napelosete kesi korot , kotema etuŋanan atiar , “ Katupenenei jo kama ilosi kere . ”
42009058	Kotema Yesu ŋes atiar , “ Ejaas ikuwei apanya , akweny da nuka apak ejaas akaisikec ; konye Okoku loka etuŋanan emamei nama iperikini akekou . ”
42009059	Kotema ŋesi ece atiar , “ Kotupunai . ” Konye kobala ebe , “ Ejakait , kisiikinai ber kalot keda papaka . ”
42009060	Konye kotema ŋes atiar , “ Kinye lukatwak kidaata lukarwakakec ; konye jo , kolot kolimono ajakanut naka Edeke . ”
42009061	Kobala ece da ebe , “ Ejakait , katupenenei jo ; konye kisiikinai ber katwar ituŋa lukokaleka . ”
42009062	Konye Yesu kotema ŋes atiar , “ Emamei yenetiŋit emeleku lokimoŋin , kosesen kau , yenibusakinit ajakanut naka Edeke . ”
42010001	Kosodi kokau kaŋun koseu Ejakait ice akaisakanykaarei , kiyakia kes iarei iarei aiŋarenikin ŋes alosit ŋolire ka ŋiniibois naekoto ŋesi elopet alosit .
42010002	Kotema kes atiar , “ Ipu idwenyan , konye ikidioko ikeswamak ; aso kilipa Ejakait loka aidweny kijuk ikeswamak toma aidwenyeke .
42010003	Koloto yesi ; koany , keyakiari yes kwape idwe luka amerekekin kokidiŋ opeen .
42010004	Sirikiyata eriagi , karaida ecoe , karaida amuk ; sirikiyogata da ituŋanan korot .
42010005	Ido ŋolitogo loilomanarete , kotemasi ber atiar , ‘ Kojau ainapakin togo lo ! ’
42010006	Arai kejaun okoku loka ainapakin kanen , esalakini ŋes ainapakinikus ; arai mam , kiboŋokini yes ainapakinikus .
42010007	Kosalata ber togo ŋopeŋol , inyamete komasete lukiinakinete yes , naarai edolit ekeswaman aropio ; siribwosenenete otogoi ice .
42010008	Ido ŋolire kere loilomanarete kiisukunyikis , konyamata inyamat lukiinakinete yes ;
42010009	kitaŋaleununete lukadekak luejaas nen , kolimonokinete ebe , ‘ Ekunyu ajakanut naka Edeke mamakus . ’
42010010	Konye ere kere loilomanarete , arai mam kisukunyikinete , kolomutu orotinike , kineras ebe .
42010011	Kilakilakanakini yes adae nukakejenekosi ; konye kojenutu na ebe , ‘ Ekunyu ajakanut naka Edeke mamakus . ’
42010012	Katemari yes atiar , Kapaaran kaya , epatana Sodom atitiŋikin aitelekarit ere ŋol .
42010013	“ Itukwi ijo Korasin ! Itukwi ijo Betesaida Naarai arai kiswamatai koTuro ka Sidon nukapedor ŋun nukiswamatai kamakus , tikitoronikinos ŋosek , kiboiete kopukoi ka ekurwon .
42010014	Konye apaaran naka etube epatanikini Turo ka Sidon atitiŋikin aitelekarit yes .
42010015	Ka jo da Kaparanaum , kitopoloorio kereka kiton akuj ? Kijesario do kiton Okatwak .
42010016	“ Yenikiirari yes , keirari eoŋ ; yenikipaluni yes , kapaluni eoŋ da ; yenikapaluni eoŋ epaluni lokejukuni . ”
42010017	Kosodete koboŋut kwi akaisakanykaarei kaiyalama , kobalas ebe , “ Ejakait , kononokikis sio ajokin da kokirorikon ! ”
42010018	Kotema kes atiar , “ Aany Satan ibiruni kokuju kwape keimilia .
42010019	Koany , kainakinit yes apedor aicakacak imunwo ka ikiritona , ido kama ejai apedor kere naka lokasurup ; emamei da ibore kere yenikikonakini yes erono .
42010020	Konye sirikiyalamikinos kanu kinonokikiniata yes ajokin ; konye kiyalamikinos naarai iwadikatai ikusikiroria kotoma akuj . ”
42010021	Kosawa kaŋol kolakar kOmoyo Lokalaunan , kotema atiar , “ Kemalai jo , wu Papa , Ejakait loka akuj ka akwap , naarai ibu kimunonik akiro nu lukacoa ka lukaijen , kopukok da idwe ludidik ; eebo , Papa , naarai kwaŋin ibu kitojokia kakonyenekon .
42010022	Kainak Papaka iboro kere ; ido emamei yenejeni Okoku dimarai Papa , kwabo emamei yenejeni Papa dimarai Okoku , ka ŋin da yenekot Okoku apukokin ŋes . ”
42010023	Kosodi kibelokin mama ejaas ikekesisiak , kiner kakes kaiyeiyea ebe , “ Isirereŋitoi akonye nuesesenete nuisesenete yesi .
42010024	Naarai katemari yes atiar , ‘ Apotu kimielas inabin luipu ka ikabakan aanyun nuisesenete yesi , mam eanyuna , ka akiirar da nuiirarete yesi , mam iirara . ’ ”
42010025	Ido koany , kobwo ericakisil ediopet kokodokod , kobala ebe , “ Ekesisianakinan , ekonakini ai tetere erumi aijar naka ikar kere ? ”
42010026	Kotema ŋes atiar , “ Iwadikatai bo inyo toma okisila ? Isiomi biai ? ”
42010027	Koboŋok ŋes ebe , “ Komina Ejakait Ekonideke kekonitau kere , ka akoniijar kere , ka akonigogoŋ kere , ka akonicoa kere ; ka ekoniidunyet da kwape iminari bon . ”
42010028	Kotema ŋes atiar , “ Iboŋok kotenan ; kikonaki nen , ijari . ”
42010029	Konye ŋes ekoto aitoiokikin , kiŋit Yesu ebe , “ Iŋai bo ekaidunyet ? ”
42010030	Koboŋok Yesu kobala ebe , “ Abu etuŋanan kijesar anyoun koYerusalem alosit Yeriko , kiriamunos kikaŋatak , lukelacarete ŋes inapen , kibuŋata , koloto kinyeis eapie airidakin .
42010031	Kosodi kanen kitor esasedoti orot ŋol ; nakeanyunia ŋes , kinac kotubor ,
42010032	Elebit da kwape kwaŋin , nakedolio aibois ŋin , koany ŋes , kinac kotubor .
42010033	Konye Esamariat ediopet kalositeke , kedol nen nekejai ; nakeanyunia , kitim ŋes ,
42010034	kikunyak koen akemusuŋun , kobukok akinyet ka ebino ; kibwanenik otiaŋake koyaŋa kiton togo loka ipejok , kimuke ,
42010035	Apaaran nakiareit kolem adenarin aarei koinak elopet etogo , kobala ebe , ‘ Kimuke lo ; ibore kere yenitaci aitedepar , katacakini jo naaboŋunio . ’
42010036	Iŋai kaŋul kaluuni loiwomit ijo araut ekeidunyet kaje kalokiriamunos kikaŋatak ”
42010037	Kotema atiar , “ Ŋol lokitimi ŋes . ” Kolimok Yesu ŋes ebe , “ Kolot ijo da , kikonak nen . ”
42010038	Kosodete napebeete , koloma ore ediopet ; kisukunyik aberu ekekiror Marita togoke ,
42010039	Kejai ŋes kainacike naenyaritai Mariam , nakiboie kakejen nuka Yesu , iirari akekiro ,
42010040	Konye abu Marita kitaaritoi kanuka aijaanakin naapol ; kolot mama ejai Yesu kotema ŋes atiar , “ Ejakait , mam kereka ipodo ebe kenyeinia kinacika aijaanakin bon ? Aso kolimok ŋes keŋarak eoŋ . ”
42010041	Konye Koboŋok Ejakait kotema atiar , “ Marita , Marita , iyaloŋoŋoi ilolonyi da kanuka akiro nuipu ;
42010042	konye ipudai luikidioko , arai bo idiopet bon ; naarai aseu Mariam ewai loejok , lomam edemario ŋes . ”
42011001	Kosodi kanen , nakilipia kaibois adiopet , nakedaunia , kotema ediopet kosesisiakake atiar , “ Ejakait , kisisianakinai sio ailip , kwape kisisianakinia Yokana da ikekesisiak . ”
42011002	Kotema kes atiar , “ Nailipiata , kineras ebe , Papakosi loejai toma akuj , ekonikiror kitalaunai . Akonijakanut kobu . Nuikoto kiswamai kakwap , kwape iswamaere kotoma akuj .
42011003	Koinanakinai sio ikosinyamat luka ŋinipaaran ;
42011004	Kisionioi sio akosidiakanareta ; naarai kisioniei isio lukapeseninikosi . Sirikiya sio toma acodunio , konye koyuunai sio kama ejai lokaronon . ”
42011005	Kotema kes atiar , “ Iŋai kayesi yenejai ekepapero , kelot mama ejai kidiŋ kuare , kotema ŋes atiar , ‘ Opaperoka , koyuunai ber kimugatin iuni ;
42011006	naarai adolu ekapapero mamaka ebuni kalosit , emamei eoŋ idiobore yenainakini ŋes ainyam ’ ;
42011007	eboŋokini lokotogo ebe , ‘ Sirikiitapas eoŋ ; egolol ekek , kiperi eoŋ nepepe kikadwe koitada ; mam apedori anyoun ainakin jo ’ ?
42011008	Katemari yes atiar , Karaida mam enyouni ainakin naarai erai ekepapero , konye kanuka akeiŋaiŋait enyouni einakini ŋes luipuda kere .
42011009	Katemari yes atiar , Kilipa , kiinakinio ; komoata , idumunete ; kikuŋukuŋoto , kiŋaikinio ,
42011010	Naarai ŋin yenilipi ijaikinio , yenemoi edumuni , ka yenikuŋukuŋi da enaikinio .
42011011	Iŋai bo kayesi erai papa , arai kilipi ikokuke emugati , einakini tope amoru ? Arai bo agar , ido aibois kagar einakini tope ŋes emun ?
42011012	Arai kilip abeet , einakini tope ekiriton ?
42011013	Aso arai yes lukaronok ijenete ainakin ikusidwe ainakineta nuejok , mam kereka itelekarit noi Papakus loejai toma akuj ainakin ŋul luilipete ŋes Emoyo Lokalaunan ? ”
42011014	Kosodi kanen ireŋeari ŋesi ajokit nabaŋ , Kelom ajokit , kiner lobaŋ ; koumokis ikodeta .
42011015	Konye kobalas ice kakesi ebe , “ Ireŋeari ŋesi ajokin kanuka Beelesebul ekapolon loka ajokin . ”
42011016	Kocodut ice , kokotosi aanyunet naebuni kotoma akuj .
42011017	Konye kejeni ŋesi akeceomisio , kotema kes atiar , “ Ŋinijakanut naetiakatiakaun asurokin bon emudiar ; arai etogo ketogo ibiror .
42011018	Aso arai etiakatiakaun Satan bon , ikonakini ai akejakanut icasi ? Naarai ibalasi yesi ebe ereŋeari eoŋ ajokin kanuka Beelesebul .
42011019	Aso arai ereŋeari eoŋ ajokin kanuka Beelesebul , ido bo ikusidwe ireŋearete kanuka iŋai ? Kanuka ŋun ŋes eraatar ŋul ikusikatubok .
42011020	Konye arai ereŋeari eoŋ ajokin kebokorit loka Edeke , aso adolu ajakanut naka Edeke mamakus ,
42011021	Etuŋanan lokagogoŋ ekapi lujiisike idari alaroke , inapakina ikeboro :
42011022	Konye naebunokinia ekagogoŋon loedeparit ŋes , ipikori edemari lujiisike kere luamunokina ŋesi , ka akorokor iŋatanake .
42011023	Ituŋanan yenimam ejai keoŋ , ŋes yenikekoloka ; ituŋanan da yenimam etukonokini keoŋ , isiarakini .
42011024	“ Kelonu emoyo loerono kotuŋanan , itori aiboisio nuemameete akip , emoot nekiyeŋunet ; keoliki , ebala ebe , ‘ Aboŋori togoka nekabunio . ’
42011025	Keboŋu , edumuni epieitai , epesitai da .
42011026	Kosodi do elosi eupunos kimoyon ice ikanykaarei luitelekarito ŋes aronis ; elomarete kesi da esalete nen ; ejautene loka ituŋanan kaŋin lokawasia eraun loerono adepar losodit . ”
42011027	Kosodi kanen , napinera akiro ŋun , kiworo adiopeberu kotoma okodet , kotema atiar , “ Isirereŋitoi aliliget nakipotiere jo , ka ikisin da lukinaki . ”
42011028	Konye Yesu kobala ebe , “ Konye ca , nuitelekarito , isirereŋitoi luiirarete akirot naka Edeke , koricata da ! ”
42011029	Kosodi naketukokinotor ikodeta mamakeŋ , kogeu atemar kes atiar , “ Atur na erai atur nakaronon ; emoot aanyunet , kwabo mam einakinio aanyunet , dimarai aanyunet naka Yona .
42011030	Naarai kwape keraar Yona aanyunet kama ejaas ituŋa luko Ninebe , kwape kwaŋin eraunia Okoku loka etuŋanan kama ejai atur na .
42011031	Enyouni akabaka naka Eŋalakimak kapaaran naka etube nepepe kituŋa luka atur kana , itetelekari kes akiro ; naarai abu ŋesi kobu kosaŋe loka akwap akiirar acoa naka Solomon , ido koany , ejai ne yenitelekarit Solomon .
42011032	Enyounete ikiliok luka Ninebe kapaaran naka etube nepepe katur na itetelekarete ŋes akiro ; naarai apotu kesi kitoronikinos kanuka alimonokin naka Yona , ido koany , ejai ne yenitelekarit Yona .
42011033	Emamei yeninokokini atala kibwaik aipany arai toma obukit , dimarai ikajakini ocoget , tetere epedorete luelomunete aanyun aica .
42011034	Atala naka akuan ŋes akonikoŋu ; arai oteni akonikoŋu , akonikuan kere ecai ; konye arai erono , akonikuan da emutono .
42011035	Aso kocoite kinye aica nakotomakon araun amuton .
42011036	Aso arai ecai akonikuan kere , komamei adiotutubet naemutono , ileleba kere aica pas , kwape katala nakinwakakinit jo kaicake . ”
42011037	Napinera , konyara Eparisayot ediopet oreke aimor kaŋes lukapaaran ; koloma kiboikin ainyam .
42011038	Keanyu Eparisayot ŋol koumok , naarai mam ber kilosit eroko enyama .
42011039	Kotema Ejakait ŋes atiar , “ Kwana yes Iparisayon itesegarete kiŋa kakolin ka asanin , konye kotomakus ileleba aiŋat ka aronis ,
42011040	Ibaŋiok yesi ! Lokesubi lukokuju mere ŋes lokesubi lukotoma da ?
42011041	Konye koinakisi lukotoma araut ainakineta nukaitim ; ido koany , elaete kere kamakus .
42011042	“ Konye itukwi yes Iparisayon ! Naarai iinanakinete idiopet kotomon yenika alilot ka ecaboi ka ŋinikiyot kere , inyeinete etube ka amin naka Edeke ; ibusakinit yes aswam ŋun komam inyeinete kwa da .
42011043	Itukwi yes Iparisayon ! Naarai iminasi iicoloŋo lukapolou katukosia , ka aiyogao kagwelanareta .
42011044	Itukwi yes ! Naarai iputos katesin numam etakanete , nuitorito ituŋa komam ejenete . ”
42011045	Koboŋok ediopet koricakisila kotema ŋes atiar , “ Ekesisianakinan , kiner ijo kwaŋin kimoromor sio da . ”
42011046	Kotema atiar , “ Itukwi yes da iricakisila ! Naarai isibwokete ituŋa ibwokon lukalaŋirok , konye yes ikulepek mam itirorete ibwokon kediopet kobokorokus .
42011047	Itukwi yes ! Naarai idukete atesin nuka inabin luapotu lukapapaakus koara .
42011048	Aso iraas ikajenak icamunito da aswamisio nuka lukapapaakus ; naarai kes lukearete , yes da idukete atesinakec ,
42011049	Kanuka ŋun inera acoa naka Edeke ebe , ‘ Ejukakini kes inabin ka ikiyakia , earete ice kakes , ereete , ’
42011050	tetere itepesenio atur na aokot nuka inabi ; kere , nukebukoros ameun kapetetait naka akwap ,
42011051	ameun kaokot nuka Abel kiton aokot nuka Sakaria , lokearakinio kidiŋ ketem ka aibois nakalaunan . Eebo , katemari yes atiar , Itepesenio kotoma atur kana .
42011052	Itukwi yes iricakisila ! Naarai ilemut alacetait naka aijen ; mam yes ilomarito , ido itikokinito luakotos alomar . ”
42011053	Nakelomunia kanen , kogeut ikewadikak ka Iparisayon aridakin jokan , ka aiŋitiŋit akiro nuipu ,
42011054	kolokata ŋes tetere ipoki kakirot naelomuni kaitukuke .
42012001	Kapaarasia kaŋun , naketukonokinotor ilukumin luka ikodeta kiton aicakacaka , kogeu alimokin ber ikekesisiak ebe , “ Kocoito aitubuunet naka Iparisayon , ŋes aisoswanut .
42012002	Konye emamei akirot naimunonitai , namam epukorio ; karaida naibwaitai , namam ejenunio ,
42012003	Aso nuinerata kamuton iirario kaica ; ido nuiyeiyeata kagolai nukotoma elimonokinio kokuju otogoi .
42012004	“ Katemari yes ikapapero atiar , Sirikikuriakaros luearete akuan , kosodi mam bobo nuepedorete aswam .
42012005	Konye kekwenyari yes loikuriaka : kokuriaka ŋol loejai apedor kedau aiar acakakin Ogeena ; eebo , katemari yes ariar , Kokuriaka ŋol .
42012006	Mam kereka egwelete anyiporin akany apesan aarei ? Kwabo mam imurwokinio adiopet kakonyen nuka Edeke .
42012007	Konye imaritai itima da kere luka akwesikus kere , Sirikuriaka ; iraas yesi luketiai adepar anyiporin nuipu .
42012008	“ Katemari yes atiar , ŋinituŋanan yenikalimori eoŋ kakonyen nuka ituŋa , elimori da Okoku loka etuŋanan ŋes kakonyen nuka imalaikan luka Edeke ;
42012009	Konye ŋin yenikaŋeri eoŋ kakonyen nuka ituŋa , enerio ŋin da kakonyen nuka imalaikan luka Edeke .
42012010	Ŋinituŋanan da yeninera akirot asurokin Okoku loka etuŋanan isionio ; konye yeneinyanakini Emoyo Lokalaunan mam isionio .
42012011	Nakiyaŋaariata yes akonyen nuka atukosia ka ikayaitok ka lukapolou , sirikiyaloŋoŋoto epone arai akiro nuiboŋokinete arai nuineras ;
42012012	naarai kisisianakini Emoyo Lokalaunan kosawa kaŋol nuibusakinit einer . ”
42012013	Kotema ediopet kokodet atiar , “ Ekesisianakinan , kolimok onaceka katiakata keoŋ akosikirumet . ”
42012014	Konye kotema ŋes atiar , “ Ikatunanan , iŋai bo kadakakini eoŋ araut ekatubon arai ekakoran kamakus ? ”
42012015	Kotema kes atiar , “ Kocoito , kidaras bonik kama ejai airaŋaanut kere ; naarai aijar naka ituŋanan mere iboro luipu luejaatar ŋesi . ”
42012016	Kolimok kes awaragan ebe , “ Kebwaŋunito noi alup nuka etuŋanan lokabaran .
42012017	Kogeu aomoom kotauke ebe , ‘ Kekonak ai , naarai emamei neengadakini ikanyamat ? ’
42012018	Kotema atiar , ‘ Ekonakini ne ; atiyatiyai idulaaka , ka aje da luitelekarito ; eŋadakini nen akakima kere ka ikaboro . ’
42012019	Atemari akaijar atiar , ‘ Aijar , ejaas jo iboro luipu luimonot kanuka ikar luipu ; aso kijamam , konyam , komat , kolakara da . ’
42012020	Konye kotema Edeke ŋes atiar , ‘ Ibaŋaana ijo ! Ekotoi akoniijar akuare na ; iboro da luitemokinit , eraunete lukaŋai ? ’
42012021	Ikoni nen yeniŋadakinit iboro luka akais kanuke elopet , komam ebari mama ejai Edeke . ”
42012022	Kotema ikekesisiak atiar , “ Kanuka ŋun katemari yes atiar , Siriyaloŋoŋoete kanuka akusiijar , luinyamete , karaida kanuka akusiwat luinapete ,
42012023	Naarai aijar itelekarit inyamat , ka akuan da itelekarit anapito .
42012024	Koomito ikuruka ebe mam eyeete kwabo mam idwenyete , emameete aiŋadisia karaida idulaa ; konye itanyami kes Edeke , Itelekarito cama yesi noi akweny !
42012025	Iŋai bo kayes kiyaloŋoŋ epedori aiyatakin akeibut ?
42012026	Aso do arai mam ipedorete akirot naedit noi kwaŋin , kanukinyo iyaloŋonooro kanuka ace kere ?
42012027	Koomito aapecelun , kwape epolooto ; mam itaaritos , karaida aoj ; konye katemari yes atiar . Ka Solomon da kotoma aibusesuke kere mam esiritoi kojokan kwape adiopet kaŋun .
42012028	Aso arai itanapi Edeke kwaŋin inya luka ais , Iuejaas lolo , ecakario moi oupa ; itelekarit cama noi aitanap yes , okwe yes luedit aiyuun .
42012029	Sirikimoata luinyamete karaida nuimasete , kwabo sirikibuonokinos .
42012030	Naarai emooto atekerin kere nuka akwapin ŋun kere : konye ejeni Papakus ebe ipudasi yesi ŋun .
42012031	Konye komoata akejakanut , kiyatakinio da ŋun .
42012032	“ Ijo esipan loedit , sirikikurianar , naarai isiyalamikinit Papakus ainakin yes ajakanut .
42012033	Kogwelanasi luijaatar , kokora lukaitim ; kodonyonokinos iriagin lumam emojoŋete , emono kotoma akuj lomam iŋoŋar , aibois namam eapikini ekokolan , karaida ikajekel amunaun .
42012034	Naarai nepejai akusibar , nepenen ejaikinos ikusitauon da .
42012035	“ Koenito akusiŋabes , konokete da akusitalai ;
42012036	yes da ikulepek kosubito bala ituŋa luidarete ejakaitikec naeboŋunio koiterane tetere naebunio aikuŋukuŋ koŋaikis atipet .
42012037	Isirereŋitoi ibulesin ŋul luedumuni ejakaitikec ekwenyete naebunio ; abeit , katemari yes atiar , eeni akeŋabet , isukunyikini kes onyamat , ebuni ŋesi elopet ijaanakini kes .
42012038	Arai kebu kakwenyunet nakiareit , arai nakiwuniet , kodum ikote nen , isirereŋitoi ibulesin ŋul .
42012039	Konye kojenutu akirot na ebe arai kejeni elopet etogo esawa loebunio ekokolan , tikekweny , kwabo timam kejalaki eketogo abokio .
42012040	Yes da kokapakina ; naarai ebuni Okoku loka etuŋanan kosawa lomam iwomito . ”
42012041	Kotema Petero atiar , “ Ejakait , kilimokinit sio bon awaragan ŋin , arai bo ituŋa kere ? ”
42012042	Kotema Ejakait atiar , “ Aso iŋai bo erai ekeŋadan lomunot loepiriana , lokedakakini ejakaitike ayait lukokaleke kere akoranakin kes ikecenyamat kapakikec ?
42012043	Isirereŋitoi ebulesit ŋol , loedumuni ejakaitike iswamai kwaŋin naebunio .
42012044	Abeit katemari yes atiar , Edakakini ŋes ayait luejaatar kere .
42012045	Konye arai etemari ebulesit ŋol otauke ebe , ‘ Eyap ejakaitika abunore , ’ kogeu aibuŋ itelepai ka apesur , ka ainyam ka aimat ka amer da ;
42012046	ebuni ejakait loka ebulesit kaŋol kapaaran namam eomit , ka esawa da lomam ejeni , etubi ŋes katutubeta aarei , itebei ekewai nepepe kalumam iyuunito .
42012047	Ebulesit ŋol loejeni nuekoto ejakaitike , komam ekapakin , karaida aswam nuekoto ejakaitike , edaio luipu .
42012048	Konye ŋol lomam ejeni , kiswama da nuibusakinito adaia , edaio luikidioko . Ŋin da yeneinakinitai nuipu , emoio nuipu kamake ; ŋin da yenititiŋito ituŋa nuipu , iburaete nuiyatakina .
42012049	“ Abunit acakakin akim akwap ; ti akoto kinokokinitete sek !
42012050	Ejai aibatis naebusakinit aibatisao ; ido aridakina cama eoŋ kiton neitodolikinere !
42012051	Aso iwomitos kereka ebe abu kabu ayaŋaun ainapakin toma akwap ? Katemari yes atiar , Mam ; dimarai atiakatiak :
42012052	naarai amear kwana ejaikinos ituŋa ikany togo ediopet , etiakas iuni aluikin iarei , ka iarei da aluikin iuni ;
42012053	etiakas , papa eluikini okokuke , ka okoku da eluikini papake , toto eluikini akokuke , ka akoku da eluikini totoke , tataa eluikini ateranike , ateran da eluikini tataake . ”
42012054	Kotema ŋesi ikodeta da atiar , “ Naianyuniata edou edakun koto , atipet ibalas ebe , ‘ Etepi nat akir ’ ; ido ejaun kwaŋin ,
42012055	Naianyuniata ekusi ekwam loka eŋalakimak , ibalas ebe , ‘ Ejaun aibuse naepol ’ ; ejaun da kwaŋin ,
42012056	Yes lukesoswai , ijenete aŋicun ejautene loka akwap ka akuj ; konye kanukinyo mam ijeniata aŋicun apak na ?
42012057	“ Kanukinyo mam yes ikulepek itubioto nueraas nukabeit ?
42012058	Naarai naiupatarar ka lokiwosat alosit mama ejai ekayaiton , kinyikok ainerun kaŋes korot nuka aipuc , kinyek aidilidilar jo mama ejai ekatubon , ekatubon da kijaikini akanin nuka eketatacan , eketatacan da kieakakini aidaris .
42012059	Katemari jo atiar , Mam cut ilomuni kanen aitodol naidaunia atacakin apesa nakawasia . ”
42013001	Kapak kaŋipe kaŋin kojaas ituŋa lukitejenunete ŋes nuka Igalilayan , lukinyalakini Pilato akeceokot kasubanakec .
42013002	Koboŋok kotema kes atiar , “ Iwomito kereka ebe keroko Igalilayan ŋul aitelekarit Igalilayan ice kere , naarai iticanio ŋun ?
42013003	Katemari yes atiar , Mam ; konye arai mam yes itoronikinos , imudiaros kere kwape kwaŋin ,
42013004	Arai kwi itomon kakanykauni lukibirokin etogo loeoja , koSiloam , koara kes , iwomito kereka ebe ebucarito ŋul aitelekarit ituŋa kere lukiboiete koYerusalem ?
42013005	Katemari yes atiar , Mam ; konye arai mam yes itoronikinos , imudiaros kere kwape kwaŋin . ”
42013006	Kiner awaragan na ebe , “ Kejai etuŋanan ka etini lokiraikinitai manake naka emusabibu ; kolot amoot araitoke , mam edumuna .
42013007	Kotema ŋesi ekeswaman loka amana naka emusabibu atiar , ‘ Koany , ikar iuni lu abu amoot araito naka etini kalo , mam adumunit amodio . Kojepa ; kanukinyo imadiŋikinia alup ? ’
42013008	Koboŋok kotema atiar , ‘ Ejakait , kinyek ber ekaru lo da , kebokibok kewor da .
42013009	Arai kera do araito okaru je , ejok ; konye arai mam , ijepari . ’ ”
42013010	Kapaaran nakasabato isisianakini kotoma adiopet katukosia .
42013011	Ido koany , kojai aberu nakejai ajokit nakalany ikar itomon kakanykauni ; nakekudokina , komam epedori cut aitenar ,
42013012	Nakeanyunia Yesu ŋes , konyarau , kotema ŋes atiar , “ Toto , kilacar kotoma akalanyanutukon . ”
42013013	Kidokok ŋes akekanin , atipet kitenar , kitopolo Edeke .
42013014	Konye konyunyura ekayaiton loka atukos naarai etaŋaleun Yesu kapaaran nakasabato , kotema ituŋa atiar , “ Ejaas apaarasia akanykape nuejokiar ituŋa aiswamaa aswam ; aso kopotu aitaŋaleunio kapaarasia kaŋun , kwabo mere kapaaran nakasabato . ”
42013015	Konye Ejakait Koboŋok ebe , “ Yes lukesoswai ! Kapaaran nakasabato mam kereka ilacununete ŋinidiopet kayes ekemoŋ arai akesigiria kotoma auj , koyaŋa aitamat ?
42013016	Aberu na da , naerai aur naka Aburaam , nakeeni Satan ikar lu itomon kalukanykauni , mam tope kibusakinit alacakinio kaenet kana apaaran nakasabato ? ”
42013017	Nakinerar ŋun , kirumata ileic lukasurupoke kere : kiyalamikin ekodet kere kanuka akiro kere nukaibuses nukiswamai ŋesi .
42013018	Aso kotema atiar , “ Eputos ajakanut naka Edeke kinyo ? Etupusi kinyo ?
42013019	Eputosi kecokat loka ekaradali lokelemari etuŋanan , kocakak toma omanikorike ; kobwaŋ , koraun ekitoi ; koperenenete akweny nuka apak atenieikike . ”
42013020	Kotema bobo atiar , “ Etupusi kinyo ajakanut naka Edeke ?
42013021	Eputosi kaitubuunet nakelemari aberu kibwa kotoma aitemisio auni nuka akiria , kiton neabuunioto kere . ”
42013022	Kiyatak akelosit aitor koreria lukapolok ka ludidik , isisianakini , ebei Yerusalem ,
42013023	Kiŋit ŋes etuŋanan ediopet ebe , “ Ejakait , ikidioko ca luitaiario ? ” Kotema kes atiar ,
42013024	“ Kokokito alomar kokek kaloedidiŋ : naarai katemari yes atiar , Ekotokinos luipu alomar kwabo mam epedorete .
42013025	Apak naanyounio elopet etogo agoloki da ekek , igeunete yesi aibwo kokiŋa , ka aikuŋukuŋ ekek , kobalas ebe , ‘ Wu okwe Ejakait , koŋaarai ; ’ eboŋokini ŋesi etemari atiar , ‘ Mam ajeni nekiponiata . ’
42013026	Kanen igeunete atemar atiar , ‘ Kipou kanyama kamata da kakonyenekon , ijo da kisisianakini korotinikosi ; ’
42013027	etemari ŋesi atiar , ‘ Katemari yes atiar , Mam ajeni nekiponiata ; irwa kamakaŋ , yes kere lukeswamak numam adolit . ’
42013028	Kanen ejaun aimony ka airiamanakin ikel , naianyuniata Aburaam , ka Isaak , ka Yakob , ka inabin kere , kotoma ajakanut naka Edeke , ka yes da ikulepek kicakario kiŋa .
42013029	Epote ituŋa anyoun kokide , koto , ka agolitomei ka eŋalakimak da , iboikinos kesi toma ajakanut naka Edeke .
42013030	Ido koany , ejaas lukawasia lueraunos lusodit , ejaas da lusodit , lueraunos lukawasia . ”
42013031	Kosawa kaŋol kopotu Iparisayon ice kotemasi ŋes atiar , “ Konyou kane kolot nenice ; naarai ekoto Kerode aiar jo . ”
42013032	Kotema kes atiar , “ Koloto kolimokis ekuwe ŋol ebe , ‘ Koany , ereŋeari ajokin , etaŋaleununei da lolo ka moi , kapaaran nakiwuniet etodolikin .
42013033	Konye kebusakinit aibe ekarot lolo ka moi , ka apaaran naetupakini da ; naarai mam ibusakinit enabi amudiario kokiŋa naka Yerusalem . ’
42013034	Wu okwe Yerusalem , Yerusalem , loeari inabin ka aibiribir kamor ŋul lukiyakunio mamakon ! Irwan imwa ai abu kakotor atukonokin ikonidwe kwape etukonokinia akokor ikemiyoi kwap abebenokake , konye mam yes ekotokino !
42013035	Koany , kinyeinere ekusitogo . Katemari yes atiar , Mam kianyunete eoŋ bobo cut , aitodol naitemariata atiar , ‘ Isirereŋitoi ŋol loebunit kokiror loka Ejakait ! ’ ”
42014001	Kosodi kanen nakelomaria ainyam togo loka ekayaiton ediopet loka Iparisayon kapaaran nakasabato , kiteikinito ,
42014002	Kosodi koany , kiŋarenike kejai etuŋanan lokedeka eidada .
42014003	Koboŋok Yesu iricakisila ka Iparisayon kobala ebe , “ Ibus kereka aitaŋaleun kapaaran nakasabato arai bo mam ? ”
42014004	Konye kes kililiŋata . Kitim , kitaŋaleu ŋes , kotwar .
42014005	Kotema kes atiar , “ Iŋai bo kayesi , arai kibirokin akeiteŋ arai akesigiria toma aipany , yenimam iriuni ŋes atipet kapaaran nakasabato ? ”
42014006	Kes da mam apotu kopedosi aboŋokin ŋun .
42014007	Kolimok awaragan ŋul lukenyaraunitai , naaanyunia epone lokeseata kesi iicoloŋo lukapolou , kobala kes ebe ,
42014008	“ Arai kinyararit jo ituŋanan opucit loka eiterane , sirikiboikin oicoloŋ lokapolou , kinyek loenyarit ŋesi lokitelekarit jo apolou abunore .
42014009	Kosodi ŋol lokiinyarari jo ka ŋes alimokin jo ebe , ‘ Koosik lo aibois , ’ kanen kigeunete ileic airum , ibei da aibois nakokwap .
42014010	Konye nakinyararere , kolot kiboikin aibois nakokwap , tetere naebunio je lokinyararit jo kolimok ebe , ‘ Opapero ba , kikuny ne kuju ’ ; kanen ijaunete kaibuses kakonyen nuka ŋul kere kalukiboiete kajo .
42014011	Naarai ŋin kere yeniturokin itisilio , ka yenitisilikin iturio . ”
42014012	Kotema da lokenyarit ŋes atiar , “ Naipoio inyamat luka paaran arai luka eboŋ , sirikinyarau ikonipapero karaida ikoniinacan , karaida ikonipajen , karaida iidunyeta lukabarak , kinyeis ŋul anyarar jo bobo , jo da kitacakinio .
42014013	Konye naipoio epucit , konyaraununei lukican , ka iŋwalasik , ka luicodos , ka imudukiok da ,
42014014	kwaŋin kisirereŋitoi ; naarai emameete ŋul lukitacakiniata ; naarai kitacakinio kotoma ajarun naka luedolito . ”
42014015	Nakiiraria ŋun ediopet kalukemorete kaŋes , kotema atiar , “ Isirereŋitoi ŋin yenenyami atap kotoma ajakanut naka Edekel . ”
42014016	Konye kotema ŋes atiar , “ Kojai etuŋanan loabu kipo epucit loepol , konyarau ituŋa luipu ;
42014017	kedol apak naka ainyam kiyakia ekebulesit alimonokin kwi luanyaritai ebe , ‘ Kopotu ; naarai adaun aitemonokin iboro kere . ’
42014018	Konye kogeutu kere aiyanar kediopetau . Kobala losodit ebe , ‘ Agwel emanikor , kebusakinit alosit aanyun ; keŋaiŋait kiikinai . ’
42014019	Kobala ece ebe , ‘ Agwel imoŋin ajookon akany , alosi aitetemor ; keŋaiŋait , kiikinai . ’
42014020	Kobala ece ebe , ‘ Amany aberu , ŋes mam apedoria abunore . ’
42014021	Kobu ebulesit kolimok ejakaitike akiro ŋun kere . Kosodi konyunyurikin elopet etogo , kotema ekebulesit atiar , ‘ Koloma atipet kolot toma orotin ka isokono da luka ere , koyau ne lukican , ka iŋwalasik ka imudukiok , ka luicodos da . ’
42014022	Kotema ebulesit atiar , ‘ Ejakait , ŋun nukicorak eswamasi , konye ca eriŋa aibois ejai . ’ ”
42014023	Kotema ejakait ebulesit atiar , “ Koloma kolot orotin lukapolok ka asisiarin da , kitiŋau ituŋa alomun , tetere ilelebun ekatogo .
42014024	Naarai katemari yes atiar , Kotoma kwi kalukenyaritai emamei edio da loiiri ekapueit . ”
42014025	Kouparos ikodeta luipu kaŋes ; kibelokin kotema kes atiar ,
42014026	“ Arai ebuni etuŋanan mamaka , komam elai papake , ka totoke , ka nakowaike , ka ikedwe , ka ikeinacan ka ainacan , eebo , kiton akeijar alopet , mam epedori araun ekakesisian .
42014027	Ŋin yenimam erioŋi ekemusalaba , katup eoŋ , mam epedori araun ikakesisian ,
42014028	Naarai iŋai bo kayesi , arai ekoto aiduk etogo loeoja , mam iboikini ber aimar eketiai , ebe luejaatar edaunete ?
42014029	Kinyek diat kedau aipet apetetait , komam epedori adaun , egeunete ituŋa kere lueanyunete akienar ŋes ,
42014030	kobalas ebe , ‘ Abu etuŋanan ŋol kogeu aiduk , komam epedori adaun . ’
42014031	Arai bo ekabaka enyoin , arai ekoto alosit ejie kekabaka ece , lomam ber iboikini ainerun arai epedori kilukumin itomon airiamakin kaje loebunit asurokin ŋes kilukumin akaisaarei ?
42014032	Arai keanyu ebe mam epedori , iyakiari ikiyakia ailip nukainapakin , eriŋa je elwana .
42014033	Aso kwaŋin ŋinituŋanan kayesi , yenimam epaluni luejaatar kere mam epedori araun ikakesisian .
42014034	“ Ejok abalaŋ ; konye arai kepianiar abalaŋ , itemokinio kinyo ?
42014035	Mam ibusakini alup , karaida etut ; ebukorete ituŋa kiŋa , Yenejaas aki nuka akiirar , kiira . ”
42015001	Kosodete kikunyakis iketelemak esolo ka ikadiakanarak kere akiirar ŋes .
42015002	Kirurumata Iparisayon ka ikewadikak ebe , “ Isukunyikini etuŋanan ŋol ikadiakanarak , emorete da kakes . ”
42015003	Kolimok kes awaragan na ebe ,
42015004	“ Iŋai bo kayes yenejaas amerekekin akwatat , keolio adiopet , mam kereka inyeini akaisakanykaoŋon ka nukanykaonon kamodiŋ , kolot amoot ŋin nakeoliorit aitodol needumunia ?
42015005	Kedau adumun , erioŋakini okeperinike , kolakara .
42015006	Naedolio togoke , enyarauni ikepapero ka ikeidunyeta , kolimok ebe , ‘ Kolakaros nepepe keoŋ , naarai adum akamerekek naaoliorit . ’
42015007	Katemari yes atiar , Kwape kwaŋin ŋes ejaunor alakara toma akuj kanuka ikadiakanaran idiopet yenitoronikin itia kanuka ituŋa akaisakanykaoŋon ka lukanykaoŋon lumam ipudasi aitoronikin .
42015008	“ Arai iŋai bo aberu , ejaas karupiyan atomon , arai koolio adiopet , mam inokokini atalake ka aipie etogo ka amoot kainyikokinit kiton needumunia ?
42015009	Kedau adumun , enyarauni akepapero ka akeidunyeta kolimok ebe , ‘ Kolakaros nepepe keoŋ , naarai adum arupiya naaoliorit . ’
42015010	Katemari yes atiar , Kwape kwaŋin ejai alakara kakonyen nuka imalaikan luka Edeke kanuka ikadiakanaran idiopet yenitoronikin . ”
42015011	Kobala ebe , “ Kojai etuŋanan lokejaas odweke iarei .
42015012	Kotema lodidi papake atiar , ‘ Papa , ae atutubet naka ikoniboro lukabeito eoŋ . ’ Kokorak do kes lukejaatar .
42015013	Ketuboros apaarasia nuikidioko , kotukonok lodidi lukebeito ŋes kere , kolot akwap naelwana , kiweliwel ikeboro kaŋina koponesio luutai .
42015014	Nakedaunia aitwasam kere , kodo ebeli akwap ya , kogeu ŋesi da aiyarorotoi .
42015015	Kolot kimorikikinos kediopet kokulepek akwap , kijuka ŋol ŋes oronyike acok ipegei .
42015016	Koŋat aimonikin abubuk nukenyamete ipegei ; kemamei da ituŋanan yeneinakini ŋes idiobore .
42015017	Nakiitoki kotauke , kobala ebe , ‘ Imwaasi ai ikejaanakinak luka papaka luenyamete inyamat kosala , eoŋ da kane atwani eteŋei .
42015018	Anyouni do kalot mama ejai papaka , kalimok ŋes ebe , “ Papa , adiaka kama ejai akuj , kakonyenekon da ;
42015019	Mam bobo kebusakinit anyarao okokukon ; kikonakinai bala ediopet kokejaanakinakakon . ” ’
42015020	Konyou kobu mama ejai papake . Konye naperoko elwana , koany papake ŋes , kitim , koker kibirokin omurisiŋike , konu ŋes .
42015021	Kotema okoku ŋes atiar , ‘ Papa , adiaka kama ejai akuj , kakonyenekon da ; mam bobo kebusakinit anyarao okokukon . ’
42015022	Konye kobala papake ikekejaanakinak ebe , ‘ Koyaŋautu atipet anapito naitelekarit aibuses , kitanapa ŋes ; kitanapikis da egilut obokoritike , ka amuka da akejeke ;
42015023	koyaŋautu da itaok yenirobok koarata , kanyama kalakaros ;
42015024	naarai okokuka lo abu kotwana , ajaru bobo ; aoliorit , atakanu bobo . ’ Kogeut alakar .
42015025	“ Kojai okokuke lokapolon amana ; konye napebuni aapikin ere , kiira lueruos ka ekosio .
42015026	Konyarau ediopet kotelepai kiŋit ebe , ‘ Ikote bo ai ŋun ? ’
42015027	Kolimok ebe , ‘ Abu onacekon , aaraki papakon itaok yenirobok , naarai abwatu ŋes eŋalei . ’
42015028	Konye konyunyurikin , mam abu kokoto alomar toma . Kolom papake kiŋa kiŋaiŋa .
42015029	Konye Koboŋok ŋesi papake ebe , ‘ Koany , kejaanak jo ikar lu luipu , kwabo mam adiakit adioicorakinetekon ; konye mam kiinakinit eoŋ imodiokalol , kalakarotor kikapapero .
42015030	Konye napabunio okokukon ŋol , loabu konyam ikoniboro nepepe kanudotea , iarak ŋes itaok yenirobok . ’
42015031	Kotema papake atiar , ‘ Ikakoku , ijai ijo keoŋ apaarasia kere , kere da lukijaar eoŋ eraas lukon .
42015032	Ibusakinit alakar ka aiyalamikin , naarai onacekon ŋol abu kotwana , ajaru bobo ; aoliorit , atakanu bobo . ’ ”
42016001	Kotema bobo Yesu ikekesisiak atiar , “ Kojai etuŋanan ekabaran lokejai ekekeŋadan , kirupeai ŋol kamake ebe eweliwel iboroke .
42016002	Konyarau kotema ŋes atiar , ‘ Akiro nunyoika nu nueirarit kamakon ? Kimar iboro luka akoniiŋad , naarai mam ipedori bobo araut ekeŋadan . ’
42016003	Kotema ekeŋadan je kotauke atiar , ‘ Kekonak ai , naarai kadema papaka aiŋad ? Emamei eoŋ agogoŋ akor , kerumito da ileic ailipitoi .
42016004	Ajeni nueswamai , tetere keereŋei kaiŋadakaŋ , kesukunyikis otogoikec . ’
42016005	Konyarau lukapesenin luka ejakaitike ŋolidiopet , kotema losodit atiar , ‘ Inyo bo kiburai ejakaitika jo ? ’
42016006	Kobala ebe , ‘ Aitemisio akwatat nuka akinyet . ’ Kolimok ebe , ‘ Kolem akoniitutuket , kiboikin atipet , kiwadik akaisakany . ’
42016007	Kosodi atemar ece atiar , ‘ Inyo bo kiburao jo ? ’ Kobala ebe , ‘ Aitemisio akwatat nuka akima . ’ Kotema ŋes atiar , ‘ Kolem akoniitutuket , kiwadik akaisakanykauni . ’
42016008	Kitojok ejakaitike ekeŋadan lokeŋalan kanuka aswam nukapirianut ; naarai idwe luka akwapin kanu kotoma aturikec ejaas kapirianut aitelekarit idwe luka aica .
42016009	Katemari yes atiar , Koneronosi ipapero kotoma abar naka amamus adolit , tetere naemamuunor , kisukunyikis yes toma aiboisio nuka ikar kere .
42016010	“ Yenimunot kakirot naedit noi , erai yenimunot kakirot naepol ; ŋin da yeniŋalai kakirot naedit , erai yeniŋalai da kakirot naepol .
42016011	Aso arai mam yes iraas lumunon kotoma abar naka aiŋal , iŋai bo kisiŋadikini yes abar nakabeit ?
42016012	Arai mam iraas lumunon kotoma kaŋul kalueraas luka ice , iŋai bo kiinakini yes lueraas lukus ikulepek ?
42016013	Emamei ekejaanakinan loepedori aijaanakin ijaka iarei , naarai arai elai ediopet , komina loce , arai bo iketakin kediopet emeni loce . Mam ipedorete aijaanakin Edeke ka aijaanakin abar da . ”
42016014	Kiirasi Iparisayon lueminas apesan ŋun kere , kimuasi ŋes .
42016015	Kotema kes atiar , “ Iraas yesi luitojokas araut ikadolitok kakonyen nuka ituŋa , konye ejeni Edeke ikusitauon ; naarai yenitopolooritai kotuŋa erai yeniketal kakonyen nuka Edeke .
42016016	“ Kejaas ikisila ka inabin kiton Yokana ; ameun kapak kaŋin elimonokinio akiro nukajokak nuka ajakanut naka Edeke , ebelakini da ŋinituŋanan kagogoŋ .
42016017	Konye epatana akuj ka akwap adaun itia aicunyakinet adiopet naka ikisila apalunio .
42016018	“ Ŋolituŋanan loereŋeari akeberu komany ace adotear , ŋol da loemanyi nakireŋeari okilenike adotear .
42016019	“ Kojai etuŋanan lokabaran , lokenapenenei egoe lomuge ka ebaputa loejok , kolakanar ŋinipaaran koboro luetaitaete .
42016020	Kojai da lokican ekekiror Lasaro , loeperionokino oruteke , kojaas kajimii nuipu .
42016021	Kimiela ŋesi aimonianakin ararasia nukedoenenete komesa loka ekabaran ; koponenenete iŋokwo da aime akejimii .
42016022	Kosodi kanen kotwana lokican , kodakasi imalaikan atorob naka Aburaam . Kotwana ekabaran da , konukai .
42016023	Kitonyou akekonye kotoma Okatwak , kanekejaar toma aikilianar naepol , koany Aburaam kama elwana ka Lasaro da katorobuke .
42016024	Kiworo ebe , ‘ Aburaam Papa , kitimoi , kijuk Lasaro kidomak kiŋaren kebokoritike akipi ketojonia akaŋajep ; naarai arieba noi kotoma akim na . ’
42016025	Kobala Aburaam ebe , ‘ Okokuka , kiitu ebe ibu ijo kodum nukajokakakon kotoma aijarakon , ka Lasaro da kwaŋin kodum nukaronok ; konye kwana italakario ŋes kane , ka jo da kisiriebio .
42016026	Mere ŋun bon , konye kidiŋikosi kayes ejai asoogot naidul , tetere ŋulluekotosi anyoun kane mam epedorete atubun mamakus , emameete da luepedorete anyoun kaŋina ailamun mamakosi . ’
42016027	Kotema atiar , ‘ Aso papa , keŋaiŋait , kijuka ŋes togo loka papaka ,
42016028	naarai ejaas eoŋ iinacan ikany , tetere ikwenyari kes , kinyeis kesi da adolun aibois na nakaikilianar . ’
42016029	Konye kobala Aburaam ebe , ‘ Ejaas kes kaMusa ka inabin , kiirasi ŋul . ’
42016030	Kotema atiar , ‘ Mam , Aburaam Papa ; konye arai kelot etuŋanan loenyouni kokatwak , itoronikinos . ’
42016031	Kotema ŋes atiar , ‘ Arai mam iirarete Musa ka inabin , mam ecamunete karaida kejaru ituŋanan kokatwak . ’ ”
42017001	Kotema ikekesisiak atiar , “ Mam eswakete nuitiguikinete abunore ; konye itukwi ituŋanan ŋin yeneyaŋauni ŋun !
42017002	Tiejok ituŋanan ŋin aenikin akukuse omurisiŋike , kocakakinai aŋolol itia aitiguikin idiopet kaludidik kalu .
42017003	Kocoito ; arai kediak onacekon , kitoron ŋes ; arai kitoronikin kisioni .
42017004	Arai kediak kamakon irwan akanykaarei kapaaran adiopet , koboŋu mamakon irwan akanykaarei , kobala ebe , ‘ Etoronikin , ’ kisioni ŋes . ”
42017005	Kotemasi ikiyakia Ejakait atiar , “ Kiyatakinai aiyuunikosi ! ”
42017006	Kotema Ejakait atiar , “ Arai kijaas kaiyuun naetia ecokat loka ekaradali , tikilimokis esukamin lo ebe , ‘ Koukor , kiraikin aŋolol . ’ Tikiirimak yes .
42017007	“ Ido iŋai bo kayesi yenejai ekebulesit loekoriei arai loicokiei amerekekin yenelimokini ŋes atipet napeboŋunio kotoma amana ebe , ‘ Kobia atipet kiboikin ainyam ’ .
42017008	Arai bo elimokini ŋes ebe , ‘ Kitemokinoi ikanyamat lukatiboŋ , koen aŋabet , kijaanak eoŋ , kiton neadaunia eoŋ ainyam ka aimat ; kosodi konyet inyami ijo da ka aimat ’ ?
42017009	Imalai kereka ŋesi ebulesit naarai eswama nuecorakinitai ?
42017010	Kwape kwaŋin yes da , naidauniata aswam kere nukicorakinitai , kineras ebe , ‘ Kirai isio ibulesin lumam ajokis ; kiswama bon nukibusakinit aswam . ’ ”
42017011	Kosodi kanen napelosi Yesu Yerusalem , kitor kidiŋ Samaria ka Galilaya .
42017012	Napelomari ore ediopet , kiriamunos kalukatapon itomon , lukebwoete kama elwana ,
42017013	kiworoto kobalas ebe , “ Wu Yesu , Lokapolon , kitimoi sio . ”
42017014	Nakeanyunia kes kotema atiar , “ Koloto , kitodiaros mama ejaas isasedotin . ” Ido napelosete kiswagarai .
42017015	Kosodi ediopet kakesi nakeanyunia ebe aŋaleu , koboŋu , kitopolo Edeke keporoto loepol .
42017016	Kibirokin ebuburia akejen nuka Yesu , kimala ŋes . Kerai da ŋol Esamariat .
42017017	Koboŋok Yesu kiner atiar , “ Mam eswagara itomon kere ? Ai bo do ejaas kwi ikanykaoŋon ?
42017018	Mam ca etakanunit edio da aboŋun aitopoloor Edeke dimarai emoit lo ? ”
42017019	Kotema ŋes atiar , “ Konyou , kolot ; kitajar jo akoniiyuun . ”
42017020	Nakiŋisiata Iparisayon ebe ebuni bo wori ajakanut naka Edeke , Koboŋok kes kotema atiar , “ Mam ebuni ajakanut naka Edeke iteio ;
42017021	kwabo mam ineras ebe , ‘ Koany , ejai lailo ! ’ arai , ‘ Ejai laije ! ’ Naarai koany , ejai ajakanut naka Edeke tomakus . ”
42017022	Kotema ikekesisiak atiar , “ Epote rwaru apaarasia , nuimielatar aanyun adiopet kotoma apaarasia nuka Okoku loka etuŋanan , komam ianyunete .
42017023	Kilimokinete ebe , ‘ Koany , ejai laije ! ’ ‘ Koany , ejai lailo ! ’ Sirikiloto , kwabo sirikitupasi da .
42017024	Naarai kwape imiliaunia eimilia ameun kowai ediopet loka akuj , inwakit kiton owai ece loka akuj , kwape kwaŋin ejaunia Okoku loka etuŋanan kotoma apaaranike .
42017025	Konye ibusakinit ber ŋes aiticanio nuipu , kogir atur na .
42017026	Kwape kejaatar kapaarasia nuka Noa , kwape kwaŋin ejauniata kotoma apaarasia nuka Okoku loka etuŋanan .
42017027	Konyama , komata , komanya , ka amanyio da , kiton apaaran nakelomaria Noa toma ataker , kijesun akalele komudia kere .
42017028	Kwape kwaŋin kwape kejaatar kapaarasia nuka Lot ; konyama , komata , kogwela , kogwelasi , kiraata , koduko da ;
42017029	konye kapaaran nakelomunia Lot koSodom , kotep akim ka acukuman abunore kakuj , komudia kere .
42017030	Ikote nen kapaaran naepukorere Okoku loka etuŋanan .
42017031	Kapaaran kaŋin , yenejai kuju togo , kojaas ikeboro toma togo , sirikijesun alemun ; kwape kwaŋin yenejai mana sirikeboŋu kau .
42017032	Kiitut aberu naka Lot .
42017033	Inituŋanan yenekoto aitajar akeijar , itooliori ; ka ŋin da yenitooliori akeijar itajari .
42017034	Katemari yes atiar , kakuare kaŋin ejaunos ituŋa iarei oitada ediopet ; eyaŋaario ediopet , inyeinio loce .
42017035	Ejaunos aŋor aarei iricete nepepe ; eyaŋaario adiopet , inyeinio nace . [
42017036	Ejaunos ituŋa iarei amana ; eyaŋaario ediopet , inyeinio loce ] ”
42017037	Kotemasi ŋes atiar , “ Laali bo , Ejakait ? ” Kotema kes atiar , “ Neejai akuan , etukonokinos da atarukon nen . ”
42018001	Kolimok kes awaragan , aikwenyar ebe ibusakinit kes ailipenen Edeke komam itapalikina .
42018002	Kotema kes atiar , “ Kojai kolo ekatubon ore ece , lomam eyoŋit Edeke , kwabo mam kepodo ituŋa .
42018003	Kojai da apuserut ore ŋol ; nakicebokinit abunenen mamake , kobala ebe , ‘ Kigaŋai kama kalokasurupika . ’
42018004	Koŋer ber ; konye kokau kotema kotauke atiar , ‘ Karaida mam ayoŋit Edeke , karaida mam apodo ituŋa ,
42018005	konye naarai kecebokinit apuserut na , egaŋi ŋes , kenye aitapas eoŋ kanuka arim tiritir neajai . ’ ”
42018006	Kotema Ejakait atiar , “ Kiirasi nuenera ekatubon lomam edolit .
42018007	Mam kereka igaŋi Edeke luseunake , luemonyakinete paaran ka kuare , etitiŋikinit ŋesi kanukec ?
42018008	Katemari yes atiar , Igaŋi kes atipet . Konye naebunio Okoku loka etuŋanan , edumuni kereka aiyuun kakwap ? ”
42018009	Kolimok da awaragan na ituŋa lukemunokina ebe eraas kesi luedolito komwaŋito luce ;
42018010	“ Kodokasi ituŋa iarei oyekalu ailip , ediopet Eparisayot , loce da eketeleman esolo .
42018011	Kobwo Eparisayot kilip kwana kotauke ebe , ‘ Wu Edeke , kemalai jo naarai mam eoŋ kiputo kicetuŋa , ikaŋatak , ikeŋalak , idotea , karaida bala lo eketeleman esolo .
42018012	Aluŋenenei eoŋ irwan aarei ŋinisabato , ainanakini da yenikitomonet kotoma kaluadumuni kere . ’
42018013	Konye kobwo eketeleman esolo kama elwana , kwabo mam ketitinikinit aikeun akekonyen akuj , konye kodipidip aketorob , kobala ebe , ‘ Wu Edeke , kitimoi eoŋ ekadiakanaran ! ’
42018014	Katemari yes atiar , Abu ŋol kodok alosit oreke imarakinitai adolit aitelekarit je ; naarai ŋinituŋanan yeniturokin itisilio , konye yenitisilikin iturio . ”
42018015	Koinunai idwe ludidik da tetere etirori kes ; konye nakeanyuniata ikesisiak , kitorona kes .
42018016	Konye Yesu konyarau kes kotema atiar , “ Kocamutu idwe ludidik abunore mama ajai , kwabo sirikisimika kes ; naarai lueputosi kalu ajakanut naka Edeke erai nakec .
42018017	Abeit katemari yes atiar , ŋin yenimam iyuuni ajakanut naka Edeke kwape kikoku yenididi , mam cut elomari toma . ”
42018018	Kiŋit ŋes ekayaiton ediopet ebe , “ Ekesisianakinan Iokajokan , keswama anyoika tetere erumi aijar naka ikar kere ? ”
42018019	Kotema Yesu ŋes atiar , “ Kanukinyo kinyaraa eoŋ lokajokan ? Emamei yenikajokan dimarai ediopet , ŋes Edeke .
42018020	Ijeni aicorakineta ebe : ‘ Siridote , Siriari , Sirikokoi , Sirisabanakinenei , Koyoŋitenenei papakon ka totokon . ’ ”
42018021	Kotema atiar , “ Aricit ŋun kere ameun keiditeuka . ”
42018022	Nakiiraria Yesu ŋun , kotema ŋes atiar , “ Eriŋa kiwolikit adiopekirot . Kogwela luijaatar kere , kokoranak lukican , ijaunete moolo kabar kotoma akuj ; kosodi kobu , kotup eoŋ . ”
42018023	Konye nakiiraria ŋun kokadak noi , naarai kebarit noi .
42018024	Nakesesenia Yesu ŋes kotema atiar , “ Etiono cama lukabarak alomar ajakanut naka Edeke !
42018025	Epatana ekaal aitor apedot naka ekus , itia ekabaran alomar ajakanut naka Edeke . ”
42018026	Kotemasi ŋul lukiirarete atiar , “ Aso iŋai bo do epedori aitajario ? ”
42018027	Konye kotema atiar , “ Numam epedorio kotuŋa epedorio kama ejai Edeke . ”
42018028	Kobala Petero ebe , “ Koany , kipou isio kenyeis ikosiboro katuputu jo . ”
42018029	Kotema kes atiar , “ Abeit katemari yes atiar , Emamei etuŋanan loenyeinit etogo arai aberu , arai iinacan , arai ikauriak , arai idwe , kanuka ajakanut naka Edeke ,
42018030	lomam edumuni ipu noi aitelekarit kapak kana , ido kokar luepote aijar naka ikar kere . ”
42018031	Koyaŋa lutomon ka luarei , kotema kes atiar , “ Koany , kidokari alosit Yerusalem , itodolikinio akiro kere nukiwadikaete kolo inabin kama ka Okoku loka etuŋanan ,
42018032	Naarai einakinio mama ejaas Imo , eboliatar , iswamakinio nukepali , imwaanakinio aimul :
42018033	edaete ka aiar ŋes ; kapaaran da nakiwuniet ejaruni . ”
42018034	Konye mam kes apotu kojenut adis kaŋun ; naarai kimunonikinitai kes akirot ŋin , kwabo mam ejenuna nukinerai .
42018035	Kosodi kanen , nakeapiaria Yeriko , kejai etuŋanan emuduk iboie kawai kerot ilipitoi .
42018036	Nakiiraria ekodet itorit , kiŋit ebe , “ Ikote bo ai ŋun ? ”
42018037	Kolimokis ŋes ebe , “ Yesu loko Nasaret itorit . ”
42018038	Kiworo ebe , “ Yesu , okoku loka Daudi , kitimoi eoŋ . ”
42018039	Ŋul da lukiŋarenito kiretakis tetere ililiŋi : konye ŋes kiyatak noi aiworo ebe , “ Wu jo okoku loka Daudi , kitimoi eoŋ . ”
42018040	Kobwou Yesu , kicorak ayaunio mama ejai , Napekeapiki , kiŋit ŋes ebe ,
42018041	“ Ikoto keswamak jo inyo ? ” Kotema atiar , “ Ejakait , akoto kakweny . ”
42018042	Kotema Yesu ŋes atiar , “ Kokweny : kitaŋaleu jo akoniiyuun . ”
42018043	Atipet kokweny , kotupa ŋes , itopoloorit Edeke . Nakeanyuniata ituŋa da kere , kituritos Edeke .
42019001	Koloma Yeriko kitorite kidiŋike ,
42019002	Ido koany , kojai etuŋanan ekekiror Sakayo ; korai eketeleman esolo lokapolon , kerai da ekabaran ,
42019003	Kemoot ŋol aanyun Yesu kerai loka epone enyoin , mam epedoro kanuka ekodet , naarai kewuriana ŋesi .
42019004	Koker kiŋaren , kodoka kuju osukamin , tetere eanyuni ; naarai itorunit orot ŋol .
42019005	Nakedolio Yesu aibois ŋin , kosesen okitoi , kotema atiar , “ Sakayo , kodoku atipet ; naarai kebusakinit lolo aiboikin togokon . ”
42019006	Kodoku atipet , kisukunyik ŋes kaiyalama .
42019007	Nakeanyuniata ituŋa kirurumata kere , kobalas ebe , “ Aloma aiboikin ketuŋanan lokadiakanaran . ”
42019008	Kobwo Sakayo , kotema ŋesi Ejakait atiar , “ Koany , Ejakait , akorakini lukican atutubet naka ikaboro ; arai da arodit ituŋanan idiobore , atacakini irwan aoŋon . ”
42019009	Kotema Yesu ŋes atiar , “ Adolu lolo aitajario togo lo , naarai erai ŋesi da okoku loka Aburaam .
42019010	Naarai abu Okoku loka etuŋanan amoot ka aitajar yenikeoliorit . ”
42019011	Nakiirariata ŋun , kiyatak alimokin awaragan , naarai keapie ko Yerusalem , ido naarai komunosi ebe etakanuni ajakanut naka Edeke atipet .
42019012	Aso kobala ebe , “ Kojai etuŋanan lokapolon , kolot akwap naelwana , tetere edumuni ajakanut , kosodi konyet aboŋun ,
42019013	Konyarau itomon kobulesinike , koinak kes ŋinituŋanan arupian atomon , kotema kes atiar , ‘ Aso kogwelanasi aitodol neaboŋunio . ’
42019014	Konye kolaata ŋes ituŋa lukoreke , kiyakiasi ikiyakia atupar ŋes , alimokin ebe , ‘ Mam kikoto ŋol ayait sio . ’
42019015	Kosodi kanen nakeboŋunio , kodumunite akejakanut , kicorak anyaraun ibulesin ŋul luainakinit arupian , tetere ejenuni ameda naadumut kanuka agwelanar .
42019016	Kobu losodit akonyeneke , kobala ebe , ‘ Ejakait , akonirupia emedau ace atomon . ’
42019017	Kotema ŋes atiar , ‘ Iswama ejok , ijo ebulesit loejok ! Naarai irai lomunot kakirot naedit noi , koyaŋa apolou naka ireria itomon . ’
42019018	Kobu lokiareit da , kobala ebe , ‘ Ejakait , akonirupia emedau ace akany . ’
42019019	Kotema ŋes atiar , ‘ Ijo da koyaŋa ireria ikany . ’
42019020	Kobu ece da kobala ebe , ‘ Ejakait , koany akonirupia na , naeŋadakinit ogoe .
42019021	Naarai abu kakurianar jo , naarai irai loininik : ilemuni numam ibwaikinit , idwenyi da numam iyeit . ’
42019022	Kotema ŋes atiar , ‘ Katubokini jo kakiro nuka aitukukon , ijo ibulesit loerono ! Ibu kojeni ebe aninik eoŋ , alemi numam ebwaikinit , adwenyi da numam ayeit .
42019023	Aso kanukinyo mam kiinakinia akarupian mama ejaas ikagwelanarak , tetere neabunio kadum nepepe kamedakec ? ’
42019024	Kobala lukebwoete eapias ebe , ‘ Kodemut arupia , koinakis je loka arupian atomon . ’
42019025	Kotemasi ŋes atiar , ‘ Ejakait , ejaas ŋes arupian atomon . ’
42019026	‘ Katemari yes atiar , yenejai ibore einakinio ; konye yenemamei ibore , edemunio ŋin da yenejaas kaŋes .
42019027	Bobo da ŋul lukasurupoka , lumam akotos eoŋ ayait kes , koyaut ne , koarata kakonyeneka . ’ ”
42019028	Nakedaunia einer ŋun , kiŋarenik kes adokar Yerusalem .
42019029	Kosodi kanen nakeapiki Betepage ka Betaniya , komoru loenyaritai loka Iseitunin , kijuka iarei kokesisiak ,
42019030	kobala ebe , “ Koloto ore loisesenete ; nailomariata toma idumunete ikoku yenika asigiria eenitai , yenimam lem ibwanenit idiotuŋanan : kolacut , koinut .
42019031	Arai kiŋisi ituŋanan ebe , ‘ Kanukinyo ilacariata ? ’ iboŋokinete ebe , ‘ Ejakait ipuda ŋes . ’ ”
42019032	Koloto lukijukario kodumut kwape kelimokinitere .
42019033	Napelacunete ikoku yenika asigiria , kobalas ikulepek ebe , “ Kanukinyo ilacariata isigiria ? ”
42019034	Koboŋokis ebe , “ Ejakait ipuda ŋes . ”
42019035	Koyaŋaut mama ejai Yesu , kopetanakis isigiria ikecenapen , kisibwanenoto Yesu .
42019036	Napelosi , kopetanakis ikecenapen orot ,
42019037	Nakeapikinia aijesaret naka Emoru loka Iseitunin , kogeu ekodet kere loka ikesisiak ailel ka aiturit Edeke keporoto loepol kanuka aswamisio kere nukapedor nuaanyut .
42019038	Kobalas ebe , “ Isirereŋitoi Ekabaka loebunit kokiror loka Ejakait ! Ainapakin kotoma akuj , ka aibuses da kokuju kakuj ! ”
42019039	Ice koParisayon lukejaas toma okodet kotemasi ŋes atiar , “ Ekesisianakinan , kitoron ikonikesisiak . ”
42019040	Koboŋok ebe , “ Katemari yes atiar , Arai kililiŋata lu , iworoete do amor . ”
42019041	Nakeapiki koany ere , komonyak ,
42019042	kobala ebe , “ Arai kojeni ijo kapaaran kana akiro nukiinakinete ainapakin ! Konye kwana ibwaitai kakonyenekon .
42019043	Naarai epote apaarasia nukidukokiniata lukasurupokon itutio airigaunia , kiridakinete jo airiamar iwaitin kere ,
42019044	kibirokinete jo kwap , ka ikonidwe kotomakon , komam kinyeiniata amoru naidokokino amoru nace ; naarai mam ibu kojen apak naka aanyanariokon . ”
42019045	Koloma toma oyekalu kogeu aireŋear lukagwelanarak .
42019046	Kobala kes ebe , “ Iwadikatai ebe , ‘ Ekatogo eraun etogo lokilipet ’ ; konye yes ituluosi abua naka ikaŋatak . ”
42019047	Kisisianakini ŋinipaaran kotoma oyekalu , Konye komooto isasedotin lupeti ka ikewadikak ka ikapolok luka ituŋa amudiar ŋes ;
42019048	konye mam eanyuna nuepedorete aswam , naarai kokotos noi ituŋa kere akiirar ŋes .
42020001	Kosodi kanen kapaaran adiopet nakisisianakinia ituŋa koyekalu , ka alimonokin da akiro nukajokak , koponikis ŋes isasedotin lupeti ka ikewadikak nepepe kimakio .
42020002	Kotemasi ŋes atiar , “ Kolimokinai iswamai ijo nu kapolou anyoin , bobo da iŋai bo kiinakini apolou ŋin ? ”
42020003	Koboŋok ebe , “ Eoŋ da keŋisi yes akirot adiopet ; kolimokis ;
42020004	aibatis naka Yokana kebuni kereka kotoma akuj arai bo kotuŋa ? ”
42020005	Kiŋitanakinos bonik ka bonik , kobalas ebe , “ Arai kiitema ebe ‘ Kebuni kotoma akuj ’ , etemari ŋesi atiar , ‘ Aso kanukinyo mam kiyuuniata ŋes ? ’
42020006	Konye arai kiitema ebe , ‘ Kebuni kotuŋa ’ kibiribirete oni ituŋa kamor ; naarai acamunito ebe kerai Yokana enabi . ”
42020007	Koboŋokis ebe mam kejenete nekebunio .
42020008	Kotema Yesu kes atiar , “ Eoŋ da mam kalimokini yes apolou nakeswamaa nu . ”
42020009	Kogeu alimokin ituŋa awaragan na ebe , “ Abu etuŋanan kira amana naka emusabibu , kititiŋ ikakoriok , kolot akwap ace kiboioror apak naeoj ,
42020010	Kapak naka aidweny kiyakia ebulesit mama ejaas ikakoriok , tetere einakinete araito nuka emusabibu ; konye kibuŋata ikakoriok ŋol , kireŋeasi titai .
42020011	Kiyakia ebulesit ece : kibuŋata ŋol da , kisuruma ileic , kireŋeasi titai .
42020012	Kiyakia lokiwuniet da : kimusuŋata ŋol da , kocakasi kiŋa ,
42020013	Kobala ejakait loka amana naka emusabibu ebe , ‘ Ekonakini ai ? Ejukari okokuka lominat : elemuni eyoŋete ŋes . ’
42020014	Konye nakeanyuniata ikakoriok , kinerut bonik ka bonik , kobalas ebe , ‘ Lo ŋes lokeruman : aso kaarata ŋes , tetere eraun airum nawok . ’
42020015	Kocakasi kiŋa kamana naka emusabibu , koarata . Aso ikonakini kes ai ejakait loka amana naka emusabibu ?
42020016	Ebuni emudiari ikakoriok ŋul , einakini ice amana naka emusabibu . ” Nakiirariata ŋun , kobalas ebe , “ Madi akuj ! ”
42020017	Konye kosesen kes , kotema atiar , “ Anyoin apolou naka akirot kana naiwadikatai ebe , ‘ Amoru nakeŋerete ikadukok , ŋin ŋes keponi kitaraunai amoru nakapolon naka agor ? ’
42020018	Ŋinituŋanan yenibirokini kuju amoru ŋin ebilibiliun ; konye ŋin yenibirokin amoru ipicipicari ŋes cut . ”
42020019	Apotu ikewadikak ka isasedotin lupeti komooto aikamun ŋes kosawa kaŋol , konye kokuriaka ituŋa ; naarai apotu kojenut ebe inerakinit kes awaragan ŋin .
42020020	Kiteikinitoi , kijukasi ikarotak , lukijoseete araut lukabeit , tetere ikamunete ŋes kakiroke , kosodete aijaikin ŋes mama ejai ayait ka apolou naka ekayaiton .
42020021	Kiŋita kobalas ebe , “ Ekesisianakinan , kijeni ebe inera , isisianakini da nukabeit , kwabo mam isei ituŋa , konye isisianakini erot loka Edeke kotoma abeit .
42020022	Ibus kereka sio ainakin Kaisar esolo , arai bo mam ? ”
42020023	Konye kojeni akecepirianut , kotema kes atiar ,
42020024	“ Kitodikinai adenarit . Nakaŋai aput na , ka nuiwadikatai ? ” Koboŋokis ebe , “ Nuka Kaisar . ”
42020025	Kotema kes atiar , “ Aso kotacakis Kaisar nueraas nuka Kaisar , ka Edeke da nueraas nuka Edeke . ”
42020026	Ido mam apedorete aikamun ŋes kakiroke kakonyen nuka ituŋa ; koumokis akeboŋokin koŋatakis .
42020027	Kopotu ice koSadukayon mamakeŋ , luebalas ebe emamei ajarun , kiŋita ŋes ebe ,
42020028	“ Ekesisianakinan , abu Musa kiwadikak sio ebe , arai ketwana onace ketuŋanan , loemanyit , komamei ikoku , ibusakinit onaceke ayaŋaar aberu , kodumak onaceke aur .
42020029	Aso kejaas iinacan ikanykaarei : komany losodit aberu , kotwana komamei ikoku ;
42020030	ka lokiareit da ,
42020031	Koyaŋa Iokiwuniet da ; ka ice da kere ikanykaarei , kotwaka komam inyeinito idwe .
42020032	Kawasia kotwana aberu da ,
42020033	Aso kotoma ajarun eraun ŋin aberu nakaŋai ? Naarai kemanyito ikanykaarei kere . ”
42020034	Kotema Yesu kes atiar , “ Emanyete odwe luka akwapin kanu , emanyario da ;
42020035	konye ŋul luimaritai araut luibusakinito adolokin akwap ya ka ajarun kokatwak , mam emanyete , karaida amanyio .
42020036	Naarai mam epedorete atwakare bobo : naarai eriakakinos ka imalaikan ; kes da eraas idwe luka Edeke , kanu eraatar idwe luka ajarun .
42020037	Konye ebe itajarunio lukatwak , abu Musa da kitodik , kotoma owai loka Ekiyot , nakelimoria Ejakait araut Edeke loka Aburaam , ka Edeke loka Isaak , ka Edeke loka Yakob da .
42020038	Mam ŋes erai Edeke loka lukatwak , dimarai loka lukajarak ; naarai ejarete kere kamakeŋ , ”
42020039	Koboŋokis ikewadikak ice , kotemasi atiar , “ Ekesisianakinan , iner ejok . ”
42020040	Naarai mam bobo etitiŋikino aiŋit akirot .
42020041	Kotema kes atiar , “ Biai bo ebalatatar ituŋa ebe erai Kristo okoku loka Daudi ?
42020042	Naarai Daudi elopet inera koitabo loka Isabulin ebe , ‘ Abu Ejakait kotema Ekajakait atiar , Kiboikin akanika nakoteten .
42020043	Aitodol neebwaikinia lukasurupokon araut iicoloŋ yenika akejekon . ’
42020044	Aso enyarit Daudi ŋes Ejakait , kikonakini bo ai erai ikekoku ? ”
42020045	Kopupete ituŋa kere , elimokini ikekesisiak ebe ,
42020046	“ Kocoito ikewadikak , luekotos alosit konapitos ikason Iueojak , kominasi aiyogao kagwelanareta , ka aiboikin aiboisio nukokuju katukosia , ka iicoloŋo lukapolou kopucin ;
42020047	ecamete itogoi luka apuserun , kanuka ejose da ilipete ailipasia nueojak ; edumunete ŋul atubokinio naitelekarit . ”
42021001	Kikeu akekonyen , koany ikabarak icakanakinete ainakinetakec toma aiŋadis ,
42021002	Koany apuserut adiopet nakican ecakakini ikapun iarei .
42021003	Kotema atiar , “ Abeit katemari yes atiar , acakaki apuserut ŋin nakican luipu adepar ice kere :
42021004	Naarai acakanakis ŋul kere kotoma luebarara , konye ŋin kotoma ocanike acakaki lukejaatar kere . ”
42021005	Nakineratar ice nuka eyekalu , kwape kitubusitere kamor nuejok ka ainakineta , kotema atiar ,
42021006	“ Ŋun nuisesenete , epote apaarasia numam esalakinia amoru adiopet kuju kanace namam etiyakinio . ”
42021007	Kiŋita ŋes ebe , “ Ekesisianakinan , ejaunete bo ŋun wori ? Anyoin da aanyunet naeapuuniata ŋun adolun ? ”
42021008	Kotema atiar , “ Kocoito kinyein aitapaar yes ; naarai epote luipu kokirorika , kobalas ebe , ‘ Eoŋ ŋopeŋol ! ’ Ebe da , ‘ Aapuu apak ! ’ Aso sirikitupasi ŋul .
42021009	Naiirariata rwaru nuka ijiisio ka iceleta , sirikikuriakaros , naarai ibusakinit ber ŋun ajaun , konye mam awasia edoluni atipet . ”
42021010	Kosodi kotema kes atiar , “ Enyoikini ateker asurokin ateker , ka ajakanut da asurokin ajakanut .
42021011	Ejaununete amaraneta nuepolok nuka akwap , ejaunun da ebeli , ka atular kaiboisio nuegelegela ; ejaunete nuketasuro ka aanyuneta nukos abunore kotoma akui .
42021012	Konye eriŋa ŋun edoluno , kikamunete yes , kireete , kijaikinete yes kakonyen nuka atukosia ka aidarisia , kiyaŋaario kakonyen nuka ikabakan ka ikayaitok kanuka ekakiror .
42021013	Eraunete ŋun akajenak kamakus .
42021014	Aso kibwaikisi otauonokus ebe sirikiwomoomata ber nuiboŋokinete ;
42021015	naarai kainakinete yes aituk ka acoa , numam lukasurupokus kere epedorete aitepeg karaida airebokin .
42021016	Kijaikinete ikauriakakus , ka iinacanakus , ka lukatekerekus , ka ipaperokus , earete ice kayesi ;
42021017	kiŋarunete yes ituŋa kere kanuka ekakiror .
42021018	Konye mam eoliori etimat ediopet loka akwesikus .
42021019	Kotoma atitiŋikinikus ikucaunete akusiijar .
42021020	“ Konye naianyuniata irimorito ajoresio Yerusalem , aso kojenut ebe aapiki amudiarioke .
42021021	Ŋes konyet ekeriata ŋul luejaas Yudaya oroŋan , kolomutu ŋul luejaas kotomake kiŋa , sirikelomasi ŋul luejaas amanat ;
42021022	naarai eraas nu apaarasia nuka einyaŋane , tetere edolete kere nuiwadikatai .
42021023	Itukwi kes nuepotiete , ka nuitanakete da kapaarasia kaŋun ! Naarai ejaun ationus naepol toma akwap , ka anyunyura da asurokin ateker na .
42021024	Eŋianakinere akwanis naka ekileŋ , ijoreorio toma atekerin kere ; icakacakaete Imo Yerusalem , aitodol naedolioto apakio nuka Imo .
42021025	Ejaunete moolo aanyuneta toma akoloŋ ka elap ka aacer , ido toma akwap aburun naka atekerin , nuebuonokinos kanuka agat naka aŋolol ka akailan ;
42021026	ipirisiaros itauon luka ituŋa kanuka akurian , ido kanuka aidaret akiro nueponikinito akwap : naarai itamaranio nukapedor nuka akuj .
42021027	Kosodi konyet eanyunete Okoku loka etuŋanan ebuni kodou kapedor ka aibuses naepol .
42021028	Konye naegeuniata ŋun atakanun , kikeutu akwesikus , kosesenata kuju , naarai aapu alakuniokus . ”
42021029	Kolimok kes awaragan ebe , “ Koanyutu etini , ka icekito kere .
42021030	Apak naegeuniata ailib , ianyunete , ijenunete da kanukus ebe aaput apaarasia nuka aidweny ,
42021031	Aso do , yes da , naianyuniata akiro ŋun ketakanut , kojenutu ebe aapu ajakanut naka Edeke .
42021032	Abeit katemari yes atiar , Mam edaun atur na , aitodol naejaunotor akiro kere .
42021033	Edaunos akuj ka akwapin ; konye akakiro mam edaunos cut .
42021034	“ Konye kocoito yesi kinyek airaŋanut ka emeret ka aiyaloŋoŋ da naka aijar kana aisilaŋirir ikusitauon , konesakin apaaran ŋin kwape ipokia akuluma .
42021035	Naarai edolokini ituŋa kere luejaas akwapin kere .
42021036	Konye kokwenya apakio kere , kiŋaiŋaata tetere idumunete agogoŋ aiku kakiro ŋun kere nuedolokinete , ka aibwo da kakonyen nuka Okoku loka etuŋanan . ”
42021037	Kisisianakinenei ŋinipaaran koyekalu , konye kolosenenei apero kuare moru loenyaritai loka Iseitunin .
42021038	Kodilenenete ituŋa kere tupuruc sek alosit mama ejai oyekalu akiirar ŋes .
42022001	Kosodi koapu epucit loka Imugatin lumam itubuunitoi loenyaritai Aleleŋ .
42022002	Komootos isasedotin lupeti ka ikewadikak epone loka aiar ŋes ; naarai apotu kokuriaka ituŋa .
42022003	Kolomak Satan Yuda loenyaritai Isikariot , lokerai ediopet kotomon ka luarei ;
42022004	kolot kinerut ka lusasedotin lupeti , ka ikapolokitok iserikalei , epone loka aijaikin ŋes akaninikec .
42022005	Kiyalamikinos , kitutukoto ainakin ŋes arupian .
42022006	Kocam , komo apak naka aijaikin ŋes mamakec , komamei ekodet .
42022007	Kodol apaaran naka Imugatin lumam itubuunitoi , naibusiar aaria imerekekin lukaleleŋ .
42022008	Kiyakia Yesu Petero ka Yokana kobala ebe , “ Koloto kitemonokis lukaleleŋ kanuwok , tetere kinyami . ”
42022009	Kotemasi ŋes atiar , “ Ikoto ketemokis lali ? ”
42022010	Kotema kes atiar , “ Koany , nailomariata ore , iriamunos ketuŋanan loibwokit amot naka akipi ; kotupasi ŋes , kolomasi togo loelomari ŋesi ,
42022011	Ilimokinete elopet etogo ebe , ‘ Ebala Ekesisianakinan ebe , Ani bo agola nakipejok , neanyamakini lukaleleŋ nepepe kikakesisiak ? ’
42022012	Kitodikini ŋesi yes agola naepol nakokuju naepesitai ; kitemonokis nen . ”
42022013	Koloto , kodumutu kwape kelimokinia ; kitemonokis lukaleleŋ .
42022014	Nakedolio apak , kiboikin ainyam nepepe kikekesisiak .
42022015	Kotema kes atiar , “ Abu kemiela noi aimor kayes lukaleleŋ lu , eriŋa eoŋ kiticana ;
42022016	naarai katemari yes atiar , Mam anyami bobo lukaleleŋ kiton naitodolikinere kotoma ajakanut naka Edeke . ”
42022017	Kolem akoli , kedau aimal kobala ebe , “ Kolemutu na , kijaanakinos :
42022018	naarai katemari yes atiar , Amear kwana mam amasi araito nuka emusabibu kiton neebunio ajakanut naka Edeke . ”
42022019	Kolem emugati , kedau aimal , kobilibil , koinak kes , kobala ebe , “ Lo ŋes akakuan , nakeinakinio kanukus : kiswamaenenete kwaŋin akiitunitor eoŋ , ”
42022020	Ka akoli da kwape kwaŋin kedautu ainyam , kobala ebe , “ Akoli na erai aitutuket nakitetet kotoma aokotoka , nuebukoros kanukus .
42022021	Konye koany , akan naka ŋol kalokabilakini ebotet ejai keoŋ omesa .
42022022	Naarai elosi Okoku loka etuŋanan kwape kelosikinitere ; konye itukwi etuŋanan ŋol loebilakini ŋes ebotet ! ”
42022023	Kogeutu aiŋitanar bonik ebe Iŋai bo kakesi ekoto aswam akirot ŋin .
42022024	Kolom epeget kotomakec ebe , Iŋai bo loeomitai araut lokapolon .
42022025	Kotema kes atiar , “ Irumitos ikabakan lukacekwapin ikecetuŋa ; ŋul da lukapedor kamakec enyaritai ikeswamak ajokis .
42022026	Konye yes mam ikote kwaŋin , dimarai lokapolon kamakus koraun bala erai lodidi , ka lokeŋarenikinon da bala ŋol loijaanakini .
42022027	Naarai iŋai bo lokapolon , ŋol loiboikini ainyam , arai bo ŋol lojaanakini ? Mere tope je loiboikini ainyam ? Konye ajai eoŋ kokidiŋikus bala ekejaanakinan .
42022028	“ Iraas yesi luipotu kotitiŋikis keoŋ kotoma acodunioka ;
42022029	eoŋ da keŋadakinit yes ajakanut , kwape keŋadakinitor Papaka eoŋ ,
42022030	tetere inyamete ka aimat komesaka kotoma ajakanutuka , ka aiboikin oicoloŋo luka ajakanut , itubokinete atekerin atomon kanuarei nuka Isirael .
42022031	“ Simon , Simon , koany , enit Satan yes , tetere kipiesi kwape kalos ,
42022032	Konye kelipak eoŋ jo kinyek akoniiyuun akurwor ; ijo da naibelokinor , kitogogoŋ ikoniinacan . ”
42022033	Kotema ŋes atiar , “ Ejakait , etemokino aupar kajo aenio , kiton atwanare da . ”
42022034	Kotema atiar , “ Kalimokini jo , Petero , ebe mam lolo ekokor eruikini aitodol nakiŋerio eoŋ irwan auni ebe mam kijeni . ”
42022035	Kiŋit kes ebe , “ Nakejukaritor yes emamei eriagi , karaida ecoe , karaida amuk , ipotu kereka kipudas imodiobore ? ” Kobalas ebe , “ Mam , ”
42022036	Kotema kes atiar , “ Konye kwana , yenejai eriagi koyaŋa , ka yenikecoe da kwape kwaŋin . Yenemamei ekileŋ kogwela ekelou , kogwelunia .
42022037	Naarai katemari yes atiar , Ibusakinit ŋun nuewadikatai aitodolikinio mamakaŋ ebe , ‘ Aponi kimarakinai nepepe ka lukepali ’ ; naarai nukabeito eoŋ ejaas aitodolikiniokec . ”
42022038	Kobalas ebe , “ Ejakait , koany , ejaas ne ikileŋa iarei . ” Kobala kes ebe , “ Aso do . ”
42022039	Kolom , kolot Moru loka Iseitunin , kwape atapitor ; kotupasi ikekesisiak da .
42022040	Nakedolio aibois ŋin kotema kes atiar , “ Kilipa , kinyeis alomar toma acodunio . ”
42022041	Kotiakar ŋesi elopet bala apak naetiakara amoru , kokukokin , kilip ,
42022042	ebe , “ Wu Papa , arai ikoto , kolema akoli na kamakaŋ ; konye mere nuakoto eoŋ , dimarai nuikoto ijo kiswamai . ”
42022043	Kitakanikin ŋes emalaika loabuni kokuju , kitogogoŋ ŋes .
42022044	Kosodi kanuka aikilianar kiyatak noi ailip ; kosubito ainyinyirake bala imany luka aokot nuedoenenete kwap ,
42022045	Nakenyounio kotoma ailipike , kobu mama ejaas ikesisiak kodum kes ejotoete kanuka aiturur .
42022046	Kotema kes atiar , “ Kanukinyo ijotooto ? Konyoutu kilipa kinyeis alomar toma acodunio . ”
42022047	Atipet napinera ŋesi , koany , kotakan ekodet , iŋarenikinit etuŋanan loenyaritai Yuda , ediopet kotomon ka luarei . Kikunyak mama ejai Yesu tetere enui .
42022048	Kotema Yesu ŋes atiar , “ Yuda , ibilakini kereka ijo Okoku loka etuŋanan ebotet kainu ? ”
42022049	Ŋul da lukejaas die kaŋes , kojenutu nuekotosi adoikin , kobalas ebe , “ Ejakait , kajepejepata ca kikileŋa ? ”
42022050	Ediopet kakesi kojepe ebulesit loka losasedoti lopeti kotubo akekit nakoteten ,
42022051	Koboŋok Yesu ebe , “ Kinyeis ŋun ! ” Kotiro akekit kitaŋaleu .
42022052	Kosodi kobala Yesu isasedotin lupeti ka ikapolokitok luka eyekalu ka imakio lukeponikinito ŋes ebe , “ Ilomutu ca ikapito ikileŋa ka ibelai bala aikamun ekaŋatan ?
42022053	Apaarasia kere ajaenena eoŋ nenipe kayes toma oyekalu , konye mam ipotu kikamut eoŋ . Konye lo erai ekusisawa , ka apedor naka amuton . ”
42022054	Kosodete kikamut ŋes , koyaata togo loka losasedoti lopeti , konye kotupite Petero kama elwana .
42022055	Kedaut ainokokin akim kidiŋ alaro , kiboikinos nepepe , kiboie Petero da kokidiŋikec ,
42022056	Kanen koany apese ŋes , iboie kaneejai akim , kojene , kobala ebe , “ Ajaas nan etuŋanan lo nenipe kaŋes . ”
42022057	Konye koŋer , kobala ebe , “ Ŋo ba na , mam eoŋ ajeni ŋes , ”
42022058	Nediokasilon koany ece ŋes , kobala ebe , “ Ijo da irai lokec . ” Konye Koboŋok Petero ebe , “ Ijo ba lo , mere eoŋ , ”
42022059	Ketubor bala esawa ediopet kitogogoŋ ece ebe , “ Abeit ajai lo nepepe kaŋes ; naarai erai ŋesi da Egalilayat . ”
42022060	Konye kobala Petero ebe , “ Ijo ba lo , mam ajeni nuinera ijo . ” Atipet napinera ŋesi koruik ekokor .
42022061	Kibelokin Ejakait kosesen Petero . Kiitu Petero akirot ya naka Ejakait , nakelimokinit ŋes ebe , “ Lolo , eriŋa ekokor eruikino , kiŋeri eoŋ irwan auni . ”
42022062	Koloma kiŋa komony noi .
42022063	Kosodete ituŋa lukikamunete Yesu koboliatar ŋes , kinomonomata ;
42022064	korapanakis akekonye kiŋita atiar , “ Kodwaru cani ! Iŋai bo kinom jo ? ”
42022065	Koinyanakinete da kakiro nuipu nuka amoromor .
42022066	Kosodi kiwala akwap , kotukonokin atukot naka imakio luka ituŋa , ka isasedotin lupeti ka ikewadikak ; koyautu toma aurianetekec , kobalas ebe ,
42022067	“ Arai irai ijo Kristo , kolimokinai . ” Kobala ebe , “ Karaida kaalimokis yes , mam iyuunete cut ;
42022068	Arai keeŋit yes , mam iboŋokinete .
42022069	Konye amear natikwana iboikin Okoku loka etuŋanan akan nakoteten naka apedor naka Edeke . ”
42022070	Kobalas kere ebe , “ Aso irai kereka ijo Okoku loka Edeke ? ” Kobala kes ebe , “ Yes ibalas ebe arai eoŋ . ”
42022071	Kobalas ebe , “ Kipudar bo inyo bobo nuitejenunete ? Naarai kiira oni ikulepek akiro nuka aitukuke . ”
42023001	Konyou atukot kere , koyaŋaasi Yesu mama ejai Pilato .
42023002	Kogeutu aosan , kotemasi atiar , “ Kianyu lo itapaari atekerekosi , ka aiteŋer ituŋa ainanakin Kaisar esolo , ebala ebe ŋes elopet erai Kristo ekabaka . ”
42023003	Kiŋit Pilato ŋes ebe , “ Irai kereka ijo ekabaka loka Iyudayan ? ” Koboŋok ebe , “ Ijo ibala . ”
42023004	Kobala Pilato isasedotin lupeti ka ikodeta ebe , “ Mam aanyunit akirot naerono kotuŋanan kalo . ”
42023005	Konye kiketakis kesi noi , kobalas ebe , “ Isidiki ituŋa , isisianakini kotoma Yudaya kere , ameun koGalilaya kiton ne da . ”
42023006	Kiira Pilato ŋun , kiŋit arai erai etuŋanan ŋol Egalilayat .
42023007	Nakejenu ebe erai eyaitono loka Kerode , kijuka ŋes mama ejai Kerode , naarai kejai ŋesi da Yerusalem kapaarasia kaŋun .
42023008	Kosodi napekeanyu Kerode Yesu , kiyalamikin noi , naarai abu kokoto lem aanyun ŋes , naarai abu kiiranar akekiro , komuno aanyun aanyunet naiswamai .
42023009	Kiŋiriŋit ŋes kakiro nuipu ; konye ŋes mam eboŋokino amodiokirot .
42023010	Kobwaata isasedotin lupeti ka ikewadikak , kiwosata ŋes kakiro nuipu .
42023011	Kosodete Kerode nepepe kikeserikalei kowena Yesu , koboliatar ; kitanapata anapito naibus , kinyakas mama ejai Pilato .
42023012	Kosodi kapaaran kaŋin kominunos do Kerode ka Pilato , naarai kekolosi lem .
42023013	Kosodi kotukonok Pilato isasedotin lupeti ka ikayaitok ka ituŋa ,
42023014	kotema kes atiar , “ Kiinut etuŋanan lo kwape loitapaari ituŋa , eoŋ da eŋitana ŋes kakonyenekus , ido koany , mam abu kaany amodiodiakaret kotoma akiro ŋun kere nuiwosatotor ŋes .
42023015	Karaida Kerode , naarai enyaku ŋes mamawok . Aso koany , emamei akirot kere naeswamat naibusakinit atwania ;
42023016	kanuka ŋun alecori ŋes kasodi aosikin . ” [
42023017	Kibusakinit ŋes aosikin kes ediopet kopucit . ]
42023018	Konye kiworoto kere nepepe ebe , “ Koyaŋa lo , koosik sio Baraba . ”
42023019	Kerai ŋesi etuŋanan lokeenitai kanuka aipaliikin kotoma ore , ka aiar da ,
42023020	Kosodi kiner Pilato kakes bobo , kokoto aosikin Yesu ;
42023021	konye kiworoto ebe , “ Kibubuk , kibubuk baa ! ”
42023022	Kolimok irwan nakiwuniet ebe , “ Kanukinyo , naanyoin aronis naeswamat lo ? Mam aanyunit kamakeŋ adiokirot naibusakinit atwania ; kanuka ŋun alecori ŋes kasodi aosikin . ”
42023023	Konye kes kiketakis , kilipa kiporotoi luepolok ebe ibusakinit ŋes aibubukinio . Kipikosi iporotoikec .
42023024	Kotub Pilato kwape eŋaiŋaitotor .
42023025	Koosik etuŋanan lokeenitai kanuka aipaliikin ka aiar , lokilipete ; konye koinak Yesu aiswamakinio kwape kekototor .
42023026	Nakeyaŋariata ŋes , kikamut Simon loka Kurene , lokebuni kamanat , kisirioŋa emusalaba , arionit atupitor Yesu ,
42023027	Kotupite ekodet loepol loka ituŋa , ka aŋor da nukedipidipeete atorobusio ibworosi ŋes .
42023028	Konye kibelokin Yesu kobala ebe , “ Yes apesur nuko Yerusalem , sirikiimonyata eoŋ , konye komonya akulepek , ka ikusidwe .
42023029	Naarai koany , epote apaarasia nuetemariata atiar , ‘ Isirereŋitoi arakanin , ka aliligeta numam eurito , ka ikisin da lumam itanakito ! ’
42023030	Kanen egeunete kesi alimokin iroŋan ebe , ‘ Kibirunos mamakosi ’ ; ka iukon da ebe , ‘ Koraparai ’ .
42023031	Naarai arai kiswamata nu kokitoi loepalal , ikonakinete bo do ai kaloeonit ? ”
42023032	Koyaŋaasi ice da iarei , ikeswamak nueroko , aario nenipe kaŋes .
42023033	Nakedolioto aibois naenyaritai Abelekek naka Akou , kibubukis ŋes nen , ka kwi ikeswamak nueroko , ediopet akanike nakoteten , ka ediopet da akanike nakokediany .
42023034	Kotema Yesu atiar , “ Papa , kisioni kes ; naarai mam ejenete nuiswamaete . ” Kokorokorata ikenapen kailamilam eroet .
42023035	Kobwoete ituŋa esesenete ; konye ikayaitok koinyanakinete kobalas ebe , “ Etajari lem ice ; kitajarun ŋes elopet , arai erai kito Kristo loka Edeke , Loseunake ! ”
42023036	Kokienatar iserikalei da , koloto koinutu ŋes ebino loedwar ria ;
42023037	kobalas ebe , “ Arai irai cani Ekabaka loka lyudayan , kitajarun jo elopet ! ”
42023038	Kujuke da kojai aiwadikaet ebe , “ LO ŊES EKABAKA LOKA IYUAYAN . ”
42023039	Ediopet ka ikeswamak nueroko lukikajakinitai koluik ŋes kobala ebe , “ Mere ijo Kristo ? Kitajarun bon ka sio da ! ”
42023040	Koboŋok loce kitoron ebe , “ Mam jo iyoŋit Edeke , naarai ijai ijo toma atubokinio napena ?
42023041	Erai na nakabeit kamawok ; naarai kitacakinio nukibusakinito kanuka aswamisiowok ; konye lo mam iswamat adiokirot naerono . ”
42023042	Kotema atiar , “ Wu Yesu , kiitunoi eoŋ nailomaria toma ajakanutukon . ”
42023043	Kotema ŋes atiar , “ Abeit katemari jo atiar , lolo ijaun nepepe keoŋ Paradais . ”
42023044	Kedol bala esawa lokikanyetekape , komutonor akwap kere kiton osawa lokikanyetekaoŋon .
42023045	Komamu aica naka akoloŋ ; kocila aigalisit naka aibois nakalaunan kaarei .
42023046	Kodelo Yesu keporoto loepol ebe , “ Wu Papa , ebwaikini ekamoyo akaninikon . ” Kedau einer ŋun , kiridak .
42023047	Keanyu ekapolokiton nuadoikis , kitur Edeke , kobala ebe , “ Abeit kerai etuŋanan lo loedolit . ”
42023048	Ikodeta da kere luatukokina aanyun ŋun , keanyutu nuadoikis , koboŋosi ore edipidipeete atorobusio .
42023049	Kere da lukejenete ŋes , ka aŋor nuketupito ŋes anyoun koGalilaya , kobwoete kama elwanikina , esesenete akiro ŋun .
42023050	Ido koany , kojai etuŋanan ekekiror Yosep , lokerai lokaurianet , etuŋanan loejok loedolit da .
42023051	( Mam ŋes acamunit ainerunikec ka aswamisioitikec da . ) Kerai ŋesi loka Arimataya , ere ediopet loka Iyudayan , edaret ŋesi ajakanut naka Edeke .
42023052	Kolot ŋol mama ejai Pilato , kilip akuan naka Yesu .
42023053	Kolacu , konunukik ogoe loka ebaputa , kiperik ates nakikeitoi atiiba , namam lem kiperikinitoi idiotuŋanan .
42023054	Kerai apaaran naka Aitemonokin , koapie asabato ageun .
42023055	Kotupito aŋor nukepote kaŋes koGalilaya , koanyutu ates , ka epone lokiperikinere akekuan .
42023056	Koboŋosi kitemonokis lueuru maa ka akinyet .
42024001	Kiyeŋutu kapaaran nakasabato , kwape kejaar aicorakinet . Konye kapaaran nasodit nakasabato , tupuruc sek , koloto ates , koyaŋaasi lueuru maa lukitemokinito .
42024002	Kodumut amoru kikokorior kates .
42024003	Kolomasi toma mam eanyuna akuan naka Ejakait Yesu .
42024004	Kosodi kanen , napebuonokinos kanuka akirot kaŋin , koany , kobwaata ituŋa iarei aapu kakes enapito inapen luimilias ;
42024005	nakekuriakarotor kesi ka aitulur akonyenekec kwap , kotemasi ŋul atiar , “ Kanukinyo imoototor lokajaran mama ejaas lukatwak ?
42024006	Emamei kane , konye ajaru , Kiitutu kwape enerar kayes eroko ejai Galilaya ,
42024007	ebe ibusakinit Okoku loka etuŋanan ainakinio akanin nuka ikadiakanarak , ka aibubukinio , ka ajarun da kapaaran nakiwuniet . ”
42024008	Kiitut akiroke ,
42024009	koboŋosi kates , kolimokis lutomon kadiopet ka ice da kere , akiro ŋun kere .
42024010	Keraas kesi Mariam Magadalene , ka Yoana , ka Mariam toto naka Yakob , ka aŋor ace nuajaas nepepe kakes , nualimokinete ikiyakia akiro ŋun .
42024011	Kosubito akiro ŋun kakonyenekec bala nukabaŋaanut ; mam apotu kiyuut kes .
42024012	Konye konyou Petero , koker kiton ates ; kokukum kireik toma , koany igoen luka ebaputa egitara ; koboŋo ore eumokinit nuajaut .
42024013	Ido koany , kapaaran kaŋin alosete iarei kakesi ore ediopet ekekiror Emao , lokelwanikina ko Yerusalem bala amairon akanykaarei ,
42024014	kineranakinos kesi bonik akiro ŋun kere nuadoikis .
42024015	Napinerasi epeganakinos , kikunyak Yesu elopet koupakinos kakes .
42024016	Konye koraparai akecekonye kinyeis ajenun ŋes ,
42024017	Kotema kes atiar , “ Akiro anyoika ŋun nuineranakinos ilosete ? ” Kobwaata ekadakinito .
42024018	Kosodi ediopet kakes , ekekiror Keleopa , Koboŋok ebe , “ Ijo bon ipejonikinit ko Yerusalem tape mam ijeni nuadoikis nen kapaarasia kanu ? ”
42024019	Kotema kes atiar , “ Anyoika ? ” Kotemasi ŋes atiar , “ Akiro nuka Yesu loko Nasaret , lokerai enabi lokapedor kotoma aswamisio ka akiro kakonyen nuka Edeke ka ituŋa da kere .
42024020	Bobo da epone loejaikiniata ŋes isasedotin lupeti ka ikayaitokowok toma atubokinio naka atwanare , kibubukis .
42024021	Konye kipou isio kamunosi ebe ŋes loekoto alakun Isirael . Eebo , keja ŋun da , lolo ŋes apaaran nakiwuniet ameun naeswamatar akiro ŋun .
42024022	Bobo da , kituwumokis sio ace kaŋor nukokodetekosi , nuadilito sek ates ,
42024023	mam eanyuna akekuan ; kopotu ebalas ebe etakanikina kes imalaikan luabalas ebe ejari ŋesi .
42024024	Ice da lukejaas nenipe kasio apotu koloto ates , koanyut kwape kwaŋin kwape eneratar aŋor kwa ; konye mam apotu koanyutu ŋes . ”
42024025	Kotema kes atiar , “ Wu yes luedit aijen , luiyapete da itauon aiyuun kere nukineras inabin !
42024026	Mam kereka ebusakinit Kristo aiticanio ŋun , ka alomar da toma aibusesuke ? ”
42024027	Kosodi ageun kama ka Musa ka inabin kere kitejen kotoma kanukiwadikatai kere akiro nuabeito ŋes .
42024028	Keapikis ere lokelosete , kosubite bala elitor kiŋaren ;
42024029	konye kitiŋaasi ŋes , kobalas ebe , “ Kosalak ne kasio , naarai ekamus akwap , aapu apaaran adaun . ” Koloma kosal kakes .
42024030	Kosodi nakiboioto kakes enyamete , kolem emugati , kisirereŋ , kobilibil koinak kes .
42024031	Kopukoroi akecekonye kojenut ŋes ; koolio kakonyenekec .
42024032	Kotemanaros bonik atiar , “ Mam tope amulaete iwokotauon naenerar kaoni korot , ka aikujonokin oni nukiwadikatai ? ”
42024033	Konyout kosawa kaŋope kaŋol koboŋosi Yerusalem , kodumut lutomon ka lodiopet etukokina , kes ka lukejaas nepepe kakes ,
42024034	ebalas ebe , “ Abeit ajaru Ejakait , etakanikin ŋesi Simon , ”
42024035	Kes da kolimokis akiro kwa nukorot , ka epone lokitejenunor mamakec kotoma abilibil emugati .
42024036	Napinerasi akiro ŋun kobwo Yesu elopet kokidiŋikec , kotema kes atiar , “ Kinapakinos . ”
42024037	Konye korieŋutu kokuriakata noi , koomitos ebe aanyut etoil .
42024038	Kotema kes atiar , “ Kanukinyo iyaloŋoŋooto , kanukinyo da iŋitanarotor kotauonokus ?
42024039	Koanyutu akakanin ka akakeje , ebe eoŋ lopelo : kotiroroi , koanyutu ; naarai emamei etoil akuan , ka akojo da , kwape ianyuniata ejaas eoŋ . ”
42024040	Kedau einer ŋun , kitodik kes akekanin ka akekeje ,
42024041	Naarokotor mam iyuuna kanuka aiyalama , koumokis da , kotema kes atiar , “ Ejaas yes idisinyamat ? ”
42024042	Koinakis atutubet naka agar naipoo .
42024043	Kolem , konyam kakonyenekec .
42024044	Kotema kes atiar , “ Nu kes akakiro , nuabu kalimok yes , naariŋar ajai kayes , ebe ibusakinit kitodolikinos akiro kere nuiwadikatai kokisila luka Musa , ka inabin , ka isabulin , nukabeito . ”
42024045	Kosodi kikujok akececoa ajenun nukiwadikatai .
42024046	Kotema kes atiar , “ Kwaŋin iwadikatai ebe ibusakinit Kristo aiticanio , ka ajarun da kotoma okatwak kapaaran nakiwuniet .
42024047	Ebe da elimonokinio atekerin kere kokirorike aitoronikin ka aisionio naka adiakanareta , agear ko Yerusalem ,
42024048	iraas yesi da ikajenak luka akiro kaŋun .
42024049	Ido koany , kejukakini yes aisumunet naka Papaka ; konye kiboikinos ore , aitodol nekitanapere yes apedor naebuni kokuju . ”
42024050	Kosodi kiŋarenik kes kiton Betaniya , korio akekanin kisirereŋ kes .
42024051	Kosodi kanen napisirereŋi kes , kotiakar kamakec , koyaŋaarai toma akuj .
42024052	Komaata ŋes , koboŋosi Yerusalem kailel naepol :
42024053	Kojaenenas duc toma oyekalu , ituritos Edeke .
43001001	Kageunet ajai Akirot , ajai Akirot mama ejai Edeke , korai Akirot Edeke .
43001002	Kojai ŋol kageunet mama ejai Edeke .
43001003	Kesubio iboro kere kanukeŋ ; kemamei ŋesi mam kesubi ibore kere yenikesubio .
43001004	Kojai aijar tomakeŋ ; korai aijar ŋin aica naka ituŋa .
43001005	Ecai aica kamuton , ido mam amuton ipikorit .
43001006	Kobu etuŋanan , lokijukuni Edeke , ekekiror Yokana .
43001007	Kobu ŋol araut ekajenan , tetere itejenuni nuka aica kaŋin , tetere iyuunete kere kanukeŋ .
43001008	Mam ŋol kerai aica ŋin , dimarai kobu tetere itejenuni nuka aica .
43001009	Kejai aica nakabeit naecaikini ŋinituŋanan ebunit toma akwap .
43001010	Kejai ŋesi toma akwap , kesubio akwap kanukeŋ , ido mam akwap abu kojenu ŋes ,
43001011	Abu kobu obukeŋ , ido ŋul lukeraas iketuŋa mam apotu kisukunyut .
43001012	Konye ŋul kere lukisukunyunete ŋes , koinak apedor araut idwe luka Edeke , kes ŋul luiyuunito ekekiror :
43001013	lumam keurio kaokot , karaida koipud loka akuan , karaida koipud loka ekiliokit , dimarai kanuka Edeke .
43001014	Koraun akirot akuan , kiboiororoi kamawok , ( kaanyut oni da akeibuses , aibuses naka eteluna lokebuni kama ka Papa , ) ileleba asianut ka abeit .
43001015	Etejenuni Yokana nukeŋ , eworoi ebe , “ Ŋol ŋes loabu eoŋ kabala ebe , ŋol loebunit kokaukaŋ arau lokageikini ; naarai ajai ŋesi sek ageikin eoŋ . ”
43001016	Ido kotoma ailelebake kipou kere kadumutu , asianut da itia asianut .
43001017	Naarai ikisila etorunere neejai Musa , konye asianut ka abeit etorunere neejai Yesu Kristo .
43001018	Emamei ituŋanan yeneanyunit Edeke kapakio kere ; Okoku loteluna , loejai atorob naka Papa , ŋol ŋes etejenuni .
43001019	Na ŋes aitejenunet naka Yokana , naejukakiniata lyudayan isasedotin ka Ilebin anyoun koYerusalem , aiŋit ŋes ebe , “ Iŋai bo ijo ? ”
43001020	Kolimo , mam abu kogir , konye kolimo ebe , “ Mam eoŋ arai Kristo . ”
43001021	Kiŋita ŋes ebe , “ Inyo bo do ? Irai kereka ijo Eliya ? ” Kotema atiar , “ Mam arai , ” “ Irai kereka ijo enabi je ? ” Koboŋok ebe , “ Mam . ”
43001022	Kanuka ŋun kotemasi ŋes atiar , “ Iŋai bo do ijo ? Kaboŋokisi kwi lukiijukunete . Ibala bo ijo ai kanukon ? ”
43001023	Kotema atiar , “ Arai eoŋ eporoto loka yeniworoi kamodiŋ ebe , ‘ Kitetenata erot loka Ejakait , ’ kwape kineritor enabi Isaia . ”
43001024	Ejukunitai kes kama ejaas Iparisayon .
43001025	Kiŋita ŋes , kotemasi atiar , “ Kanukinyo ibatisaa , arai mam jo irai Kristo , arai Eliya , karaida enabi je ? ”
43001026	Koboŋok Yokana kotema atiar , “ Ebatisai eoŋ kakip ; konye ebwoi kokidiŋikus lomam yes ijenete ,
43001027	ŋes ŋol loebunit kokaukaŋ , lomam kebusakinit eoŋ ailac arukan naka amukatake . ”
43001028	Eswamao ŋun koBetaniya okekwa Yorodan , neajai Yokana ibatisai .
43001029	Kapaaran naatupakini koany Yesu ebunit mamake , kotema atiar , “ Koany Imerekek yenika Edeke , yenelemari adiakar naka akwapin !
43001030	Ŋol ŋes loabu eoŋ kenerite ebe , ‘ Ebunit kokaukaŋ etuŋanan lokageikini , naarai ajai ŋesi sek ageikin eoŋ . ’
43001031	Kwabo mam abu kajeni ŋes ; konye abu eoŋ kabu ebatisai kakipi tetere itodikinio ŋes Isirael . ”
43001032	Kitejen Yokana ebe , “ Aany Emoyo edokuni kokuju kwape kajele , kosal mamakeŋ .
43001033	Kwabo mam abu kajeni ŋes ; konye kabala ŋes lokejukuni eoŋ aibatis kakipi ebe , ‘ Ŋol loianyuni Emoyo edokuni mamakeŋ kosalak , ŋes ŋol loibatisai kEmoyo Lokalaunan . ’
43001034	Aany eoŋ , etejen da ebe erai ŋol Okoku loka Edeke . ”
43001035	Bobo da kapaaran naatupakini kobwoi Yokana nepepe kikekesisiak iarei ;
43001036	kosesen Yesu elosi , kotema atiar , “ Koany Imerekek yenika Edeke ! ”
43001037	Kiirasi ikesisiak ŋul iarei inera ŋesi , kotupasi Yesu .
43001038	Kibelokin Yesu koany etupito ŋes , kotema kes atiar , “ Imoete inyo ? ” Kotemasi ŋes atiar , “ Rabi , ( apolouke Ekesisianakinan , ) iboie kai ? ”
43001039	Kotema kes atiar , “ Kopotu ianyunete . ” Koloto , koanyutu nekiboio ; kosalakis mamakeŋ apaaran ŋin , naarai kerai bala esawa lokitomonet .
43001040	Anderea , onaceke ka Simon Petero , ŋes arai ediopet kaluarei lueirarete Yokana , kotupasi Yesu .
43001041	Kodum ber ŋesi Simon onaceke , kotema ŋes atiar , “ Kidumu Mesia , ” ( apolouke ebe Kristo ) .
43001042	Koyaŋa ŋes mama ejai Yesu . Kosesen Yesu ŋes , kotema atiar , “ Ijo Simon okoku loka Yokana , Kinyarao Kepa ” ( apolouke ebe Petero , arai Amoru ) .
43001043	Kapaaran naatupakini kokoto alosit Galilaya , kodum Pilip kotema ŋes atiar , “ Kotupunai . ”
43001044	Kerai Pilip loko Betesaida , ere loka Anderea ka Petero .
43001045	Kodum Pilip Natanael , kotema ŋes atiar , “ Kidum ŋol lokiwadikai Musa kotoma okisila , ka inabin da , Yesu loko Nasaret , okoku loka Yosep . ”
43001046	Kotema Natanael ŋes atiar , “ Epedori tope ibore yenejok alomun koNasaret ? ” Kotema Pilip atiar , “ Bia koany . ”
43001047	Koany Yesu Natanael ebunit mamakeŋ , kiner nuke ebe , “ Koany , lokIsirael obe , loemamei aimod kotomakeŋ ! ”
43001048	Kotema Natanael ŋes atiar , “ Kikonakini ai kijenuni eoŋ ? ” Koboŋok Yesu ebe , “ Eriŋa Pilip kenyarauna jo , naijaar kwap ketiŋi abu kaany jo . ”
43001049	Koboŋok Natanael ebe , “ Rabi , irai ijo Okoku loka Edeke ! Irai ijo Ekabaka loka Isirael ! ”
43001050	Koboŋok Yesu ebe , “ Naarai kalimok jo ebe abu kaany jo kwap ketiŋi , ŋes iyuunia ? Ianyuni akiro nuepolok aitelekarit nu . ”
43001051	Kotema ŋes atiar , “ Abeit , abeit , katemari yes atiar , Ianyunete akuj eŋaara , ka imalaikan luka Edeke edokarete edokunete da mama ejai Okoku loka etuŋanan . ”
43002001	Apaaran nakiwuniet kojai adukokin koKana loka Galilaya ; kojai toto naka Yesu da ŋina :
43002002	konyararai Yesu da ka ikekesisiak opucit .
43002003	Kedaun ebino , kotema totoke Yesu atiar , “ Emamei kes ebino . ”
43002004	Kotema Yesu ŋes atiar , “ Toto , anyoika eoŋ ka jo ? Eroko akapak edolo . ”
43002005	Kolimok totoke ikejaanakinak ebe , “ Nukilimokini kere , kiswamata . ”
43002006	Aso kejaas nen akaalakanya akanykape nuka amor , kibwaikinitai kes nen kanuka epone loka Iyudayan loka aitesegaar , nuilosikinos akeito aarei arai auni .
43002007	Kotema Yesu kes atiar , “ Kilelebata akaalakanya akipi . ” Kes da kilelebata kiton atokitoit ,
43002008	Kotema kes atiar , “ Aso do kooko , koinasi ekapolon loka epucit . ” Koinasi .
43002009	Kosodi kiir ekapolon loka epucit akipi nukeluoros ebino , komam ejeni nekebunio , ( konye kojenete ikejaanakinak luaokete akipi , ) konyarau ekapolon loka epucit eteran ,
43002010	kotema ŋes atiar , “ Ŋinituŋanan itemokini ber ebino loejijim , kosodi kedaut ituŋa aimat noi , eyaunio do loepiana ; konye jo iŋadak loejijim kiton kwana , ”
43002011	Abu Yesu kiswama aanyunet na nasodit koKana loko Galilaya , kitodia da akeibuses ; kiyuutu ikekesisiak ŋes .
43002012	Kokau kaŋun kijesar kiton Kaparanaum , ŋes ka totoke , ka ikeinacan ka ikekesisiak da ; kosala ŋina apaarasia nuikidioko .
43002013	Keapie Aleleŋ naka lyudayan , kodoka Yesu Yerusalem .
43002014	Kodum kotoma oyekalu lukegwelanarete imoŋin ka amerekekin ka ajeleik da , ka ikesiecanarak arupian iboiete .
43002015	Kosub edaset kaunoi , kireŋea kes kere koyekalu , amerekekin ka imoŋin da ; kobuko arupian nuka ikesiecanarak , kobuburiana imesanakec .
43002016	Kolimok ŋul lukegwelanarete ajeleik ebe , “ Kolemasi ŋun ; sirikituluosi etogo loka Papaka araut logwelanaret . ”
43002017	Kiitut ikekesisiak ebe iwadikatai ebe , “ Kaari ekokote loka ekonitogo . ”
43002018	Kosodete koboŋokis Iyudayan kotemasi ŋes atiar , “ Aanyunet anyoin nakitodikini ijo sio naarai iswama nu ? ”
43002019	Koboŋok Yesu ebe , “ Kotiyakisi eyekalu lo , ido adukokini eoŋ apaarasia auni . ”
43002020	Kosodete kotemasi Iyudayan atiar , “ Eyekalu lo lokedukokinio ikar akaisaoŋon ka lukanykape , iduki tope ijo kotoma apaarasia auni ? ”
43002021	Konye enera ŋesi nuka eyekalu loka akuanake .
43002022	Aso nakejarunia kotoma okatwak , kiitut ikekesisiak ebe enerit ŋun ; kiyuut nakiwadikatai ka akirot da nakinera Yesu .
43002023	Nakejaar Yerusalem kapak naka epucit loka Aleleŋ , kiyuut ituŋa luipu ekekiror , nakeanyuniata aanyuneta nukiswamai ,
43002024	Konye Yesu mam abu komunokina kes , naarai kejeni ituŋa kere ,
43002025	komam ipuda ituŋanan aitejenun ŋes nuka ituŋa ; naarai kejeni ŋesi elopet nukejaas otuŋa .
43003001	Kojai etuŋanan loka Iparisayon , ekekiror Nikodemo , ekayaiton loka Iyudayan .
43003002	Kobu ŋol mama ejai Yesu kuare , kotema ŋes atiar , “ Rabi , kijeni ebe irai ijo Ekesisianakinan loibunit kama ejai Edeke ; naarai emamei ituŋanan yenepedori aswam aanyuneta nu nuiswamai ijo , dimikito ejai Edeke kaŋes . ”
43003003	Koboŋok Yesu kotema ŋes atiar , “ Abeit , abeit , katemari jo atiar , Arai mam ituŋanan eurio nakiareit , mam epedori aanyun ajakanut naka Edeke . ”
43003004	Kobala Nikodemo ŋes ebe , “ Ikwaikini ai ituŋanan eurio kemojoŋ ? Epedori kereka airucakin alomar akoik naka totoke , kouriai ? ”
43003005	Koboŋok Yesu ebe , “ Abeit , abeit , katemari jo atiar , Arai mam ituŋanan eurio kakipi ka Emoyo , mam epedori alomun ajakanut naka Edeke .
43003006	Ibore yeneuriei akuan erai akuan ; ka yeneuriei Emoyo erai emoyo ,
43003007	Sirikiwumok naarai kabala jo ebe , Ibusakinit yes aurio nakiareit .
43003008	Ekusi ekwam mama ekot , ipupi airurumake ; konye mam ipedori aijen kama kebunio , karaida mama ebei ; ikoni nen ŋinituŋanan yeneuriei Emoyo . ”
43003009	Koboŋok Nikodemo kotema ŋes atiar , “ Ikwaikinete ŋun ai epedoros ? ”
43003010	Koboŋok Yesu kotema ŋes atiar , “ Irai tope ijo ekesisianakinan loka Isirael , komam ijeni akiro ŋun ?
43003011	Abeit , abeit , katemari jo atiar , Kinera nukijeni , kitejenuni da nukianyunit ; konye do mam yes icamunito akosiitejenun .
43003012	Arai abu kalimok yes akiro nuka akwap komam iyuunete , ikote Iyuunete ai arai kaalimokis akiro nuka akuj ?
43003013	Emamei yenabu kodokarite toma akuj , dimarai ŋol lokedokuni kotoma akuj , ŋes Okoku loka etuŋanan .
43003014	Kwape kolo kikajakinia Musa emun kamodiŋ , ibusakinit Okoku loka etuŋanan da aikajakinio kwape kwaŋin :
43003015	tetere ŋinituŋanan yeniyuuni ŋes kojaas kaijar naka ikar kere . ”
43003016	Naarai komina Edeke akwapin kwanata , abu koinak Okokuke loteluna , tetere ŋinituŋanan yeniyuuni ŋes kinye aolior , konye kojaas kaijar naka ikar kere .
43003017	Naarai mam Edeke ejukunit Okokuke akwapin tetere itelekarete akwapin akiro , dimarai tetere itajario akwapin kanukeŋ .
43003018	Ŋin yeniyuuni ŋes mam itelekarete akiro ; yenimam iyuuni ŋes adaut akiro aitelekar , naarai mam abu kiyuu ekiror loka Okoku loteluna loka Edeke .
43003019	Lo da ŋes etube , ebe abu aica kobu akwapin , konye kominas ituŋa amuton aitelekarit aica , naarai aroko aswamisiokec .
43003020	Naarai ŋinituŋanan yeniswamai nueroko elait aica , kwabo mam ebuni neejai aica , kinyeis akeswamisio aideleleun .
43003021	Konye yeniswamai nukabeit ebuni neejai aica , tetere etakanete akeswamisio , ebe iswamatai kotoma Edeke .
43003022	Kokau kaŋun kolot Yesu ka ikekesisiak akwap nako Yudaya ; kiboie kaŋina nepepe kakes ibatisai .
43003023	Kibatisai Yokana da kAenon naeapias ka Salim , naarai kejaas akipi nuipu nen ; kolosenenete ituŋa mamakeŋ kibatisai .
43003024	Naarai koriŋa Yokana eenikina aidaris .
43003025	Aso kojau epeget ikekesisiak luka Yokana ka Eyudayat kanuka aitalaun .
43003026	Koloto mama ejai Yokana , kotemasi atiar , “ Rabi , ŋol loajai nenipe kajo okekwa Yorodan , lokitejenunit , koany , ibatisai ŋol , ido elosenenete ituŋa kere mamakeŋ . ”
43003027	Koboŋok Yokana ebe , “ Mam epedori ituŋanan adumun akirot kere dimikito einakinitai abunore kotoma akuj .
43003028	Itejenut yesi ikulepek ebe , abu kener ebe , Mam eoŋ arai Kristo , dimarai kejukunitai aiŋarenikin ŋes .
43003029	Loejaas kateran ŋes eteran ; konye epapero loka eteran , loebwoi iirari ŋes , elelakinit noi eporoto loka eteran ; aso adol do akaiyalama ŋin .
43003030	Ibusakinit ŋes aiyatakin , konye eoŋ aiŋoŋar . ”
43003031	Ŋol loebuni kokuju eyait kere ; ŋol loerai loka akwap erai loka akwap , inera nuka akwap ; ŋol loebuni kokuju eyait kere .
43003032	Itejenuni ŋun nueanyunit ka nuiirarit da , kwabo emamei yeniyuuni akeitejenun .
43003033	Yeniyuunit akeitejenun itogogoŋit ebe Edeke ŋes abeit .
43003034	Naarai lokijukuni Edeke inera akiro nuka Edeke : naarai mam Edeke einakini Emoyo kaitemis .
43003035	Emina Papa Okoku , ititiŋit iboro kere .
43003036	Yeniyuuni Okoku ejaas kaijar naka ikar kere ; konye yenimam erima Okoku mam eanyuni aijar , konye esalakini ŋes anyunyura naka Edeke .
43004001	Aso nakejenunia Ejakait ebe eirasi Iparisayon ebe adum Yesu ikesisiak luipu aitelekar Yokana ka aibatis ,
43004002	( Kwabo mam Yesu elopet kibatisai , dimarai ikekesisiak , )
43004003	kinye Yudaya kolot bobo Galilaya .
43004004	Kibusakinit ŋes aitor kidiŋ Samaria .
43004005	Kosodi kodol ore loko Samaria , loenyaritai Sukar , loaapias kamana nakeinakini Yakob okokuke Yosep .
43004006	Kejai nen atan naka Yakob , aso naarai kepasit Yesu kanuka alositeke , kiboikin atan . Kerai bala esawa lokikanyetekape .
43004007	Kobu aberu naSamariat aiwok akipi . Kotema Yesu ŋes atiar , “ Ae akipi kamat . ”
43004008	Naarai kelositos ikekesisiak ore agwel inyamat .
43004009	Kotema aberu naSamariat ŋes atiar , “ Ikonakini ai ijo Eyudayat kilipi eoŋ akipi , eoŋ naarai Asamariat ? ” Naarai mam Iyudayan imorikikina kIsamarian .
43004010	Koboŋok Yesu kotema atiar , “ Arai kijeni ainakinet naka Edeke , ka ŋol da lokibala ebe , Ae akipi kamat , tikilipi ŋes , tikiinak jo akipi nukajarak . ”
43004011	Kotema aberu ŋes atiar , “ Ejakait , emamei jo ibore yeniwokunet , idul atan da ; aso idumuni kai akipi ŋun nukajarak ?
43004012	Ipol kereka ijo aitelekarit papaakosi Yakob , loabu koinak sio atan na , ŋes da elopet komat akipike , nepepe kikedwe , ka ikebaren da ? ”
43004013	Koboŋok Yesu kotema ŋes atiar , “ Ŋin yenemasi akipi nu ejaki bobo akur ,
43004014	konye yenemasi akipi nuainakini eoŋ , mam ejaki akur ikar kere ; konye akipi nuainakini eoŋ eraunete kotomake atan naka akipi nuibulubulitos kiton aijar namam edaun . ”
43004015	Kobala aberu ŋes ebe , “ Ejakait , koinakinai eoŋ akipi ŋun kenyek akur aijak , karaida abunenen ne aiwok akipi . ”
43004016	Kotema Yesu ŋes atiar , “ Kolot , konyarau okilenikon , koboŋu ne , ”
43004017	Koboŋok aberu ebe , “ Emamei eoŋ ekiliokit . ” Kotema Yesu atiar , “ Inera abeit ebe , Emamei eoŋ ekiliokit ;
43004018	naarai kijaas kikiliok ikany , ŋol da loijaatar kwana mam erai okilenikon ; inera nu abeit . ”
43004019	Kotema aberu atiar , “ Ejakait , aanyun ebe irai enabi .
43004020	Kemaete lukapapaakosi koroŋat kalo ; ibalasi yesi ebe Yerusalem ŋes aibois naibusakinit amaia . ”
43004021	Kotema Yesu ŋes atiar , “ Toto , kiyuunai , ebunit esawa lomam imaiata bobo Papa koroŋat kalo karaida Yerusalem .
43004022	Imaete yesi yenimam ijenete ; kimai isio yenikijeni , naarai ebunit aitajario kotoma oYudayan .
43004023	Konye ebunit esawa , ejai da kwana , loemaiata ikamaak lukabeit Papa , kotoma omoyo ka abeit , naarai emoot Papa ituŋa luikote nen aima ŋes .
43004024	Erai Edeke Emoyo , ŋul da luemaete ŋes , ibusakinit aima kotoma omoyo ka abeit . ”
43004025	Kotema aberu ŋes atiar , “ Ajeni ebe ebunit Mesia ( ŋol Ioenyaritai Kristo ) ; naebunio ŋesi kipukokini sio akiro kere . ”
43004026	Kotema Yesu ŋes atiar , “ Eoŋ lopelo lokinera kajo . ”
43004027	Atipet kopotu ikekesisiak , koumokis naarai kineras kaberu , konye mam loabu kolim ebe , “ Ikoto inyo ? ” Arai ebe , “ Kanukinyo ineratar kaŋes ? ”
43004028	Aso kinyek aberu akemot , kolot ore , kolimok ituŋa ebe ,
43004029	“ Kopotu , koanyut etuŋanan lokalimoki akiro kere nukeswamaenenei . Epedori kereka lo araut Kristo ? ”
43004030	Kolomutu kesi kore koloto mamakeŋ .
43004031	Kapak kaŋin kiŋaiŋaata ikesisiak ebe , “ Rabi , konyam . ”
43004032	Konye kotema kes atiar , “ Ejaas eoŋ inyamat lumam yes ijenete . ”
43004033	Kineranakinos ikesisiak ebe , “ Ejai ca nat yeneinunit ŋes inyamat ? ”
43004034	Kotema Yesu kes atiar , “ Ikanyamat kes luta , aswam nuekot lokejukuni , ka aitodol da akeswam .
43004035	Mam kereka ibalasi yesi ebe , ‘ Eroko esalito ilapio iwoŋon , kodoli aidweny ’ ? Katemari yes atiar , Kikeutu akusikonye , koanyut amanat ebe adaut areŋeun adwenyio ,
43004036	Eropio ekadwenyan , etukonokini araito kanuka aijar namam edaun , tetere iyalamikinos ekayean ka ekadwenyan nepepe .
43004037	Naarai erai akirot nakabeit ebe , ‘ Eyei ice , edwenyi da ice . ’
43004038	Abu kejuka yes aidweny ŋun numam kitaaritotor ; konye kitaaritos ice , ilomakis yesi aitaaritoikec . ”
43004039	Kiyuut Isamarian luipu kotoma ore kaŋol kanuka akirot naka aberu , nakitejenunit ebe , “ Abu kalimok akiro kere nukeswamaenenei . ”
43004040	Aso nakeponiata Isamarian mamakeŋ , kiŋaiŋaata ŋes asalakin kakes ; kosalak do nen apaarasia aarei .
43004041	Kiyuut ice luipu kanuka akekirot .
43004042	Kotemasi aberu atiar , “ Kiyuunit kwana , mere kanuka ekoniiner bon , naarai kiira isio ikulepek , kijenu da ebe abeit erai ŋol Eketajaran loka akwapisinei . ”
43004043	Akaulo kapaarasia kaŋun aarei konyou kanen kolot Galilaya .
43004044	Naarai kitejen Yesu elopet ebe mam enabi eyoŋio kobukec .
43004045	Aso nakedolio Galilaya , kisukunyikis Igalilayan , naarai apotu koanyutu akiro kere nukiswamai koYerusalem kopucit , naarai kelosito ŋul da opucit .
43004046	Kobu bobo Kana loko Galilaya mama etuluoria akipi ebino . Kojai etuŋanan lokapolou Kaparanaum , lokejai okokuke edeka .
43004047	Kiira ŋol ebe ebunit Yesu Galilaya anyoun koYudaya , kolot neejai kiŋaiŋa aijesar aitaŋaleun okokuke , naarai keapikinit atwanare .
43004048	Kotema Yesu ŋes atiar , “ Arai mam ianyunete aanyuneta ka nukaumokin , mam iyuunete cut . ”
43004049	Kobala lokapolou ebe , “ Ejakait , kijesar eroko ikakoku ketwana . ”
43004050	Kotema Yesu ŋes atiar , “ Kolot ; ejari okokukon . ” Kiyuu etuŋanan akirot nakelimokini Yesu ŋes , kolot .
43004051	Kosodi napijesar kiriamakinos kikebulesin , lukebalas ebe ejari okokuke .
43004052	Kiŋit kes esawa lokegeunia aitemokin , kolimokis ŋes ebe , “ Bian esawa lokikanyetekaarei alakakinia ekamidi ŋes . ”
43004053	Kosodi kojen papake ebe ŋes esawa je lokelimokinia Yesu ebe , “ Ejari okokukon . ” Kiyuu ŋesi ka lukokaleke kere .
43004054	Ŋin ŋes aanyunet nakiareit nakiswamai Yesu nakenyounio koYudaya adolore Galilaya .
43005001	Akaulo kaŋun kojai epucit loka Iyudayan , kodoka Yesu Yerusalem .
43005002	KoYerusalem ejai atapar ariri kerute loka amerekekin , nakenyaritai kAburanian Betesata , naejaas alomareta akany .
43005003	Koperenenete lukadekak luipu kanen , imudukiok , ka luicodos , ka lukasenyak da , [ lukidarito akulaun naka akipi ,
43005004	Naarai kejai apak nakedokununia emalaika loka Ejakait atapar , kigur akipi : aso yenikegei alomar kedaun aigur akipi koŋaleuni adeka kere nakikamunit . ]
43005005	Kojai nen etuŋanan , lokedeka ikar akaisauni ka lukanykauni .
43005006	Nakeanyunia Yesu ŋol eperi kojen ebe kikoni nen ikar luipu , kotema ŋes atiar , “ Ikoto aŋaleun ? ”
43005007	Koboŋok lokadekan ebe , “ Ejakait , emamei eoŋ etuŋanan lokebwaikini eoŋ atapar naitukulaunere akipi , konye naalosio , kageikini icetuŋanan adokar . ”
43005008	Kotema Yesu ŋes atiar , “ Konyou , kibwok akonikapet , kolot . ”
43005009	Atipet koŋaleu etuŋanan ŋol , kibwok akekapet , kolot . Kerai da apaaran ŋin nakasabato .
43005010	Kanuka ŋun kolimokis Iyudayan etuŋanan lokitaŋaleunio ebe , “ Erai lolo nakasabato , mam ibus jo aibwok akonikapet . ”
43005011	Konye Koboŋok ebe , “ Ŋol loketaŋaleuni ŋes kalimokini ebe , ‘ Kibwok akonikapet , kolot . ’ ”
43005012	Kiŋita ebe , “ Iŋai bo ŋol lokilimokini ebe , ‘ Kibwok , kolot ? ’ ”
43005013	Konye etuŋanan lokitaŋaleunio mam kejeni ebe erai iŋai , naarai koekarite Yesu , naarai ajaas ituŋa luipu aibois ŋin .
43005014	Kokau kaŋun kodum Yesu ŋes koyekalu , kotema ŋes atiar , “ Koany , iŋaleu ! Sirikidiaka bobo , kinyek akirot naerono adepar ŋin adoikin jo . ”
43005015	Kolot etuŋanan kolimok Iyudayan ebe kerai Yesu lokitaŋaleuni ŋes .
43005016	Kanuka ŋun kimanata Iyudayan Yesu , naarai kiswamai ŋun kapaaran nakasabato .
43005017	Konye Koboŋok Yesu kes ebe , “ Iswamai Papaka kiton kwana , eoŋ da eswamai . ”
43005018	Aso kanuka akirot kaŋin kiyatakis Iyudayan amoot aiar Ŋes , naarai mere bon aibil asabato , konye kanu anyaritor Edeke Papake , kitiriana da ka Edeke .
43005019	Aso Koboŋok Yesu kotema kes atiar , “ Abeit , abeit , katemari yes atiar , Mam Okoku epedori aswam adiokirot elopet , dimarai ŋin naeanyuni ŋesi Papa iswamai ; naarai nuiswamai Papa kere , ŋupeŋun iswamai Okoku da .
43005020	Naarai emin Papa Okoku , itodikini ŋes kere nuiswamai ŋesi elopet ; itodikini da aswamisio nuitelekarito ŋun , tetere yes iwumokinete .
43005021	Naarai kwape itajaria Papa lukatwak ka ainakin kes aijar , kwaŋin einakinia Okoku da ŋul luekot aijar .
43005022	Mam Papa etubokini idiotuŋanan kere akiro , konye ainak Okoku etube kere ,
43005023	tetere ituŋa kere itopoloorete Okoku , kwape itopolooritotor Papa . Ŋin yenimam itopoloori Okoku mam itopoloori Papa da lokijukuni .
43005024	Abeit , abeit , katemari yes atiar , ŋin yeniirari akakirot ka aiyuun ŋol lokejukuni , ejaas kaijar naka ikar kere ; kwabo mam elomari toma atubokinio , konye anyou kotoma atwanare aloma aijar .
43005025	“ Abeit , abeit , katemari yes atiar , Ebunit esawa , ejai da kwana , loiirariata lukatwak eporoto loka Okoku loka Edeke , ŋul da luiirarete ejarete .
43005026	Naarai kwape ejaatar Papa aijar kotomakeŋ , kwape kwaŋin abu koinak Okoku da ajaut kaijar kotomakeŋ ;
43005027	koinak ŋes apedor naka aitub , naarai erai Okoku loka etuŋanan ,
43005028	Sirikiwumokis akiro nu ; naarai ebunit esawa , loiirariata ituŋa kere luejaas toma atesin ekeporoto ,
43005029	elomunete ; ŋul luiswamato nuejok mama ejai ajarun naka aijar ; ka ŋul da luiswamato nueroko , mama ejai ajarun naka atubokinio .
43005030	“ Mam eoŋ apedori aswam adiokirot kanukaŋ elopet ; kwape eiraria , kwape kwaŋin atubio : ekatube da erai lokabeit , naarai mam amoot nuakot eoŋ dimarai nuekot ŋol lokejukuni .
43005031	Arai ketejenu eoŋ nukaŋ elopet , akaitejenun mam erai nakabeit ;
43005032	ejai ece loitejenuni nukaŋ , ajeni eoŋ ebe akeitejenun naitejenunia nukaŋ erai nakabeit .
43005033	Ipotu yesi kijukut ituŋa mama ejai Yokana , kitejenu ŋesi abeit .
43005034	Konye eoŋ mam adumuni aitejenunio naebuni kotuŋa ; konye enera eoŋ nu tetere yes kitajario .
43005035	Kerai ŋol atala naenoki kocai , yes da ikotos aisiyalamikin akeica apak naedit .
43005036	Konye aitejenun nakijaar eoŋ erai naepol adepar naka Yokana ; naarai aswamisio nukainakinit Papa aitodolikin , aswamisio akulepek nueswamai , itejenunito nukaŋ ebe , kejukunit Papa .
43005037	Papa da lokejukunit , etejenunit nukaŋ , Mam yes iirarito ekeporoto apaarasia kere , karaida aanyun akeput .
43005038	Mam da akekirot esalit tomakus , naarai mam yes iyuunitos lokijukuni ŋesi .
43005039	Imoete kotoma nukiwadikatai , naarai iwomito ebe ijaunete kaijar naka ikar kere kotomakec ; ŋun da itejenunito nukaŋ ;
43005040	kwabo iŋerete aponare mamakaŋ tetere ijaunete kaijar .
43005041	Mam eoŋ adumuni aibuses kotuŋa .
43005042	Konye kajeni yes , ebe emamei amin naka Edeke kotomakus .
43005043	Abu kabu kokiror loka Papaka , mam yes kisukunyikis eoŋ ; arai kebu ece kokirorike elopet , isukunyikinete ŋol .
43005044	Ipedorete biai aiyuun , yes luidumanakinos aibuses bonik komam imoete aibuses naebuni kama ejai Edeke ediopet bon ?
43005045	Siriwomito ebe kewosai yes kama ejai Papa ; ejai lokiwosai , ŋes Musa , loimunosi yesi .
43005046	Naarai arai kiyuunito Musa , tikiyuut eoŋ da , naarai abu ŋesi kiwadika nukaŋ .
43005047	Konye arai mam iyuunito akeiwadikaeta , ikwaikinete ai iyuunete akakiro ? ”
43006001	Akaulo kaŋun kolot Yesu okekwa juwai loka aŋolol naka Galilaya , naerai naka Tiberia .
43006002	Kotupa ekodet loepol , naarai apotu koanyut aanyuneta nukiswamakini lukadekak .
43006003	Kodoka Yesu oroŋat , kiboikin nen nepepe kikekesisiak .
43006004	Keapie Aleleŋ , epucit loka Iyudayan .
43006005	Aso kikeu Yesu akekonye , koany ekodet loepol ebunit mama ejai , kotema ŋesi Pilip atiar , “ Kigweli kai inyamat , konyamata lu ? ”
43006006	Kinera ŋun aitem ŋes : naarai ajeni ŋesi elopet nuelosi aswam .
43006007	Koboŋok Pilip ebe , “ Inyamat luka adenarin akwat aarei mam ilosikinos kes , arai kenyam ŋinituŋanan idis tai . ”
43006008	Ediopet kokesisiakake , ŋes Anderea onace loka Simon Petero , kotema ŋes atiar ,
43006009	“ Ejai ne isapat , yenejaas imugatin ikany lukesairi , ka agaria aarei : konye epedorete inyo ŋul kotuŋa luetia nen ? ”
43006010	Kotema Yesu atiar , “ Kisiboikis ituŋa . ” Kejaas anya nuipu aibois ŋin , Aso kiboikinos ikiliok , kwaka ilukumin ikany .
43006011	Kosodi kolem Yesu imugatin ; kedau aimal , kokorak lukiboiete ; kikonak nen agaria , koinak kwape akototor .
43006012	Nakimonikinotor , kolimok ikekesisiak ebe , “ Kotukonokisi atutubeta nuabilibila nuesalito , sirikedepar imodiobore . ”
43006013	Kosodete kotukonokis , kilelebata ibukito itomon ka luarei atutubeta nuabilibila nuka imugatin ikany lukesairi , nukitasalete kwi lukenyamete .
43006014	Kosodete nakeanyuniata ituŋa aanyunet naeswamai , kobalas ebe , “ Abeit lo ŋes enabi loebunit akwapin . ”
43006015	Kosodi kejenu Yesu ebe kekotosi aponare aikamun ŋes tetere itaraunete ekabaka , kogitar kolot bobo oroŋan ŋes elopet bon .
43006016	Nakitiboŋia kijesaros ikekesisiak aŋolol ,
43006017	kodokas ataker , kogeut aikwaŋar alosit Kaparanaum . Komutonor akwap , komam ber Yesu ebunit mamakec .
43006018	Kogeu aŋolol akulaun kanuka aikut naka ekwam loepol .
43006019	Nakikwaŋarotor bala amairon auni arai aoŋon , koanyut Yesu itorit aŋolol , ikunyunit ataker ; kokuriakaros .
43006020	Konye kotema kes atiar , “ Eoŋ lo : sirikikuriakaros . ”
43006021	Aso kokotosi aisukunyuun ŋes ataker ; atipet kodol ataker akwap naabeete kesi .
43006022	Apaaran naatupakini keany ekodet loabwoi kokekwa kaŋolol ebe emamei acetaker , dimarai adiopet bon , bobo da ebe mam Yesu adokarit ataker ŋin nepepe kikekesisiak , konye alosito ikekesisiak bonik .
43006023	( Konye kopotu atakerin ace anyoun koTiberia koapias kaibois nakenyamiata imugatin kedau Ejakait aimal . )
43006024	Aso nakeanyunia ekodet ebe emamei Yesu kanen , karaida ikekesisiak , kodokasi kesi ikulepek atakerin , koloto Kaparanaum , emooto Yesu .
43006025	Nakedumuniata ŋes kokekwa kaŋolol , kotemasi ŋes atiar , “ Rabi , kibuni ijo ne wori ? ”
43006026	Koboŋok Yesu ebe , “ Abeit , abeit , katemari yes atiar , kimoete eoŋ , mere kanuianyuniata aanyuneta , konye naarai ipotu konyama imugatin kimonikinos .
43006027	Siritaaritos kanuka inyamat luedaunos , konye kanuka inyamat luikuniasi kiton aijar naka ikar kere , lukiinakini Okoku loka etuŋanan ; naarai ŋol ŋes loepucakinit Papa . ”
43006028	Kosodete kotemasi ŋes atiar , “ Kikonakini ai tetere kiswamai aswamisio nuka Edeke ? ”
43006029	Koboŋok Yesu kotema kes atiar , “ Na Ŋes aswam naka Edeke , kiyuut ŋol lokijukuni ŋesi . ”
43006030	Kosodete kotemasi ŋes atiar , “ Aso ca iswamai aanyunet anyoin , tetere kianyun keyuutu jo ? Iswamai aswam anyoin ?
43006031	Apotu lukapapaakosi konyama emanu kamodiŋ ; kwape iwadikatere ebe , ‘ Koinak kes inyamat lukepote kotoma akuj ainyam . ’ ”
43006032	Kotema Yesu kes atiar , “ Abeit , abeit , katemari yes atiar , Mere Musa kiinakini yes inyamat ŋul lukepote kotoma akuj ; konye Papaka ŋes kiinakini yes inyamat lukabeit luepote kotoma akuj .
43006033	Naarai inyamat luka Edeke ŋes ŋin yenijesuni kotoma akuj , ka ainakin akwapisinei aijar . ”
43006034	Kotemasi ŋes atiar , “ Ejakait , koinakinai inyamat lu apaarasia kere . ”
43006035	Kotema Yesu kes atiar , “ Arai eoŋ inyamat luka aijar ; ŋin yenebuni mamakaŋ mam cut eriebi eteŋei , ŋin da yenikeyuuni eoŋ mam cut ejakenenei akur .
43006036	Konye katema yes atiar kianyut eoŋ , komam iyuunito .
43006037	Kere lukainakini Papa epote mama ajai ; ŋin da yenebuni mamakaŋ mam cut ereŋeari .
43006038	Naarai ejesuna kotoma akuj , mere aswam nuakoto eoŋ , dimarai nuekot lokejukuni .
43006039	Nuekot lokejukuni kes nu ebe , Kotoma kaŋul kere lukainakini siriketoolio idiopet da , konye ketajar kapaaran nakawasia .
43006040	Naarai nuekot Papaka kes nu ebe , Yeneanyuni Okoku ka aiyuun ŋes kojaut kaijar naka ikar kere ; etajaruni eoŋ ŋes kapaaran nakawasia . ”
43006041	Kosodete kirurumakis ŋes Iyudayan , naarai abala ebe , “ Arai eoŋ inyamat lukijesunos kotoma akuj . ”
43006042	Kobalas ebe , “ Mere kereka lo Yesu , okoku loka Yosep , lokijeni papake ka totoke ? Ikwaikini ai ebala ebe , Ejesun eoŋ kotoma akuj ? ”
43006043	Koboŋok Yesu kotema kes atiar , “ Sirikirurumata bonik ka bonik .
43006044	Emamei ituŋanan yenepedori abunore mamakaŋ arai mam eriunit Papa lokejukuni ; eoŋ da etajaruni ŋes kapaaran nakawasia .
43006045	Iwadikatai kotoma onabin ebe , ‘ Isisianakini Edeke kes kere . ’ Ŋin yeniirarit , ka aisisiaun kaneejai Papa , ebuni mamakaŋ .
43006046	Mere ebe eanyunit ituŋanan Papa , dimarai ŋol loabuu kama ejai Edeke ; ŋol ŋes eanyunit Papa .
43006047	Abeit , abeit , katemari yes atiar , Yeniyuunit ejaas kaijar naka ikar kere .
43006048	Arai eoŋ inyamat luka aijar .
43006049	Apotu lukapapaakus konyamata emanu kamodiŋ , kotwaka da .
43006050	Lu kes inyamat luijesunos kotoma akuj , tetere enyami ituŋanan kes komam etwani .
43006051	Arai eoŋ inyamat lukajarak lukijesunos kotoma akuj ; arai kenyam ituŋanan inyamat lu , ebusi ikar kere ; inyamat da luainakini eoŋ kanuka aijar naka akwapisinei ŋes akakuan . ”
43006052	Kopegasi Iyudayan bonik ebe , “ Epedori biai etuŋanan lo ainakin oni akekuan ainyam ? ”
43006053	Aso kotema Yesu kes atiar , “ Abeit , abeit , katemari yes atiar , Arai mam inyamete akuan naka Okoku loka etuŋanan , ka aimat da akeokot , emamei aijar kotomakus .
43006054	Yenenyami akakuan ka aimat da akaokot ejaas kaijar naka ikar kere , eoŋ da etajaruni ŋes kapaaran nakawasia .
43006055	Naarai akakuan kes inyamat lukabeit , akaokot da kes numatan nukabeit .
43006056	Yenenyami akakuan ka aimat da akaokot esalakini tomakaŋ , eoŋ da tomakeŋ ,
43006057	Kwape kejukunia Papa lokajaran eoŋ , ajari eoŋ da kanuka Papa , kwape kwaŋin yenikanyami eoŋ ejari kanukaŋ ,
43006058	Lu kes inyamat lukijesunos kotoma akuj , mere kwape kenyamiata lukapapaa kotwaka ; yenenyami inyamat lu ejari ikar kere . ”
43006059	Enera ŋesi akiro ŋun kotoma atukos , naesisianakinia Kaparanaum .
43006060	Nakiirariata ice luipu kokesisiakake kobalas ebe , “ Etiono ca akirot na ; iŋai bo epedori aiirar ? ”
43006061	Konye kojeni Yesu kotauke ebe erurumata ikekesisiak kanuka akirot kaŋin , kotema kes atiar , “ Kitiguiki ca yes akirot na ?
43006062	Ikonakinete bo do ai arai ianyunete Okoku loka etuŋanan edokari nekolo kejai sek ?
43006063	Emoyo ŋes einakini aijar , mam akuan epedori ibore ; akiro nukalimokinit yes eraas emoyo , eraas da aijar .
43006064	Konye ejaas ice kotomakus lumam iyuunito . ” Naarai kejeni Yesu ameun kageunet lumam iyuunito , ka ŋol da loebilakini ŋes ebotet .
43006065	Kobala ebe , “ Kanuka ŋun katema yes ebe emamei ituŋanan yenepedori abunore mamakaŋ , dimikito einakinitai kama ka Papa . ”
43006066	Kanuka ŋun koboŋosi luipu kokesisiakake , komam bobo eupasi kaŋes .
43006067	Aso kotema Yesu lutomon kaarei atiar , “ Ikotosi kereka yesi da aboŋor ? ”
43006068	Koboŋok Simon Petero ebe , “ Ejakait , kilosi mama ejai iŋai ? Ijaas ijo kakiro nuka aijar naka ikar kere .
43006069	Kiyuunit isio , bobo da kijeni ebe irai ijo Lokalaunan loka Edeke . ”
43006070	Koboŋok Yesu kes ebe , “ Mere kereka eoŋ kaseunit yes lutomon kaarei , ediopet da kayesi erai Satan ? ”
43006071	Enera nuka Yuda okoku loka Isikariot , naarai ŋol loebilakini ŋes ebotet , ŋes da ediopet kotomon ka luarei .
43007001	Akaulo kaŋun kitorite Yesu Galilaya ; naarai mam kekoto aitorit Yudaya , naarai kemootos lyudayan aiar ŋes .
43007002	Keapie epucit loka lyudayan loka iswamin .
43007003	Aso kotemasi ŋes ikeinacan atiar , “ Konyou kane kolot Yudaya , tetere eanyunete ikonikesisiak akoniswamisio nuiswamai .
43007004	Naarai emamei ituŋanan yeniswamai akiro kaiyeiyea , yenekoto ŋes elopet aitebeun . Arai kiswama nu kitodiar kakwapin . ”
43007005	Naarai ikeinacan da mam eyuunito ŋes .
43007006	Aso kotema Yesu kes atiar , “ Eroko akapak edolo ; konye itemokino akusipak apaarasia kere .
43007007	Mam akwapin kipedorete aila yes , konye kalaito eoŋ , naarai etejenu eoŋ ebe eroko akeceswamisio .
43007008	Kodokasi yesi opucit , mam ber eoŋ edokari opucit ŋol , naarai eroko akapak itodolikino . ”
43007009	Nakedaunia alimokin kes ŋun kosalak Galilaya .
43007010	Konye nakedauniata ikeinacan adokar opucit , kanen kodoka ŋesi da elopet , mere kaitebeikin konye bala kaiyeiyea .
43007011	Aso komoata Iyudayan ŋes kopucit , kobalas ebe , “ Ai bo ejai ŋol ? ”
43007012	Kojau airuruma naepol kokodeta kanukeŋ ; kobalas ice ebe , “ Erai etuŋanan loejok . ” Kobalas ice da ebe , “ Mere kwaŋin , konye itapaari ekodet . ”
43007013	Konye emamei ituŋanan yeninera kaitebeikin naarai kekuriaka Iyudayan .
43007014	Kosodi kanen kokidiŋ kepucit kodoka Yesu , koloma oyekalu , kogeu aisisianakin .
43007015	Koumokis Iyudayan , kobalas ebe , “ Kikonakini lo ai ecouni komam isisiat ? ”
43007016	Aso Koboŋok Yesu kotema kes atiar , “ Akaisisianakin mere nakaŋ dimarai naka ŋol lokejukuni ;
43007017	arai ekoto ituŋanan aswam nuekot ŋol , ejenuni nuka aisisianakin kana , arai kebuni kama ejai Edeke , arai bo enera kanukaŋ bon .
43007018	Yeninera kanukeŋ bon emoot akeibuses ilopet ; konye yenemoot aibuses naka ŋol kalokijukuni ŋes erai yenikabeit , ido kotomake emamei aiŋalanut .
43007019	Mam kereka Musa kiinakinit yes ikisila ? Konye emamei idio kayesi yenericit ikisila . Kanukinyo kimoiata aiar eoŋ ? ”
43007020	Koboŋok ekodet ebe , “ Ejai jo ajokit ! Iŋai bo emoot aiar jo ? ”
43007021	Koboŋok Yesu kotema kes atiar , “ Abu keswama aswamisioit adiopet , iwumokinito yesi kere .
43007022	Kanuka ŋun abu Musa koinak yes aikep ( konye mam abuni kama ka Musa , konye kama ka lukapapaa ) ; ikepete yesi etuŋanan kapaaran nakasabato .
43007023	Arai ekepio etuŋanan kanakasabato , tetere mam ekisil loka Musa ebila , kinyunyurikis kereka eoŋ kanu etaŋaleunio cut etuŋanan kapaaran nakasabato ?
43007024	Sirikituboto kwape eseseniata akusikonye , konye kotuboto kotoma adolit . ”
43007025	Aso kotemasi ice lukoYerusalem atiar , “ Mere lo loemootos kesi aiar ?
43007026	Konye , koany , inera kaitebeikin , kwabo mam elimokinete adiokirot ! Motoko ejenete ikayaitok abeit ebe erai lo Kristo ?
43007027	Konye kijeni lo neebunitor ; konye naebunio Kristo , emamei yenejeni neebunio . ”
43007028	Kiworo Yesu isisianakini koyekalu kobala ebe , “ Ijenete eoŋ , ijenete nekabunio da ; kwabo mam eoŋ abunit kanukaŋ , konye ŋol lokejukuni erai lokabeit , lomam yes ijenete .
43007029	Ajeni eoŋ ŋes ; naarai abuni kamakeŋ , ŋes da kejukuni . ”
43007030	Kosodete komootos aikamun ŋes ; konye mam etuŋanan abu korio akekanin aikamunia , naarai ariŋa edoluno ekesawa .
43007031	Konye luipu lukokodet kiyuut ŋes ; kobalas ebe , “ Naebunio Kristo , iswamai kereka ŋesi aanyuneta nuipu aitelekarit nuiswamat lo ? ”
43007032	Kiirasi Iparisayon ikodeta irurumaete ŋun kanukeŋ ; kosodete isasedotin lupeti ka Iparisayon kijukasi ikejaanakinak aikamun ŋes .
43007033	Kosodi Yesu kobala ebe , “ Eroko apak edit ajai nenipe kayes , kasodi alosit mama ejai lokejukuni .
43007034	Kimoete eoŋ komam kidumunete : neajai eoŋ mam yes ipedorete aponare . ”
43007035	Kosodete kineranakinos Iyudayan ebe , “ Ai bo elosi lo nemam oni kipedori adumunia ŋes ? Elosi kereka ŋesi mama ejaas luisiarakina oYonanin , ka aisisianakin da Iyonanin ?
43007036	Akirot anyoin na nainerit ebe , ‘ Kimoete eoŋ komam kidumunete ’ , ido , ‘ Neajai eoŋ mam ipedorete aponare ’ ? ”
43007037	Kosodi kapaaran nakawasia naka epucit , ŋes apaaran nakapolon , kobwo Yesu kiworo ebe , “ Arai kejak ituŋanan akur , kobu mamakaŋ komat .
43007038	Yenikeyuuni , kwape ineratar nuiwadikatai ebe , ‘ Eleleete icorin luka akipi nukajarak kotomakeŋ . ’ ”
43007039	Enerit akirot ŋin kanuka Emoyo , loeinakinio luiyuunito ŋes : naarai ariŋa ber Emoyo einakina , naarai eriŋa Yesu itopolooro .
43007040	Aso nakiirariata ice kokodet akiro ŋun , kobalas ebe , “ Abeit erai lo enabi je . ”
43007041	Ice da kobalas ebe , “ Erai lo Kristo . ” Konye ice kobalas ebe , “ Mam , ebuni tope Kristo koGalilaya ?
43007042	Mam kereka ebalas nukiwadikatai ebe ebuni Kristo kaur naka Daudi , kotoma Betelekem , ere lokejai Daudi ? ”
43007043	Kwaŋin kojai atiakatiakaun kotuŋa kanukeŋ .
43007044	Kokotosi ice aikamun ŋes , konye komamei yenikibwaikini ŋes akanin .
43007045	Koboŋosi ikejaanakinak mama ejaas isasedotin lupeti ka Iparisayon , luketemarete kes atiar , “ Kanukinyo mam kiyauniata ŋes ? ”
43007046	Koboŋokis ikejaanakinak ebe , “ Mam inerit cut idiotuŋanan kwape inerar etuŋanan lo . ”
43007047	Kosodete koboŋokis Iparisayon ebe , “ Aso cama kitapaa yes da ?
43007048	Iŋai bo kotoma ikayaitok loiyuunit ŋes , arai kotoma oParisayon ?
43007049	Konye ikenitoi ekodet ŋol lomam ejeni ikisila . ”
43007050	Kobala Nikodemo , ŋes lokelosit kolo mama ejai Yesu , lokerai ediopet kakesi ebe ,
43007051	“ Etubokinete kereka ikisilawok etuŋanan , eriŋa ber iirara ŋes ka ajenun nuiswamai ? ”
43007052	Koboŋokis kotemasi ŋes atiar , “ Ibunit kereka ijo da koGalilaya ? Koŋic , koany ebe mam enyouni enabi koGalilaya . ”
43007053	Koboŋo ŋolituŋanan oreke .
43008001	Konye kolot Yesu moru loka Iseitunin .
43008002	Koboŋo tupuruc sek oyekalu , kopotu ituŋa kere mamakeŋ ; kiboikin kogeu aisisianakin kes .
43008003	Koyaut ikewadikak ka Iparisayon aberu naekamunitai kadoteu ; kibwaikis kidiŋ ,
43008004	kobalas ŋes ebe , “ Ekesisianakinan , ikamunitai aberu na edotei .
43008005	Aso kotoma okisila abu Musa kicorak aibiribir nuikote nen kamor ; aso ca ibala bo ijo ai ? ”
43008006	Kinerasi kesi akiro ŋun ekodunete ŋes , tetere edumunete akirot nakiwosaet . Konye kokukum Yesu , kiwadik alup kekebokorit .
43008007	Nakiyatanakiniata aiŋit ŋes , kitenar kotema kes atiar , “ Yenemamei adiakaret kotomakus , kogeu aibir ŋes kamoru . ”
43008008	Kokukum bobo , kiwadik alup kekebokorit .
43008009	Kes da , nakiirariata , kilepilepata itauonokec , kolomasi idiopet idiopet , ageun komakio kiton lukawasia ; kosalak Yesu bon , ka aberu ebwoi kanen kokidiŋ ,
43008010	Kitenar Yesu , kotema ŋes atiar , “ Toto , alu bo ŋul lukiwosato jo ? Emamei kereka yenikitubokini jo ? ”
43008011	Kotema atiar , “ Emamei , Ejakait . ” Kotema Yesu atiar , “ Eoŋ da mam katubokini jo : kolot ; konye sirikidiaka bobo . ”
43008012	Kinera Yesu bobo kakes , kotema atiar , “ Arai eoŋ aica naka akwapin ; yenikatupuni eoŋ mam cut elosi kamuton , konye ejaas kaica naka aijar . ”
43008013	Kotemasi Iparisayon ŋes atiar , “ Itejenuni ijo elopet boni mam akoniitejenun erai nakabeit . ”
43008014	Koboŋok Yesu kotema kes atiar , “ Karaida ketejenun eoŋ elopet erai akaitejenun nakabeit ; naarai ajeni nekabunio , ka nealosi da ; konye yes mam ijenete nekabunio , karaida nealosi .
43008015	Itubete yesi kwape ejaar akuan ; mam eoŋ atubokini ituŋanan .
43008016	Karaida katubi eoŋ , erai ekatube lokabeit ; naarai mam eoŋ ajai bon , konye eoŋ ka lokejukuni .
43008017	Bobo da kotoma okisilakus iwadikatai ebe aitejenun naka ituŋa iarei erai nakabeit .
43008018	Etejenuni eoŋ elopet , ketejenuni Papa da lokejukuni . ”
43008019	Kosodi kotemasi atiar , “ Ejai bo ai Papakon ? ” Koboŋok Yesu ebe , “ Mam kijenete eoŋ karaida Papaka ; arai kiijenete eoŋ , tikijenut Papaka da . ”
43008020	Kinera akiro ŋun kotoma agola naka aiŋad , nakisisianakinia koyekalu ; kwabo amamei etuŋanan loekamuni ŋes ; naarai aroko ekesawa edoluno .
43008021	Kotema bobo atiar , “ Alosi eoŋ , yes da kimoete , itwakete yesi kotoma adiakanaretakus ; nealosi eoŋ mam yes ipedorete aponare . ”
43008022	Kosodete kotemasi Iyudayan atiar , “ Earakin ca , naarai ebala ebe , ‘ Nealosi eoŋ mam yes ipedorete aponare ’ ? ”
43008023	Kotema kes atiar , “ Iraas yesi lukokwap , arai eoŋ lokokuju ; iraas yesi luka akwapin kanu ; mam eoŋ arai loka akwapin kanu .
43008024	Kanuka ŋun kalimokis yes ebe itwakete kotoma adiakanaretakus ; naarai arai mam iyuunito ebe arai eoŋ , itwakete kotoma adiakanaretakus . ”
43008025	Kosodete kotemasi ŋes atiar , “ Irai bo ijo iŋai ? ” Kotema Yesu kes atiar , “ Ŋopeŋol lokalimokinit yes ameun kageunet .
43008026	Ejaas nuipu einer ka aitub da kanukus : konye ŋol lokejukuni erai abeit ; nueirari eoŋ kamake , kes enera kotoma akwapin . ”
43008027	Kwabo mam apotu kojenut ebe inerakinit kes nuka Papa .
43008028	Aso kotema Yesu atiar , “ Naidauniata aikeun Okoku loka etuŋanan , ŋes konyet ijenuniata ebe eoŋ ŋopeŋol , ebe da mam eswamai akirot kanukaŋ bon , dimarai kwape kesisianakinia Papa , enera kwaŋin .
43008029	Ejai ŋol lokejukuni nenipe keoŋ ; mam kenyeinit eoŋ bon ; naarai eswamaenenei nuekot ŋesi apaarasia kere . ”
43008030	Nakinerar ŋesi ŋun , kiyuut luipu .
43008031	Aso kotema Yesu lyudayan lukiyuunito ŋes atiar , “ Arai kisalakis toma akirotoka , abeit iraas ikakesisiak ;
43008032	ijenunete da abeit , abeit da kiwosikini yes . ”
43008033	Koboŋokis ŋes ebe , “ Kirai isio aur naka Aburaam , kwabo mam kiraunit ibulesin luka idiotuŋanan kere apakio kere : ikwaikini ijo ibala ai ebe , Kiwosikinio yes ? ”
43008034	Koboŋok Yesu ebe , “ Abeit , abeit , katemari yes atiar , Ŋinituŋanan yenediakanari erai ibulesit yenika adiakar .
43008035	Mam ibulesit iboie kotogo ikar kere ; konye iboie okoku ikar kere .
43008036	Aso arai kiiwosik Okoku , iraas lukiwosikinitai cut .
43008037	Ajeni ebe iraas yesi aur naka Aburaam ; konye kimootos aiar eoŋ , naarai emamei akakirot aibois kotomakus .
43008038	Nuaanyunit kaneejai Papa kes nuenera eoŋ : yes da iswamaete akiro nukiirarito kaneejai papakus . ”
43008039	Koboŋokis kotemasi ŋes atiar , “ Papakosi ŋes Aburaam . ” Kotema Yesu kes atiar , “ Arai kiraas idwe luka Aburaam , tikiswamata aswamisio nuka Aburaam ,
43008040	Konye kwana kimootos aiar eoŋ , lokalimoki yes abeit , naeirarit kama ejai Edeke : mam Aburaam abu kiswama kwaŋin .
43008041	Iswamaete yesi aswamisio nuka papakus . ” Kotemasi ŋes atiar , “ Mam sio kiwuritai kadoteu ; ejai sio Papa ediopet , ŋes Edeke . ”
43008042	Kotema Yesu kes atiar , “ Arai kerai Edeke Papakus , tikiminas eoŋ ; naarai abu kalom kama ka Edeke kabu ; naarai mam kabuni kanukaŋ bon , konye ŋes kejukunit .
43008043	Kanukinyo mam ijenuniata ŋun nuenera eoŋ ? Naarai mam ipedorete aiirar akakirot .
43008044	Iraas yesi luka Satan papakus , ikotosi da aswam airaŋaanut naka papakus . Kerai ŋesi ekaaran ameun kageunet , mam icasit kotoma abeit , naarai emamei abeit kotomakeŋ . Nainerar nukaiŋal , inera nueraas nukeŋ elopet ; naarai erai ekeŋalan , papa da loka aiŋalanut .
43008045	Konye naarai enera eoŋ abeit mam kiyuunito eoŋ .
43008046	Iŋai kayes kelepilepi nukaronok ? Arai enera eoŋ abeit , kanukinyo mam yes iyuuniata ?
43008047	Yenerai yenika Edeke iirari akiro nuka Edeke ; kanuka ŋun mam yes iirarete , naarai mam iraas luka Edeke . ”
43008048	Koboŋokis Iyudayan kotemasi ŋes atiar , “ Aso ca ma mam teni sio kinerit ejok ebe irai Esamariat , ido ejai jo ajokit ? ”
43008049	Koboŋok Yesu ebe , “ Emamei eoŋ ajokit ; konye ayoŋit eoŋ Papaka , konye yes kimwaŋito eoŋ .
43008050	Kwabo eoŋ mam amoot akaibuses ; ejai loemoot ka aitub da .
43008051	Abeit , abeit , katemari yes atiar , Arai keric ituŋanan akakirot , mam egipari atwanare ikar kere . ”
43008052	Kobalas Iyudayan ebe , “ Kwana do kijeni ebe ejai jo ajokit , Kotwana Aburaam , ka inabin da ; ibala ijo ebe , ‘ Arai keric ituŋanan akakirot , mam iiri atwanare ikar kere . ’
43008053	Itelekarit tope ijo kapolou papaakosi Aburaam loketwani ? Inabin da luketwakete ; ituluori ijo elopet iŋai ? ”
43008054	Koboŋok Yesu ebe , “ Arai ketopoloor eoŋ elopet , akaibuses mam erai ibore ; loketopoloorit eoŋ ŋes Papaka ; ŋol loibakasi yesi ebe erai Ekusideke ;
43008055	kwabo mam ipotu kojenut ŋes ; konye eoŋ ajeni ŋes ; arai kener ebe , ‘ Mam ajeni ŋes , ’ tikaraun ekeŋalan kwape kayesi ; konye ajeni ŋes , aricit da akekirot .
43008056	Abu papaakus Aburaam kolelakinite aanyun akapaaran ; ŋes da koany , kiyalamikin . ”
43008057	Kosodete kotemasi lyudayan atiar , “ Eroko jo edolo ikar akaisakany , ianyunit tope ijo Aburaam ? ”
43008058	Kotema Yesu kes atiar , “ Abeit , abeit , katemari yes atiar , Eroko Aburaam ejauna , ajai eoŋ . ”
43008059	Kosodete kirarata amor tetere ibiribirete ; konye Yesu koŋop , koloma koyekalu .
43009001	Nakitoritor , koany etuŋanan emuduki ameun kaurioke .
43009002	Kiŋita ŋes ikekesisiak ebe , “ Rabi , iŋai bo kediakarit , etuŋanan lo arai bo ikekauriak , tape eurio emudukana ? ”
43009003	Koboŋok Yesu ebe , “ Mam lo ediakarit , karaida ikekauriak ; konye tetere itodiaros aswamisio nuka Edeke kotomakeŋ .
43009004	Kibusakinit aswam aswamisio nuka ŋol lokejukuni , eroko apaaran ; ebuni akuar , namam epedoria ituŋanan aswam .
43009005	Naajaar eoŋ akwapin , arai eoŋ aica naka akwapin . ”
43009006	Nakedaunia einer ŋun , kimuik aimul kwap , kosubunia elupe , kinyonyo akonye nuka etuŋanan kelupe ,
43009007	Kotema ŋes atiar , “ Kolot kilota katapar naka Siloam ” ( apolouke ebe Loiyakiaritai ) , Kosodi kolot , kilota , koboŋu eseseni ,
43009008	Kosodete ikeidunyeta ka lukeanyununete lem erai ekelipan kotemasi atiar , “ Mere kereka lo lolem iboienenei ilipitoi ? ”
43009009	Kobalas ice ebe , “ Ŋes ŋol ” ; ka ice da ebe , “ Mam , konye eputosi kaŋes . ” Kobala ŋesi ebe , “ Eoŋ lopelo . ”
43009010	Kotemasi ŋes atiar , “ Kekwenyunete biai akonikonye ? ”
43009011	Koboŋok ebe , “ Etuŋanan loenyaritai Yesu kosub elupe kenyonyoik akakonye katema atiar , ‘ Kolot Siloam kilota ’ ; kasodi kalot , kelota , kakweny . ”
43009012	Kotemasi ŋes atiar , “ Ai bo ejai ŋol ? ” Kotema atiar , “ Mam eoŋ ajeni . ”
43009013	Koyaŋaasi lokerai lem emuduki mama ejaas Iparisayon .
43009014	Kerai apaaran nakasabato nakesubia Yesu elupe ka aitwekenyun da akekonye .
43009015	Aso kiŋita ŋes bobo Iparisayon da epone lokekwenyunia , Kotema kes atiar , “ Abu kibwaik elupe akonyeka , kelota , kwana do aseseni . ”
43009016	Kobalas ice koParisayon ebe , “ Mam etuŋanan ŋol ebunit kama ejai Edeke , naarai mam ericit nakasabato . ” Konye kobalas ice ebe , “ Epedori biai ekadiakanaran aswam aanyuneta nuikote nen ? ” Kojaun atiakatiakaun kamakec .
43009017	Kobalas bobo emuduki ebe , “ Ido bo jo ibala biai kanukeŋ , naarai abu kitwekeny akonikonyen ? ” Kobala ebe , “ Erai enabi . ”
43009018	Aso mam Iyudayan apotu kiyuut akekiro ebe kerai lem emuduki , kosodi akwenyun , kiton neanyarauniata ikauriak luka lokitwekenyunio ,
43009019	kiŋita kes ebe , “ Erai kereka lo okokukus ? Loibalasi aurio emudukana ? Ikwaikini bo ai ekwenyi kwana ? ”
43009020	Koboŋokis ikekauriak ebe , “ Kijeni ebe lo ŋes okokukosi , ebe da aurio emudukana ;
43009021	konye epone loekwenyia kwana mam kijeni ; mam kijeni da yenikitwekenyuni ŋes akonye . Kiŋita ŋes ; epol ŋesi , ineri elopet kanukeŋ . ”
43009022	Enerasi ikekauriak kwaŋin naarai akuriaka Iyudayan ; naarai enerunitos Iyudayan ebe arai elimori ituŋanan ŋes araut Kristo , ireŋeario katukos .
43009023	Kanuka ŋun ŋes eneratar ikekauriak ebe , “ Epol ŋesi ; kiŋita ŋes . ”
43009024	Konyaraut nakiareit etuŋanan loamudukana , kotemasi ŋes atiar , “ Kitopolo Edeke ; kijeni isio ebe erai etuŋanan ŋol ekadiakanaran . ”
43009025	Koboŋok ebe , “ Arai ca erai ekadiakanaran , mam eoŋ ajeni ; ajeni adiopekirot ebe karai eoŋ emuduki , kwana do akwenyi . ”
43009026	Kosodete kotemasi ŋes atiar , “ Kiikonakini ai ? Kiitwekenyuni biai akonikonye ? ”
43009027	Koboŋok kes ebe , “ Kadau alimokin yesi komam iirarete . Kanukinyo bobo ikototor akiirar ? Ikotosi yesi da araun ikekesisiak ? ”
43009028	Komoromoroto , kobalas ebe , “ Ijo irai ekekesisian ; konye kirai isio ikesisiak luka Musa .
43009029	Kijeni isio ebe abu Edeke kinera ka Musa ; konye ŋol mam kijeni nekebunio . ”
43009030	Koboŋok etuŋanan kotema atiar , “ Eraas nu nukaumokin , ebe mam yes ijenete nekebunio , konye abu ketwekeny akakonye .
43009031	Kijeni ebe mam Edeke iirari ikadiakanarak ; konye arai emai ituŋanan Edeke , iswamai da nuekoto ŋesi , iirari ŋol .
43009032	Ameun kageunet naka akwapin mam lem iiraritai ebe itwekenyunit ituŋanan akonye nuka yeneuritai emudukana .
43009033	Arai kemam ŋol ebunit kama ejai Edeke , ti mam kepedo aswam akirot kere . ”
43009034	Koboŋokis kotemasi ŋes atiar , “ Kiwuritai cut jo kotoma adiakar , kisisianakini kereka ijo da sio ? ” Kireŋeasi ŋes kiŋa .
43009035	Kiira Yesu ebe ereŋeasi kiŋa , kodum ŋes kotema atiar , “ Iyuunit kereka ijo Okoku loka etuŋanan ”
43009036	Koboŋok ŋesi kotema atiar , “ Ŋes bo iŋai , Ejakait , keyuu ŋes ? ”
43009037	Kotema Yesu ŋes atiar , “ Iany ŋes , ŋes ŋol loineras kajo . ”
43009038	Kotema atiar , “ Ejakait , eyuunit . ” Komaa ŋes .
43009039	Kotema Yesu atiar , “ Abu kabu toma akwapin nu kanuka etube , tetere eanyunete lumam eanyunete , koraut da lueanyunete imudukiok . ”
43009040	Nakiirariata ice koParisayon lukejaas nepepe kaŋes , kotemasi ŋes atiar , “ Kirai kereka isio da imudukiok ? ”
43009041	Kotema Yesu kes atiar , “ Arai kiraas imudukiok , timam ijaas kadiakar ; konye kwana ibalasi ebe ‘ Kikwenyi , ’ aso esalit adiakarikus . ”
43010001	“ Abeit , abeit , katemari yes atiar , yenimam itori orute elomari anuk naka amerekekin konye kodoka kamace , erai ŋin ikokolan ka ikaŋatan da ;
43010002	konye yenitori orute ŋes erai ekecokon loka amerekekin .
43010003	Eŋaikini ekagolon ŋes ; iirarete amerekekin ekeporoto , enyarai ŋesi akemerekekin kikiroriakec , itolomari kes kiŋa ,
43010004	Kedau aitolomar nukeŋ kere , iŋarenikini kes , etupakinete amerekekin , naarai ejenete ekeporoto .
43010005	Mam etuparete cut eloŋwau , konye ekerete kama ejai , naarai mam ejenete eporoto loka iloŋwau . ”
43010006	Abu Yesu kolimok kes awaragan ŋin , konye mam ejenuna akiro nualimokini kes .
43010007	Kolimok Yesu kes bobo ebe , “ Abeit , abeit , katemari yes atiar , arai eoŋ erute loka amerekekin .
43010008	Kere lukageikinete keraas ikokolak ka ikaŋatak ; konye mam apotu amerekekin kiirasi kes .
43010009	Arai eoŋ erute ; arai kitoro ituŋanan mamakaŋ , itajario , elomari ka alomun , edumuni da erony .
43010010	Mam ekokolan ebuni atai dimarai akoko , ka aiar , ka amunaar da ; abu eoŋ kabu tetere ejaunete kaijar , ejaunete da kanaedeparit .
43010011	Arai eoŋ ekecokon lokajokan . Einakini ekecokon lokajokan akeijar kanuka amerekekin .
43010012	Etuŋanan loeropio , lomam erai ekecokon , amerekekin da mam eraas nuke , eanyuni epeet ebuni , inyeini amerekekin , ekeri ; ikami do epeet kes , isiarakini .
43010013	Ekeri ŋol naarai erai loeropio , mam epodo amerekekin .
43010014	Arai eoŋ ekecokon lokajokan ; ajeni ŋun nueraas nukaŋ , nukaŋ da kajenete eoŋ ,
43010015	kwape kajenia Papa , eoŋ da ajeni Papa ; ainakini akaijar kanuka amerekekin .
43010016	Ido ejaas eoŋ amerekekin ace , numam eraas nuka anuk kana ; kebusakinit ayaun ŋun da , iirarete ekaporoto ; kosodete araun esipan ediopet , ka ekecokon ediopet .
43010017	Kanuka na kamina Papa , naarai ejaikini akaijar , tetere alemuni bobo .
43010018	Emamei ituŋanan yenikademari , konye ejaikini eoŋ elopet . Ejai eoŋ apedor naka aijaikin , ejai da apedor alemun bobo ; adumunit aicorakinet na kama ejai Papaka . ”
43010019	Kojau bobo atiakatiak koYudayan kanuka akiro kaŋun .
43010020	Luipu kakes kobalas ebe , “ Ejai lo ajokit , ekerepiki ; kanukinyo iirariata ŋes ? ”
43010021	Kobalas ice ebe , “ Akiro ŋun mam eraas nuka ituŋanan yenejai ajokit . Epedori kereka ajokit aitwekenyun akonye nuka imudukiok ? ”
43010022	Kerai epucit loka Atiakunio koYerusalem ; kapak naka aterot ;
43010023	kitorit Yesu oyekalu alomaret naka Solomon .
43010024	Kosodete kolukut ŋes Iyudayan kotemasi atiar , “ Itodoli ai isibuonokini ikositauon ? Arai irai Kristo , kolimokinai kaitebeikin . ”
43010025	Koboŋok Yesu ebe , “ Abu kalimok yes , konye mam iyuunito . Aswamisio nueswamai eoŋ kokiror loka Papaka , kes ketejenunito .
43010026	Konye yes mam iyuunito , naarai mam iraas lukotoma amerekekinika .
43010027	Iirarete akamerekekin ekaporoto , ajeni kes , kes da katupito eoŋ ;
43010028	ainakini kes aijar naka ikar kere , mam cut eoliorete , kwabo emamei ituŋanan yeneurupoori kes kakanika .
43010029	Papaka lokainakini ŋun erai lokapolon aitelekarit kere , kwabo emamei ituŋanan yenepedori aurupoor kes kakan naka Papaka .
43010030	Kirai eoŋ ka Papa ipe . ”
43010031	Kosodete kirarata bobo Iyudayan amor aibiribirio ŋes .
43010032	Koboŋok Yesu kes ebe , “ Ketodik yes aswamisio nuipu nuejok nuepote kama ejai Papa ; kanuka aswamisioit anyoin kaŋun kibiribirioto eoŋ kamor ? ”
43010033	Koboŋokis Iyudayan ebe , “ Mam kibiribiri jo kanuka aswamisioit naejok , konye kanuka ainyanakin Edeke ; naarai jo etuŋanan , ituluori bon Edeke . ”
43010034	Koboŋok Yesu ebe , “ Mam kereka iwadikatai kokisilakus ebe , ‘ Kabala iraas yesi idekesio ’ ?
43010035	Arai abu konyara kes idekesio ŋul lukebunokini akirot naka Edeke ( ido mam epedorete nukiwadikatai abilio ) ,
43010036	ibalasi kereka yesi lokitalauni Papa kijuk akwapin ebe , ‘ Iinyanakini Edeke ’ ; kanu abalar ebe , ‘ Arai eoŋ Okoku loka Edeke ’ ?
43010037	Arai mam eswamai aswamisio nuka Papaka , sirikiyuut .
43010038	Konye arai eswamai , karaida mam kiyuunito eoŋ , kiyuutu aswamisio ; tetere ijenunete ipiirikinete da ebe ejai Papa tomaka , eoŋ da toma Papa . ”
43010039	Komoata bobo aikamun ŋes ; konye koku kakanikec .
43010040	Kolot bobo okekwa Yorodan aibois nakegeunia Yokana aibatis ; kosalak ŋina .
43010041	Kopotu luipu mamakeŋ ; kobalas ebe , “ Abeit mam Yokana eswamat aanyunet kere : konye nukinera Yokana kere kanuka ŋol keraas abeit . ”
43010042	Kiyuut luipu kaŋina .
43011001	Kodeka etuŋanan , ekekiror Lasaro loko Betaniya , lokorekec loka Mariam ka Marita kinacike .
43011002	Ŋes Mariam nakinyonyoanakini Ejakait akinyet , konina akekeje kitimake , ŋipeŋin nakedeka onaceke Lasaro .
43011003	Aso kiyakiasi ainacan ŋun mama ejai Yesu ebe , “ Ejakait , edeka ŋol loimina ijo . ”
43011004	Konye nakiiraria Yesu kobala ebe , “ Adeka na mam erai nakatwanare ; konye kanuka aibuses naka Edeke , tetere itopoloorio Okoku loka Edeke kanuka ŋun . ”
43011005	Komina Yesu Marita ka inacike , ka Lasaro da .
43011006	Aso nakiiraria ebe edek , kosalak nekejai apaarasia aarei ,
43011007	Kosodi kokau kaŋun kotema ikekesisiak atiar , “ Kaloto bobo Yudaya . ”
43011008	Kotemasi ŋes ikekesisiak atiar , “ Rabi , koloje kwape kwana kikotos Iyudayan aibiribir kamor , ilosi teni bobo ŋipeŋina ? ”
43011009	Koboŋok Yesu ebe , “ Mam kereka eraas isawan luka paaran itomon ka luarei ? Arai elosi ituŋanan paaran mam iguikini , naarai eanyuni aica naka akwapin kanu .
43011010	Konye arai kelot kuare , iguikini , naarai emamei aica kotomakeŋ . ”
43011011	Kinera ŋun , kosodi kotema kes atiar , “ Opaperowok Lasaro ejotoi , konye alosi eoŋ ketwekeny . ”
43011012	Kotemasi ikekesisiak ebe , “ Ejakait , arai ejotoi , eŋaleuni . ”
43011013	Konye kinera Yesu nuka atwanareke , koomitos kesi ebe enera akiro nuka ajo .
43011014	Kosodi kolimok Yesu kes kaitebeikin ebe , “ Atwana Lasaro .
43011015	Ido eyalamikin eoŋ kanukus naarai amamei eoŋ kaŋina , tetere iyuunete . Konye kaloto do mamakeŋ . ”
43011016	Kosodi Tomas loenyaritai Didumo kobala ikepaup ikesisiak ebe , “ Kaloto oni da , katwaka nepepe kaŋes . ”
43011017	Kosodi nakedolio Yesu kodum edaunit ŋesi apaarasia aoŋon kates ,
43011018	Keapias Betaniya ka Yerusalem , bala amairon aarei ,
43011019	keponitos ituŋa luipu ko Yudayan mama ejai Marita ka Mariam aipudun kes kanuka onacekec .
43011020	Kosodi nakiiraria Marita ebe ebunit Yesu , kolot aisiriam ŋes ; kosalakinite Mariam togo .
43011021	Kosodi kotema Marita Yesu atiar , “ Ejakait , arai kijai ijo ne , timam onaceka ketwana .
43011022	Konye kwana da ajeni ebe kere nuilipi ijo Edeke kiinakini Edeke . ”
43011023	Kotema Yesu ŋes atiar , “ Ejaruni onacekon . ”
43011024	Kotema Marita ŋes atiar , “ Ajeni ebe ejaruni kotoma ajarun naka apaaran nakawasia . ”
43011025	Kotema Yesu ŋes atiar , “ Arai eoŋ ajarun ka aijar da ; ŋin yenikeyuuni eoŋ , karaida ketwana , ejari .
43011026	Ŋin da yenejari yenikeyuuni eoŋ mam etwani ikar kere . Iyuunit kereka ijo ŋun ? ”
43011027	Kotema ŋes atiar , “ Eebo , Ejakait ; eyuunit eoŋ ebe irai ijo Kristo , Okoku loka Edeke , loebunit akwapin . ”
43011028	Nakedaunia einer ŋun , kolot , konyarau kinacike Mariam kaiyeiyea , kobala ebe , “ Ejai Ekesisianakinan ne , kinyarit jo . ”
43011029	Nakiiraria ŋesi ŋun , kodetun atipet , kolot mamakeŋ .
43011030	Aroko Yesu edoluno ore , konye aroko ejai aibois naesiriamia Marita .
43011031	Kosodete Iyudayan luajaas ka Mariam togo ipudunete , nakeanyuniata edetun atipet ka alomar kiŋa , kotupasi ŋes , koomito ebe elosi ates aimony ŋina .
43011032	Kosodi nakedolio Mariam nekejai Yesu , koany ŋes , kibirokin akejeke , kotema atiar , “ Ejakait , arai kijai ijo ne timam onaceka ketwana . ”
43011033	Nakeanyunia Yesu ŋes emonyi , ka Iyudayan da lukeupas kaŋes emonyete , komulau eketau , kokadak ,
43011034	kotema atiar , “ Ibwaikinito ai ? ” Kotemasi ŋes atiar , “ Ejakait , bia koany . ”
43011035	Komony Yesu ,
43011036	Kosodete kotemasi Iyudayan atiar , “ Koany , kwape lem keminar ŋes ! ”
43011037	Konye kobalasi ice kakesi ebe , “ Ŋol lokitwekenyuni akonye nuka emuduki mam tikepedo aisimik ŋol atwanare ? ”
43011038	Kosodi Yesu , komulau bobo eketau , kodol ates ; kerai abua , kerapakinitai amoru .
43011039	Kotema Yesu atiar , “ Kolemasi amoru . ” Kobala Marita inac naka lokatwan ebe , “ Ejakait , eur kwana , naarai edaunit apaarasia aoŋon etwanit . ”
43011040	Kotema Yesu ŋes atiar , “ Mam kereka kalimokinit jo ebe arai iyuunit , ianyuni aibuses naka Edeke ? ”
43011041	Kosodete kolemasi amoru . Kikeu Yesu akekonye akuj , kotema atiar , “ Kemalai jo Papa , naarai kiira eoŋ .
43011042	Kajen ebe kiiranari eoŋ apaarasia kere , konye kener nu kanuka ekodet kalo loejai ne , tetere iyuunete ebe jo kijukunit eoŋ . ”
43011043	Nakedaunia einer ŋun , kiworo keporoto loepol ebe , “ Lasaro , kolom . ”
43011044	Kolom lokatwan , eenitai akanin ka akeje kigoen luka aida ; eenitai akekonye da keitabala . Kotema Yesu kes atiar , “ Kolacasi ŋes , koosikis kolot . ”
43011045	Kosodete kiyuutu ŋes luipu kotoma oYudayan lukeponito mama ejai Mariam , lukeanyunito nueswamat Yesu .
43011046	Konye ice kakesi koloto mama ejaas Iparisayon , kolimokis nukiswamai Yesu .
43011047	Kosodete isasedotin lupeti ka Iparisayon kotukokis aurianet , kobalas ebe , “ Kikwaikini ai ? Naarai iswamai etuŋanan ŋol aanyuneta nuipu .
43011048	Arai kiinyei , iyuunete ŋes ituŋa kere : epote Iromayon kidemarete oni aiboisiwok ka awokoteker da . ”
43011049	Konye ediopet kakesi , ŋes Kaiapa , lokerai losasedoti lopeti kokaru kaŋol , kotema kes atiar , “ Mam ijenete adiokirot kere .
43011050	Kwabo mam iwomito ebe ibusakinit ediopetuŋanan atwanare kanuka ituŋa , kinye ateker kere amudiar . ”
43011051	Mam ŋes kinera akirot ŋin kanukeŋ bon ; konye naarai kerai losasedoti lopeti kokaru kaŋol , abu kodwar ebe etwani Yesu kanuka ateker ;
43011052	kwabo mere kanuka ateker kaŋin bon , konye tetere etukokini nepepe idwe luka Edeke lukisiarakinos araut ipe ,
43011053	Ameun kapaaran kaŋin kinerut nuka aiar ŋes .
43011054	Kanuka ŋun mam bobo Yesu alosi kaitebeikin kotoma oYudayan , konye konyou kaŋina kolot aibois naeapias kamodiŋ , kiton ore loenyaritai Epuraim ; kosal ŋina nenipe kikekesisiak .
43011055	Keapie Aleleŋ naka Iyudayan ; kodokasi luipu Yerusalem anyoun kamanat aliŋakin Aleleŋ , tetere italaunos .
43011056	Kosodete komoata Yesu , kineranakinos ebwoete koyekalu ebe , “ Iwomito inyo ? Mam kereka ŋes ebuni opucit lo ? ”
43011057	Kicorakinito isasedotin lupeti ka Iparisayon ebe arai kejenu ituŋanan neejai , kitejenu kes , tetere ikamunete .
43012001	Kosodi esalito apaarasia akanykape eriŋa edoluno Aleleŋ , kobu Yesu Betaniya , nekejai Lasaro , lokitajaruni Yesu kotoma okatwak .
43012002	Kitemokinoi epucit kanen ; kijaanak Marita , konye kerai Lasaro ediopet kalukemorete kaŋes .
43012003	Kosodi kolem Mariam elatiri loka akinyet naelai naka etiai loepol , kinyonyoanak akeje nuka Yesu , konina akekeje kitimake ; kilelebun aures naka akinyet etogo kere ,
43012004	Konye kobala Yuda Isikariot , ediopet kokesisiakake , loekoto abilakin ŋes ebotet , ebe ,
43012005	“ Kanukinyo mam egwelarere akinyet na adenarin akwat auni , koinakinai lukican ? ”
43012006	Kinera nu mere kanu etimitor lukican ; konye naarai kerai ekokolan , ŋes etiŋenenei eriagi koyaŋanar nukibwaanakinio toma .
43012007	Kosodi kotema Yesu atiar , “ Kinyeisi ŋes , kiŋadak kanuka apaaran naka aidaioka .
43012008	Naarai ejaas lukican nenipe kayes apaarasia kere , konye eoŋ mam kija kayes apaarasia kere . ”
43012009	Kosodete kejenut luipu koYudayan ebe ejai ŋina ; kopotu kesi , mere kanuka Yesu bon , dimarai aanyun Lasaro da , lokitajaruni ŋesi kotoma okatwak .
43012010	Konye kinerut isasedotin lupeti aiar Lasaro da ;
43012011	naarai kanukeŋ apotu luipu koYudayan kotiakas , kiyuut Yesu .
43012012	Apaaran naatupakini kiira ekodet loepol loabunit kanuka epucit ebe ebuni Yesu Yerusalem .
43012013	Kogweununut atenieik nuka amusogon , kolomasi aisiriam ŋes , kiworoto ebe , “ Kosana ! Isirereŋitoi ŋol loebunit kokiror loka Ejakait , Ekabaka loka Isirael ! ”
43012014	Adumunit Yesu ikoku yenika asigiria , kibwanen ; kwape iwadikatere ebe ,
43012015	“ Sirikikurianar , ijo akoku naka Sion ; Koany ebunit Ekonikabaka , Ibwanenit ikoku yenika asigiria . ”
43012016	Mam ber ikekesisiak apotu kojenut ŋun : konye kedau Yesu aitopoloorio , ŋes konyet kiitunioto ebe iwadikatai ŋun kanukeŋ , eswamakis da ŋes ŋun .
43012017	Kitejen ekodet lokejai kaŋes nakenyaraunia Lasaro alomun kates , kitajaru da ŋes kokatwak .
43012018	Kanuka ŋun kolot ekodet aisiriam ŋes naarai apotu kiirasi ebe eswamat aanyunet ŋin .
43012019	Kineranakinos Iparisayon bonik ebe , “ Koanyutu mam ipedorete ibore ; koany , atupasi ŋes lukakwapin kere . ”
43012020	Kejaas Iyonanin ice kotoma kalukedokarito aima kopucit .
43012021	Aso koloto ŋul mama ejai Pilip , etuŋanan loko Betesaida loko Galilaya , kilipata ŋes ebe , “ Ejakait , kikoto isio aanyun Yesu . ”
43012022	Kolot Pilip kolimok Anderea ; kouparos Anderea ka Pilip , kolimokis Yesu .
43012023	Koboŋok Yesu kes ebe , “ Adol esawa kitopolooroi Okoku loka etuŋanan .
43012024	Abeit , abeit , katemari yes atiar , Arai mam ecokat loka akimait edoi kwap kotwani , esalit ikoni nepenen ; konye arai ketwana , erai araito nuipu .
43012025	Yenemina akeijar itooliori ; ka yenelait akeijar kakwapin kanu idari kiton aijar naka ikar kere .
43012026	Arai kejaanakini ituŋanan eoŋ , katup ; neajai eoŋ ejauni ikakejaanakinan da nepenen ; arai kejaanakini ituŋanan eoŋ , itopoloori Papa ŋes .
43012027	“ Kwana ekadakinit ekatau ; atemari ai ? Papa , koyuunai kosawa kalo . Konye kanuka ŋun abu kadol osawa lo .
43012028	Papa , kitopoloo ekonikiror . ” Kosodi kobu eporoto kotoma akuj ebe , “ Etopolo , ido etopoloori bobo . ”
43012029	Nakiiraria ekodet lokebwoi kanen kobalas ebe Eretu akuj ; kobalas ice ebe , “ Emalaika enerata kaŋes . ”
43012030	Koboŋok Yesu kotema atiar , “ Mam ebunit eporoto lo kanukaŋ , konye kanukus .
43012031	Atubokin kwana akwapin nu akiro : ereŋear kwana ekapolon loka akwapin kanu .
43012032	Eoŋ da arai keekiar kakwap , eriari ituŋa kere mamakaŋ . ”
43012033	Konye kinera nu itodikini aketwanare naetwani .
43012034	Koboŋok ekodet kotema ŋes atiar , “ Kiirarit isio kotoma okisila ebe ebusi Kristo ikar kere : ikwaikini ai ijo inera ebe ibusakinit Okoku loka etuŋanan aikiario ? Iŋai bo ŋol erai Okoku loka etuŋanan ? ”
43012035	Kotema Yesu kes atiar , “ Eroko aica ejai kayes apak naedit . Koloto yesi eroko aica ejai kayes , kinye amuton adolokin yes ; ŋin yenelosi kamuton mam ejeni neelosi .
43012036	Eroko aica ejai kayes , kiyuutu aica ŋin , tetere iraunete idwe luka aica . ” Kiner Yesu ŋun , konyou kamakec koŋop .
43012037	Karaida abu kiswama aanyuneta nuipu noi kakonyenekec mam apotu kiyuut ŋes ;
43012038	tetere edoli akirot naka enabi Isaia nakinerit ebe , “ Ejakait , iŋai eyuunit akosikirot ? Iŋai da epukokinitai akan naka Ejakait ? ”
43012039	Kanuka ŋun ŋes mam kiyuuniata naarai enerit bobo Isaia ebe ,
43012040	“ Etumudak akecekonye , etininik ikecetauon , Kinyeis aanyun kakecekonye , kojenut kotauonokec , Ka aibelokin , ketaŋaleu kes . ”
43012041	Kinera Isaia akiro ŋun naarai abu koany aibusesuke , kolimo akiroke .
43012042	Konye kiton ikayaitok da kiyuut ŋes luipu ; konye kanuka Iparisayon mam apotu kolimosi , kinyeis aireŋeario katukos :
43012043	naarai keminasi aibuses naka ituŋa aitelekarit aibuses naka Edeke .
43012044	Kiworo Yesu kobala ebe , “ Ŋin yenikeyuunit eoŋ , mam keyuunit eoŋ , dimarai je lokejukuni .
43012045	Yenikaanyuni eoŋ , eanyuni je lokejukuni .
43012046	Abu eoŋ kabu araun aica toma akwapin , tetere ŋin yenikeyuunit mam esalakini amuton .
43012047	Arai kiira ituŋanan akakiro , komam erici , mam eoŋ atubokini ŋes ; naarai mam eoŋ abunit atubokin akwapin , dimarai aitajar akwapin .
43012048	Yenikaŋeri eoŋ , yenimam ecamuni akakiro , ejai ekatubokinanike : akirot naenerit , ŋes etubokini kapaaran nakawasia .
43012049	Naarai mam eoŋ enerit kanukaŋ bon ; konye Papa lokejukuni kainakinit aicorakinet , nuatemari ka nuenera da .
43012050	Ajeni ebe akeicorakinet erai aijar naka ikar kere : aso akiro nuenera eoŋ , kwape kalimokinitor Papa , kwape kwaŋin enerar . ”
43013001	Kosodi eriŋa edolo epucit loka Aleleŋ , kejeni Yesu ebe adolu ekesawa loenyounio kakwapin kanu alosit mama ejai Papa , kemina ŋesi iketuŋa lukejaas akwapin , komina kes aitodol awasia .
43013002	Napenyamete lukatiboŋ , kodaunite Satan aibwaikin Yuda Isikariot , okoku loka Simon , etau lokabilakin ebotet ,
43013003	kejeni Yesu ebe ainaki Papa akiro kere akaninike , ebe da alomu kama ejai Edeke , elosi da mama ejai Edeke ,
43013004	konyou konyamat , kolaca ikenapen ; kolem aninaet , koenik aŋabeteke .
43013005	Kosodi kobukok akipi atuba , kogeu ailot ikekesisiak akeje , ka anina kes kaninaet nakenapit .
43013006	Kodolok do Simon Petero . Kotema Petero ŋes atiar , “ Ejakait , ilosi ijo akakeje ? ”
43013007	Koboŋok Yesu kotema ŋes atiar , “ Nueswamai eoŋ mam ijeni kwana , konye ijenuni kokau . ”
43013008	Kotema Petero atiar , “ Mam jo ilosi akakeje cut kiton ikar kere . ” Koboŋok Yesu ebe , “ Arai mam kelosi jo , mam imorikikina keoŋ . ”
43013009	Kotema Simon Petero ŋes atiar , “ Ejakait , mere akakeje bon , konye akakanin ka akakou da . ”
43013010	Kotema Yesu ŋes atiar , “ Yenedauni ailoŋ emamei eipud dimarai ailot akeje , konye elai akuan kere : ilaete yesi da , konye mere kere . ”
43013011	Naarai ajeni ŋesi loekoto abilakin ŋes ebotet ; ŋes abalar ebe , “ Mam ilaete kere . ”
43013012	Kosodi nakedaunia ailot akejekec , ka alemun ikenapen , ka aiboikin bobo , kotema kes atiar , “ Ijenut kereka nukeswamak eoŋ yes ?
43013013	Kinyarito eoŋ Ekesisianakinan ka Ejakait da ; inerasi yesi kotenan , naarai arai eoŋ kwaŋin .
43013014	Aso arai eoŋ , Ekusijakait ka Ekusikesisianakinan da , kelot yes akeje , ibusakinit yes da ailot akeje nuka lucekus .
43013015	Naarai kainak yes aitodikinet , tetere iswamaete yesi da kwape keswamakinia yes .
43013016	Abeit , abeit , katemari yes atiar , Mam ebulesit itelekarit ejakaitike ; karaida ekiyakia aitelekarit lokiyakiari .
43013017	Arai kijenutu ŋun , isirereŋitoi yes arai kiswamata .
43013018	Mam enera nukus kere : ajeni luaseunit ; konye kodol naiwadikatai ebe , ‘ Lokenyami ikanyamat , ŋes ketonyoik aketitibat . ’
43013019	Amear kwana kalimokini eriŋa edoluno , tetere naedolunioto , kiyuut ebe eoŋ ŋopeŋol .
43013020	Abeit , abeit , katemari yes atiar , Yenisukunyikini ŋin yeneyakiari , kesukunyik eoŋ ; yenikesukunyikini eoŋ isukunyikinit je lokejukuni . ”
43013021	Kedau Yesu einer ŋun , kokadak kotauke , kitejenu kobala ebe , “ Abeit , abeit , katemari yes atiar , ediopet kayesi kabilakini ebotet . ”
43013022	Koŋoleanakinos ikesisiak , kobuonokinos iŋai bo ŋol loelimit ŋesi .
43013023	Kejai ediopet kokesisiakake lokegoŋakina atorob naka Yesu , lokemina Yesu .
43013024	Aso kokwet Simon Petero ŋes , kobala ebe , “ Kiŋitu cani loelimit ŋesi . ”
43013025	Aso egoŋakina ŋesi kwape kwaŋin atorob naka Yesu , kotema atiar , “ Ejakait , ŋes bo iŋai ? ”
43013026	Koboŋok Yesu ebe , “ Loecunyakini aodunet kainak , ŋes ŋol . ” Kosodi kedau aicunyakin aodunet , kolem koinak Yuda okoku loka Simon Isikariot .
43013027	Kokau kaodokinet , kolomak Satan ŋes , Kosodi kotema Yesu ŋes atiar , “ Nuiswamai , kisunyite aswam . ”
43013028	Kwabo emamei etuŋanan kalukemorete kaŋes lokejeni akirot nakelimokinia ŋes ŋun .
43013029	Naarai koomitos ice ebe naarai itiŋit Yuda eriagi , abu Yesu kolimok ŋes ebe , “ Kogwel lukipuda kanuka epucit , ” arai ebe kijaik lukican ibore .
43013030	Kosodi kedau ŋol aijaar aodokinet , atipet koloma : kerai da kuare .
43013031	Kosodi nakedaunia ŋol alomar , kotema Yesu atiar , “ Kwana itopolooritai Okoku loka etuŋanan ; Edeke da itopolooritai kotomakeŋ .
43013032	Itopoloori Edeke ŋes kotomakeŋ , itopoloori da atipet .
43013033	Yes idwe ludidik , eroko apak naedit ajai nepepe kayes . Kimoete eoŋ ; kwape abu kalimokinitor Iyudayan ebe , ‘ Nealosi eoŋ , mam yes ipedorete abunore ’ ; kwana da kalimokini yes kwape kwaŋin .
43013034	Kainakini yes aicorakinet nakitetet ebe , Kominanaros ; kwape abu kaminar yes , kominanaros yesi da kwape kwaŋin .
43013035	Kanuka ŋun ejenunete ituŋa kere ebe iraas yesi ikakesisiak , arai iminanaros bonik . ”
43013036	Kotema Simon Petero ŋes atiar , “ Ejakait , ilosi bo ai ? ” Koboŋok Yesu ebe , “ Nealosi eoŋ , mam kipedori atupun kwana ; konye kitupuni kokau . ”
43013037	Kotema Petero ŋes atiar , “ Ejakait , kanukinyo mam eoŋ apedoria atupar jo kwana ? Ainakini akaijar kanukon . ”
43013038	Koboŋok Yesu ebe , “ Iinakini kereka ijo akoniijar kanukaŋ ? Abeit , abeit , katemari jo atiar , Mam ekokor eruikini , aitodol nakiŋerio eoŋ irwan auni .
43014001	“ Sirikiyaloŋoŋoto ikusitauon ; kiyuutu Edeke , eoŋ da kiyuunai .
43014002	Togo loka Papaka ejaas aiboisio nuipu ; arai mere kwaŋin tikalimokis kereka yes ebe alosi aitemokin yes aibois ?
43014003	Arai kalot eoŋ aitemokin yes aibois , aboŋuni bobo kesukunyu yes mamakaŋ , tetere neajai eoŋ ijaikinos yesi da nen .
43014004	Ijenete yesi erot loalosi eoŋ , ”
43014005	Kotema Tomas atiar , “ Ejakait , mam sio kijeni neilosi ijo ; kijenuni biai erot ? ”
43014006	Kotema Yesu atiar , “ Arai eoŋ erot , ka abeit , ka aijar da ; emamei yenebuni mama ejai Papa , dimikito itorit tomakaŋ .
43014007	Arai kiijenete eoŋ , tikijenutu Papaka da ; amear kwana ijenete ŋes , ianyut da . ”
43014008	Kotema Pilip atiar , “ Ejakait , kitodikinai Papa , kidauni . ”
43014009	Kotema Yesu atiar , “ Ajai lem eoŋ kayes apak naetia nen kere , mam jo da kijeni eoŋ , Pilip ? Yenikaanyunit eoŋ , eanyunit Papa ; aso biai bo ibalar ijo ebe , ‘ Kitodikinai Papa ’ ?
43014010	Mam kereka jo iyuunit ebe ajai eoŋ toma Papa , Papa da tomakaŋ ? Akiro nuabala yes mam enera kanukaŋ bon ; konye Papa loiboie tomakaŋ iswamai akeswamisio .
43014011	Kiyuunai ebe ajai eoŋ toma Papa , Papa da tomakaŋ ; arai mere kwaŋin , kiyuunai kanuka aswamisio akulepek .
43014012	“ Abeit , abeit , katemari yes atiar , Yenikeyuuni eoŋ , iswamai ŋesi da aswamisio nueswamai eoŋ ; iswamai da aswamisio nuitelekarito ŋun , naarai alosi neejai Papa .
43014013	Akirot kere nailipete kokirorika , eswamai ŋin , tetere itopoloorio Papa kotoma Okoku ;
43014014	Arai kilipa akirot kere kokirorika , eswamai ŋin .
43014015	“ Arai kiminas eoŋ , iricete akaicorakineta .
43014016	Eoŋ da elipi Papa , kiinakini ŋesi yes Ekayuunan ece , tetere ejaenena kayes ikar kere ,
43014017	ŋes Emoyo lokabeit , lomam epedorete akwapin adumun ; naarai mam eanyunete ŋes karaida ajenun ; ijenete yesi ŋes ; naarai esalit mamakus , ejaenena da tomakus .
43014018	“ Mam kenyeinete yes iraas ikokiok ; abuni mama ijaas .
43014019	Apak edit mam kaanyunete bobo akwapin ; konye yes kianyunete ; naarai ajari eoŋ , yes da ijarete .
43014020	Kapaaran kaŋin ijenunete ebe ajai eoŋ toma Papaka , yes da tomakaŋ , eoŋ da tomakus .
43014021	Ŋin yenejaas kakaicorakineta , koricite da kes , ŋin ŋes kamina eoŋ : ŋin da yenikamina eoŋ , eminuni Papaka , eoŋ da aminuni ŋes ka aitakanikin mamake . ”
43014022	Kotema Yuda ( mere Isikariot ) atiar , “ Ejakait , ikwaikini ai ikoto aitakanikin mamakosi , kwabo mere akwapin ? ”
43014023	Koboŋok Yesu ebe , “ Arai kamina ituŋanan , erici da akakirot , eminuni Papaka , sio da kiponi mamakeŋ kitarauni ŋes ekosire .
43014024	Ŋin yenimam kamina eoŋ , mam erici akakiro ; akirot da naiirarete mam erai nakaŋ dimarai naka Papa lokejukuni .
43014025	“ Kalimokis yes akiro ŋun , naariŋar ajai kayes .
43014026	Konye Ekayuunan , ŋes Emoyo Lokalaunan , loijukuni Papa kokirorika , kisisianakini ŋol yes akiro kere , kisiituni da kere nukalimokinit yes .
43014027	Kenyeiniata ainapakin ; kainak yes akainapakin ; mere kwape einakiniata akwapin , kainakinia eoŋ yes . Sirikiyaloŋoŋoto ikusitauon , kinyeis da akurian .
43014028	Ipuput eoŋ abala ebe , Alosi eoŋ , abuni da bobo mama ijaas . Arai kiiminasi eoŋ , tikilakaros , naarai alosi mama ejai Papa ; naarai Papa ŋes lokapolon adepar eoŋ .
43014029	Kwana da kalimok yes eriŋa edoluno , tetere naedolunio , kiyuut .
43014030	Mam bobo kinera kayes akiro nuipu , naarai ebunit ekapolon loka akwapin kanu . Konye emamei ŋes adiokirot kotomakaŋ ;
43014031	konye eswamai eoŋ kwape kecorakinitor Papa , tetere ejenunete akwapin ebe amina eoŋ Papa . Konyoutu do , kaloto kane .
43015001	“ Arai eoŋ emusabibu lokabeit , Papaka da ŋes lokeswaman .
43015002	Ŋinitenu kotomakaŋ namam erai araito , elemari ŋesi , ka ŋinitenu da naerai araito igweri , tetere iyatakini aira araito .
43015003	Idaut yesi araut luilaete kanuka akirot nakalimokinit .
43015004	Kosalakis tomakaŋ , eoŋ da tomakus . Kwape mam epedoria atenu aira araito alopet bon , arai mam esalit toma omusabibu , kwape kwaŋin yes da mam ipedorete , arai mam isalito tomakaŋ .
43015005	Arai eoŋ emusabibu , iraas yesi atenun . Yenesalit tomakaŋ , eoŋ da tomakeŋ , erai ŋin araito nuipu , naarai neamamea eoŋ mam ipedorete ibore .
43015006	Ituŋanan arai mam esali tomakaŋ , ecakario kiŋa kwape katenu , erinyori ; etukokinio atenuna , ecakakinio akim , kidoposi .
43015007	Arai isalito tomakaŋ , akakiro da esalito tomakus , kilipata nuikotosi kere , kiswamakinio .
43015008	Itopolooritai Papaka kotoma nu arai iraete yesi araito nuipu , iraunos da ikakesisiak ,
43015009	Kwape kaminar Papa , eoŋ da kamina yes kwape kwaŋin ; kosalata toma aminaka .
43015010	Arai iricete akaicorakineta , isalete toma aminaka , kwape aricitor eoŋ aicorakineta nuka Papaka , asalit da toma aminake .
43015011	Kalimokis yes akiro ŋun tetere ejaun aiyalamaka tomakus , kitodolikinoi da aiyalamakus .
43015012	“ Na ŋes akaicorakinet ebe Kominanaros , kwape abu kaminar yes .
43015013	Emamei yenejaas kamin naepol aitelekarit na , ituŋanan ainakin akeijar kanuka ipaperoke .
43015014	Iraas yesi ikapapero arai iswamaete nukecorakini yes .
43015015	Mam kanyarit bobo ibulesin , naarai ebulesit mam ejeni nuiswamai ejakaitike , konye kanyara yes ikapapero , naarai ketejenu yes kere nueirarit kama ejai Papaka .
43015016	Mere yes kiseunete eoŋ , dimarai eoŋ kaseu yes , kadakak yes tetere ilosete koraata araito , araitokus da kosalito ; tetere nuilipete Papa kere kokirorika , kiinakini .
43015017	Kecorakini yes ŋun tetere iminanaros .
43015018	“ Arai kilai yes akwap , kojenutu ebe abu kala eoŋ eriŋa elaa yes .
43015019	Arai kiraas lukakwap , tiemina akwap yenerai yenikeŋ ; konye naarai mam iraas lukakwap , konye abu kaseu yes kotoma akwap , kanuka ŋun ŋes kilaia yes akwap .
43015020	Kiitunito akirot nakalimokinit yes ebe , Mam ebulesit itelekarit ejakaitike kapolou . Arai kareito eoŋ , kireete yes da ; arai kericito akakirot , ericete nakus da .
43015021	Konye kiswamakinete yes ŋun kere kanuka ekakiror , naarai mam ejenete lokejukunit ,
43015022	Arai kemam abunit einer kakes , timam ejaas karonis ; konye kwana mam eiyaros karonisikec .
43015023	Yenikaŋara eoŋ eŋara Papaka da .
43015024	Arai mam keswamat kamakec aswamisio numam icetuŋanan iswamat , timam ejaas karonis , konye kwana kaanyut kaŋarut eoŋ ka Papaka da .
43015025	Konye itodolikinio akirot naewadikatai kotoma okisilakec ebe , ‘ Apotu kalaata atitai . ’
43015026	Konye kebu Ekayuunan , lokejukakini yes anyoun kama ejai Papa , ŋes Emoyo Lokabeit , loebuni kama ejai Papa , itejenuni ŋol nukaŋ ;
43015027	Yes da itejenunete , naarai ijaas keoŋ ameun kageunet .
43016001	“ Abu kalimok yes akiro nu , kinyeis aitiguikinio .
43016002	Kireŋeanario katukosia ; eebo , ebunit esawa loeomitor ŋinituŋanan yenikiari yes ebe ijaanakini Edeke .
43016003	Iswamaete ŋun da naarai mam ejenunito Papa , karaida eoŋ .
43016004	Konye abu kalimok yes ŋun tetere naedolio esawakec , kiitunete ebe abu kalimokinite yes .
43016005	Mam abu kalimok yes nu ameun kageunet , naarai ajai nepepe kayes . “ Konye kwana alosi mama ejai je lokejukunit ; emamei edio kayesi lokeŋisi ebe , ‘ Ilosi bo ai ? ’
43016006	Konye naarai kalimokis yes akiro nu , elelebunos ican otauonokus .
43016007	Konye eoŋ kalimokini yes abeit ; ejok kamakus arai kalot eoŋ , naarai arai mam alosi mam ebuni Ekayuunan mama ijaas ; konye arai alosi ejukuni ŋes mamakus .
43016008	Kebu ŋol , ilepilepi ŋesi akwapin kanuka aronis ka adolit , ka etube da .
43016009	Aronis , naarai mam keyuunito eoŋ ;
43016010	adolit , naarai alosi mama ejai Papa , mam bobo kianyunete ;
43016011	ka etube da , naarai adaun lokapolon loka akwapin kanu atubokinio .
43016012	“ Eroko ejaas eoŋ nuipu alimokin yes , konye mam ipedorete atitiŋikin kwana .
43016013	Kebu je , Emoyo loka abeit , kiŋarenikini yes kabeit kere ; naarai mam inera nuke bon , konye inera kere nuepupuni , kitejenuni da yes akiro nuepote .
43016014	Ketopoloori ŋesi eoŋ , naarai elemuni nueraas nukaŋ kitejenuni yes .
43016015	Nuejaatar Papa kere eraas nukaŋ ; kanuka ŋun ŋes abalar ebe elemuni nueraas nukaŋ ka aitejenun yes .
43016016	“ Apak naedit , mam kianyunete eoŋ ; bobo da apak naedit , kianyunete . ”
43016017	Kineranakinos ice kokesisiakake atiar , “ Anyoika bo nu nuebala ŋesi oni ebe , ‘ Apak naedit , mam kianyunete eoŋ , bobo da apak naedit , kianyunete ’ ; ido ebe , ‘ Naarai alosi mama ejai Papa ’ ? ”
43016018	Kobalas ebe , “ Anyoika bo nu nuebala ebe , ‘ Apak naedit ’ ? Mam kijeni nuinera . ”
43016019	Kojeni Yesu ebe ekotosi aiŋit ŋes ; kotema kes atiar , “ Nupenu kereka nuiŋitanaros yesi nuabala eoŋ ebe , ‘ Apak naedit , mam kianyunete eoŋ , bobo da apak naedit kianyunete ’ ?
43016020	Abeit , abeit , katemari yes atiar , Imonyete yesi , ka aibworo , konye iyalamikinos akwapin ; itururwete yesi , konye akusiiturur eraun ailel .
43016021	Naeriebar aberu aidoun eanyuni ican , naarai adolu ekesawa ; konye kedau auruun ikoku , mam bobo iituni ariebo ŋin , kanuka ailel ! naarai aurii ituŋanan kotoma akwapin .
43016022	Yes da , kwape kwaŋin ianyunete ican kwana , konye eoŋ kaanyuni yes bobo , elelete ikusitauon , emamei yenikidemari akusiilel .
43016023	Kapaaran kaŋin mam kiŋisete eoŋ adiokirot . Abeit , abeit , katemari yes atiar , Arai kilipa Papa akirot kere kiinakini kokirorika .
43016024	Kiton kwana mam ipotu kilipata akirot kokirorika ; kilipa , idumunete tetere itodolikin akusiilel .
43016025	“ Enera eoŋ ŋun kayes kawaragasia ; konye ebunit esawa lomam kinerar bobo kayes kawaragasia , konye kalimokinete kaitebeikin nuka Papa .
43016026	Kapaaran kaŋin ilipete kokirorika ; kwabo mam kabala ebe eoŋ kelipakini yes kama ejai Papa ;
43016027	naarai Papa elopet kimina yes , naarai kiminasi yesi eoŋ , ido iyuunito ebe abu kabu kama ejai Papa .
43016028	Abu kabu kama ejai Papa , kabu toma akwapin ; bobo da enyeini akwapin , alosi mama ejai Papa . ”
43016029	Kotemasi ikekesisiak atiar , “ Kwana do inera kaitebeikin , kwabo mam bobo inera kawaragan .
43016030	Kijeni do kwana ebe ijeni akiro kere , mam bobo ipuda ituŋanan aiŋit jo ; kanuka ŋun kiyuunit ebe ibu kobu kama ejai Edeke . ”
43016031	Koboŋok Yesu kes ebe , “ Aso iyuunito do kwana ?
43016032	Koany , ebunit esawa , eebo , adau adolun , naisiarakinotor ŋolituŋanan oreke , ka ajalakin eoŋ kasilikinit , Konye mam eoŋ kasilikini , naarai ejai Papa keoŋ .
43016033	Kalimokis yes akiro ŋun tetere ijaunete kainapakin tomakaŋ , Toma akwapin ejaas yes ican ; konye kotitiŋikis , epiko eoŋ akwapin . ”
43017001	Kinera Yesu ŋun ; kikeu akekonye akuj , kobala ebe , “ Papa , adol esawa ; kitopolo Okokukon , tetere Okokukon da kitopoloori jo .
43017002	Kwape ibu koinakinia apedor kama kaluejaas awat kere , tetere einakini kere lukiinakini ŋes aijar namam edaun .
43017003	Aijar namam edaun ŋes na ebe , kojenutu jo Edeke ediopet lokabeit , ka Yesu Kristo Iokijukuni .
43017004	Ketopolo eoŋ jo kakwap , naarai etodolik aswam naibu koinak eoŋ aswam .
43017005	Kwana da , wu Papa , kitopolooroi eoŋ kamakon kaibuses nakijaar eoŋ kajo eroko akwapin ejauna .
43017006	“ Etodia ekonikiror mama ejaas ituŋa lukiinakinit kakwapin ; araas lukon kosodi ainakin eoŋ : aricata da akonikirot .
43017007	Kwana ejenete ebe kere lukiinak apote kamakon :
43017008	naarai akiro nukiinakinit eoŋ ainak kes ; acamut , ajenut da abeit ebe abu kalom kamakon , eyuut ebe ijo kijukuni eoŋ .
43017009	Elipakini eoŋ ŋul : mam elipakini akwapin , konye ŋul lukiinak ; naarai eraas lukon .
43017010	Ŋul da kere lueraas lukaŋ eraas lukon , lueraas lukon da lukaŋ ; ketopolooritai eoŋ tomakec .
43017011	Mam eoŋ aroko bobo ajai toma akwapin , konye lu ejaas toma akwapin , abuni eoŋ mamakon . Papa Lokalaunan , kidar kotoma okirorikon lukiinakinit eoŋ , tetere eraunete ipe , kwape kiraar oni ipe .
43017012	Naariŋar ajai kakes , abu kedar kes kotoma okirorikon lokiinakinit ; kegalikinite kes , kwabo emamei ediopet kakesi loeoliorit dimarai okoku loka aolior ; tetere edoli nakiwadikatai .
43017013	Konye kwana abuni mamakon ; enera akiro nu toma akwapin , tetere ejaunete kaiyalamaka naedolit kotomakec .
43017014	Ainak eoŋ kes akonikirot ; alaata akwapin kes naarai mam eraas luka akwapin , kwape mam eoŋ araar loka akwapin .
43017015	Mam eoŋ elipi ebe kolema kes kakwapin , konye kidar kes kama ejai lokaronon ,
43017016	Mam kes eraas luka akwapin , kwape mam eoŋ araar loka akwapin .
43017017	Kitalau kes kotoma abeit ; akonikirot ŋes abeit .
43017018	Kwape ibu kijukunia eoŋ toma akwapin , ejuka eoŋ da kes kwape kwaŋin .
43017019	Etalauna kanukec , tetere italaunio kes da kotoma abeit .
43017020	“ Mam elipakini lu bon , konye ŋul da lukeyuunete kanuka akecekirot ;
43017021	tetere eraunete kere ipe ; kwape ijo Papa ijaar tomakaŋ , eoŋ da tomakon , ŋul da kojaut tomawok : tetere iyuunete akwapin ebe ijo ŋes kijukunit .
43017022	Eoŋ da ainak kes aibuses nakiinakinit eoŋ ; tetere eraunete ipe , kwape kiraar oni ipe :
43017023	eoŋ tomakec , ijo da tomakaŋ , tetere edolete aitekoro naka eipeone ; tetere ejenunete akwapin ebe ijo ŋes kijukunit , komina kes kwape ibu kominar eoŋ .
43017024	Papa , akoto kes lukiinakinit ajaut nenipe keoŋ kere neajai ; koanyutu akaibuses nakiinakinit ; naarai ibu komina eoŋ eriŋa epesikina apetetait naka akwapin .
43017025	Wu Papa Ekadoliton , mam akwapin kijenete , konye kajeni jo ; ejenete lu ebe ijo ŋes kijukunit .
43017026	Etejenu eoŋ kes ekonikiror , ido etejenuni , tetere amina nakiminar eoŋ ejaun tomakec , eoŋ da tomakec . ”
43018001	Nakedaunia Yesu einer akiro ŋun , koloma nepepe kikekesisiak kodoka aguurut Kidiron , nekejai emanikor , koloma ŋesi ka ikekesisiak .
43018002	Kejeni Yuda da loakoto abilakin ŋes ebotet aibois ŋin ; naarai kelosenenei Yesu ŋina irwan ipu nenipe kikekesisiak .
43018003	Kosodi kedau Yuda ainakinio erioŋet loka iserikalei , ka ikejaanakinak kama kisasedotin lupeti ka Iparisayon , kolot ŋina katalai ka akalasia ka lujiis .
43018004	Kosodi Yesu , kojeni kere nuedoikinete , kolom kotema kes atiar , “ Iŋai bo imootos ? ”
43018005	Koboŋokis ebe , “ Yesu loko Nasaret . ” Kotema Yesu kes atiar , “ Eoŋ lo . ” Kebwoi Yuda da lokebilakini ŋes ebotet nenipe kakes .
43018006	Nakelimokinia kes ebe , “ Eoŋ lo , ” koboŋosi kau , kibirokinos kwap .
43018007	Kosodi kiŋit bobo ebe , “ Iŋai bo imootos ? ” Kotemasi atiar , “ Yesu loko Nasaret . ”
43018008	Koboŋok Yesu ebe , “ Kadau alimokin yes ebe eoŋ lo : aso arai kimootos eoŋ , kinyeis lu koloto . ”
43018009	Tetere edoli akirot naenerit ebe , “ Lukiinakinit eoŋ mam etooliorit ediopet . ”
43018010	Kosodi Simon Petero , kejai ekileŋ , kout kinom ebulesit loka losasedoti lopeti , kotub akekit nakoteten . Kerai ekiror loka ebulesit Malako .
43018011	Kotema Yesu Petero atiar , “ Kinyakak ekileŋikon akuraruke ; mam kereka eoŋ amasi akoli nakainakinit Papa ? ”
43018012	Kosodete iserikalei ka ekapolokiton ka ikejaanakinak luka Iyudayan kikamut Yesu , koena ,
43018013	Koyaŋaasi ber mama ejai Anas ; naarai kerai ekamuran loka Kaiapa lokerai esasedoti lopeti okaru ŋol .
43018014	Kaiapa ŋol lokeinakin Iyudayan aomisioit ebe ejok etuŋanan ediopet atwanikin ituŋa .
43018015	Kotupa Simon Petero Yesu , ka ekesisian ece da . Kejenikina ekesisian ŋol kama ka losasedoti lopeti , koloma ŋesi nepepe ka Yesu alaro naka losasedoti lopeti ;
43018016	konye kobwoi Petero korute kokiŋa . Kosodi kolom ekesisian ece lokejenikina kama ka losasedoti lopeti , kinerata ka akagolon , kitolom Petero .
43018017	Kosodi kotema apese nakagolon Petero atiar , “ Irai kereka ijo da ediopet kokesisiak luka etuŋanan kaŋol ? ” Konye ŋes kobala ebe , “ Mere eoŋ . ”
43018018	Kebwoete ibulesin ka ikejaanakinak inokokinito akim naka atotol ; naarai kededen aaterot ; ipierete akim ; kejai Petero da nenipe kakes ebwoi ipieri .
43018019	Kiŋit losasedoti lopeti Yesu nuka ikekesisiak ka nuka akeisisianakin da .
43018020	Koboŋok Yesu ebe , “ Enerit eoŋ kakwapin kaitebeikin ; esisianakinenei apaarasia kere katukosia ka oyekalu da , neatukonokinos Iyudayan kere ; kwabo mam eoŋ enerit akirot kere kaiyeiyea .
43018021	Kanukinyo kiŋisitor eoŋ ? Kiŋit lukeirarito anyoika nukalimokinit kes ; koany , ejenete ŋul nuenerit eoŋ . ”
43018022	Nakedaunia einer ŋun , abu ekejaanakinan lokebwoi aapu kaŋes kibapa Yesu , kobala ebe , “ Iboŋokini kwaŋin esasedoti lopeti ? ”
43018023	Koboŋok Yesu ebe , “ Arai enerit nukaronok kitejen nukaronok ; konye arai enerit nuejok , kanukinyo kibapia ? ”
43018024	Kosodi kijuka Anas ŋes eenitai mama ejai Kaiapa losasedoti lopeti .
43018025	Kebwoi Simon Petero ipieri akim . Kosodete kobalas ŋes ebe , “ Irai kereka ijo da ediopet kokesisiakake ? ” Koŋer kobala ebe , “ Mere eoŋ . ”
43018026	Kobala ediopet kobulesin luka losasedoti lopeti , lokerai lokajen naka je loketubi Petero akekit ebe , “ Mam kereka kaanyunit jo komanikor nepepe kaŋesi ”
43018027	Kosodi koŋer bobo Petero : atipet koruik ekokor .
43018028	Kosodete koyaŋaasi Yesu anyoun kama ka Kaiapa kiton ore loka ekayaiton : kerai napetupuruc sek : konye mam kes elomara toma ore loka ekayaiton , kinyeis amunaar , konye kopedosi ainyam lukaleleŋ ,
43018029	Kosodi kolom Pilato kiŋa mamakec , kobala ebe , “ Nunyoika iwosatere etuŋanan lo ? ”
43018030	Koboŋokis kotemasi atiar , “ Arai mam etuŋanan lo iswamat nueroko , timam kiyau mamakon . ”
43018031	Kotema Pilato kes atiar , “ Aso koyaŋaasi yesi , kotubokis kokisilikus . ” Kotemasi Iyudayan ŋes atiar , “ Emamei sio apedor aiar ituŋanan . ”
43018032	Tetere edoli akirot naka Yesu nakinerit , itodikini atwanare naekoto atwanare .
43018033	Kosodi koloma Pilato bobo toma ore loka ekayaiton , konyarau Yesu , kotema ŋes atiar , “ Irai kereka ijo Ekabaka loka Iyudayan ? ”
43018034	Koboŋok Yesu ebe , “ Inera kereka ijo nu kanukon bon , arai bo kilimokis ituŋa ice nukaŋ ? ”
43018035	Koboŋok Pilato ebe , “ Arai tope eoŋ Eyudayat ? Akoniteker ka isasedotin lupeti kes kijaikinete mamakaŋ , Iswamat anyoika ? ”
43018036	Koboŋok Yesu ebe , “ Akajakanut mere naka akwapin kanu : arai kerai akajakanut naka akwapin kanu , tikejioto ikakejaanakinak , kenyek aijaikin mama ejaas Iyudayan ; konye akajakanut mere naka ne . ”
43018037	Kotema Pilato ŋes atiar , “ Irai kereka ijo ekabaka ? ” Koboŋok Yesu ebe , “ Ijo ibala ebe arai eoŋ ekabaka . Kauritai eoŋ kanuka ŋun , kanuka ŋun da abu kabu akwapin , tetere etejenuni abeit . Yenerai yenikabeit iirari ekaporoto . ”
43018038	Kotema Pilato atiar , “ Inyo bo abeit ? ” Kedau einer ŋun , koloma bobo mama ejaas Iyudayan , kotema kes atiar , “ Mam eoŋ aanyunit adioronis kamakeŋ .
43018039	Konye ejai yes epone , eoŋ aosikin yes ediopet apak naka Aleleŋ : aso ikotosi kereka kaosikis Ekabaka loka Iyudayan ? ”
43018040	Kiworoto bobo ebe , “ Mere lo , dimarai Baraba . ” Kerai Baraba ŋol ekaŋatan .
43019001	Kosodi Pilato koyaŋa Yesu , koda ŋes .
43019002	Kojeata iserikalei aboko naka ikukwa , kitanapikis akouke , kitanapata da anapito naamuge ;
43019003	koponenenete mama ejai , kobalas ebe , “ Yoga , Ekabaka loka Iyudayan ! ” Kibapanasi ŋes .
43019004	Kosodi kolom bobo Pilato kiŋa , kotema kes atiar , “ Koany ayaŋauni ŋes kiŋa mama ijaas , tetere ijenunete ebe mam eoŋ aanyunit adioronis kamakeŋ . ”
43019005	Kolom do Yesu , enapit aboko naka ikukwa ka anapito naamuge , Kotema Pilato kes atiar , “ Koany etuŋanan ! ”
43019006	Kosodete keanyutu isasedotin lupeti ka ikapolokitok , kiworoto ebe , “ Kibubuk , kibubuk ba ! ” Kotema Pilato kes atiar , “ Koyaŋaasi yesi , kibubukis , naarai mam eoŋ aanyunit adioronis kamakeŋ . ”
43019007	Koboŋokis Iyudayan ebe , “ Ejai sio ekisil , ido kanuka ekisil kaŋol ibusakinit ŋes atwanare , naarai abu kitarauna bon Okoku loka Edeke . ”
43019008	Kosodi nakiiraria Pilato akirot ŋin , kiyatak akurianar ;
43019009	koloma bobo oPuraitorion kotema Yesu atiar , “ Laali bo kibunio ? ” Konye mam Yesu eboŋokino .
43019010	Kanuka ŋun kotema Pilato ŋes atiar , “ Mam inera keoŋ ? Mam ijeni ebe ejai eoŋ apedor aosikin jo , ejai da apedor aibubukin ? ”
43019011	Koboŋok Yesu ebe , “ Ti mam jo ijaas kapedor kere mamakaŋ , arai mam kidumunit abunore kokuju ; kanuka ŋun ŋol lokejaikini eoŋ akaninikon ŋes erono adepar . ”
43019012	Ageun kapak kaŋin komoote Pilato aosikin ŋes , konye kiworoto Iyudayan ebe , “ Arai kiwosik lo , mam irai epapero loka Kaisar ; ŋolituŋanan loedakakini bon araun ekabaka itokokoli Kaisar . ”
43019013	Nakiiraria Pilato akiro ŋun , kitolom Yesu kiŋa , kiboikin oicoloŋ loka aitub , aibois naenyaritai Amor Nuepesitai , konye kAburanian enyaritai Gabata .
43019014	Kerai da apaaran naka Aitemokin Aleleŋ ; kerai bala esawa lokikanyetekape . Kotema Pilato Iyudayan atiar , “ Koany , Ekabakakus ! ”
43019015	Kanuka ŋun kiworoto ŋul ebe , “ Kolema , kolema , kibubuk ! ” Pilato kotema kes atiar , “ Ebubukini kereka Ekabakakus ? ” Koboŋokis isasedotin lupeti ebe , “ Emamei sio ekabaka ece dimarai Kaisar . ”
43019016	Kosodi kijaik ŋes akaninikec aibubukinio .
43019017	Koyata Yesu , koloma , erioŋit ekemusalaba kiton aibois naenyaritai Abelekek naka Akou , kAburanian ebe Gologota .
43019018	Kibubukis nen , ka ice iarei nenipe kaŋes , ediopet epuai ka ece da epuai , ka Yesu kidiŋikec .
43019019	Kiwadik Pilato aitejenunet , kikajak omusalaba ; ewadikatai ebe , “ YESU LOKO NASARET , EKABAKA LOKA IYUDAYAN . ”
43019020	Kosioma luipu koYudayan aitejenunet ŋin , naarai keapie aibois nakibubukinitoi Yesu kore ; kiwadikatai kAburanian , ka Aromayon , ka Ayonanin da .
43019021	Kosodete isasedotin lupeti luka Iyudayan kotemasi Pilato atiar , “ Sirikiwadika ebe , ‘ Ekabaka loka lyudayan ’ , dimarai ebe , ‘ Abala ŋesi ebe Eoŋ ekabaka loka Iyudayan . ’ ”
43019022	Koboŋok Pilato ebe , “ Nuewadik , ewadik . ”
43019023	Nakedauniata iserikalei aibubukin Yesu , koyaŋaasi akenapito kokora katutubeta aoŋon , ŋoliserikalet nakeŋ , ka ekaso da . Konye ekasoke kemamei airiamasit , naarai kejeitai ameun kokuju kiton kwap ;
43019024	Kotemanaros bonik atiar , “ Sirikiicil , konye kelamilamakisi eroet aanyun iŋai ebeikini . ” Tetere edolete nukiwadikatai ebe , “ Akorokorata anapitoka , Kilamilamata kanuka ekasoka . ”
43019025	Konye kobwoete totoke ka inaci naka totoke , ŋes Mariam aberu naka Kelopa , ka Mariam Magadalene , eapiete kemusalaba loka Yesu .
43019026	Kosodi keanyu Yesu totoke , ka ekesisian lokemina ebwoi kodie , kotema totoke atiar , “ Toto , koany okokukon ! ”
43019027	Kosodi kotema ŋesi ekesisian atiar , “ Koany totokon ! ” Ameun kosawa kaŋol koyaŋa ekesisian ŋin oreke .
43019028	Kokau kaŋun , kojeni Yesu ebe aŋetakinos kere , tetere itodolikini nakiwadikatai kobala ebe , “ Kajak akur . ”
43019029	Kejai nen amot naeleleba ebino loedwar ; kibwaikis acago naileleba ebino ŋol loedwar kuju akwara , kikiasi kiton aitukuke .
43019030	Kedau Yesu aijaikinio ebino loedwar , kobala ebe , “ Aŋetakinos . ” Kitulur akekou , kijaik ekemoyo .
43019031	Aso naarai kerai apaaran naka Aitemonokin , kinyeis awat asalakin omusalaba apaaran nakasabato ( naarai kerai nakasabato ŋin apaaran nakapolon ) , ŋes kilipiata Iyudayan Pilato akejekec abilio , tetere elemunio .
43019032	Kopotu do iserikalei kobilata akeje nuka losodit , ka nuka lokiareit lokibubukinitoi nenipe kaŋes ;
43019033	konye kedolokis Yesu koanyut ebe kedau nan atwanare , mam ebila akejeke ,
43019034	Konye ediopet koserikalei kicum amaranake kakwara , atipet kolomutu aokot ka akipi .
43019035	Ŋol da lokeanyuni itejenunit , ido akeitejenunet erai nakabeit , ŋes da ejeni ebe inera abeit , tetere yes da iyuunete .
43019036	Naarai kedoikinete ŋun tetere edoli nakiwadikatai ebe , “ Mam ebilio akekoit . ”
43019037	Ka nakiwadikatai ace da ebala ebe , “ Esesenete moolo ŋol lokicumete . ”
43019038	Kokau kaŋun abu Yosep loka Arimataya lokerai ekesisian loka Yesu , konye kaiyeiyea kanuka akurian Iyudayan , kilip Pilato apedor alemar akuan naka Yesu : kisiik Pilato . Kosodi kolot , kolema akuanake .
43019039	Kolot Nikodemo da , lokelosit ber mama ejai ŋesi kuare , koyaŋa lukesaete ka icicikwa luinyalal , bala alaŋir naka ilatirin akwatat .
43019040	Kosodete kolemut akuan naka Yesu , konunukikis ogoen luka ebaputa nepepe kalukesai , kwape ejaar epone loka Iyudayan loka aida .
43019041	Nepenen nekibubukinitoi kejai emanikor ; ido toma omanikor kejai ates nakitetet namam lem kibwaikinitai idiotuŋanan .
43019042	Kosodi kanuka Aitemonokin naka Iyudayan , kibwaikis Yesu nen , naarai aapie ates .
43020001	Apaaran nasodit nakasabato kodil Mariam Magadalene alosit ates , eroko emutono akwap , koany amoru ikokororitai awai kates .
43020002	Koker , kolot mama ejai Simon Petero ka ekesisian ŋol lokemina Yesu , kolimok kes ebe , “ Kelemar Ejakait kates , mam kijeni neibwaikinitai . ”
43020003	Kosodi konyou Petero ka ekesisian ece , koloto ates ,
43020004	Kokerata kere iarei , konye kilany ekesisian ŋol Petero , koliŋ adolore ates ;
43020005	kokukum , kireik toma , koany igoen lukebaputa ejaas nen , konye mam abu koloma .
43020006	Kosodi kodolu Simon Petero da , etupakinit ŋes , koloma toma ates ; koany igoen lukebaputa ejaas nen ,
43020007	ka eitabala , lokejai akouke , mam kejaas kigoen lukebaputa konye kenunukitoi kaiboisike bon .
43020008	Kosodi koloma da ekesisian ece , lokeliŋi adolore ates , koany ŋesi kiyuu da ;
43020009	naarai mam ber kes ajenunito nakiwadikatai ebe ibusakinit ŋes ajarun ,
43020010	Kosodete koboŋosi bobo ikesisiak oreriakec .
43020011	Konye kebwoi Mariam kokiŋa eapie kates emonyi , napemonyi kokukum kireik toma ates ;
43020012	koany imalaikan iarei lukenapito luakwaŋak , iboiete , ediopet kakou , ediopet da kakejen kanekiperikinitoi akuan naka Yesu .
43020013	Kes da kotemasi ŋes atiar , “ Imonyi inyo , toto ? ” Kotema kes atiar , “ Naarai kelemar Ekajakait , mam ajeni neibwaikinitai . ”
43020014	Kedau einer ŋun kibelokin kau koany Yesu ebwoi , komam ejeni ebe ŋes Yesu ,
43020015	Kotema Yesu ŋes atiar , “ Imonyi inyo , toto ? Imoi iŋai ? ” Konye ŋin koomite ŋes araut ekeswaman emanikor , kotema atiar , “ Ejakait , arai ilemarit ijo ŋes , kolimokinai neibwaikinit , eoŋ da ayaŋaari . ”
43020016	Kotema Yesu ŋes atiar , “ Mariam , ” Kibelokin ŋesi kotema kAburanian atiar , “ Raboni ! ” ( Ŋes atemar ebe , “ Ekesisianakinan , ” )
43020017	Kotema Yesu ŋes atiar , “ Sirikitiŋ eoŋ , naarai eriŋa edokara mama ejai Papa ; konye kolot mama ejaas ikainacan kolimok kes ebe , Adokari alosit mama ejai Papaka , ŋes Papakus da , mama ejai Ekadeke , ŋes Ekusideke da . ”
43020018	Kolot Mariam Magadalene kolimok ikesisiak ebe , “ Aanyu eoŋ Ejakait . ” Kolimok da kes nuabu kinera kaŋes .
43020019	Kosodi kikamus apaaran ŋin nasodit naka asabato , kegolol ikekia kaneajaas ikesisiak kanuka akurian Iyudayan , kobu Yesu kobwo kokidiŋikec , kotema kes atiar , “ Kinapakinos , ”
43020020	Kedau einer ŋun , kitodik kes akekanin ka akemarana . Kosodete kiyalamikinos ikesisiak nakeanyuniata Ejakait .
43020021	Kotema Yesu kes bobo atiar , “ Kinapakinos . Kwape keyakuunia Papa , eoŋ da keyakiari yes kwape kwaŋin . ”
43020022	Kosodi kedau einer ŋun , kiyeŋak kes , kotema atiar , “ Kijautu Emoyo Lokalaunan .
43020023	Arai isioniete adiakanareta nuka ituŋanan kere , isionio ; arai da ienete adiakanareta nuka ituŋanan kere , eenio . ”
43020024	Konye ediopet ka lutomon kaarei , ŋes Tomas lokenyaritai Didumo mam kejaas kakes nakebunio Yesu .
43020025	Aso kolimokis ikesisiak ice ŋes ebe , “ Kianyu Ejakait . ” Konye kotema atiar , “ Arai mam eoŋ aanyunit apoorei nuka aseito kakaninike , ka aibwaikin da ikabokor apedon nuka aseito , ka aibwaikin akakan toma amaranake , mam eoŋ eyuuni nepetai da . ”
43020026	Ketuboros apaarasia akanykauni kojaas bobo ikekesisiak togo , kojai Tomas da nepepe kakes . Kegolol ikekia konye kobu Yesu kobwo kokidiŋikec , kotema atiar , “ Kinapakinos , ”
43020027	Kosodi kotema ŋesi Tomas atiar , “ Koyau ne ekonibokorit , koany akakanin ; koyau da akonikan , kibwaik toma amaranaka ; kwabo sirikiraun lomam iyuunit , dimarai loiyuunit . ”
43020028	Koboŋok Tomas ebe , “ Ekajakait , Ekadeke da ! ”
43020029	Yesu kotema ŋes atiar , “ Naarai kiany eoŋ ŋes konyet iyuunia ? Isirereŋitoi luiyuunete komam eanyunito . ”
43020030	Kiswama Yesu aanyuneta ace nuipu kakonyen nuka ikesisiak , numam iwadikatai oitabo lo ;
43020031	konye iwadikatai nu tetere iyuunete yesi ebe Yesu ŋes Kristo , Okoku loka Edeke , ido kanuka aiyuun ŋin kojaut kaijar kokirorikeŋ .
43021001	Akaulo kaŋun kitakanikin bobo Yesu ikesisiak kaŋolol naka Tiberia ; kitakanikin kwanata :
43021002	kejaas nepepe Simon Petero , ka Tomas loenyaritai Didumo , ka Natanael , loko Kana loko Galilaya , ka odwe luka Sebedayo , ka ice iarei kokesisiakake .
43021003	Kotema Simon Petero kes atiar , “ Alosi ailok . ” Kotemasi atiar , “ Isio da kiupari kajo . ” Kolomasi , kodokasi ataker ; konye kakuar kaŋin mam ikamuna ibore .
43021004	Napiwalari akwap kobwo Yesu koitolima ; konye mam ikesisiak ajenete ebe erai ŋesi Yesu .
43021005	Kosodi kotema Yesu kes atiar , “ Idwe , ejaas yes idinyaman ? ” Koboŋokis ebe , “ Mam . ”
43021006	Kotema kes atiar , “ Kocakakisi eboi kowai lokoteten loka ataker , idumunete yesi . ” Kosodete kocakakis , kwana do mam epedorete airiun kanuka aipues naka lukecor .
43021007	Kosodi ekesisian lokemina Yesu kotema Petero atiar , “ Ŋes Ejakait . ” Nakiiraria Simon Petero ebe ŋes Ejakait , konap akenapito ( naarai kimujalal ) , kibirokin aŋolol ,
43021008	Konye kopotu ikesisiak ice kotoma ataker , iriitos eboi ileleba lukecor , naarai mam kelwanikina kaneeoŋit , konye bala iyadin akwatat .
43021009	Kosodi nakedokuniata oitolima koanyut kanen akim naka atotol , ibwaikinitai yenikecor ka emugati da .
43021010	Kotema Yesu kes atiar , “ Koyaut lukecor ice luikamunito . ”
43021011	Kosodi kodoka Simon Petero ataker kiriu eboi oitolima , ileleba lukecor luepolok , akwatat ka akaisakany ka luuni : karaida kipu kwaŋin , mam eboi eŋeda ,
43021012	Kotema Yesu kes atiar , “ Kopotu konyama . ” Kwabo emamei ediopet kokesisiak loketitiŋikini aiŋit ŋes ebe , “ Iŋai bo ijo ? ” Kojenut ebe kerai Ejakait .
43021013	Kobu Yesu , kolem emugati koinak kes , ka yenikecor da kwape kwaŋin .
43021014	Ŋin ŋes irwan nakiwuniet nakitakanikinor Yesu ikekesisiak kedau ajarun kokatwak .
43021015	Nakedauniata ainyam , kotema Yesu Simon Petero atiar , “ Simon , okoku loka Yona , kimina eoŋ aitelekarit lu ? ” Kotema ŋes atiar , “ Eebo , Ejakait , ijo ijeni ebe kamina . ” Kotema ŋes atiar , “ Kitadakenenei idwe luka amerekekinika . ”
43021016	Kolimok bobo nakiareit ebe , “ Simon , okoku loka Yona , kimina eoŋ ? ” Kotema ŋes atiar , “ Eebo , Ejakait , ijo ijeni ebe kamina , ” Kotema ŋes atiar , “ Kipisenenei akamerekekin . ”
43021017	Kolimok irwan nakiwuniet ebe , “ Simon okoku loka Yona , kimina eoŋ ? ” Kokadak Petero naarai abu kolimok irwan nakiwuniet ebe , “ Kimina eoŋ ? ” Kotema ŋes atiar , “ Ejakait , ijeni akiro kere ; ijeni kamina . ” Kotema Yesu ŋes atiar , “ Kitadakenenei akamerekekin .
43021018	Abeit , abeit , katemari jo atiar , Nairaar kolo ikatumunan ikapakini bon , ilosi neikoto : konye naimojoŋia iriori akonikanin , kisikapi ece , kiyaŋaari nemam ikoto . ”
43021019	Kinera ŋun itodikini atwanare naetopolooria Edeke . Nakedaunia einer ŋun , kotema atiar , “ Kotupunai . ”
43021020	Kibelokin Petero , koany ekesisian lokemina Yesu etupit , ŋes ŋol lokegoŋakina katorob naka Yesu kapak kaya naka inyamat lukatiboŋ , loabala ebe , “ Ejakait , iŋai bo kibilakini ebotet ? ”
43021021	Aso keanyu Petero ŋol , kotema ŋesi Yesu atiar , “ Ejakait , ido bo lo ikwaikinio ai ? ”
43021022	Kotema Yesu ŋes atiar , “ Arai akoto ŋol aidarit aitodol neabunio , ipodo bo ijo inyo ? Kotupunai ijo eoŋ . ”
43021023	Kisiarakin akirot ŋin oinacan , ebe mam ekesisian ŋol etwani , konye mam kebala Yesu ebe mam etwani ; konye ebe , “ Arai akoto ŋol aidarit aitodol neabunio , ipodo bo ijo inyo ? ”
43021024	Ŋol ŋes ekesisian ŋol loitejenuni akiro ŋun , loewadikai ŋun ; kijeni oni ebe akeitejenun erai nakabeit .
43021025	Ejaas da akiro ace nuipu nueswamat Yesu , arai kiwadikatai ŋinidiopet , aomit ti mam akwapin ilosikinos iitabon lutikiwadikai .
44001001	Abu kewadik eitabo losodit , wu Teopilo , kotoma akiro kere nukegeuni Yesu aswam ka aisisianakin da ,
44001002	kiton apaaran naayaŋarere ŋes toma akuj , naadaunitor aicorakin ikiyakia luaseunit kanuka Emoyo Lokalaunan ,
44001003	Nakedaunia aiticanio kitodikin kes ejari kanuka nuitogogoŋete nuipu , kitakananakin kes apak naka apaarasia akaisaoŋon , ka ainerenen akiro nuebeito ajakanut naka Edeke .
44001004	Nakiriamunotor kakes kicorak kinyeis anyoun koYerusalem , konye kidarata aisumunet naka Papa . Kobala ebe , “ Ipotu kiirasi ŋun kamakaŋ ;
44001005	naarai abu Yokana kibatis kakip , konye yes kibatisao kEmoyo Lokalaunan eriŋa etuboro apaarasia nuipu . ”
44001006	Kosodi naketukokinotor , kiŋita ŋes ebe , “ Ejakait , apak na ŋes kereka nainyakakinia Isirael ajakanut ? ”
44001007	Kotema kes atiar , “ Mere nakus ajenun apakio karaida ikar luabu Papa kitemok kapedorike .
44001008	Konye idumunete agogoŋ kedau Emoyo Lokalaunan adoikin yes ; iraunete yesi ikakajenak kotoma Yerusalem , ka Yudaya kere , ka Samaria , kiton osaŋe da loka akwap . ”
44001009	Kedau einer ŋun , naperoko esesenete , kodakarai , kiteribo edou kakonyenekec .
44001010	Napesesenete noi akuj naalosio ŋesi , koany kobwaata ikiliok iarei aapu kakes enapito lukakwaŋak ,
44001011	kobalas ebe , “ Yes ikiliok luko Galilaya , kanukinyo ibwoiata kosesenete akuj ? Yesu ŋol , loayaŋaar kamakus alosit toma akuj , eboŋuni kopone kaŋope kaŋol loianyuniata ŋes elosi toma akuj . ”
44001012	Kosodete koboŋosi Yerusalem anyoun komoru loenyaritai loka Iseitunin , loeapias ka Yerusalem , alosit bala naka apaaran nakasabato .
44001013	Nakelomariata kodokasi agola nakokuju , nakiboienenoto ; Petero ka Yokana , ka Yakob , ka Anderea , Pilip ka Tomas , Batolomayo ka Matayo , Yakob okoku loka Alipayo , ka Simon Selot , ka Yuda okoku loka Yakob .
44001014	Ŋul kere kinyikokinito ailip ketau ediopet , nepepe kaŋor ka Mariam toto naka Yesu , ka ikeinacan .
44001015	Kapaarasia kaŋun kobwo Petero kokidiŋ kiinacan , ( etiai loka ekodet kerai bala akwatat ka akaisaarei ) kobala ebe ,
44001016	“ Iinacan , ibusakinit kodolo nakiwadikatai , nakinerit kolo Emoyo Lokalaunan kaituk naka Daudi , nuka Yuda lokiŋarenikinit ŋul lukikamunete Yesu .
44001017	Naarai kimaritai nepepe kaoni , kodum ekewai kotoma aijaanakin kana .
44001018	( Naarai kogwelia etuŋanan ŋol amana keropit loka aronisike ; kibiror keŋeso kocila , kolomut amoetenake kere .
44001019	Kojenunos kotuŋa kere luiboiete koYerusalem , konyarai amana ŋin kaŋajepakec Akeledama , apolouke ebe Amana naka Aokot . )
44001020	Naarai iwadikatai kotoma oitabo loka Isabulin ebe , ‘ Kosilior ekere , Komamuun ituŋanan yeniboie kanen . ’ Bobo da ebe , ‘ Kirum ece akepolou , ’
44001021	Aso kotoma otuŋa luaupenenas kaoni kapakio kere nukelomanaria Ejakait Yesu kolomununei da mamawok ,
44001022	ameun kaibatis naka Yokana , kiton apaaran naayaŋarere kamawok alosit toma akuj , ibusakinit ediopet kakesi araun ekajenan loka ajarunike nepepe kaoni . ”
44001023	Koseut iarei , Yosep loenyaritai Barasaba , lokerai ekekiror Yusito , ka Matiya .
44001024	Kilipa , kotemasi atiar , “ Ijo Ejakait loijeni itauon luka ituŋa kere , kitodikinai loiseunit ijo kotoma kalu luarei ,
44001025	kirum aibois kotoma aijaanakin kana ka aiyakianut na , naebuci Yuda kolot akeibois elopet . ”
44001026	Kilamilamata eroet , kobeik eroet Matiya ; kimarakinai nepepe kikiyakia itomon kalodiopet .
44002001	Nakedolio apaaran naka Pentekosit , kejaas kere nepepe aibois adiopet .
44002002	Koŋesun airuruma kokuju bala airuruma naka ekwam loekusi ka gogoŋ , kilelebun etogo kere lokiboioto .
44002003	Kotakanut aŋajepa nuketiakatiaka bala nuka akim ; kodoik ŋinidiopet kakesi .
44002004	Kilelebai kere Emoyo Lokalaunan , kogeut einer aŋajepa ace , kwape keinakinia Emoyo kes einer .
44002005	Kejaas Iyudayan lukiboiete koYerusalem , ituŋa luiyapaarito lukepote kaŋiniteker nakokwap kakuj .
44002006	Kosodi nakiirarere airuruma ŋin , kotukokinos ikodeta , kitirirata , naarai abu ŋinituŋanan kiira kes inerasi aŋajepeke .
44002007	Koumokis kere noi noi , kobalas ebe , “ Koany , mam kereka lu kere luinerasi eraas Igalilayan ?
44002008	Inyo bo ainaki oni aiirar , ŋinituŋanan aŋajepewok nakiwuriere ?
44002009	Iparatian , ka Imedin , ka Iyelamin , ka luibolete koMesopotamia , ko Yudaya da , ka Kapadokia , koPonto ka Asia ,
44002010	ko Purugia , ka Pampulia , ko Misiri ka atutubeta nuka Libua aapu ka Kurene , ka ice lukepote ko Rome , Iyudayan ka ikebelokinok ,
44002011	Ikuretan , ka Iyarabun , kiira kes inerasi aŋajepawok aswamisio nuepolok nuka Edeke . ”
44002012	Koumokis kere , kobuonokinos , kotemanaros atiar , “ Inyo bo apolou kanu ? ”
44002013	Konye kokienatar ice kobalas ebe , “ Emeras ajon nuwinyiwiny , ”
44002014	Konye kobwo Petero nepepe ka lutomon ka lodiopet , kikeseu ekeporoto kolimok kes ebe , “ Yes ikiliok luko Yudaya , ka yes da kere luiboiete koYerusalem , kojenut akirot na , kopuputu akakiro .
44002015	Mam ituŋa lu Emerasi , kwape iwomitotor yesi , naarai eraas isawan iuni luka apaaran ;
44002016	konye erai na naenerit enabi Yoel ebe :
44002017	‘ Ebala Edeke ebe , Ejaun kapaarasia nukawasia , Abukokini awat kere Ekamoyo , Edwarete rwaru ikusidwe lusap ka lupesur , Eanyunete ikusikatumunak aitapoeta , Irujaete ikusimakio airujasia .
44002018	Eebo apaarasia ŋun abukokini ikabulesin ka akabulesin Ekamoyo , edwarete kesi .
44002019	Etodikini nukaumokin kokuju toma akuj , Ka aanyuneta kakwap kokwap , Aokot , ka akim , ka euria loka apuru ;
44002020	Ituluorio akoloŋ amuton , Elap da araun aokot , Eroko edoluno apaaran naka Ejakait , Nakapolon naejenikina .
44002021	Kosodi kanen , ŋin yeniwonei ekiror loka Ejakait itajario . ’
44002022	“ Yes ikiliok luka Isirael , kopuputu akiro nu : Yesu loko Nasaret , ekiliokit lokitodiar Edeke mamakus kanuka aswamisio nukapedor , ka nukaumokin ka aanyuneta da nukiswamai Edeke kotomakeŋ kokidiŋikus , kwape ijeniata yesi ikulepek .
44002023	Yesu ŋol , lokijaikinio kanuka ainerun ka aijen naka Edeke ameun apeŋo , ipotu yesi kibubukis , koarata kakanin nuka ituŋa lukaronok .
44002024	Konye kitajaru ŋes Edeke , kolaca ariebo naka atwanare ; naarai mam epedoro aikamunit ŋes .
44002025	Naarai inerit Daudi kanukeŋ ebe , ‘ Abu kaanyununei Ejakait kakonyeneka , Naarai ejaenena akanika nakoteten , Kenyek airiaŋiriaŋa .
44002026	Ŋes iyalamikinor ekatau , elakanari da akaŋajep ; Bobo da iboie akakuan kotoma amun .
44002027	Naarai mam jo inyeini ekatau kokatwak , Karaida aijaikin Lokalaunanikon aibos .
44002028	Kitejenik eoŋ irotin luka aijar ; Kilelebikini eoŋ aiyalama kakonyenekon . ’
44002029	“ Ikiliok iinacan , apedori atitiŋikin alimokin yes nuka papaawok Daudi ebe abu kotwana konukai , ejai da atesike mamawok kiton lolo .
44002030	Aso kanu keraar enabi , kojeni ebe iyapoikinit Edeke aiyaposit ebe , kotoma aurike edakakini ediopet oicoloŋoke ,
44002031	abu ŋesi kogeik aanyun kinera da nuka ajarun naka Kristo ebe , mam aponi kinyeinai Okatwak , karaida akekuan aibos .
44002032	Yesu ŋol abu Edeke kitajaru , kirai isio kere ikajenakake .
44002033	Aso kedaun aitodokaar kiton akan nakoteten naka Edeke , ka ainakinio kama ejai Papa aisumunet naka Emoyo Lokalaunan , abuku lo loianyunete loipupete da .
44002034	Naarai mam Daudi abu kodoka toma akuj ; konye ebala ŋesi elopet ebe , ‘ Abu Ejakait kotema Ekajakait ebe , Kiboikin akanika nakoteten .
44002035	Aitodol naebwaikinia lukasurupokon kere Araut iicoloŋ yenika akejekon . ’
44002036	Aso kojen ekek kere loka Isirael kabeit ebe etarau Edeke ŋes Ejakait ka Kristo da , ŋes Yesu loipotu kibubukis . ”
44002037	Nakiirariata ŋun koditasi ikecetauon , kobalas Petero ka ikiyakia ice ebe , “ Kekonakis ai , iinacan ? ”
44002038	Kotema Petero atiar , “ Kitoronikinos , kibatisaunos , ŋinituŋanan kayesi , kokiror loka Yesu Kristo , kanuka aisionio naka adiakanaretakus ; kiinakinio ainakinet naka Emoyo Lokalaunan .
44002039	Naarai aisumunet erai kanukus ka ikusidwe da , ka ituŋa kere luelwaka , kere luenyarauni Ejakait Edekewok mamakeŋ . ”
44002040	Kitejenu kes kakiro ace nuipu ka aicor da ebe , “ Kitajarunos katur kana namagul . ”
44002041	Aponi kibatisai ŋul lukecamunete akekirot , kiyatakinos ituŋa kapaaran kaŋin bala ilukumin iuni .
44002042	Kinyikokinito kaisisianakin naka ikiyakia , ka eidicane , ka aibil emugati , ka ailipasia da .
44002043	Kokurianari ŋinituŋanan ; kitwasamai ikiyakia aswam nukaumokin nuipu ka aanyuneta da .
44002044	Kojaas luiyuunito kere nepepe , kimorikikina koboro kere ;
44002045	Kogwelanasi luebeito ka iborokec ka akoranakin ituŋa kere , kwape kipudar ŋinituŋanan .
44002046	Kinyikokinito ŋinipaaran ketau ediopet kotoma oyekalu , ebilete emugati kore , komorete kalakara ka etau loelai ,
44002047	ituritos Edeke kitojokito ituŋa kere . Kiyatanakini Ejakait otiaikec ŋinipaaran lukitajario .
44003001	Kosodete edokarete Petero ka Yokana alosit oyekalu esawa loka ailip , ŋes lokikanyetekaoŋon .
44003002	Ido adakitai etuŋanan Ioeŋwalit ameun kaurioke , lokibwaanakinio ŋinipaaran orute loka eyakalu loenyaritai Lokajokan , tetere ilipitoi nukaitim kama ejaas ituŋa luelomanarete toma oyekalu ,
44003003	Keanyu ŋol Petero ka Yokana elomarete oyekalu , kilip kes nukaitim .
44003004	Kosodi Petero kosesen ŋes nepepe ka Yokana , kotema atiar , “ Kiteoi sio . ”
44003005	Koŋolia kes , komun adumun ibore kamakec .
44003006	Konye Petero kotema atiar , “ Emamei eoŋ epuesa karaida esabu ; konye yenikija keoŋ , kainakini ŋin , Kokiror loka Yesu Kristo loko Nasaret , kosakasak . ”
44003007	Kitiŋ akekan nakoteten , kitonyou ŋes : atipet kodomut akekeje ka ikekurunya agogoŋ .
44003008	Kodetu , kobwo , kogeu alosit ; koloma oyekalu nepepe kakes , elosi , esomanari , iturit Edeke ,
44003009	Koanyut ituŋa kere elosi iturit Edeke .
44003010	Kojenata ebe kerai ŋesi ŋopeŋol lokiboie ilipitoi nukaitim korute Lokajokan loka eyekalu : koumokis noi ŋin naedoikinit ŋes .
44003011	Naperiŋa ŋesi itiŋit Petero ka Yokana , kokerut ituŋa kere mama ejaas toma alomaret naenyaritai naka Solomon , eumokinitos noi .
44003012	Nakeanyunia Petero , Koboŋok ituŋa ebe , “ Yes ikiliok luka Isirael , kanukinyo iwumokinitotor nu , kanukinyo da kiseseniata sio , bala Iem kitolosi ŋes kakosipedor arai bo kakosiyoŋit Edeke ?
44003013	Edeke loka Aburaam , ka loka Isaak , ka loka Yakob , Edeke loka lukapapaawok etopoloo Eketelepat Yesu ; loipotu yesi kijaikis , ka aiŋer kakonyen nuka Pilato , nakekotor aosikin ŋes .
44003014	Konye yes ipotu koŋeroto Lokalaunan Lokadoliton , kilipa ainakinio ekaaran ,
44003015	koarata Ekapolon loka aijar ; lokitajaruni Edeke kotoma okatwak , Kirai isio ikekajenak .
44003016	Kanuka aiyuun ekekiror ainak ekekiror etuŋanan lo agogoŋ , loianyunete loijenete da ; eebo , aiyuun ŋin naejai mamakeŋ ainak lo aŋaleu naeleleba kakonyenekus kere .
44003017	“ Kwana da iinacan , ajeni ebe iswamato ŋun kanu mam ijeniata , kwape eswamaata ikayaitokokus da .
44003018	Konye akiro kwa nukelimonokini Edeke ameun apeŋo kaituk nuka inabin kere ebe ibusakinit Kristoke aiticanio , etodoliki kwaŋin .
44003019	Aso do kitoronikinos , kibelokinos , komwatarai akusidiakanareta , tetere edolete apakio nuka aisikwarunio nuepote kama ejai Ejakait ,
44003020	Ido tetere ijukuni Kristo lokiseikinitai apeŋo , ŋes Yesu :
44003021	loibusakinit akuj aisukunyikin aitodol apakio nuiteteunere akiro kere nukinerit Edeke kaituke nuka inabinoke lukalaunak ameun kageunet naka akwapin .
44003022	Naarai enerit teni Musa ebe , ‘ Kitonyoikini yes Ejakait Edeke enabi kotoma oinacanakus loeputos keoŋ . Ŋol ŋes iirarete kotoma akiro kere nukilimokini yes .
44003023	Kosodi kanen , ŋinituŋanan yenimam iirari enabi ŋol emudiario kotuŋa . ’
44003024	Eebo , inabin kere ameun ka Samuel ka luketupakinete ŋes , kere lukineras , kelimonokinete nuka apaarasia kanu .
44003025	Iraas yesi idwe luka inabin ka aitutuket ŋin nakitutuki Edeke kalukapapaakus , elimokini Aburaam ebe , ‘ Isirereŋio atekerin kere nuka akwapin kotoma aurikon . ’
44003026	Kedau Edeke aitajarun eketelepat Yesu , kijuku ber mamakus , tetere kisirereŋi yes aibelokin ŋinidiopet kayesi kotoma nukaronokokus . ”
44004001	Napineras kituŋa , koponikis isasedotin ka ekapolokiton loka eyekalu ka Isadukayon ,
44004002	ekadakinito noi naarai isisianakinete ituŋa , ka alimono kin ajarun naka lukatwak kotoma Yesu .
44004003	Kikamut kogolokis aidaris kiton tupuruc : naarai kitiboŋit akwap .
44004004	Konye kiyuunito luipu luapotu kiirasi akirot ; etiai da loka ikiliok kodol kwaka ilukumin ikany .
44004005	Kosodi kanen tupuruc , kotukonokinos ikayaitokokec ka imakio ka ikewadikak Yerusalem ;
44004006	ka Anas losasedoti lopeti , ka Kaiapa , ka Yokana , ka Alegesanda da , ka ŋul lukeraas luka ekek loka losasedoti lopeti .
44004007	Kedautu aisibwo kes kokidiŋ , kiŋita ebe , “ Kanuka apedor anyoin , ka okiror enyoin , iswamaata yesi nu ? ”
44004008	Kosodi Petero , kilelebun Emoyo Lokalaunan , kotema kes atiar , “ Yes ikayaitok luka ituŋa , ka imakio ,
44004009	arai kiiŋisi lolo akiro nukajokak nueswamakinio loŋwalas , epone lokitanaleunere ,
44004010	kojenutu yesi kere , ka ituŋa kere luka Isirael ebe , Kokiror loka Yesu Kristo loko Nasaret , lokibubukinete yesi , lokitajaruni Edeke kokatwak , kanuka ŋol ebwoi etuŋanan lo kakonyenekus eŋalei ,
44004011	ŋol ŋes amoru nakinerete yesi ikadukok , naebwaikin araut amoru nati naka agor .
44004012	Kwabo emamei aitajar kotoma ece kere : naarai emamei ecekiror kokwap kakuj loeinakinitai ituŋa , loibusakinitor oni aitajario . ”
44004013	Kosodi keanyutu atitiŋ naka Petero ka Yokana , komisiikis da ebe eraas ituŋa lumam isisianakinitai , luemamei aijen , koumokis ; kojenut da ebe kejaas kaYesu .
44004014	Nakeanyuniata da lokitaŋaleunio ebwoi nepepe kakes , komamuut nueboŋokinete ,
44004015	Konye kicorakis kes alomar kaurianet , kineranakinos ebe ,
44004016	“ Kikonakini ai ituŋa lu ? Naarai idelelei kotuŋa kere luiboiete koYerusalem ebe eswamai aanyunet naejenio kamakec ; kwabo mam kipedori aiŋer .
44004017	Konye kinye akirot na aiyatakin aisiarakin otuŋa , ketukuriana kes , sirikinerata bobo kediotunanan kere kokiror kaŋol . ”
44004018	Konyaraut kes , kicorakis kinyeis einer cut karaida aisisianakin kokiror loka Yesu .
44004019	Konye koboŋokis Petero ka Yokana kotemasi kes atiar , “ Arai edolit kakonyen nuka Edeke aiirar yes aitelekarit Edeke , kotuboto yesi :
44004020	naarai mam kipedori ainyein einer akiro nukianyunit ka nukiirarit da . ”
44004021	Nakedauniata aitukurian bobo , koosikis , mam apedorete aitican kes kanuka ituŋa ; naarai kitopolooritos ituŋa kere Edeke kanuka ŋun nukiswamao .
44004022	Naarai keraas ikar luka etuŋanan lokiswamakinio naanyunet ŋin naka aitaŋaleun luedeparito akaisaoŋon .
44004023	Nakeosikinere koloto neejaas ikecetuŋa , kitatamikis kes akiro kere nukelimokinete isasedotin lupeti ka imakio .
44004024	Nakiirariata , kikeut ikeceporotoi nepepe mama ejai Edeke , kotemasi atiar , “ Wu Ejakait , lokisubi akuj , ka akwap , ka aŋolol , ka kere da luejaas tomakec :
44004025	ibu kiner kotoma Emoyo Lokalaunan kaituk naka papaakosi Daudi ekonitelepat ebe , ‘ Kanukinyo enyunyuratatar lukacekwapin , Ka ituŋa da itetemonoroto aamameak ?
44004026	Etemonokinos ikabakan luka akwapin , Etukonokinos ikayaitok nepepe , Asurokin Ejakait , ka Lokinyonyoikitonoke akinyet . ’
44004027	Naarai abeit etukonokinos Kerode ka Pontio Pilato , nepepe ka Imo ka ituŋa luka Isirael ore lo asurokin ekonitelepat lokalaunan Yesu , loinyonyoikinit akinyet ,
44004028	tetere iswamaete kere nuelosikinit akonikan , ka nuinerunit ŋol ajaun .
44004029	Kwana da , wu Ejakait , kosesen aitukurianakec : koinak ikonibulesin einer akirot katitiŋ kere ,
44004030	nairioria akonikan aitaŋaleun ; kiswamai da aanyuneta ka nukaumokin kanuka ekiror loka ekonitelepat lokalaunan Yesu . ”
44004031	Nakedauniata ailip , kitamaranai aibois kama ketukonokina ; kilelebunos kere Emoyo Lokalaunan , kinerata akirot naka Edeke katitiŋ .
44004032	Kejaas ekodet kere loka luiyuunito ketau ediopet ka aijar adiopet : kwabo emamei idiopet yenikebala ebe ibore kere yenejaatar erai yenike ; dimarai emorikikinito iboro kere .
44004033	Kitejenut ikiyakia ajarun naka Ejakait Yesu kapedor naepol , kojai asianut naepol mamakec kere .
44004034	Amamei yenilwaritoi kotomakec , naarai ituŋa kere lukejaas amanat arai itogoi , apotu kogwelanasi , koyaata etiai loka iboro lukegwelunete
44004035	kibwaikis akejen nuka ikiyakia : kokorakinai ŋinituŋanan kwape kipudar .
44004036	Yosep da , lokenyaraete ikiyakia Baranaba , ( apolouke Okoku loka aitalakaar ) Elebit , lokeurikinio Kupuro ,
44004037	kejai ŋes amana kogwela , koyau apesan kibwaik akejen nuka ikiyakia .
44005001	Konye ekiliokit ediopet , ekekiror Anania , ka akeberu Sapira , abu kogwela ibore yenajaatar ,
44005002	kiŋadak acepesan kotiai , kojeni akeberu da , koyau ace , kibwaik akejen nuka ikiyakia .
44005003	Konye kotema Petero atiar , “ Anania , kanukinyo kisilelebia Satan etaukon aimod Emoyo Lokalaunan , ka aiŋadakin da acepesan kotiai loka amana ?
44005004	Arai kesalakinit mam egwelara , mam kereka kesalit erai nakon ? Nakedaunere agwelar , mam kerai nakakonipedor ? Kikonakini bo ai ibwaikin akirot ŋin otaukon ? Mam imodit ituŋa konye Edeke . ”
44005005	Nakiiraria Anania akiro ŋun , kibiror kotwana . Kokuriakaros ituŋa kere noi lukiirarete ŋun .
44005006	Konyout ikatumunak konunukoto , kodakasi kiŋa , kidaata .
44005007	Ketuboros bala isawan iuni kolom akeberu da komam ejeni nukedoikinete .
44005008	Kotema Petero atiar , “ Kolimokinai , ipotu kereka kogwelasi amana kotiai kaŋol ” Kotema atiar , “ Eebo , kotiai kaŋol . ”
44005009	Kotema Petero atiar , “ Kanukinyo ineruniata akodun Emoyo loka Ejakait ? Koany , akejen nuka luedaete okilenikon ejaas okek , kidakarete jo da . ”
44005010	Atipet kibirokin akejeke kotwana . Kolomut ikatumunak kodumut ketwana , kodakasi kiŋa , kidaata kidunyas kokilenike .
44005011	Kokurianar Ekanisa kere , ka ituŋa kere lukiirarete ŋun .
44005012	Kiswamai aanyuneta ka nukaumokin nuipu kotuŋa kakanin nuka ikiyakia . Kojaenenas kere nepepe kediopetau alomaret naka Solomon .
44005013	Ice da mam apotu kotitiŋikis aimorikikin kakes , konye ituŋa kitopoloorito kes .
44005014	Kiyatanakinos lukiyuunito mama ejai Ejakait , ikepuak , ikiliok ka aŋor ;
44005015	kodakununete lukadekak orotin , ka aiperionokin ojam ka opalisin , tetere naitorio Petero kodolokini etoribeke ice kakesi .
44005016	Kotukonokinos da ituŋa lukoreria lukeapias ko Yerusalem , koyaununete lukadekak ka ŋul lukiticanenete ajokin nueroko ; kitaŋaleunoi kes kere .
44005017	Konye konyou losasedoti lopeti ka lukejaas nepepe kaŋes kere , ŋes erioŋet loka Isadukayon , ileleba ekolo ,
44005018	Kikamut ikiyakia koenikis aidaris naka ituŋa kere .
44005019	Konye kuare koŋaa emalaika loka Ejakait ikekia luka aidaris , kitolom kes kotema atiar ,
44005020	“ Koloto , kobwaata koyekalu kolimokis ituŋa akiro kere nuka Aijar kana . ”
44005021	Nakiirariata kesi , kolomasi oyekalu tupuruc sek , kisisianakis . Konye kobu losasedoti lopeti , ka ŋul lukejaas nepepe kaŋes , konyaraut aurianet , ka imakio kere luka idwe luka Isirael , kiyakiasi ituŋa aidaris tetere eyaunete kes .
44005022	Konye nakedolioto ikejaanakinak mam eanyuna kesi kaidaris ; koboŋut kolimokis kes ebe ,
44005023	“ Kidum aidaris eenen ejok , ebwoete ikedarak da kokekia ; konye nakiŋaaria mam edumuna idiotuŋanan kotoma . ”
44005024	Nakiiraria ekapolokiton loka eyekalu ka isasedotin lupeti akiro ŋun , kobuonokinos noi kanukec ebe , “ Ikonakini bo do akirot na ai ? ”
44005025	Kobu etuŋanan kolimok kes ebe , “ Ituŋa ŋul lukienikinito yesi aidaris ejaas toma oyekalu , ebwoete isisianakinete ituŋa . ”
44005026	Kosodi kolot ekapolokiton nepepe ka ikejaanakinak koomata kes , konye mere kagogoŋ , naarai kekuriaka ituŋa kinyeis aibiribir kes kamor .
44005027	Nakeyauniata , kibwaikis akonyen nuka aurianet . Kiŋit losasedoti lopeti ebe ,
44005028	“ Kipou kecorakis yes kagogoŋ ebe Sirikisisianakis kokiror kalo ; ido koany , ilelebata Yerusalem kaisisianakinikus , ikotosi ayaŋaun aokot nuka etuŋanan kaŋol mamakosi . ”
44005029	Konye koboŋokis Petero ka ikiyakia ebe , “ Kibusakinit arimarit Edeke aitelekarit ituŋa .
44005030	Abu Edeke loka lukapapaawok kitajaru Yesu , lokiarete kaikajakin okitoi .
44005031	Etopoloo Edeke ŋes kakanike nakoteten korau Lokapolon ka Eketajaran , koinak Isirael aitoronokin ka aisionio adiakanareta .
44005032	Kirai isio ikajenak luka akiro kaŋun , nepepe ka Emoyo Lokalaunan , loainak Edeke kere luerimasi ŋes . ”
44005033	Nakiirariata ŋun , konomos noi ikecetauon , kinerut aiar kes .
44005034	Konye etuŋanan ediopet , Eparisayot ekekiror Gamaliel , ekesisianakinan loka ikisila , lokeyonito ituŋa kere , kobwo kaurianet , kicorak kitolomarai ber ikiyakia kiŋa .
44005035	Kotema kes atiar , “ Yes ikiliok luka Isirael , kocoito nuiswamakinete ituŋa ŋul .
44005036	Naarai eroko apaarasia nu edoluno abu Teudas konyou , kituro ebe erai lokapolon ; kimorikikinos ŋes kituŋa bala akwat aoŋon ; konye koarai ŋes , kere da lukerimarete ŋes kisiarakinos , mam eraun ibore .
44005037	Akaulo kaŋol konyou Yuda Egalilayat , kapaarasia nuka aibil akwes , kiria ice kotuŋa atupar ŋes ; ŋes da abu koolio ; kere da lukerimarete ŋes kisiarakinos .
44005038	Kwana da katemari yes atiar , Kinaca ituŋa ŋul , kinyeisi kes ; naarai akirot na arai aswam na , arai erai naka ituŋa , eoliori ;
44005039	konye arai erai naka Edeke , mam ipedorete aitoolior kes ; kinyeis diat atakanun bala itijiete Edeke . ”
44005040	Kocamut akekiro ; nakenyarauniata ikiyakia , kodaata , kicorakis kes kinyeis einer kokiror loka Yesu , koosikis .
44005041	Aso kolomut kesi kaurianet , iyalamasi naarai imaritai luibusakinit aiticanio kanuka Ekiror kaŋol .
44005042	Ido ŋinipaaran , koyekalu ka oreria da mam inyeina aisisianakin ka alimonokin nuka Yesu ebe ŋes Kristo .
44006001	Kapaarasia kaŋun nakiyatakinor etiai loka ikesisiak , kojau aŋuurian naka Iyonanin aluikin Iburanian naarai aponi kopalunai apuserunukec kotoma aijaanakin naka ŋinipaaran .
44006002	Konyaraut lutomon ka luarei ekodet ŋol loka ikesisiak , kotemasi atiar , “ Mam ibusakinit sio ainyein akirot naka Edeke aijaanakin komesan .
44006003	Aso do , iinacan , koseutu ituŋa ikanykaarei kokidiŋikus , luijenete ebe ejokuka , luileleba Emoyo ka acoa , lukipedori adakakin oswam na .
44006004	Konye sio kinyikokini kotoma ailip ka aijaanakin naka akirot . ”
44006005	Kitojokai akirot na kokodet kere , koseut Sitepan etuŋanan loileleba aiyuun ka Emoyo Lokalaunan , ka Pilip , ka Porokoro , ka Nikanor , ka Timon , ka Pamena , ka Nikolao , ekebelokinon loko Antiokia .
44006006	Kibwaikis ŋul akonyen nuka ikiyakia , kosodete nakedauniata ailip , kidokokis kes akecekanin .
44006007	Konyanyaar akirot naka Edeke ; kiyatakin noi etiai loka ikesisiak ko Yerusalem , korimasi luipu lukosasedotin aiyuun ŋin .
44006008	Kilelebun Sitepan asianut ka apedor , kiswama nukaumokin nukos ka aanyuneta kotuŋa ,
44006009	Konye ice kotuŋa lukatukos naanyaritai atukos naka Luaosikinitai , ka luko Kurene , ka luko Alegesanderia , ice da lukoKilikia ka Asia , konyoutu kopegata ka Sitepan .
44006010	Konye mam apedorete abwoikin acoa ka Emoyo lokinerar .
44006011	Kosodete kicora ituŋa , lukebalas ebe , “ Kipou keirasi ŋol inera akiro nukainyanakin Musa ka Edeke . ”
44006012	Kisidiko ituŋa ka imakio ka ikewadikak , koponikis ŋes , kikamut , koyaŋaasi aurianet ,
44006013	kisibwaata ikajenak lukeŋalak luabalas ebe , “ Etuŋanan lo mam inyeinit einer akiro nuka asurokin aibois na nakalaunan ka ikisila da ;
44006014	naarai kipou keirasi ŋes inera ebe ebuni Yesu ŋol Enasarayot amudiar aibois na , ka ailocokin iponesio lukiinakini Musa oni . ”
44006015	Koŋanyakis ituŋa kere lukiboiete kaurianet ŋes akonyen , koanyut ekereet eputosi bala loka emalaika .
44007001	Kotema losasedoti lopeti atiar , “ Ikote kereka akiro ŋun nen ? ”
44007002	Kosodi Sitepan ebe , “ Iinacan ka lukapapa da , kiirarai . Abu Edeke loka aibuses kotakanik papaawok Aburaam , nakejaar Mesopotamia , eroko iboikino Karan ,
44007003	kotema ŋes atiar , ‘ Konyou kotoma akwapukon , ka ajenakon , kolot akwap naketodikini . ’
44007004	Kosodi konyou kakwap naka Ikaludean , kiboikin Karan . Ketwana papake kitonyou Edeke ŋes kanen kiton akwap na naiboito yesi kwana ;
44007005	kwabo mam keinakinit adioirumet , karaida nekicakakina akeju , konye kisumun ainakin ŋes airum , ka aurike naetupanakini , nakerokor ŋes ikoku emamei .
44007006	Kinera Edeke nuikote nen ebe eraun akeur apejonon kotoma akwap naka ituŋa ice , luitubulesenete kes , ikonakinete kes erono apak naka ikar akwat aoŋon .
44007007	Kobala Edeke ebe , ‘ Atubokini eoŋ ateker ŋin naitubulesene kes ; akaulo kaŋun elomunete , kamaete eoŋ kaibois kana . ’
44007008	Koinak ŋes aitutuket naka aikep . Kouri do Aburaam Isaak , kokep kapaaran nakikanyetekauni ; Isaak kouri Yakob , Yakob da kouri lukapapaawok lutomon ka luarei .
44007009	“ Koreata lukapapaawok Yosep , kogwelasi Misiri . Kojai Edeke nenipe kaŋes .
44007010	Kolem ŋes kotoma aiticanioke kere , koinak aminunio ka acoa kakonyen nuka Parao , ekabaka loko Misiri , kitarau ŋes ekayaiton loko Misiri kere , ka eketogo da kere .
44007011	Kosodi kojau ebeli akwap kere nako Misiri ka Kanaan da , ka aiticanio naepol , lukapapaawok da mam edumuna inyamat lukedaunito .
44007012	Konye nakiiraria Yakob ebe ejaas akima Misiri , kijuka lukapapaawok irwan nasodit .
44007013	Kiton alosit nakiareit kitejenikin Yosep ikeinacan , kojenun do ateker naka Yosep kama ka Parao .
44007014	Kijuka Yosep , konyarau Yakob papake , ka akejena kere , ituŋa akaisakanykaarei ka lukany .
44007015	Kijesar Yakob Misiri , Kotwana , ŋes ka lukapapaawok ;
44007016	koyaŋaarai kiton Sekem , kidaikinai toma ates ya nakegwelit Aburaam kotiai loka epuesa kama ejaas odwe luka Kamor koSekem .
44007017	“ Konye nakeapuunia apak naka aisumunet naabu Edeke koinak Aburaam , kipuaros ituŋa , kiyatakinos noi koMisiri ,
44007018	aitodol naanyounio ekabaka ece koMisiri , lomam ajeni Yosep .
44007019	Koŋopik ŋol atekerewok , kikonak lukapapaawok erono , kicorak acakanar ikecemukerun tetere mam ejarete .
44007020	Kouriai Musa kapak kaŋin , kerai ŋesi yenikejok noi kama ejai Edeke . Kosaai ilapio iuni kotogo loka papake ;
44007021	kiton neacakarere , kiraru akoku naka Parao , kitan ŋes kwape ikekoku .
44007022	Kituutooroi Musa kacoa kere nako Misiri , kogogoŋor kotoma akiro ka aswamisio da .
44007023	“ Kedolo ikekaru bala akaisaoŋon , kineru kotauke alosit aanyun ikeinacan idwe luka Isirael .
44007024	Koany ediopet ikonakinio erono , koyu ŋol lokereitai kinyaŋak kinom Emisiriat :
44007025	koomit ebe ejenunete iinacanake ebe ainak Edeke aitajario kakanike ; konye mam apotu kojenut .
44007026	Kapaaran naatupakini kitakanikin kes nakecelatar , kokoto aidiek kes , kobala ebe , ‘ Ikatuŋa , iraas yesi iinacan , kanukinyo ikonanakinotor erono ? ’
44007027	Konye lokikonakini onaceke erono koremo ŋes , kobala ebe , ‘ Iŋai bo kiidakakini jo araut ekayaiton ka ekatubon kamakosi ?
44007028	Ikoto kereka aiar eoŋ da , kwape bian iaria Emisiriat ? ’
44007029	Koker Musa kakirot kaŋin , korau epejonon kakwap nako Midian , kouru kaŋina idwe iarei .
44007030	“ Kosodi ketuboros ikar akaisaoŋon , kitakanikin emalaika loka Ejakait kotoma amodiŋ naka Emoru Sinai , kaipelonoreta nuka akim kotoma okiot .
44007031	Nakeanyunia Musa , koumok nuaanyu ; nakikunyakinia aanyun , kobu eporoto loka Ejakait ebe ,
44007032	‘ Arai eoŋ Edeke loka lukapapaakon , Edeke loka Aburaam , ka loka Isaak , ka loka Yakob da . ’ Komaran Musa , komam etitiŋikini asesen .
44007033	Kotema Ejakait ŋes atiar , ‘ Kolaca amuk kakejenekon , naarai aibois naibwoia erai akwap nakalaunan .
44007034	Abeit aany aiticanio naka ikatuŋa luejaas Misiri , eira da eidinyikec , ejesun eoŋ ayuun kes . Aso kwana , kejukari jo Misiri . ’
44007035	“ Musa ŋol lokegirete kobalas ebe , ‘ Iŋai bo kiidakakini jo araut ekayaiton ka ekatubon da ? ’ ŋes kijukari Edeke araut ekayaiton ka ekayuunan kakan naka emalaika lokitakanikin kotoma okiot .
44007036	Ŋol ŋes kitolomuni kes , kedau aswam nukaumokin ka aanyuneta koMisiri ka Aŋolol Nakareŋan , kamodiŋ da apak naka ikar akaisaoŋon .
44007037	Ŋes Musa ŋol lokelimokini Isiraelin ebe , ‘ Kitonyoikini Edeke yes enabi kotoma oinacanakus kwape kaeoŋ . ’
44007038	Ŋol ŋol loajai okanisa toma amodiŋ nepepe ka emalaika Iokineras kaŋes kotoma Moru Sinai , ido kalukapapaawok ; ŋes lokedumuni akiro nuka aijar ainakin oni .
44007039	Kogiroto lukapapaawok arimar ŋes , konye koremosi , kinyakasi ikecetauon Misiri ,
44007040	kolimokis Aaron ebe , ‘ Kosubakinai sio idekesio lukiŋarenikinete ; naarai mam kijeni nuadoikis Musa ŋol , lokiitolomuni kotoma akwap nako Misiri . ’
44007041	Kapaarasia kaŋun kosubut itaok , koinakis asuban mama ejai aput ŋin , kolelakis aswam naka akaninikec .
44007042	Konye kibelokin Edeke , kojalak tetere emaete ajore naka akuj ; kwape kiwadikatere oitabo loka inabin ebe , ‘ Ipotu kereka koinakis eoŋ itiaŋ luearitai ka asuban , Ŋo ekek loka Isirael , ikar akaisaoŋon kamodiŋ ?
44007043	Ipotu kodakasi ewema loka Molok , Ka aacerit naka edeke Repan , Aputosia nuiswamata tetere imaete : Ketwobosi yes koloto neelwana adepar Babulon . ’
44007044	“ Kejaas lukapapaawok ewema loka aitejenunet kamodiŋ , kwape kicorakinia lokineras ka Musa , aswam koriakas kaput nakeanyuni .
44007045	Apotu lukapapaawok , kabeikinikec kitolomut ŋes nepepe ka Yosua , nakebeata airumet naka atekerin , nuereŋear Edeke kakonyen nuka lukapapaawok , kiton apaarasia nuka Daudi ;
44007046	lokedumun asianut kakonyen nuka Edeke , kilip adumakin Edeke loka Yakob eyekalu .
44007047	Konye abu Solomon kodukok ŋes etogo .
44007048	Kwabo Loejai kuju kakuj mam iboie kotogoi luiswamao kakanin ; kwape inerar enabi ebe ,
44007049	‘ Akuj ŋes ekaicoloŋ , Ka akwapin da iicoloŋ yenika akakeje , Ebala Ejakait ebe , Etogo enyoin kidukokinete eoŋ ? Arai aibois anyoin naebworaria ?
44007050	Mere kereka akakan iswamat ŋun kere ? ’
44007051	“ Yes lueninik imurisiŋa , lumam ekepitai itauon ka aki , irebirebete tiritir Emoyo Lokalaunan . Kwape eswamaata lukapapaakus , yes da iswamaete kwape kwaŋin .
44007052	Enabi ali lomam lukapapaakus areito ? Apotu koarata lukedwarete akiro nuka abunore naka Ekadoliton ; lokwana ibilakis yesi ebotet , koarata da ,
44007053	yes luipotu kodumut ikisila kwape icorakinitotor imalaikan , komam iricito . ”
44007054	Kosodi nakiirariata akiro ŋun , konomos noi itauonokec , kiriamanakis ikel asurokinia ŋes .
44007055	Konye Sitepan kileleba Emoyo Lokalaunan , kosesen toma akuj , koany aibuses naka Edeke , ka Yesu da ebwoi kakan nakoteten naka Edeke ;
44007056	kotema atiar , “ Koany , aanyuni akuj eŋaara , ka Okoku loka etuŋanan ebwoi kakan nakoteten naka Edeke . ”
44007057	Konye koresiaros keporoto loepol , kisikakis akeceki , kosomakinos ketau ediopet .
44007058	Kireŋeasi kore , kibiribiroto kamor ; kibwaikis ikajenak ikecenapen akeje nuka ekatumunan loanyaritai Saul .
44007059	Kibiribiroto Sitepan kamor , kilip ŋesi ebe , “ Ejakait Yesu , kiira ekamoyo . ”
44007060	Kokukokin kiworo keporoto loepol ebe , “ Ejakait , sirikimarak kes aronis na . ” Kedau einer ŋun , kojotoor .
44008001	Kitojokit Saul da akeario . Kapaaran kaŋin kodakun aimanit naepol aluikin ekanisa lokejai Yerusalem ; kisiarakinos kere akwap nako Yudaya ka Samaria , dimarai ikiyakia .
44008002	Apotu ituŋa lueyoŋito Edeke kidaata Sitepan , kokuudianata da ŋes noi .
44008003	Konye komuna Saul ekanisa , kolomanari ŋolitogo , kidilidiliununei ikiliok ka aŋor da , kibwaik aidaris .
44008004	Kosodete ŋul lukisiarakinio koloto elimonokinete akirot .
44008005	Kijesar Pilip ore loko Samaria , kolimonok Kristo .
44008006	Kopupokis ikodeta kacoit ketau ediopet nukinera Pilip , naiirariata ka aanyun da aanyuneta nukiswamai .
44008007	Naarai apotu ajokin nuipu nueroko kolomut kama kaŋul lukikamunito , kiworoto keporoto loepol : luipu da lukasenyak ka iŋwalasik kitaŋaleunoi .
44008008	Kojau aiyalama naepol ore ŋol .
44008009	Konye kojai etuŋanan ekekiror Simon , lolem eswamaenenei nukecudet kore kaŋol , kisiwumok ituŋa luko Samaria , kobala ebe ŋes lokapolon .
44008010	Kopupokito kesi kere kacoit , ameun ka yenididi kiton yenikapolon kobalas ebe , “ Etuŋanan lo erai apedor naka Edeke naenyaritai Nakapolon . ”
44008011	Kopupokito kacoit , naarai abu kisiwumok kes apak naepol kanuka ecudeteke .
44008012	Konye nakiyuuniata Pilip elimonokin akiro nukajokak nuka ajakanut naka Edeke , ka ekiror da loka Yesu Kristo , kibatisai , ikiliok ka aŋor da .
44008013	Simon da elopet abu kiyu ; kedau aibatisao koupakinos ka Pilip . Koumok nakeanyunia aanyuneta ka nukapedor nukapolok nukiswamai Pilip .
44008014	Kosodete nakiirariata ikiyakia lukejaas Yerusalem ebe eyuu Samaria akirot naka Edeke , kiyakiasi Petero ka Yokana mama ejaas ,
44008015	lukijesaros kilipakis kes , tetere edumunete Emoyo Lokalaunan :
44008016	naarai mam ber kedoikinit idio kakesi , konye ebatisatai ber kokiror loka Ejakait Yesu .
44008017	Kosodete kidokokis kes akecekanin , kodumut do Emoyo Lokalaunan ,
44008018	Konye nakeanyunia Simon ebe einakinio Emoyo Lokalaunan kanuka aidokokin akanin nuka ikiyakia , kokoto ainakin kes arupian ,
44008019	kobala ebe , “ Koinakinai eoŋ da apedor na , tetere ŋinituŋanan yenedokokini akakanin kodumun Emoyo Lokalaunan . ”
44008020	Konye kotema Petero atiar , “ Koolio epuesakon nepepe kajo ; naarai iwomit ebe idumuni ainakinet naka Edeke kanuka arupian .
44008021	Emamei jo akorakinet karaida ewai kotoma akirot kana ; naarai mam itenara ekonitau kakonyen nuka Edeke .
44008022	Aso kitoronikin aronisikon na , kilip Ejakait , elemuni kisionii aomisioit na naketaukon .
44008023	Naarai kaanyu jo ileleba adwaris kwape kepiu , ido da kienit elomorut loka amamus adolit . ”
44008024	Koboŋok Simon ebe , “ Kilipakinai yesi eoŋ kama ejai Ejakait , kenyeis akiro ŋun nuinerata adolokin eoŋ . ”
44008025	Kosodi nakedauniata aitejenun ka alimonokin akirot naka Ejakait , koboŋos ! Yerusalem , elimonokinete Akiro Nukajokak oreria luipu luka Isamarian .
44008026	Konye kinerata emalaika loka Ejakait ka Pilip , kotema atiar , “ Konyou kobe ari naka eŋalakimak kiton orot loijesar anyoun ko Yerusalem alosit Gasa . ” Ŋes amodiŋ .
44008027	Konyou kolot . Ido koany , etuŋanan loko Etiopia , ebwacit , ejakait loka Kadake akabaka naka Etiopia , loapolokinit abarake kere , kelosit ŋesi Yerusalem aima ;
44008028	eboŋuni ŋesi iboie kagalike , esiomi eitabo loka enabi Isaia .
44008029	Kotema Emoyo Pilip atiar , “ Kikunyak agali ŋin , koupakinos kaŋes . ”
44008030	Aso koker Pilip mama ejai , kiira ŋes esiomi eitabo loka enabi Isaia , kiŋit ebe , “ Ijeni kereka ijo ŋun nuisiomi ? ”
44008031	Kobala ebe , “ Ekonakini ai ajenuni , arai mam keŋarenikinit ituŋanan ? ” Kiŋaiŋa ŋesi Pilip adokar aiboikin kaŋes .
44008032	Ewai loka nukiwadikatai lokisiomi ŋesi ŋes lota ebe : “ Koyaŋaarai aario kwape kamerekek ; Ido kwape ililiŋia ikoku yenika amerekek kama kekatubon ajul , Kwape kwaŋin mam ŋes eoŋari akeituk ;
44008033	Kaitisilioke aponi kolemarai aketubokinio ; Iŋai bo epedori aitejenikin aketur ? Naarai alemar akeijar kakwap . ”
44008034	Kotema ebwacit Pilip atiar , “ Keŋaiŋait , kinera enabi akiro ŋun kanuka ŋai ? Eraas kereka akekiro , arai bo nuka ece ? ”
44008035	Kooŋ Pilip akeituk , kogeu kanakiwadikatai kaŋin kolimok ŋes akiro nukajokak nuka Yesu .
44008036	Napelosete korot , kodoloto neajaas akip ; kotema ebwacit atiar , “ Koany , akipi nu ; inyo ca kesimikit eoŋ aibatisao ? ” [
44008037	Kotema Pilip atiar , “ Arai iyuunit kekonitau kere , epedoros . ” Koboŋok ebe , “ Eyuunit ebe Erai Yesu Kristo Okoku loka Edeke . ” ]
44008038	Kicorak agali aibwo ; kijesaros kesi iarei akipi , Pilip ka ebwacit , kibatisa ŋes .
44008039	Kedaut adokun kakipi abu Emoyo loka Ejakait kourupo Pilip ; mam bobo ebwacit eanyuna , konye kiyatak akelosit iyalama .
44008040	Konye kotakanu Pilip kotoma Asoto , nakitoritor kolimonok akiro nukajokak koreria kere , kiton adolore Kaisarea .
44009001	Konye Saul , kiyatakinite nukaitukurian ka nukaiar ikesisiak luka Ejakait , kolot mama ejai losasedoti lopeti ,
44009002	kilip ibaluan lulosit Damasiko lukiwadikakinitai atukosia , tetere arai kedum ituŋa luka Erot kalo , ikiliok ka aŋor da , koeni ka ayaun Yerusalem .
44009003	Ido napelosi eapikinit Damasiko , atipet kimiliau aica nakebuni kokuju airiamar ŋes .
44009004	Kibirokin kwap , kiira eporoto lokelimokini ŋes ebe , “ Saul , Saul , kanukinyo kimanitor eoŋ ? ”
44009005	Kobala ebe , “ Ijo iŋai , Ejakait ? ” Kotema ŋes atiar , “ Eoŋ Yesu loimanit ijo .
44009006	Konye konyou , koloma ore , kilimokinio nuibusakinit aswam . ”
44009007	Ituŋa da lukeupas kaŋes , kobwaata ililiŋete , iirarete eporoto , komam eanyunete etuŋanan ,
44009008	Konyou Saul kokwap ; komudukaka akekonyen , komam eanyuni ibore ; kitiŋata akan , korikosi ŋes kiton Damasiko ,
44009009	Kodau apaarasia auni komam eseseni , komam enyami da karaida aimat .
44009010	Kojai ekesisian Damasiko , ekekiror Anania , Kolimok Ejakait ŋol kaitapoet ebe , “ Anania , ” Kobala ebe , “ Eoŋ lo , Ejakait . ”
44009011	Kotema Ejakait ŋes atiar , “ Konyou , kolot orot loenyaritai Loitenara , kiŋitu kotogo loka Yuda etuŋanan loenyaritai Saul loko Taruso ; naarai koany , ilipi ,
44009012	eanyunit da etuŋanan ekekiror Anania , elomari ka aidokokin ŋes akanin , tetere ekwenyuni bobo . ”
44009013	Konye Koboŋok Anania ebe , “ Ejakait , abu keira akiro nuka etuŋanan kaŋol kotuŋa luipu , nukaronok nuipu nuabu kiswamak lukalaunakakon , koYerusalem ;
44009014	kiton ne da ejai ŋes apolou naebuni kaneejaas lusasedotin lupeti ajen kere lukiwoneete ekonikiror . ”
44009015	Konye kotema Ejakait ŋes atiar , “ Kolot , naarai erai ŋol ibore yeneseunitai kamakaŋ adakar ekakiror kakonyen nuka atekerin ka ikabakan ka idwe luka Isirael ;
44009016	naarai etodikini ŋes nuipu nuibusakinit ŋes aiticanio kanuka ekakiror . ”
44009017	Kolot do Anania koloma togo . Kidokok akanin , kotema atiar , “ Onac Saul , keyaku Ejakait , ŋes Yesu lokiitakanikini jo korot lokibunio , tetere ikwenyuni bobo , kilelebi Emoyo Lokalaunan . ”
44009018	Atipet kodooto iboro kakonyeneke bala aabel , kokweny . Konyou kibatisai ,
44009019	konyam inyamat , kodum agogoŋ . Kiboioto apaarasia ace ka ikesisiak luajaas Damasiko .
44009020	Atipet kolimonok Yesu katukosia ebe , “ Ŋes Okoku loka Edeke . ”
44009021	Koumokis lukiirarete kere , kotemasi atiar , “ Mere lo etuŋanan loabu komuna ŋul lukiwoneete ekiror ŋol koYerusalem ? Ne da abu kobunite kanuka akirot kaŋin ajen kes ka ayaŋaar mama ejaas isasedotin lupeti . ”
44009022	Konye kiyatak Saul agogoŋoor , kisitirira Iyudayan lukejaas Damasiko , itogogoŋit ebe erai ŋol Kristo .
44009023	Kosodi ketuboros apaarasia nuipu , kinerut Iyudayan aiar ŋes ,
44009024	konye kojenu Saul ekecebotet . Kidarata korutei paaran ka kuare da tetere earete ŋes ,
44009025	Konye koyaŋaasi ikekesisiak ŋes kuare , kitodokasi karwatat , kijoliliosi kobukit .
44009026	Kosodi kedol ŋesi Yerusalem , abu kotam aimorikikin kikesisiak ; kokuriakaros ŋes kere , naarai mam eyuunito ebe kerai ekesisian .
44009027	Konye Baranaba koyaŋa ŋes , kitoloma mama ejaas ikiyakia , kitejen kes kwape keanyunia Ejakait koroto , ebe da kinera kaŋes , ido kwape kelimonokinia katitiŋ kokiror loka Yesu koDamasiko .
44009028	Kojau kakes kolomanari kolomununei da koYerusalem ,
44009029	elimonokini katitiŋ kokiror loka Ejakait ; inera ka apeg ka Iyonanin ; konye komootos kesi aiar ŋes .
44009030	Konye nakejenuniata iinacan , koyaŋaasi ŋes Kaisarea , kijukasi alosit Taruso .
44009031	Kwaŋin kinapakina ekanisa anatar Yudaya kere ka Galilaya ka Samaria da , kodukoi ; ido kiyatanakin kolosenenei kayoŋit Ejakait , ka aitalakar naka Emoyo Lokalaunan .
44009032	Kosodi kanen nakimanimania Petero owaitin kere , kijesar mama ejaas lukalaunak lukiboiete koLuda .
44009033	Kanen kodum etuŋanan ekekiror Aenea , eperi koitada adaun ikar ikanykauni , naarai kesenyit .
44009034	Kotema Petero ŋes atiar , “ Aenea , kitaŋaleu jo Yesu Kristo ; konyou , kopet ekoniitada . ” Atipet konyou .
44009035	Koanyutu ŋes ituŋa kere lukiboiete koLuda , ka Saron , kibelokinos mama ejai Ejakait .
44009036	Kojai akesisian koYopa , ekekiror Tabita , apolouke ebe Dorokas arai Amiam . Eleleba aberu ŋin aswamisio nuejok ka nukaitim nuakorenenei .
44009037	Kosodi kanen kapaarasia kaŋun kodekakin , kotwana ; nakedauniata ailoŋ , kiperikis agola nakokuju .
44009038	Kosodi kanueapiatar Luda ka Yopa , kiirarito ikesisiak ebe ejai Petero ŋina , kiyakiasi ituŋa iarei mamakeŋ , kiŋaiŋaata ebe , “ Sirikiyap abunore mamakosi . ”
44009039	Konyou do Petero kouparos kakes . Nakedolio , koyaŋaasi agola nakokuju . Kobwaata apuserun kere aapu kaŋes emonyete , ka aitodikin ikootin ka inapen lukedonyenenei Dorokas apak nakejaar kakes .
44009040	Konye kitoloma Petero kes kere kiŋa , kokukokin , kilip ; kedau , kibelokin neejai akuan , kotema atiar , “ Tabita , konyou . ” Kokwenyu ŋesi ; nakeanyunia Petero , konyou kiboikin .
44009041	Koinak ŋes akekan kitonyou ; kosodi konyarau lukalaunak ka apuserun , kitodia ŋes ejari .
44009042	Kojenunai kore kere loko Yopa , kiyuutu da ituŋa luipu Ejakait .
44009043	Kosodi kosalak Petero Yopa apaarasia nuipu togo loka etuŋanan ekekiror Simon , ekekisikisan imukulen .
44010001	Kojai etuŋanan koKaisarea ekekiror Korunelio , ekapolokiton loka erioŋet loenyaritai Italian ,
44010002	etuŋanan loeyoŋit Edeke , nepepe ka lukokaleke kere , lokekorenenei nukaitim nuipu otuŋa , ka ailipenen da Edeke tir .
44010003	Kosawa lokikanyetekaoŋon loka apaaran koany kaitapoet kaitebeikin emalaika loka Edeke ebunit neejai ŋesi , lokinera ebe , “ Korunelio . ”
44010004	Kosesen noi , kokurianar , kobala ebe , “ Anyoika , Ejakait ? ” Kotema ŋes atiar , “ Adokasi ailipikon ka aikorokon araun aisitunet akonyen nuka Edeke .
44010005	Aso kwana kiyakia ituŋa Yopa , konyarau Simon loenyaritai Petero :
44010006	Ipejokinit ŋesi Simon , ekekisikisan imukulen , loejai eketogo ariri kaŋolol . ”
44010007	Nakelosio emalaika loeneras kaŋes , konyarau iarei kokejaanakinakake lukotogo , ka eserikalet ediopet loeyoŋit Edeke kotoma kaŋul kalukijaanakinete ŋes tiritir ;
44010008	nakedaunia aitatamikin akiro kere , kijuka kes Yopa .
44010009	Kapaaran naatupakini , nakelosioto , ka aapikin ere , kodoka Petero kuju oswi loketogo ailip , kosawan ikanykape luka paaran .
44010010	Korieb noi eteŋei , kokoto ainyam : konye napitemonokinio , kogelakin ekemoyo ,
44010011	koany akuj eŋaara , ka ibore yenejesunitai , bala aisuka naepol , ijoliliunitoi kwap kowaitin iwoŋon ,
44010012	Nakejaas iponesio kere luka itiaŋ , ka lueliatos kakwap , ka ikweny luka apak ,
44010013	Kobu eporoto ebe , “ Petero , konyou ; koar , konyam . ”
44010014	Konye kotema Petero atiar , “ Mam cut , Ejakait ; naarai mam anyamenenei ibore yeniketal , karaida yenimam elai . ”
44010015	Kobu eporoto irwan nakiareit ebe , “ Luitalaunit Edeke , sirikinyara ijo luketal . ”
44010016	Kiswama akirot ŋin irwan auni , atipet kinyakarai ibore ii toma akuj .
44010017	Napebuonokin Petero kotauke apolou naka aitapoet naanyunit , koany , kobwoete ituŋa lukiyakuunit Korunelio kokek , kedaut aiŋitun etogo loka Simon ,
44010018	Konyarata kiŋita arai ipejot Simon loenyaritai Petero nen .
44010019	Napeomoomoi Petero aitapoet , kotema Emoyo ŋes atiar , “ Koany , ejaas ituŋa iuni lukimooto jo .
44010020	Aso konyou , kijesar kwap , koupakinos kakes komam ibuonokin ; naarai eoŋ ejukunit kes . ”
44010021	Kijesun Petero mama ejaas ituŋa , kobala ebe , “ Eoŋ lo lokimooto ; iponitos kanuka akiro anyoika ? ”
44010022	Kotemasi atiar , “ Korunelio , ekapolokiton , etuŋanan loedolit Ioeyoŋit Edeke , loitojokitai kotoma ateker kere naka Iyudayan , abu emalaika lokalaunan kikwenya ŋes anyaraun jo alosit togoke , tetere iirari akiro kamakon . ”
44010023	Kisukunyik kes araut ikepejok . Kapaaran naatupakini konyou kolot kakes , koupakinos da ice koinacan luko Yopa kaŋes .
44010024	Kapaaran naatupakini kolomasi Kaisarea . Kidaret kes Korunelio , kotukokinite lukajenake ka ikepadic da .
44010025	Napelomari Petero , kisiriam Korunelio ŋes , kibirokin akejeke , koma ŋes .
44010026	Konye Petero kitonyou ŋes , kobala ebe , “ Kobwo ; arai eoŋ da etuŋanan . ”
44010027	Napinera , koloma kodum ituŋa luipu etukokina ;
44010028	kotema kes atiar , “ Ijenete yesi ikulepek kwape eraar naketal Eyudayat aimorikikina arai aipejokin etuŋanan kere loka ateker ace ; konye abu Edeke ketodik eoŋ ebe mam ebusakinit anyara idiotuŋanan yeniketal arai yenimam elai .
44010029	Kanuka ŋun nakanyaraunere , abu komam aŋeri , Aso keŋisit anyoin akirot nakinyaritotor eoŋ . ”
44010030	Kotema Korunelio atiar , “ Eraas apaarasia aoŋon atuboros , kwape esawa lo , abu karicite esawa lokikanyetekaoŋon loka ailip kotogoka ; ido koany , kobwo etuŋanan kakonyeneka enapit luimiliasi ,
44010031	kabala ebe , ‘ Korunelio , eirar akoniilip , akoniikor da eitun kakonyen nuka Edeke .
44010032	Aso kiyakia ituŋa Yopa , konyarau Simon loenyaritai Petero ; ipejokinit ŋesi togo loka Simon , ekekisikisan imukulen , kariri naka aŋolol . ’
44010033	Aso abu kanyarau jo atipet , iswama ejok abunore . Aso kwana kija ne kere akonyen nuka Edeke , keirasi kere nukicorakinit Ejakait jo . ”
44010034	Kosodi kooŋ Petero akeituk , kotema atiar , “ Abeit ajenu ebe mam Edeke etiakatiakai ituŋa ,
44010035	konye kotoma ŋiniteker yeneyoŋit , kiswama da nuedolito , ecamuni ŋesi .
44010036	Akirot nakijukakini idwe luka Isirael , elimonokini akiro nukajokak nuka ainapakin kotoma Yesu Kristo , ( ŋes Ejakait loka kere , )
44010037	ijenete yesi akirot naalimoritai anatar Yudaya kere , ageun koGalilaya , akaulo ka aibatisa naalimonokini Yokana ;
44010038	Kwape kinyonyoikinia Edeke Yesu loko Nasaret akinyet naka Emoyo Lokalaunan ka apedor ; lokelosenenei iswamai nuejok , itaŋaleununei kere lukiticani Satan , naarai kejai Edeke nenipe kaŋes .
44010039	Kirai isio ikajenak luka akiro kere nukiswamai ŋesi kakwap naka Iyudayan , koYerusalem da ; koarata ŋol kaikajakin okitoi .
44010040	Abu Edeke kitajaru ŋes kapaaran nakiwuniet , koinak ŋes aitodiario ;
44010041	mere kotuŋa kere , konye mamakosi luabu Edeke koseu sek araut ikajenak , lukinyami ka aimat da nepepe kaŋes kedau ajarun kokatwak .
44010042	Kicorak sio kalimonokis ituŋa , ka aitejenun da ebe ŋol ŋes lekedakakini Edeke araut ekatubon loka ikajarak ka ikatwak da .
44010043	Ŋol ŋes itejenunitos inabin kere ebe kanuka ekekiror ŋinituŋanan yeniyuuni ŋes edumuni aisionio naka adiakanareta . ”
44010044	Naperiŋa Petero inera ŋun , kodoik Emoyo Lokalaunan kere lukiirarete akirot .
44010045	Koumokis lukiyuunito lukekepitai lukeupunos ka Petero , naarai abukokin Imo da ainakinet naka Emoyo Lokalaunan .
44010046	Naarai kiirasi kes ineras kaŋajepa ka aitopoloor Edeke . Kosodi Koboŋok Petero ebe ,
44010047	“ Epedori kereka ituŋanan aisimik akipi nuka aibatis ituŋa lu , luainakin Emoyo Lokalaunan kwape kaoni ? ”
44010048	Kicorak kes aibatisao kokiror loka Yesu Kristo . Kosodete kilipata ŋes asalakin apaarasia nuipupuuto .
44011001	Kosodete kiirasi ikiyakia ka iinacan luajaas Yudaya ebe eyuut Imo da akirot naka Edeke .
44011002	Kosodi nakedolunio Petero Yerusalem , ko pegata lukekepitai nepepe kaŋes ,
44011003	kobalas ebe , “ Ibu kolot otuŋa lumam ekepitai , komorata kakes . ”
44011004	Konye kogeu Petero aitejenun kaisudunyit , kotema atiar ,
44011005	“ Abu kajai ore loka Yopa elipi ; kogelakin ekamoyo kaany aitapoet , ijesun ibore , bala aisuka naepol , ijoliliunio kokuju kowaitin iwoŋon ; kadolok .
44011006	Kerere , kaŋic , ido kaany itiaŋ luka akwap , ka itiaŋ luededeŋ , ka lueliatos , ka akweny nuka apak .
44011007	Keira eporoto ebala ebe , ‘ Petero , konyou ; koar , konyam . ’
44011008	Konye katema atiar , ‘ Mam cut , Ejakait ; naarai ibore yenerai yeniketal karaida yenimam elai mam elomarit cut aitukuka . ’
44011009	Konye Koboŋok eporoto irwan nakiareit ebuni kokuju ebe , ‘ Lukitalauni Edeke mam ibusakinit jo anyarit luketal . ’
44011010	Kiswama akirot na irwan auni , kosodi kiriarai bobo kere toma akuj .
44011011	Atipet ŋipeŋin , kobwaata ituŋa iuni koiŋaren ketogo lokija , lukiyakuunio mama ajai koKaisarea .
44011012	Kalimok Emoyo aupar kakes komam abuonokin . Koloto iinacan lu ikanykape nepepe keoŋ , kalomasi togo loka etuŋanan kaje .
44011013	Kitejenik epone lokeanyunia emalaika lokebwoi kotogoke ka atemar ebe , ‘ Kiyakia ituŋa Yopa , konyarau Simon loenyaritai Petero ;
44011014	lokilimokini akiro nukitaiarete , ijo ka lukokalekon kere . ’
44011015	Konye napageari einer , kodoik kes Emoyo Lokalaunan kwape kiidoikinio oni kageunet .
44011016	Keitu do akirot naka Ejakait , kwape kinerar ebe , ‘ Abu Yokana kibatis kakip , konye yes kibatisao kEmoyo Lokalaunan . ’
44011017	Aso arai ainaki Edeke kes ainakinet ŋin nakiinakinit oni nakiyuunia Ejakait Yesu Kristo , eoŋ bo iŋai lotiapedori airebokin Edeke ? ”
44011018	Nakiirariata akirot ŋin kililiŋata . Kitopoloosi Edeke , kobalas ebe , “ Ainak Edeke kiton Imo da aitoronikin naeyauni aijar . ”
44011019	Kosodete lukisiarakinos kanuka aimanit nakedoikini kanuka akiro nuka Sitepan , koloto kiton Poenike ka Kupuro ka Antiokia , komam elimonokinete akirot dimarai oYudayan bon ,
44011020	Konye ice kaŋul luko Kupuro ka Kurene , nakedolioto Antiokia , kinerata ka Iyonanin da elimonokinete akiro nukajokak nuka Ejakait Yesu .
44011021	Kojai akan naka Ejakait nenipe kakes , kiyuut ituŋa luipu kibelokinos neejai Ejakait .
44011022	Kodol eemut loka ituŋa kaŋul aki nuka ekanisa lokejai toma Yerusalem , kiyakiasi Baranaba Antiokia .
44011023	Nakedolio koany da asianut naka Edeke , kiyalamikin ; kicor kes kere aikokoikin aimorikikina ka Ejakait kikecetauon kere ;
44011024	naarai kerai etuŋanan loejok , loeleleba Emoyo Lokalaunan ka aiyuun . Kiyatakinos ituŋa luipu mama ejai Ejakait .
44011025	Kosodi kolot Baranaba Taruso amoot Saul .
44011026	Nakedumunia koyau ŋes Antiokia . Kosodi kanen kotukonokinos nenipe kekanisa adaun ekaru kere , kisisianakis ituŋa luipu ; ido kotoma Antiokia Ŋes ageunere amaikin ikesisiak Ikristayon .
44011027	Kapaarasia kaŋun kijesaros inabin anyoun koYerusalem kiton Antiokia .
44011028	Kobwo ediopet kakesi ekekiror Agabo , kodwar kanuka Emoyo ebe , ebuni ebeli loepol anatar akwapin kere ; kojau da kapaarasia nuka Kulaudia .
44011029	Kinerut ikesisiak , ŋinituŋanan kwape epedoria , aijukakin iinacan lueboiete ko Yudaya iboro luiŋarakinete ;
44011030	Kiswamata kwaŋin , kijukakis imakio kakanin nuka Baranaba ka Saul .
44012001	Kapak kaŋin korio Kerode ekabaka akekanin aikonakin erono ice lukokanisa .
44012002	Koar Yakob onace loka Yokana kekileŋ ;
44012003	nakeanyunia ebe itojokito Iyudayan , kiyatak aikamun Petero da . Keraas apaarasia ŋun nuka Imugatin lumam itubuunitoi .
44012004	Nakedaunia aikamun , kogolok aidaris , kibwaik akanin nuka irioŋeta iwoŋon luka iserikalei iwoŋon iwoŋon , tetere idarete ; kokoto aitolomun ŋes neejaas ituŋa kedaun Aleleŋ .
44012005	Aso kidarai Petero kaidaris ; konye kinyikokis noi lukokanisa ailip Edeke kanukeŋ .
44012006	Kakuar kaŋin naakotor Kerode aitolomun ŋes , kojotoi Petero kokidiŋ kiserikalei iarei , eenitai kirikoi iarei , kojaas ikedarak okek idarete aidaris ;
44012007	ido koany , kobwo emalaika loka Ejakait aapu kaŋes , kocau aica kagola ; kinom Petero osiep kitwekeny , kobala ebe , “ Konyou atipet . ” Kodooto irikoi kakaninike .
44012008	Kotema emalaika ŋes atiar , “ Konap , kirupak da akonimuk . ” Kiswama kwaŋin , Kotema ŋes atiar , “ Kimukok ekonilou , kotupunai . ”
44012009	Koloma kotup ŋes ; mam abu kojen ebe nueswamai emalaika eraas nukabeit , konye aomit ŋesi ebe aanyu aitapoet .
44012010	Naketuborotor kaidaret nasodit ka nakiareit , kodoloto okek lokasua lolomaret kiŋa toma ore ; koŋaari bon , kolomasi kiŋa kitoroto orot ediopet ; atipet kinye ŋes emalaika .
44012011	Kosodi nakejenunia kotema atiar , “ Kwana ajeni abeit ebe ejuku Ejakait ekemalaika alemun eoŋ kakan naka Kerode ka kere nuemuno ateker naka Iyudayan . ”
44012012	Nakedaunia aomoom ŋun , kolot togo loka Mariam , toto naka Yokana ŋol loerai ekekiror lokiareit Marako ; ketukokina ituŋa luipu nen , ilipete .
44012013	Nakikuŋukuŋio ekek loka erute , kobu apese ekekiror Roda ajaar .
44012014	Nakejenunia eporoto loka Petero , mam eŋaara ekek kanuka aiyalama , konye koker koloma toma , kobala ebe , “ Ebwoi Petero kokek . ”
44012015	Kotemasi ŋes atiar , “ Kikerepiki ca ijo . ” Konye kitogogoŋ noi ebe ikote nen . Kotemasi atiar , “ Erai ekemalaika . ”
44012016	Konye kiyatak Petero aikuŋukuŋ ; kiton neaŋaariata , koanyutu ŋes , koumokis .
44012017	Konye kisililiŋ kes kakekan , kitatamik kes kwape kelemunia ŋes Ejakait kotoma aidaris . Kotema atiar , “ Kolimokis Yakob ka iinacan da akiro ŋun . ” Kosodi konyou kolot aibois ace .
44012018	Nakiwalaria akwap , kobur iserikalei kanuadoikis Petero ,
44012019	Nakemoia Kerode komam edumuni , kiŋitiŋit ikedarak , kicorak aario . Kosodi kijesar anyoun koYudaya alosit Kaisarea , kosalak nen .
44012020	Konyunyurik Kerode ituŋa luko Turo ka Sidon , kolosikis Ŋes ketau ediopet , ido kedaut aipaperikin ka Bulasito , lokedaran agola naperot naka ekabaka , kilipa ainapakin , naarai kedumunit akwapukec inyamat kakwap naka ekabaka .
44012021	Kapaaran naaseunitai konap Kerode ikenapen luka ekabakane , kiboikin oicoloŋ loka ekabakane , kiner akiro kamakec .
44012022	Kocelut ituŋa kobalas ebe , “ Ŋes eporoto loka edeke , mere loka etuŋanan ! ”
44012023	Atipet kinom emalaika loka Ejakait , naarai mam kitubusikinit Edeke ; konyamata ŋes ikur , kotwana .
44012024	Konye kiyatakin akirot naka Ejakait , konyanyaar .
44012025	Koboŋosi Baranaba ka Saul koYerusalem , kedaut aijaanakinikec , kouparos Yokana loenyaritai Marako kakes .
44013001	Ko Antiokia , kokanisa lokejai kanen kojaas inabin ka ikesisianakinak , kes Baranaba , ka Simeon loenyaritai Niger , ka Lukio loko Kurene , ka Manaen Lokitanakio nepepe ka Kerode ekabaka , ka Saul da .
44013002	Kosodi napijaanakinete Ejakait , ka ailuŋ , kotema Emoyo Lokalaunan atiar , “ Kogitakinai Baranaba ka Saul kanuka aswam naanyarakinit kes . ”
44013003	Kosodi kedaut ailuŋ ka ailip , kidokokis kes akecekanin kotwarata .
44013004	Kosodi kijuka Emoyo Lokalaunan kijesaros Seleukia ; kenyoutu kanen kikwaŋaros kiton Kupuro .
44013005	Nakedolioto Salamis , kolimonokis akirot naka Edeke katukosia nuka Iyudayan . Kojaas ka Yokana ijaanakini kes .
44013006	Nakedauniata aitor apujan kere kiton Papo , kodumut ekacudan , enabi lokeŋalan , Eyudayat , ekekiror Bar-Yesu ;
44013007	kejaas etuŋanan ŋol nepepe ka ekayaiton , Serugio Paul , etuŋanan loka acoa . Konyara ekayaiton Baranaba ka Saul , kokoto aiirar akirot naka Edeke .
44013008	Konye Elumayo ekacudan ( ŋes apolou naka ekekiror ) kopegata kakes , kokoto aitapaar ekayaiton ainyein aiyuun .
44013009	Konye Saul , ŋes Paul , kilelebun Emoyo Lokalaunan , koŋanyak ŋes akonye ,
44013010	kobala ebe , “ Ijo loileleba aimod ka aronis kere , ijo okoku loka Satan , lokasurup loka adolit kere , mam kereka inyeini aitapaar irotin luitenara luka Ejakait ?
44013011	Kwana da , koany , ejai akan naka Ejakait mamakon , imudukanar ijo , komam ianyuni akoloŋ adaun apak . ” Atipet kodoik ŋes elisina ka amuton , koturiaitoi ka amoot luerikete kakan .
44013012	Kosodi kiyu ekayaiton , nakeanyunia nukiswamao , naarai koumok aisisianakin naka Ejakait .
44013013	Kosodete kikwaŋaros Paul ka ikepaup anyoun koPapo , kodoloto Peruga toma Pampulia . Kinye kes Yokana kanen koboŋo Yerusalem .
44013014	Konye kes , konyout koPeruga kitoroto akwap kodoloto Antiokia ere loka Pisidia . Kolomas atukos kapaaran nakasabato , kiboikinos .
44013015	Kedaut asoman ikisila ka inabin , kiyakiasi ikayaitok luka atukos mamakec ebe , “ Iinacan , arai ijaas kakirot nakaicor ituŋa , kolimut . ”
44013016	Kobwo Paul kokwet kakan kobala ebe , “ Ikiliok luka Isirael , ka yes da luiyoŋito Edeke , kiirasi .
44013017	Edeke loka ituŋa kalu luka Isirael abu koseu lukapapaawok , kitopoloo ituŋa nakiboiororoto kakwap nako Misiri , kitolom kakan naerioro .
44013018	Apak bala naka ikar akaisaoŋon kotitiŋik kes kamodiŋ .
44013019	Nakedaunia amudiar atekerin akanykaarei kotoma akwap nako Kanaan , koinak kes akecekwap araut airumet , apak naka ikar bala akwat aoŋon ka akaisakany .
44013020	Akaulo kaŋun koinak kes ikatubok kiton Samuel enabi .
44013021	Kosodete kilipa ekabaka ; koinak Edeke Saul okoku loka Kis , lokateker naka Benyamin , apak naka ikar akaisaoŋon .
44013022	Nakelemaria ŋol , kodakak Daudi araut ekabakakec ; lokitejenuni ŋesi ebe , ‘ Adum Daudi okoku loka Yese etuŋanan loitalakarit ekatau , loebuni aswam nuakoto eoŋ kere . ’
44013023	Kotoma aur naka etuŋanan kaŋol ainu Edeke Isirael Eketajaran , ŋes Yesu , kwape esumunitor .
44013024	Eriŋa ŋesi ebuno abu Yokana koliŋak alimonokin ituŋa kere luka Isirael aibatis naka aitoronikin .
44013025	Napedauni Yokana akelosit , kobala ebe , ‘ Kiwomito eoŋ araut iŋai ? Mam arai ŋol . Konye koany , ebunit kokaukaŋ lomam kebusakinit eoŋ alacar amuk nuka akejeke . ’
44013026	“ Iinacan , idwe luka aur naka Aburaam , ka luiyoŋito Edeke da kotomakus , ejukun akirot naka aitajario mamawok .
44013027	Naarai luiboiete koYerusalem , ka ikayaitokokec , kanu mam ajenuniata ŋes , karaida akiro nuka inabin nuesiomenenoo ŋinisabato , etodolikis kanuka atubokin ŋes .
44013028	Karaida mam eanyunitos akirot naibusakinitor atwanare , konye kilipata Pilato koarai .
44013029	Nakedauniata aitodolikin kere nukiwadikatai kanukeŋ , kijesut kokitoi , kibwaikis ates .
44013030	Konye kitajaru ŋes Edeke kokatwak .
44013031	Apaarasia nuipu kitakanikin ŋul lukedokarete nepepe kaŋes anyoun koGalilaya kiton Yerusalem , lueraas kwana ikajenakake mama ejaas ituŋa .
44013032	Kiinunit isio yes akiro nukajokak nuka aisumunet nakeinakinio lukapapaawok ,
44013033	ebe etodolik Edeke oni ikecedwe aisumunet ŋin , kanuka aitajarun Yesu ; kwape iwadikatere kotoma osabuli lokiareit ebe , ‘ Irai ijo Okokuka , Lolo kawuru jo . ’
44013034	Ido kanuka akirot kaŋin ebe etajaru ŋes kokatwak , kinye bobo aboŋor aibos , inera kwanata ebe , ‘ Kainakini yes arereŋesio nukalaunak ka nuicasito nuka Daudi . ’
44013035	Kanuka ŋun inera kosabuli ece ebe , ‘ Mam icamuni Ekalaunanikon aibos . ’
44013036	Naarai Daudi , kedau aijaanakin ainerun naka Edeke katurike , abu kojotoor , kibwaikinai nepepe ka lukapapaake , kobos ;
44013037	konye ŋol lokitajaruni Edeke mam abu kobos .
44013038	Aso do iinacan , kojenutu ebe , kotoma otuŋanan kaŋol elimonokinio yes aisionio naka adiakanareta ;
44013039	ido kotomakeŋ ŋin yeniyuuni imarakinio adolit kakiro kere , numam epedorere aimarakin adolit kokisila luka Musa .
44013040	Aso kocoito , kinye akirot adoikin yes , nainerito inabin ebe :
44013041	‘ Koanyutu , yes ikamenak , koumokis , kooliosi ; Naarai eswamai eoŋ aswam kapaarasiakus , Aswam namam iyuunete cut , karaida kiilimonok ituŋanan yes . ’ ”
44013042	Napelomarete , kiŋaiŋaata alimokin akiro ŋun kasabato naatupakini .
44013043	Nakisiarakinor atukokin naka atukos , apotu Iyudayan luipu ka ikebelokinok lueyoŋito Edeke kotupasi Paul ka Baranaba , lukinerasi kakes , kisicerededata aiyatakin kotoma asianut naka Edeke .
44013044	Kosodi kasabato naatupakini kotukokinos ituŋa luipu , aapie ere kere , aiirar akirot naka Edeke .
44013045	Konye nakeanyuniata Iyudayan ikodeta , kilelebun ekolo , kitepega nuenera Paul , komoromoroto da .
44013046	Kinerata Paul ka Baranaba katitiŋikin ebe , “ Ibusakinit akirot naka Edeke ainerio ber kamakus . Konye naarai igaguarete kamakus , itubokinos bonik araut lumam ibusakinito aijar namam edaun , koany , kibelokin do mama ejaas Imo .
44013047	Naarai abu Ejakait kicorak sio kwaŋin ebe , ‘ Kebwaik jo araut aica naka Imo , Tetere iyauni aitajario kiton osaŋeta luka akwapin . ’ ”
44013048	Nakiirariata Imo ŋun , kiyalamikinos , kitopoloos akirot naka Ejakait ; ŋul da lukelosikinito aijar namam edaun kiyuut do .
44013049	Kisiarakin akirot naka Ejakait akwap ŋin kere .
44013050	Konye kicecemoto Iyudayan aŋor nueyoŋito nukapolou ka ikeŋarenikinok luka ere , kisidikoto aimanit Paul ka Baranaba , kireŋeasi koikorunokec .
44013051	Konye kilakilakata adai nuka akejekec , koloto Ikonium .
44013052	Kilelebunos ikesisiak aiyalama ka Emoyo Lokalaunan .
44014001	Kosodi kanen kotoma Ikonium , kolomasi nepepe toma atukos naka Iyudayan , ido kanuka ŋun nuenerasi kiyu ekodet loapol loka Iyudayan ka Iyonanin .
44014002	Konye Iyudayan lumam kiyuunito kisidikoto Imo kitolomikis etau loerono asurokin iinacan .
44014003	Kosodete kosala nen apak naepol , inerasi katitiŋ kotoma Ejakait , lokitejenuni akirot naka akesianut , kocamak aanyuneta ka nukaumokin aiswamao kakaninikec ,
44014004	Konye kotiakas ituŋa lukore ; ice owai loka lyudayan , ice da owai loka ikiyakia .
44014005	Kiton neatakanunia asurokin naka Imo ka Iyudayan , nepepe kikayaitokokec , aiswamakin kes erono , ka aibiribir kamor .
44014006	Kejenut kes ŋun , kokereasi Lusitura ka Derube , ireria luka Lukaonia , ka akwapin nuedunyatar ;
44014007	kanen da kolimonokis akiro nukajokak .
44014008	Kanen koLusitura kojai etuŋanan iboie , ilejekekas akekeje , eŋwalas ameun kakoik naka totoke , lomam alosi cut .
44014009	Abu ŋol kiira Paul inera ; kosesen Paul ŋes , koany ebe ejai aiyuun naitanaleuni ,
44014010	kolimok keporoto loepol ebe , “ Kobwo kotenan kakonikeje . ” Kodetun atipet , kosakasak .
44014011	Nakeanyuniata ikodeta nukiswamai Paul , kikeseut iporotoikec , kobalas kaŋajep naka Lukaonia ebe , “ Kijesakinos oni idekesio kaput naka ituŋa . ”
44014012	Komaikis Baranaba Seu , ka Paul da Kereme , naarai kerai ŋesi lokiŋarenikinit einer .
44014013	Koyau esasedoti loka Seu , lokejai eyekaluke kiŋaren naka ere , imoŋin ka abokoi nuka atur kiton okek , kokoto ainakin asuban nepepe kikodeta .
44014014	Konye nakejenuniata ikiyakia Baranaba ka Paul , kocilata ikecenapen , kokerata kolomasi okodet , kiworoto ebe ,
44014015	“ Ikatuŋa , kanukinyo iswamaata nu ? Kirai isio da ituŋa lukepone kwape kayesi , kiinunit yes akiro nukajokak , tetere ibelokinos ainyein akiro nu nukamameak kosesena Edeke lokajaran lokesubi akuj ka akwap ka aŋolol ka iboro da kere luejaas tomakec .
44014016	Katurio nuatuboros abu kojalak atekerin kere alosit kotoma orotinikec ;
44014017	konye mam kinyein komamei aitejenunet , naarai kiswama nuejok , koinak yes akiru abunore kakuj , ka apakio nuka amio , isimonikini ikusitauon kinyamat ka aiyalama . ”
44014018	Kakiro kaŋun , kitikokis ikodeta kationis ainakin kes asuban .
44014019	Konye kodolut Iyudayan luapote koAntiokia ka Ikonium ; kisidikoto ikodeta , kibiribiroto Paul kamor , kiriasi kiŋa naka ere , koomito ebe atwana ,
44014020	Konye napelukunito ikesisiak , konyou , koloma ore ; kapaaran naatupakini kolot Derube nepepe ka Baranaba .
44014021	Kosodi nakedauniata alimonokin akiro nukajokak toma ore ŋol , ka adumun ikesisiak luipu , koboŋosi Lusitura ka Ikonium ka Antiokia ,
44014022	kitogogoŋo itauon luka ikesisiak , ka aikwenyar kes kosalito toma aiyuun ŋin , ebe da kibusakinit alomar toma ajakanut naka Edeke kotoma aiticanio nuipu .
44014023	Nakedauniata aseikin kes imakio kotoma ŋolikanisa , kailip , ka ailuŋ , kibwaikis kes akanin nuka Ejakait lokiyuunito .
44014024	Kitoro Pisidia , kodolot Pampulia .
44014025	Kedaut alimonokin akirot toma Peruga , kijesaros kiton Atalia ;
44014026	konyout kanen kikwaŋaros kiton Antiokia nekolo elipakinere kes asianut naka Edeke kanuka aswam naadaut aitodol .
44014027	Nakedolioto , kotukokis ekanisa , kitatamikis akiro kere nukiswamai Edeke nepepe kakes , ebe da aŋaik Imo ekek loka aiyuun ,
44014028	Kiboioto kanen apak namam edit nepepe kikesisiak .
44015001	Konye kijesunos icetuŋa anyoun koYudaya , kisisianakis iinacan ebe , “ Arai mam kikepio kwape ejaar epone loka Musa , mam ipedorete aitajario . ”
44015002	Kosodi kedaut Paul ka Baranaba epeget kituŋa kaŋul ka aibakibak noi , kicorakis iinacan Paul ka Baranaba ka ice kakesi adokar Yerusalem mama ejaas ikiyakia ka imakio kanuka akirot kaŋin .
44015003	Aso kotwar ekanisa kes kitoro akwapin nuko Poinike ka Samaria , itatamete aibelokin naka Imo , kisiyalamikis noi iinacan .
44015004	Nakedolioto Yerusalem , kisukunyik ekanisa , ka ikiyakia ka imakio , kitejenut akiro kere nukiswamai Edeke nepepe kakes .
44015005	Konye konyout lukiyuunito ice lukorioŋet loka Iparisayon , kobalas ebe , “ Ibusakinit aikep kes , ka aicorakin da airic ikisila luka Musa . ”
44015006	Kotukokinos ikiyakia ka imakio tetere eomoomoete akirot ŋin .
44015007	Kedaut aibakibak noi , kobwo Petero kotema kes atiar , “ Iinacan , ijenete ebe kapaarasia nugeet , abu Edeke koseu kokidiŋikus , tetere iirarete Imo akirot naka Akiro Nukajokak kaitukuka , kiyuut .
44015008	Edeke da loejeni itauon luka ituŋa kitejenik kes , koinak Emoyo Lokalaunan kwape kiinakinia oni ;
44015009	kwabo mam etiakit oni ka kes , konye itesegaari itauonokec kaiyuun .
44015010	Aso kanukinyo ikoduniata Edeke kanuka aibwaikin ajookot omurisiŋa luka ikesisiak , namam lukapapaawok karaida oni kipedorit airioŋ ?
44015011	Konye kiyuunit ebe kitajario kanuka asianut naka Ejakait Yesu , kwape kakesi . ”
44015012	Kosodi kililiŋ atukot kere ; kopupokis Baranaba ka Paul itatamete aanyuneta ka nukaumokin nukiswamai Edeke kotomakec komo .
44015013	Nakedauniata aililiŋ koboŋok Yakob ebe , “ Iinacan , kiirarai .
44015014	Kitejenu oni Simeon kwape kisiaunia Edeke aanyanar Imo , alemun kotomakec ituŋa kanuka ekekiror .
44015015	Ecamanara nu kakiro nuka inabin , kwape iwadikatere ebe ,
44015016	‘ Akaulo kaŋun aboŋuni , Aduki bobo ewema loka Daudi lokibiror ; Aduki bobo amejeke , Eticasi ŋes .
44015017	Tetere luesalito luka ituŋa emoete Ejakait , Ka Imo kere luenyaritai ekakiror .
44015018	Ebala Ejakait nu , loitejenunit akiro nu ameun apeŋo . ’
44015019	Kanuka ŋun atubi eoŋ kwanata ebe , Mam kiticani ŋul luibelokinos mama ejai Edeke kotoma Imo ,
44015020	konye kewadikakisi kes kinaca nuesiliaka nuka aputosia , ka adoteu , ka itiaŋ luemiedio ka aokot .
44015021	Naarai ameun katurio nupeŋo ajaas lualimonokinete akiro nuka Musa kaŋolire , naarai esiomio ŋinisabato kotoma atukosia . ”
44015022	Kosodete kitojoka ikiyakia ka imakio ka ekanisa kere , aseun ituŋa lukotomakec , aiyakiar Antiokia nepepe ka Paul ka Baranaba ; kes luta , Yuda loenyaritai Barasaba , ka Sila , lukeraas ikeŋarenikinok koinacan :
44015023	kiwadikata kwanata kijukasi kakaninikec ebe : “ Iinacan ikiyakia ka imakio mama ejaas iinacan lueraas Imo kotoma Antiokia ka Suria ka Kilikia , ayogan .
44015024	Naarai kipupu ebe ituŋa ice lukepote kamakosi kiticanata yes kakirokec , isibuonokinete itauonokus , numam sio kicorakinit ,
44015025	kitojok sio , kemorikikina ketau ediopet , aseun ituŋa aiyakuun mama ijaas nepepe ka Baranaba ka Paul luminanawok ,
44015026	ituŋa luijaikinito aijarakec kanuka ekiror loka Ejakaitiwok Yesu Kristo ,
44015027	aso kijuku Yuda ka Sila , lukilimokinete akiro nupenu kaitukekec .
44015028	Naarai itojokit Emoyo Lokalaunan ka sio da kenyeis aisibwok yes abwokon naitelekarit akiro nu nuibusakinito :
44015029	Kes nuta ebe , Kinaca iboro lueinakinio aputosia araut asuban , ka aokot , ka itiaŋ luemiedio , ka adoteu da . Arai kitikokinos kaŋun , iswamaete ejok , Yoga do , ”
44015030	Kosodi ketwar , kijesaros Antiokia ; kotukokis ekodet kere , koinakis ebalua .
44015031	Nakesiomiata , kiyalamikinos kanuka aitalakario kaŋin .
44015032	Yuda ka Sila da , lukeraas inabin , kitalakasi iinacan kakiro nuipu , kitogogoŋo kes .
44015033	Kosalakis ŋina adaun apak , kotwara kes iinacan aboŋor kainapakin mama ejaas lukiyakuunete . [
44015034	Konye kitojok Sila asalakin nen . ]
44015035	Konye kosalakis Paul ka Baranaba Antiokia , isisianakinete ka alimonokin akirot naka Ejakait , nepepe ka icetuŋa da luipu .
44015036	Ketuboros apaarasia adis , kotema Paul Baranaba atiar , “ Aso kaboŋosi kwana kaanyanasi iinacan kaŋolire nekiilimonokinit akirot naka Ejakait , kaanyutu kwape ejaatar . ”
44015037	Kokoto Baranaba ayaŋaar Yokana loenyaritai Marako aupar kakes .
44015038	Konye mam kitojokit Paul ayaŋaar ŋol lokinyeini kes koPampulia , komam elosete kakes aswam .
44015039	Kosodi kojau epeget loepol kidiŋikec kiton neatiakatar , koyaŋa Baranaba Marako kikwaŋaros Kupuro ,
44015040	konye Paul koseu Sila konyou , ilipakinete iinacan tetere einakinio asianut naka Ejakait .
44015041	Kitor Suria ka Kilikia , itogogoŋi ikanisan .
44016001	Ido kodol Derube ka Lusitura : nekejai ekesisian ekekiror Timoteo , okoku loka aberu Ayudayat nakiyuunit ; konye papake kerai Eyonanit .
44016002	Kitejenut iinacan lukiboiete koLusitura ka Ikonium kwape ejokiar ŋesi .
44016003	Kokotokin Paul ŋol aupakin kaŋes ; koyaŋa kokep ŋes kanuka Iyudayan lukejaas atutubeta ŋun , naarai kejenete kere ebe kerai papake Eyonanit .
44016004	Kosodete nakitoritotor oreria , koinakis kes aicorakineta nukicorakinete ikiyakia ka imakio luko Yerusalem tetere ericete .
44016005	Kwaŋin kitogogoŋoi ikanisan kotoma aiyuun ŋin , kiyatanakin etiaikec ŋinipaaran .
44016006	Kitoroto akwap naka Pirugia ka Galatia , kisimik kes Emoyo Lokalaunan alimonokin akirot toma Asia .
44016007	Nakedolioto atereikina Musia , kotama alosit Bitunia , konye mam Emoyo loka Yesu abu kocamak kes ,
44016008	Aso kinaca Musia kijesaros Tiroa .
44016009	Koany Paul aitapoet kuare : bala ebwoi etuŋanan loko Makedonia iŋaiŋait kobala ebe , “ Kikwaŋun Makedonia , kiŋarak sio . ”
44016010	Nakedaunia aanyun aitapoet , atipet kakotos alosit Makedonia , naarai kiwomit cut ebe kinyarit Edeke sio alimonokin kes akiro nukajokak .
44016011	Aso kekwaŋaros anyoun koTiroa , karasasi Samoturake , kapaaran da naatupakini kadoloto Neapoli .
44016012	Kanyoutu kanen kadoloto Pilipi , ere lokapolon loka akwap nako Makedonia , akwap nakebwotunito ice ko Romayon . Keboioto kore kaŋol apaarasia adis .
44016013	Kosodi kapaaran nakasabato kalomutu korute kaloto ariri kecor , nekiwomit ebe kejai aibois nakilipet ; keboikinos kenerata kaŋor nukidumuni kanen .
44016014	Aberu , ekekiror Ludia , nakegwelanari iboro lumugeik , naka ere loka Tuatira , naeyoŋit Edeke , kopup sio : nakepukorit Ejakait eketau tetere ecoit akiro nuenera Paul .
44016015	Kosodi kedau aibatisao , ŋes ka lukokaleke , kiŋaiŋa sio , kobala ebe , “ Arai ianyunito eoŋ arai naiyuunit Ejakait , kolomutu togoka kipejoto . ” Kitiŋa sio .
44016016	Napekilosi aibois naka ailip , keriamata kapese naejai ajokit naka aidwar , nakedumanakini ikejaka ameda naepol naka aidwar .
44016017	Kotupu ŋin Paul ka sio iworoi ebe , “ Ituŋa lu eraas ikejaanakinak luka Edeke loejai kuju kakuj , lukilimonokinete yes erot loka aitajario . ”
44016018	Kikoni nen apaarasia nuipu . Konye koŋoiar Paul , kibelokin kotema ajokit atiar , “ Kecorakini jo kokiror loka Yesu Kristo kolom kamakeŋ . ” Kolom kosawa kaŋope kaŋol .
44016019	Konye nakeanyuniata ijakake ebe atwakiasi ameda naamunos , kikamutu Paul ka Sila , kidilidilasi kiton agwelanaret akonyen nuka ikayaitok ;
44016020	koyaŋaasi mama ejaas ikatubok kotemasi atiar , “ Ituŋa lu eraas Iyudayan , amunaasi erewok ,
44016021	bobo da elimonokinete iponesio lueraas luketal kamawok Iromayon acamun karaida aswam . ”
44016022	Konyou ekodet kere asurokin kes : kolacasi ikatubok inapenekec kagogoŋ , kicorakis kes aleio kisureta .
44016023	Nakedauniata aile noi , kogolokis aidaris , kicorakis ekedaran aidar kes kacoit ,
44016024	Kedau adumun aicorakinet ŋin , kibwaik kes toma aidaris nakotoma , koen akejekec oloin .
44016025	Konye kidiŋebai ilipete Paul ka Sila , eyeikinete Edeke ikososio luka aiturit , kopupete ienan da ice ;
44016026	atipet kojau amaran naepol naka akwap , komaranata apeteta nuka aidaris ; atipet koŋaaros ikekia kere , kolacaros da aeneta nuka ituŋa kere ,
44016027	Kokweny ekedaran , nakeanyunia ebe eŋaara ikekia luka aidaris , kout ekekileŋ , kokoto aarakin , koomit ebe asiata ienan .
44016028	Konye kiworo Paul keporoto loepol ebe , “ Sirikimusuŋikin , naarai kija isio ne kere . ”
44016029	Konyarau atalai , komotar toma , emarani kanuka akurian , kibirokin akonyen nuka Paul ka Sila ,
44016030	kitolom kiŋa , kotema atiar , “ Ikajaka , kekonak ai tetere ketajario ? ”
44016031	Kobalasi ebe , “ Kiyuu Ejakait Yesu , kitajario jo ka lukokalekon kere . ”
44016032	Kolimokis ŋes ka ituŋa kere luajaas togoke akirot naka Ejakait ,
44016033	Kisukunyik kes kosawa kaŋol loka akuare , kilot ikecemacarin , atipet kibatisai ŋes ka iketuŋa kere .
44016034	Kosodi koyau kes togoke , koinak kes inyamat , kolakara noi , ŋes ka ekekale kere , naarai iyuunit Edeke .
44016035	Konye kiwala akwap , kiyakiasi ikatubok ikapolok luka iserikalei , kobalas ebe , “ Koosikis ituŋa ŋul koloto . ”
44016036	Kitejen ekedaran Paul akiro ŋun ebe , “ Eyakuut ikatubok aosikin yes : aso do kolomutu , koloto inapakina . ”
44016037	Konye kotema Paul kes atiar , “ Apotu koleata sio kakonyen nuka ituŋa kere , komam etubokina , kwabo kirai isio Iromayon , bobo da kigolokis aidaris ; kwana da ekotosi cabo alacakin kaiyeiyea ? Mam cut ; konye kopotu kesi ikulepek kolacakis sio . ”
44016038	Kolimokis ikapolok luka iserikalei ikatubok akiro ŋun ; kokuriakaros nakiirariata ebe eraas ŋul Iromayon ;
44016039	kopotu , kiŋaiŋaata ; nakedauniata aitolomun , kilipa kes anyoun kore kaŋol .
44016040	Konyoutu do kaidaris kolomasi togo loka Ludia : ido kedaut aanyun iinacan , kitalakasi kes , koloto .
44017001	Nakedauniata aitor Amipipoli ka Apolonia , kodoloto Sesalonika , nekejai atukos naka Iyudayan ,
44017002	Kosodi koloma Paul mama ejaas , kwape kejaar ekepone , kopeta kakes nukiwadikatai asabaton auni .
44017003	Kikujok kitogogoŋ da ebe ebusakinit Kristo aiticanio ka ajarun kotoma okatwak , ebe da , “ Yesu ŋol lokalimonokini yes , ŋes Kristo . ”
44017004	Kiyuut ice kakesi , kimorikikinos ka Paul ka Sila ; ka Iyonanin lukiyaparito luipu noi , ka aŋor da nukapolok numam ikidioko ,
44017005	Konye kilelebun Iyudayan ekolo , koyaŋas ituŋa lueroko luutai , kotukokis ekodet , kigurut ere , kosurokis etogo loka Yason , kokotos aitolomun kes otuŋa .
44017006	Nakekurwokis adumun kes , kiriasi Yason ka ice koinacan mama ejaas ikapolokitok ere , kiworoto ebe , “ Ituŋa lu luabuburiasi akwap adolutu ne da ,
44017007	esukunyiki Yason kes ; iswamaete ŋul kere nuesurokinete ikisila luka Kaisar , kobalas ebe , ejai ekabaka ece , loenyaritai Yesu . ”
44017008	Kiyaloŋoŋoto ekodet ka ikapolokitok ere nakiirariata ŋun ,
44017009	Kosodete nakedauniata aitelemun Yason ka ikepaup aititiŋet , koosikis kes alosit .
44017010	Atipet kijukasi iinacan Paul ka Sila Beroea kuare ; nakedolioto ŋina kolomasi atukos naka lyudayan .
44017011	Konye kejokuka lu aitelekarit luko Sesalonika , naarai apotu kocamut akirot kitauon luekapakina , koŋicenenata nuiwadikatai ŋinipaaran ajenun arai ikote akiro ŋun nen ,
44017012	Kanuka ŋun kiyuut luipu kakesi , ka aŋor nuYonanin nusotia ka ikiliok da lumam ikidioko .
44017013	Konye kejenut Iyudayan luko Sesalonika ebe elimonokini Paul akirot naka Edeke koBeroea da , kopotu nen da kisidikoto kigurut ikodeta .
44017014	Kosodi atipet kijukasi iinacan Paul alosit adolore aŋolol , konye kosalata Sila ka Timoteo nen .
44017015	Konye lukinyamakinete Paul koyaŋaasi kiton Asene ; kosodete kicorakinai alimokin Sila ka Timoteo abunore mama ejai atipet kwape epedoriata , koloto .
44017016	Kosodi nakejaar Paul Asene idaret kes , koriebakin eketau nakeanyunia ere ileleba aputosia .
44017017	Kwaŋin kopetanak lyudayan ka lukeyoŋito Edeke akiro kotoma atukos , ido ŋinipaaran kagwelanaret kaŋul lukiriamununos kaŋes .
44017018	Ice luka ikaminak acoa luka Ipikurean ka Isitoikin kiriamunos kaŋes , Kobalas ice ebe , “ Ekoto kereka ekenerat lo einer anyoika ? ” Kobalas ice ebe , “ Etakani bala elimonokini akiro nuka idekesio lumo . ” Naarai kelimonokini Yesu ka ajarun .
44017019	Kikamut ŋes koyaŋaasi Areopago , kobalas ebe , “ Kipedori kereka isio ajenun anyoin aisisianakin na nakitetet nainera ijo ?
44017020	Naarai iyaŋaut akiro numo akiikosi ; aso do kikoto ajenun apolou naka akiro kanu , ”
44017021	Naarai kemameete luka Asene ka imo lukiboienenete kanen aceswam dimarai aitatam arai aiirar akiro nukitetiak .
44017022	Kobwo Paul kokidiŋ Areopago , kobala ebe , “ Yes ituŋa luka Asene , amisiiki ebe iraas luka edini kakiro kere .
44017023	Naarai naketoritor , ka aanyun iboro luimaete , abu kadum etem lokiwadikatai akiro nu ebe , ‘ LOKA EDEKE LOMAM EJENA . ’ Aso kalimonokini yes ŋol loimaete komam ijenete .
44017024	Edeke lokesubi akwapisinei ka iboro kere luejaas toma , naarai erai ŋesi Ejakait loka akuj ka akwap , mam iboie kabilai nuedukio kakanin ,
44017025	kwabo mam ijaanakinio kakanin nuka ituŋa , bala ipuda idiobore ; naarai ŋes elopet einakini kere aijar ka eiyeŋane ka iboro da kere .
44017026	Kojautene ediopet kosub atekerin kere nuka ituŋa aiboi kakwapin kere , nakedaunia aibwaikin apakio ka iikorun luka aiboisiokec ,
44017027	tetere emoete Edeke , moto erarapete ka adumun ŋes ; karaida mam elwana kaneejai ŋinidiopet kaoni ,
44017028	‘ Naarai kotomakeŋ , kijari , kilosi , kijai da ’ ; kwape abalatar ice kokapwakunakakus ebe , ‘ Naarai kirai oni aurike . ’
44017029	Aso naarai kirai oni aur naka Edeke , mam kibusakinit aomit ebe eput Edeke ka esabu , karaida epuesa , karaida amor , iboro luegerio kanuka apirianut ka acoa naka ituŋa .
44017030	Mam abu Edeke kosesenenei apakio nuka aolit , konye kwana icorakini ituŋa kere luejaas aiboisio kere aisilar :
44017031	naarai abu kibwaik apaaran naebunio atubokin akwapin kadolit , kotuŋanan loaseunit ; ido itogogoŋit ŋun mama ejaas ituŋa kere , kanuka aitajarun ŋes kokatwak . ”
44017032	Kosodi nakiirariata nuka ajarun naka ikatwak , kokienatar ice ; konye kobalas ice ebe , “ Kiirari bobo jo kakiro kaŋun . ”
44017033	Kosodi konyou Paul kinye kes .
44017034	Konye kimorikikinos icetuŋa kaŋes , kiyuut ; kotomakec kojai Dionusio Eareopagot , ka aberu naenyaritai Damaris , ka icetuŋa da nepepe kaŋul .
44018001	Kokau kaŋun konyou ko Asene kodol Korinto .
44018002	Kodum Eyudayat ekekiror Akuila , euriat koPonto , kerai ŋesi abunore ŋipeŋin koItalia nepepe kakeberu Pirisikila , naarai abu Kulaudio kicorakinite Iyudayan kere anyoun koRome . Kodol Paul mama ejaas ;
44018003	naarai kerai akeceswam adiopet , kosal mamakec , kiswamata nepepe , naarai keraas ikasubak iweman .
44018004	Kopetanak akiro katukos ŋinisabato , kotam aimaumaun Iyudayan ka Iyonanin .
44018005	Konye nakijesunotor Sila ka Timoteo koMakedonia , kitiŋaik akirot Paul , kitejenanak lyudayan ebe Yesu ŋes Kristo .
44018006	Nakitepegiata ka ainyanakin Edeke , kilakilak inapeneke , kotema kes atiar , “ Kojaas aokotokus akwesikus ; alai eoŋ ; amear kwana alosi mama ejaas Imo . ”
44018007	Konyou kanen , koloma togo loka etuŋanan ekekiror Tito Yusito , loemai Edeke , lokeapias eketogo katukos .
44018008	Abu Kirisipo ekayaiton loka atukos kiyuu Ejakait , nepepe ka lukokaleke kere ; nakiirariata Ikorinton luipu Paul kiyuut , kibatisai .
44018009	Kolimok Ejakait Paul kaitapoet kuare ebe , “ Sirikikurianar , konye kiner , sirikililiŋ ;
44018010	naarai ajai eoŋ nenipe kajo , kwabo emamei ituŋanan yenikisurokini aitican ; naarai ejaas eoŋ ituŋa luipu ore lo . ”
44018011	Kosalak nen apak naka ekaru ediopet ka ilapio ikanykape , isisianakini kes akirot naka Edeke .
44018012	Konye nakeraar Galio ekayaiton loko Akaia , konyoikis Iyudayan Paul ketau ediopet , koyaata airabis .
44018013	Kobalas ebe , “ Ijodijodi ekesa lo ituŋa aima Edeke asurokin ikisila . ”
44018014	Konye nakekotor Paul aooŋ akeituk , kotema Galio Iyudayan atiar , “ Wu yes Iyudayan , arai erai akirot naka aswam aronis arai naka adiakaret naerono , tikebusakinit atitiŋikin kayes ;
44018015	konye arai erai akirot naka aiŋiseta nuka akiro ka ikiroria ka ikisilakus , nukus bo ŋun ; mam eoŋ akoto araut ekatubon kaŋun . ”
44018016	Kireŋea kes kairabis .
44018017	Kikamutu kere Sosetene , ekayaiton loka atukos , koleata kairabis . Konye mam Galio apodo ŋun .
44018018	Kokau kaŋun kosalak Paul apaarasia nuipu , kosodi kotwar iinacan , kikwaŋar alosit Suria , kouparos ka Pirisikila ka Akuila . Kobaren akekou koKenekerea , naarai kiyapot .
44018019	Kodoloto Epeso , kinye kes kaŋina ; konye koloma ŋesi elopet atukos , kopeta ka Iyudayan akiro .
44018020	Nakilipiata ŋes asalakin apak naepol , koŋer ;
44018021	konye kotwaras kakes kobala ebe , “ Aboŋuni bobo mama ijaas arai itojokit Edeke . ” Kikwaŋa anyoun ko Epeso .
44018022	Nakedokunia Kaisarea , kodoka kiyoga ekanisa , kijesar Antiokia .
44018023	Kosalak nen adiopak , kosodi konyou , kitor anatar akwapin nuka Galatia , ka Pirugia , itogogoŋi ikesisiak kere .
44018024	Kobu Eyudayat Epeso , ekekiror Apolo , euriat loka Alegesanderia , etuŋanan loisisianakinitai ; kerai lokapedor kotoma nukiwadikatai .
44018025	Aponi kituutooritete korot loka Ejakait ; kodunyakinite komoyo , kinera kisisianakini kacoit akiro nuka Yesu , konye kojeni aibatis naka Yokana bon .
44018026	Kogeu einer katitiŋ katukos ; konye nakiirariata Pirisikila ka Akuila , koyaŋaasi ŋes , kiyatakis aitejenun kacoit erot loka Edeke .
44018027	Nakekotor aikwaŋar alosit Akaia , kisicerededata iinacan , kiwadikakis ikesisiak aisukunyikin ŋes , Nakedolio , kiŋarak noi ŋul lukiyuunito kanuka asianut ,
44018028	naarai kiteleka Iyudayan kagogoŋ , kaitebeikin , itodikini kakiro nukiwadikatai ebe Yesu ŋes Kristo .
44019001	Nakejaar Apolo Korinto , kitor Paul akwap naimukurur , kodol Epeso . Kodum ikesisiak ice kaŋina .
44019002	Kiŋit kes atiar , “ Ipotu kereka ko dumut Emoyo Lokalaunan nakiyuuniata ? ” Kobalas ebe , “ Mam , karaida aiirarit ebe ejai Emoyo Lokalaunan . ”
44019003	Kotema atiar , “ Aso kibatisatai yes aibatis anyoin ? ” Kotemasi atiar , “ Aibatis naka Yokana . ”
44019004	Kotema Paul atiar , “ Abu Yokana kibatis kaibatis naka aitoronikin , elimonokin ituŋa aiyuun loebunit kokaukeŋ ŋes Yesu . ”
44019005	Nakiirariata ŋun , kibatisaunos kokiror loka Ejakait Yesu .
44019006	Kosodi nakedaunia Paul aidokokin kes akekanin , kodoik kes Emoyo Lokalaunan ; kinerata kaŋajepa , ka aidwar .
44019007	Keraas kere bala ituŋa itomon ka luarei .
44019008	Koloma Paul atukos , kinerenena katitiŋ ilapio iuni , epesi akiro kituŋa kiyamuyam kes toma akiro nuka ajakanut naka Edeke .
44019009	Konye ice lueninik kogiroto aiyuun , kinerasi nueroko nuka Erot kakonyen nuka ekodet , kosodi kinyek kes , kogita ikesisiak , kopegenenas ka ituŋa ŋinipaaran kosomero loka Turano .
44019010	Kiyatanakinos akiro ŋun apak naka ikar iarei ; kiton lukiboiete kere koAsia aiirar akirot naka Ejakait , Iyudayan ka Iyonanin da .
44019011	Kiswama Edeke nukaumokin nuedeparito kakanin nuka Paul ,
44019012	kiton ayaŋaar iitabalan ka inapen kakuanake mama ejaas ikadekak , konyout adekesia kamakec , kolomut da ajokin nueroko kamakec .
44019013	Konye koŋasikinos ice koYudayan lukerimok , ikereŋeak ajokin , alimor ekiror loka Yesu mama ejaas lukejaas ajokin nueroko , kobalas ebe , “ Kecorak yes kanuka Yesu loelimonokini Paul . ”
44019014	Kosodi kojaas idwe ikanykaarei luka Sekeba esasedoti lopeti loYudayat , lukiswamaenenete ŋun .
44019015	Konye Koboŋok kes ajokit naerono ebe , “ Ajeni Yesu , ajeni Paul da ; konye yes lukaŋai ? ”
44019016	Kosomakin kes etuŋanan lokejai ajokit naerono , kiteleka kes kere , kipiko , tape ekerete kotogo kaŋol imujalalas , imusuŋitai .
44019017	Kojenut ŋun kere Iyudayan ka Iyonanin lukiboiete ko Epeso ; kirum akurian kes kere ; kitopolooroi da ekiror loka Ejakait Yesu .
44019018	Kopotu luipu da kaŋul luiyuunito , kolimosi , kilepilepata da akeceswamisio .
44019019	Ka ituŋa luipu kaŋul lukiswamaete nukamurwonut , kotukonokis ikeceitabon , kicweata kakonyen nuka ituŋa kere ; kimarata etiaikec , kodumut ebe edolit atutubeta alukumin akaisakany nuka epuesa .
44019020	Kwaŋin kopoloor akirot naka Ejakait , kitelekarit kagogoŋ .
44019021	Kedaunos akiro ŋun kolosik Paul Komoyo aitor Makedonia ka Akaia alosit Yerusalem , kobala ebe , “ Kadau ajaut ŋina , kebusakinit aanyun Rome da . ”
44019022	Kiyakia iarei kokejaanakinakake alosit Makedonia , kes Timoteo ka Erasito , kosalak ŋes elopet Asia apak .
44019023	Kapak kaŋin kodakun aigurun namere naedit kanuka Erot .
44019024	Naarai etuŋanan ekekiror Demeterio ekatatan epuesa , lokesubenenei abilai nuka epuesa nuka Aratemi , lokedumanakini ikeswamak luepiriaka ameda naepol ;
44019025	kotukonoki ŋul nepepe ka ikeswamak ice luka aswam kaŋin , kobala kes ebe , “ Ikatuŋa , ijenete yesi ebe kidumuni abarawok kotoma aswam kana .
44019026	Bobo da ianyut , iirarete da ebe , mere koEpeso bon , konye eapie toma Asia kere , ejodijod Paul lo ituŋa luipu ka aijulakin akeceomisio , ebala ebe ŋulluiswamao kakanin mam eraas idekesio :
44019027	mere atemar ebe aswamuwok na bon emwaŋio , konye eyekalu da loka adeke nakapolon Aratemi mam imario araut ibore , ebuni aitisilio kapolouke , ŋin naemaete luko Asia kere ka akwapisinei da . ”
44019028	Nakiirariata ŋun konyunyurikinos , kiworoto kobalas ebe , “ Aratemi naka Ipeson ŋes nakapolon ! ”
44019029	Kilelebun ere ecelet ; komotaros ketau ediopet alomar alaro naka aboliasio , kedaut aikamun Gaio ka Arisitariko , ituŋa luko Makedonia , lukeupas ka Paul kalositeke .
44019030	Kokoto Paul alomar otuŋa , kisimika ikesisiak .
44019031	Ikapolok ice da luka Asia , lukeraas ikepapero kiyakiasi mamakeŋ , kiŋaiŋaata ŋes kinyek alomar alaro naka aboliasio ,
44019032	Aso kiworoto ice ace , ka ice da ace ; naarai kitolutoluno ekodet ; naarai luipu kakesi mam kejenete akirot naeinakinit kes atukokin .
44019033	Kolemut Alegesanda kotoma okodet , lokisibwoete Iyudayan kakonyen nuka ituŋa . Kokwetu Alegesanda kakanike , kokoto apurokin kakonyen nuka ituŋa .
44019034	Konye nakejenuniata ebe erai ŋesi Eyudayat , kiworoto kere keporoto ediopet bala apak naka isawan iarei ebe , “ Aratemi naka Ipeson ŋes nakapolon ! ”
44019035	Nakedaunia ekewadikan loka ere aisiyamikin ekodet , kobala ebe , “ Okwe ikatuŋa luko Epeso , iŋai bo ituŋanan yenimam ejeni ebe , erai ere loka Epeso ekedaran loka eyekalu loka Aratemi nakapolon , ka loka aput nakedouni kokuju ?
44019036	Aso naarai mam epedorio aiŋer akiro ŋun , ibusakinit yes aiyamakin , komam isunyito akirot ,
44019037	Naarai iyaut ituŋa lu ne lumam ekokoto iboro luka eyekalu , karaida ainyanakin adekewok .
44019038	Aso arai ejaas Demeterio ka ikeswamak ice ipaupake akiro nuiwosaete kituŋanan , ejai airabet , ejaas da ikayaitok ; kiwosakinos .
44019039	Konye arai imootos acekirot , itemonokinio katukot naduc .
44019040	Naarai kija toma aronis aiwosao kanuka ecelet loka lolo , loemamei akirot ; ido kotoma akirot kana mam kipedori aitojok atukokin na . ”
44019041	Kedau einer ŋun kotwar atukot .
44020001	Kinapakin ailoŋiloŋa , konyarau Paul ikesisiak , kicor , kotwar kes , konyou kolot Makedonia ,
44020002	Nakedaunia aitor atutubeta ŋun , ka aitalakar kakiro nuipu , kodol Yonan .
44020003	Kosalak nen ilapio iuni , ido nakineruniata Iyudayan asurokin ŋes edwar aikwaŋar alosit Suria , kopeleik aboŋor korot loko Makedonia .
44020004	Kouparos kituŋa kalu , Sopater loka Beroea , okoku loka Puro , ka Arisitariko ka Sekundo Isesalonikan ; ka Gaio loka Derube , ka Timoteo ; ka Tukiko ka Toropimo luko Asia .
44020005	Konye keliŋara ituŋa ŋul , kidareut sio koTiroa ,
44020006	kekwaŋaros isio anyoun koPilipi akaulo kapaarasia nuka imugatin lumam itubuunitoi , kadolokis kes koTiroa kalosit naka apaarasia akany ; kasalakis nen apaarasia akanykaarei .
44020007	Kapaaran nasodit nakasabato , nakiriamunor tetere kibili emugati , kiner Paul kakes , apele alosit apaaran naatupakini ; kiyatak einerike kiton kidiŋebai .
44020008	Kojaas atalai nuipu kagola nakokuju kama kitukokina .
44020009	Iboie etelepat ekekiror Eutuko kadirisa ; kilurutu noi ajo ; kiyatakinit Paul noi alimonokin , kipikosi ajo , kibiror kwap kagola nakiwuniet , kodakunai etwanit .
44020010	Konye kodoka Paul kokukum kamake , kotun , kobala ebe , “ Sirikiyaloŋoŋoto ; naarai eroko ŋesi ejari . ”
44020011	Kodoka bobo kuju , kobil emugati , konyam , kiyatak einer kakes apak naepol , kiton tupuruc , kosodi kolot .
44020012	Koyaut etelepat ejari , kolakara alakara naepol .
44020013	Konye sio kaliŋa alosit ataker , kekwaŋaros kiton Assos , kamunos aitodokun Paul ataker kaŋina ; naarai kitemokinit ŋesi kwaŋin , komuno ŋes ; aitorit neeonit ,
44020014	Nakiriamunor Assos , ketodokutu ŋes ataker , kasodete kadoloto Mitulene ,
44020015	Kekwaŋaros anyoun kaŋina kadolo apaaran nakiareit aibois naetereikina ka Kios ; apaaran da naatupakini kabwoutu koSamos , ka naatupakini ŋin kadoloto Mileto .
44020016	Naarai abu Paul kitojokite ainac Epeso tetere mam itumor kotoma Asia ; naarai kemarani arai epedori adolore Yerusalem eroko apaaran naka Pentekote edolo .
44020017	Nakejaar Mileto kiyakik anyaraun imakio luka ekanisa koEpeso .
44020018	Nakedolunioto mamakeŋ , kotema kes atiar , “ Ijenete yesi kwape keboienenoo kayes apak kere ageun kapaaran kanasodit naadolio Asia ,
44020019	ejaanakinenei Ejakait kaitasono kere , ka akiyo , ka acoduneta nukadoikinete kobotei luka Iyudayan ,
44020020	mam abu kenac alimonokin yes akirot kere naeyaun ajokis , kesisianakinenei yes kaitebeikin , ido kaŋolitog ,
44020021	etejenuni lyudayan ka Iyonanin da nuka aitoronikin mama ejai Edeke ka aiyuun da Ejakaitiwok Yesu Kristo .
44020022	Aso kwana , koany , alosi Yerusalem , kaenitai komoyo , mam ajeni akiro nukadoikinete kaŋina ,
44020023	dimarai ketejenuni Emoyo Lokalaunan kaŋolire ebe kedareto aeneta ka areio .
44020024	Konye mam apodo akaijar araun naketiai kamakaŋ , dimikito kaŋetak akaigerosit ka aijaanakin nakadumuni kama ejai Ejakait Yesu , aitejenun Akiro Nukajokak nuka asianut naka Edeke .
44020025	Aso kwana , koany , ajeni eoŋ ebe yes kere lukerimorit alimonokin ajakanut naka Edeke mam bobo ianyunete akakonyen .
44020026	Kanuka ŋun ketejenuni yes lolo ebe mam akusiwokot kabeikinete eoŋ ,
44020027	naarai mam abu kenac alimonokin yes ainerun kere naka Edeke .
44020028	Kocoito yesi , ka esipan da kere loadakaki Emoyo Lokalaunan yes araut ikaanyanarak , tetere icokiete ekanisa loka Edeke , lokikurauni kakeokot elopet .
44020029	Ajeni ebe kanyou eoŋ epote ipeen luededeŋ mamakus , mam itimete esipan ;
44020030	bobo da enyounete kotomakus ikiliok luineras nuitapaarete airiar ikesisiak atupar kes .
44020031	Asokokwenyete , kiitunitos ebe ikar iuni mam abu kenyek aicor ŋinituŋanan paaran ka kuar kakiyo .
44020032	Kwana da ketitiŋ yes Edeke , ka akirot naka akesianut naepedori aiduk yes ka ainakin da airumet nepepe kaŋul kere luitalaunitai .
44020033	Mam abu kemiela epuesa karaida esabu karaida inapen luka ituŋanan .
44020034	Ijenete yesi ebe akakanin nu apotu kiswamata nukeipudika , ka loka ŋul kalukija nepepe keoŋ .
44020035	Kotoma akiro kere ketodik yes ebe kaitaaritoi naikoni nen ibusakinit aiŋarakin luekalanyaka , kaiitunite akiro nuka Ejakait Yesu , nukebala ebe , ‘ Ainakin erai nakarereŋ adepar adumun . ’ ”
44020036	Nakedaunia einer ŋun kokukokin kilip nepepe kakes kere .
44020037	Komonyata noi kere , kotunata Paul konuata .
44020038	Ekadakinitos noi kanuka akirot ŋin nakinera ebe mam bobo eanyunete akekonyen . Kinyamakis do kiton ataker .
44021001	Kosodi kanen nakidaunia atwarakin , kekwaŋaros kiderit kadoloto Kos , apaaran da naatupakini kadoloto Rodo , kanyout kanen kadolo Patara .
44021002	Kadumutu ataker naekoto aikwaŋar kiton Poenike , kadokasi , kekwaŋaros .
44021003	Nakianyunia Kupuro kipou kenyeisi ŋes kakan nakokediany , kediata kiton Suria , kadokutu koTuro ; naarai nen kekotor ataker alemario iboro lueleleba .
44021004	Kiidau amoun ikesisiak , kasalakis nen apaarasia akanykaarei . Kolimokis kesi Paul kanuka Emoyo ebe sirikedoka Yerusalem .
44021005	Kosodi kedaunos apaarasiakosi kanen , kanyoutu kasodokinete ; apotu ituŋa kere , nepepe kaŋorokec ka idwekec kinyamakis sio kiton kiŋa naka ere ; kakukokinos oitolima kelipa kasodete katwarakinos .
44021006	Kadokas isio ataker , koboŋosi do kesi orekec .
44021007	Kasodete nakidaunia alositekosi anyoun koTuro , kadoloto Pitolomai ; keyogata iinacan kasalata mamakec apaaran adiopet .
44021008	Tupuruc kanyoutu kadoloto Kaisarea ; kalomasi togo loka Pilipo ekalimonokinan , lokerai ediopet kokanykaarei , kasalata mamake .
44021009	Kejaas ŋol apesur aoŋon abekon , nukeraas akadwarak .
44021010	Nakisalitor nen apaarasia nuipu , kodoku enabi ekekiror Agabo anyoun koYudaya .
44021011	Nakedolunio mamakosi kolem amuny naka Paul , koen elopet akekeje ka akekanin , kotema atiar , “ Ebala Emoyo Lokalaunan kwanata ebe , Kwape kwaŋin eeniata Iyudayan luko Yerusalem elopet amuny na , ijaikinete da akanin nuka Imo . ”
44021012	Nakiiraria ŋun , isio ka ituŋa luka aibois kaŋin , keŋaiŋaata ŋes sirikedoka Yerusalem .
44021013	Kosodi Koboŋok Paul ebe , “ Anyoika iswamaete yesi , aimony ka aibil ekatau ? Naarai akapakina mere aenio bon , konye atwanare da kotoma Yerusalem , kanuka ekiror loka Ejakait Yesu . ”
44021014	Nakegirio akosiiŋaiŋa , kapalutu do kabalas ebe , “ Nuekoto Ejakait kiswamai . ”
44021015	Akaulo kapaarasia kaŋun , ketemokisi ikosiboro kadokasi kiton Yerusalem .
44021016	Kouparos ice kokesisiak luko Kaisarea kasio , koyaŋaasi sio ore loka Menason loko Kupuro , ekesisian lokolo sek , lokipejoi mamakeŋ .
44021017	Nakidolio Yerusalem kisukunyikis iinacan sio kaiyalama .
44021018	Kapaaran naatupakini koloma Paul nepepe kasio mama ka Yakob ; kojaas da imakio kere .
44021019	Akaulo kayogan kes , kitatam kisudunyite akiro kere nukiswamai Edeke kama ka Imo kotoma aijaanakinike .
44021020	Nakiirariata , kituroto Edeke . Kotemasi ŋes atiar , “ Onacekosi , iany kwape imwaatar ilukumin luka Iyudayan luiyuunito , irumit kes kere ekokote kanuka ikisila ,
44021021	elimonokinitai kes nukon ebe isisianakini Iyudayan kere luejaas Omo ainyein Musa , ilimonokini kes ebe sirikekepata ikecedwe karaida atupit iponesio .
44021022	Aso ikwaikinio bo do ai ? Abeit epupunete ebe ibu ijo .
44021023	Aso kiswama nukilimokini jo , Ejaas sio ikiliok iwoŋon lueenit aiyaposit ;
44021024	koyaŋa ituŋa lu , kitalaun nepepe kakes , kotacak kes tetere ebarenete akwesikec . Kojenut ituŋa kere ebe akiro kwa nukelimonokinitai kanukon mam ebeito , konye jo elopet iricit aitodol ikisila .
44021025	Konye kanuka Imo luiyuunito , kipou kewadikata ebalua katubito ebe kinaca kesi iboro lueinakinio aputosia araut asuban , ka aokot , ka itiaŋ luemiedio , ka adoteu . ”
44021026	Kosodi Paul ayaŋaar ikiliok ŋul , kitalaun elopet nepepe kakes apaaran naatupakini , koloma oyekalu , aitejenun apak naitodolikinere apaarasia nuka aitesegaario naeinakinere asubanit kanuka ŋolidiopet kakesi .
44021027	Keapuut apaarasia akanykaarei aŋetakin , koanyut lyudayan lukepote koAsia ŋes koyekalu , kisidikoto ekodet kere , kikamutu ŋes ,
44021028	kocelut ebe , “ Yes ikiliok luka Isirael , kiŋarakinai sio ! Lo ŋes etuŋanan loisisianakini ituŋa kere kaiboisio kere asurokin atekerewok ka ikisila ka aibois na da ; ido da ayau ŋesi Iyonanin toma oyekalu , amunaa aibois na nakalaunan . ”
44021029	Naarai keanyunitos Toropimo Epesot nepepe kaŋes kore , koomitos da ebe ayau Paul ŋes toma oyekalu .
44021030	Kosodi kibwaa ere kere , kokerut ituŋa ; kikamutu Paul kibwosasi kiŋa keyekalu , atipet kogolokinoi ikekia .
44021031	Nakemoototor epone loaret , kodolokis akiro ekapolon loka erioŋet ebe enyalinyalun Yerusalem kere .
44021032	Atipet kolem iserikalei ka ikapolokitokokec , koker mamakec ; kosodete nakeanyuniata ekapolon ka iserikalei kinyeis aibuŋa Paul .
44021033	Kosodi koapik ekapolon kikam ŋes , kicorak aenio kirikoi iarei , Kiŋit ebe , “ Iŋai bo lo ? ” ido ebe , “ Anyoika eswama ? ”
44021034	Kocelas ice kokodet ace , ka ice da ace ; namam kepedoria ajenun akiro kanuka ecelet , kicorak ayaŋaario ore loka iserikalei .
44021035	Nakedolio adoketa kodakasi ŋes iserikalei kanuka agogoŋ naka ekodet ;
44021036	naarai ketupit ekodet loka ituŋa luipu , ecelasi , kobalas ebe , “ Kicutasi ŋes ! ”
44021037	Konye napedwar kes aitolomar ŋes orekec , kiŋit Paul ekapolon ebe , “ Ibus kereka eoŋ alimokin jo akirot ? ” Kobala ŋesi ebe , “ Ijeni tope ijo Ayonanin ?
44021038	Mere kereka ijo Emisiriat je , loitonyounit pac ituŋa ilukumin iwoŋon lukenyaritai Ikaarak , kiŋarenik amodiŋ ? ”
44021039	Koboŋok Paul ebe , “ Arai eoŋ Eyudayat , loko Taruso kotoma Kilikia , lokore lomere loedit ; keŋaiŋait , kisiikinai kener kituŋa kalu . ”
44021040	Kisiik ŋes , kosodi kobwo Paul kadoketa , kokwet ituŋa ; kojau aililiŋ tiiti , kiner kakes kaŋajep nAburaniat , ebe :
44022001	“ Yes ikiliok iinacan ka lukapapaka , kiirarai kwana nuenera aiiyaror . ”
44022002	Nakiirariata ebe inera kakes kaŋajep nAburaniat , kiyatakis aililiŋ tii . Kobala ebe :
44022003	“ Arai eoŋ Eyudayat , kaurikinio Taruso , koKilikia , konye kasaunio kore kalo kakeje nuka Gamaliel , kesisianakinio kainyikokin kokisila luka lukapapaawok , abu kerumite ekokote kanuka Edeke kwape ijaatar yesi kere lolo .
44022004	Kareite ituŋa luka Erot kala kiton atwanare , kaenenei karemonokin aidaris ikiliok ka aŋor da ,
44022005	kwape itejenikina esasedoti lopeti ka imakio kere luka aurianet , Abu kadum ibaluan kamakec ainar iinacan , kalot Damasiko tetere ekamuni luejaas ŋina da , ka ayaun kes Yerusalem eenitai tetere iticanio .
44022006	“ Kosodi kanen napalosi , aapikin Damasiko , kidiŋ paaran , atipet kemiliaik aica naepol naabuni kokuju .
44022007	Kebirokin kwap , keira eporoto lokabala eoŋ ebe , ‘ Saul , Saul , kanukinyo kireitor eoŋ ? ’
44022008	Kaboŋok ebe , ‘ Ijoŋo iŋai , Ejakait ? ’ Kabala ebe , ‘ Arai eoŋ Yesu Enasarayot , loireit ijo . ’
44022009	Ŋul da lukejaas keoŋ apotu koanyut aica ŋin , konye mam apotu kiiras eporoto loka ŋol kalokinera keoŋ .
44022010	Kabala ebe , ‘ Keswama anyoika , Ejakait ? ’ Katema Ejakait eoŋ atiar , ‘ Konyou , koloma Damasiko , kanen kilimokinio kere nuitemokinitoi jo aswam . ’
44022011	Konye namam apedoritor aanyun kanuka amwekimwek naka aica kaŋin , karikosi eoŋ ŋul lukejaas keoŋ , kaloma Damasiko .
44022012	Kanen Anania , etuŋanan loeyoŋit Edeke kwape ejaatar ikisila , loetojokitai koYudayan kere lukiboiete kanen ,
44022013	kobu mamakaŋ , kobwo kodiekaŋ kabala ebe , ‘ Onaceka Saul , kokweny . ’ Ido kosawa kaŋol abu kakweny kaany ŋes .
44022014	Kobala ŋesi ebe , ‘ Kiseu jo Edeke loka lukapapaawok tetere ijenuni nuekoto ŋesi , ka aanyun da Ekadoliton , apupun eporoto loelomuni kaitukuke ;
44022015	naarai iraun ekekajenan kotuŋa kere kakiro kaŋun nuiany ka nuiiraa da .
44022016	Aso kwana idaret inyo ? Konyou , kibatisai , kilota akonidiakanareta , kiwonete ekekiror . ’
44022017	“ Kosodi kanen nakadaunia aboŋun Yerusalem , elipi koyekalu , kogelakin ekamoyo ,
44022018	Abu kaany ŋes , katema eoŋ atiar , ‘ Kisunyite , konyou atipet koYerusalem , naarai mam ecamunete akoniitejenun kamakaŋ . ’
44022019	Kabala ebe , ‘ Ejakait , ejenete kesi ebe abu eoŋ kaenenenei ka aibuŋ da ŋul lukiyuunito jo kaŋinitukos kere .
44022020	Naabukorere da aokot nuka Sitepan ekajenanikon , ajai eoŋ da abwoi eapie , ketojokite , kedari inapen luka lukearete ŋes . ’
44022021	Katema eoŋ atiar , ‘ Ape ; naarai keyakiari jo neelwana mama ejaas Imo . ’ ”
44022022	Apotu kopupokis ŋes kiton akirot ŋin ; kosodete kodelosi kiworoto ebe , “ Kicutasi oloŋai ŋol kakwap . Naarai mam ibus ŋes aijar . ”
44022023	Napecelasi , ka acakanar ikecenapen ka aiwelanar da apua kuju ,
44022024	kicorak ekapolon aitolomar ŋes ore loka iserikalei , kotema ŋes aŋicio kadaio , tetere ejenuni nuainakinit kes ecelas kwaŋin kanukeŋ .
44022025	Nakedauniata aien ŋes kaunoi , kobala Paul ekapolokiton lokebwoi eapie ebe , “ Ibus kereka yes aida etuŋanan loerai Eromayot komam etubokinitai ? ”
44022026	Nakiiraria ekapolokiton kolot kitejen ekapolon kobala ebe , “ Nunyoika ikoto ijo aswam ? Naarai erai etuŋanan ŋol Eromayot . ”
44022027	Kobu ekapolon kiŋit ŋes ebe , “ Kolimokinai , irai teni ijo Eromayot ? ” Kobala ebe , “ Eebo . ”
44022028	Koboŋok ekapolon ebe , “ Abu eoŋ kagwel araut Eromayot karupian nuipu . ” Kobala Paul ebe , “ Konye eoŋ euriat . ”
44022029	Atipet kobwata lukekapakina aiŋit ŋes ; kokuriana ekapolon da , naarai ajenu ebe erai Eromayot ido abu koen ŋes .
44022030	Apaaran naatupakini , kokoto ajenun abeit nuainakinete Iyudayan aosan ŋes , kolacak , kicorak isasedotin lupeti ka aurianet kere atukokin , koyaŋau Paul da kisibwo ŋes kakonyenekec .
44023001	Kikesite Paul akonye kaurianet , kobala ebe , “ Ikiliok iinacan , abu kajar kakonyen nuka Edeke ketau kaloejok kiton lolo . ”
44023002	Kicorak Anania losasedoti lopeti lukebwoete aapu kaŋes aibap ŋes akeituk .
44023003	Kosodi Paul atemar ŋes atiar , “ Kibapi jo Edeke , ijo arwatat naiworiworitai kakwanis ! Iboikin kereka ijo atubokin eoŋ kwape ejaatar ikisila , kwabo icorak eoŋ aibapio aitegelikin ikisila ? ”
44023004	Kobalas lukebwoete aapu kaŋes ebe , “ Ijo ba , imoromoroi kereka esasedoti lopeti loka Edeke ? ”
44023005	Kotema Paul atiar , “ Iinacan , mam ajeni ebe erai esasedoti lopeti ; naarai iwadikatai ebe , ‘ Sirikiner erono mama ejai ekayaiton loka ikonituŋa . ’ ”
44023006	Konye nakejenunia Paul ebe atutubet adiopet kerai naka Isadukayon , ka nace da naka Iparisayon , kiworo kaurianet ebe , “ Ikiliok iinacan , arai eoŋ Eparisayot , okoku loka Iparisayon ; katubokinitai eoŋ kanuka amun naka ajarun naka ikatwak . ”
44023007	Nakedaunia einer ŋun , kojau epeget kidiŋ Iparisayon ka Isadukayon ; kotiaka atukot .
44023008	Naarai ebalas Isadukayon ebe emamei ajarun , karaida emalaika , karaida emoyo ; konye ecamunito Iparisayon ŋun kere .
44023009	Kojau ecelet loepol ; kobwaata ikewadikak ice owai loka Iparisayon , koutasi kobalas ebe , “ Mam sio kidumuni adiokirot naerono kotuŋanan kalo . Arai bo emoyo inera kaŋes , arai bo emalaika ? ”
44023010	Kiyatakin ecelet apoloor , kokurianar ekapolon ebe enyilinyiliete kesi Paul , kicorak iserikalei adokun ka alemun ŋes kagogoŋ kakaninikec , ainyakar da ore loka iserikalei .
44023011	Kakuare kaŋin kobwo Ejakait aapu kaŋes , kobala ebe , “ Kotitiŋior , naarai kwape itejenunia nukaŋ koYerusalem , kwape kwaŋin ibusakinit ijo aitejenun ko Rome da . ”
44023012	Nakiwala akwap , kitutuko Iyudayan , koenikinos kaiyaposit ebe mam enyamete karaida aimat kiton neaariata Paul .
44023013	Lukiyapoikinete kwaŋin emwaasi ituŋa akaisaoŋon ka adepar da .
44023014	Koloto kesi mama ejaas isasedotin lupeti ka imakio , kotemasi atiar , “ Kienikin noi kaiyaposit ebe mam kiiri ibore kiton nekiaria Paul .
44023015	Aso do kwana , kikwenyasi yesi ka aurianet ekapolon ayaŋaun Paul mama ijaas , bala ikotosi ajenun kotenan akekiro , Kikapakina isio da aiar ŋes eriŋa eekuna die . ”
44023016	Kiira ecen loka Paul nuka aperunikec ; kolot koloma ore loka iserikalei , kolimok Paul .
44023017	Konyarau Paul ekapolokiton ediopet kotemaatiar , “ Koyaŋa etelepat lo mama ejai ekapolon ; naarai ejai akirot naelimokini ŋes . ”
44023018	Kanuka ŋun koyaŋa ŋes , kitoloma neejai ekapolon , kobala ebe , “ Abu Paul ŋol eenat kanyara eoŋ , kelip aitolomun etelepat lo mamakon , naarai ejai akirot naineras kajo . ”
44023019	Kitiŋ ekapolon akekan kogitaros kaŋes , kiŋit kaiyeiyea ebe , “ Anyoin akirot naikoto ijo alimokin eoŋ ? ”
44023020	Kobala ebe , “ Enerut Iyudayan aiŋitun jo aitodokar Paul moi toma aurianet , bala ekotos aiŋitiŋit kotenan akekiro .
44023021	Aso siri jo kicam ; naarai eperunito ŋes ituŋa luedeparito akaisaoŋon kakesi , luaenikinos kaiyaposit ebe mam enyamete karaida aimat kiton neaariata ŋes ; aso kwana ekapakina kesi , idaretos akoniisumunet . ”
44023022	Kosodi kotwar ekapolon etelepat , kicoro ebe , “ Sirikilimok idiotuŋanan ebe kikwenyarit eoŋ . ”
44023023	Kosodi konyarau ikapolokitok iarei , kobala ebe , “ Kitemokis iserikalei akwat aarei , ka ikebwanenok akaisakanykaarei , ka lukakwaras da akwat aarei , alosit kiton Kaisarea , osawa lokiwuniet loka akuar .
44023024	Kitemokis itiaŋ lukisibwaneno Paul da , koyaŋaasi ŋes mama ejai Pelikis ekayaiton eiyara . ”
44023025	Kiwadik ebalua kepone kalota :
44023026	“ Kulaudio Lusia mama ejai ekayaiton lokaibuses Pelikis , ayogan .
44023027	Ikamunito Iyudayan etuŋanan lo , aapikinito aiar ŋes , kabunok kes nepepe ka iserikalei , kayu , kajenu ebe erai Eromayot .
44023028	Kakoto ajenun akirot naeosatotor , ketodoka aurianetekec .
44023029	Kadum ebe kiwosatai kanuka aiŋiseta nuka ikisilakec , kwabo mam kiwosatai adiokirot kere naibusakinitor aaria karaida aenia .
44023030	Kosodi nakapukokinere ebe ejaun ebotet loebilakinete ekiliokit lo , atipet kejuku mamakon , kecoraki da lukewosatok einer akecekiro kakonyenekon . ”
44023031	Kosodete koyaŋaasi iserikalei Paul kwape kicorakinitere kinyamasi kuare kiton Antipaturi .
44023032	Tupuruc do koboŋosi kesi ore loka iserikalei kinyeis ikebwanenok aiyatakin alosit kaŋes ,
44023033	Kedolo ŋul Kaisarea , ka ainakin ekayairon ebalua , kisibwaata da Paul kakonyeneke .
44023034	Ŋes da nakedaunia asoman , kiŋit ebe , “ Erai ŋesi loko buku ali ? ” Nakejenunia ebe erai loko Kilikia ,
44023035	kotema atiar , “ Keirari jo naeponiata lukiwosato . ” Kicorak aidario kotogo lokapolou loka Kerode .
44024001	Kosodi ketuboros apaarasia akany , kijesar Anania esasedoti lopeti nepepe kice komakio , ka ekeneranikec , Teratulo . Kikujokis kesi ekayaiton nuesurokinitotor Paul .
44024002	Kenyaraun ŋes , kogeu Teratulo aosan ebe : “ Naarai kidumunit ainapakin naepol kanukon , wu Pelikis lokaibuses , kanuka apiirikinikon da eteteun akiro nuka ateker kana ,
44024003	kicamunit da kaimal naepol koponesio kere kaiboisio da kere .
44024004	Konye kenyek aitapas jo noi , keŋaiŋait jo kopupok sio kasianutukon kanuesupaaka .
44024005	Naarai kidum isio ekesa lo erai ekamunaaran , ekesidikon da loka ecelet koYudayan kere anatar akwapin kere , ekeŋarenon da loka erioŋet loka Inasarayon .
44024006	Bobo da abu kotam amunaar eyekalu , kekamut , [ kakotos atubokin kwape ejaatar ikisilakosi .
44024007	Konye kobu ekapolon Lusias kolema ŋes kagogoŋ naepol kakaninikosi , ]
44024008	kicorak da ikewosatokoke aponare akonyenekon . Ijo elopet kaiŋitiŋitikon ipedori adumun akiro nukiwosat isio ŋes . ”
44024009	Kiwosata Iyudayan da kobalas ebe , “ Ikote nepenen . ”
44024010	Kosodi kokwet ekayaiton Paul einer , Koboŋok ebe : “ Naarai ajeni ebe irai ijo ekatubon loka ateker kana ikar luipu , atubo elop ketau kaloelakara ,
44024011	naarai ipedori ajenun ebe eroko apaarasia edepara atomon kanuarei ageun naadokaria eoŋ Yerusalem aima ;
44024012	mam ituŋa lu apotu kadumut koyekalu kipega kidiotuŋanan , karaida aituwutaar atukot , karaida katukosia , karaida kore .
44024013	Kwabo mam epedorete aitogogoŋ akiro ŋun nuiwosaete kwana .
44024014	Konye alimori kamakon nu ebe kwape ejaar Erot , loenyarito kesi erioŋet , kwaŋin amaia Edeke loka lukapapaakosi , eyuunit kere nuelimito ikisila , ka nuiwadikatai oitabon luka inabin ,
44024015	amunokina Edeke , ŋol loecamunito kesi da ikulepek , ebe ejaun ajarun naka luedolito ka lumam edolito da .
44024016	Kanuka ŋun enyikokinit ajaut ketau lomam itoronio mama ejai Edeke ka ituŋa da apaarasia kere .
44024017	Akaulo naka ikar luipu abu kabu ainun atekereka nukaitim ka ainakineta da .
44024018	Kaŋun kadumut eoŋ koyekalu etesegaara , komamei ekodet karaida autar . Konye Iyudayan ice lukepote ko Asia —
44024019	lutiebusakinit ajaut ne akonyenekon aosan eoŋ , arai ejai adiokirot keoŋ ,
44024020	Arai bo kolimut lupelu aibucaret naeanyunitos kamakaŋ naabwoia kaurianet ,
44024021	dimarai akirot na adiopet bon nakeworoi kabwoi kokidiŋikec ebe , ‘ Kanuka ajarun naka ikatwak katubokinio lolo kakonyenekus . ’ ”
44024022	Konye kisiyap Pelikis kes , naarai kejeni ace nuka Erot , kobala ebe , “ Naijesunor Lusias ekapolon atubi akirokus . ”
44024023	Kosodi kicorak ekapolokiton aidar Paul konye kajalakinit , komam isimiki idio kopaperoke aijaanakin ŋes .
44024024	Kosodi ketuboros apaarasia kodol Pelikis nepepe ka Durusila akeberu , nakerai Ayudayat , kiyakia anyaraun Paul , kiira ŋes inera nuka aiyuun naejai toma Kristo Yesu .
44024025	Kopesik Paul ŋes akiro nuka adolit , ka nuka ayaikina , ka atubokinio naebunit , kokurianar Pelikis , Koboŋok ebe , “ Kolot do kwana ; kadum eoŋ apak , keworouni . ”
44024026	Komuno da ebe einakini ŋes Paul arupian , Kanuka ŋun konyaraunun eyala kaŋes .
44024027	Kosodi ketuboros ikar iarei , kodakakinai Porukio Pesito airum aibois naka Pelikis ; kekoto Pelikis aitojokio kama ka Iyudayan , kwaŋin kinyek Paul kaidaris .
44025001	Kosodi nakedolio Pesito obuku , ketuboros apaarasia auni kodoka Yerusalem anyoun koKaisarea .
44025002	Kikujokis ŋes isasedotin lupeti ka ikeŋarenok luka Iyudayan nuka Paul , kiŋaiŋaata ŋes ,
44025003	kilipata kasianutuke ayaun Paul Yerusalem , tetere eperunete ka aarakin orot ,
44025004	Konye Koboŋok Pesito ebe idario Paul koKaisarea , eapie ŋes da alosit ŋina .
44025005	Kobala ebe , “ Aso ŋulluejai apedor kayesi kauparos kaeoŋ , arai kito ejai akirot naerono kotuŋanan kaŋol , kiwosata do . ”
44025006	Nakesalitor kakes apaarasia numam edeparito akanykauni arai atomon , kijesar Kaisarea ; apaaran naetupakini kiboikin oicoloŋ loka etube , kicorak Paul ayaunio .
44025007	Nakedolunio Paul , kobwaata Iyudayan lukijesunos koYerusalem airimor ŋes , kiwosata ŋes akiro nuipu nuelaŋir , numam apedorete aitogogoŋ ,
44025008	Kobala Paul eiyar ebe , “ Mam eoŋ adiakit akirot karaida kokisila luka Iyudayan , karaida oyekalu , karaida mama ejai Kaisar . ”
44025009	Konye Pesito kekoto aitojokio kama ka Iyudayan , Koboŋok Paul ebe , “ Ikoto kereka ijo alosit Yerusalem atubokinio kaŋina kakonyeneka kakiro kanu ? ”
44025010	Konye kobala Paul ebe , “ Abwoi eoŋ kane koiŋaren keicoloŋ loka etube loka Kaisar , nekebusakinitor atubokinio ; mam adiakit akirot koYudayan , kwape ijenia ijo kotenan .
44025011	Aso arai adiakit , arai eswamat akirot naibusakinitor atwania , mam aŋeri atwanare ; konye arai emamei abeit kanukewosatotor , emamei yenepedori aijaikin eoŋ akaninikec . Eyatakinit mama ejai Kaisar . ”
44025012	Kosodi nakedaunia Pesito einer kituŋa luka aurianet Koboŋok ebe , “ Iyatakinit ijo mama ejai Kaisar ; ilosi do mama ejai Kaisar . ”
44025013	Ketuboros apaarasia , kodol Agiripa ekabaka , ka Berenike Kaisarea ayogan Pesito .
44025014	Nakesalitotor nen apaarasia nuipu , kitatamik Pesito ekabaka akiro nuka Paul ebe , “ Ejai ne etuŋanan lokinyeini Pelikis eenitai ;
44025015	lokekujokinete isasedotin lupeti ka imakio luka Iyudayan akiroke nakajaar Yerusalem , kokotosi ŋes atubokinio .
44025016	Abu kaboŋok kes ebe mam erai epone loka Iromayon aijaikin etuŋanan kere eroko yeniwosatai etereikina ka luiwosato , ka adumun apak naka aiyar kotoma kanuiwosatai .
44025017	Aso naketukonokinotor ne , mam abu keyap , konye apaaran naatupakini keboikin oicoloŋ loka etube , kecorak etuŋanan ŋol ayaunio .
44025018	Kosodi nakebwoiata lukiwosato ŋes mam eyauna akirot naerono kwape abu kaomitor ;
44025019	konye ejaas aiŋiseta ace nuka edinikec , ido nuka etuŋanan ece Yesu loabu kotwana , konye loitogogoŋit Paul ebe ejari .
44025020	Kaoliki eoŋ aiŋic aiŋiseta ŋun , abu keŋit arai ekoto alosit Yerusalem atubokinio kaŋina kakiro kaŋun .
44025021	Konye Paul kiyatak aidario tetere etubokini Kaisar , kecorak ŋes aidario kiton neejukaria ŋes mama ejai Kaisar . ”
44025022	Kotema Agiripa Pesito atiar , “ Eoŋ da elopet abu kakoto apupun etuŋanan ŋol . ” Kobala ebe , “ Ipupuni ŋes moi . ”
44025023	Kosodi kapaaran naatupakini kobu Agiripa nepepe ka Berenike kaibuses naepol , kolomasi aibois naka aipup akiro nepepe ka ikapolok luka iserikalei ka ikiliok luejenikina lukore . Kicorak Pesito Paul ayaunio .
44025024	Kotema Pesito atiar , “ Ekabaka Agiripa , ka yes kere luijaas ne nepepe kasio , ianyut etuŋanan lo lokelipito eoŋ Iyudayan kere luko Yerusalem ka ne da , kiworoete ebe mam bobo ebusakinit ŋes aijar .
44025025	Konye abu kaany ebe mam iswamat akirot naibusakinitor atwanare ; ŋes da elopet iyatakinit mama ejai Kaisar , abu kaomite aijukar .
44025026	Eoŋ da emamei akirot nakabeit naewadikakini ejakait . Kanuka ŋun ayau ŋes ne akonyenekus , aitelekarit akonyenekon , wu Ekabaka Agiripa , tetere kidau aiŋitiŋit kadum akirot naewadikai .
44025027	Naarai aomit eoŋ ebe mam ejok aijukar eenat komam itodiara nuiwosatere ŋes . ”
44026001	Kobala Agiripa Paul ebe , “ Kinup jo einer kanukon . ” Kosodi korio Paul akekan , koiyar , kobala ebe :
44026002	“ Wu Ekabaka Agiripa , kekemer naarai kaiyar lolokakonyenekon kanuka akiro kere nukewosatotor Iyudayan ,
44026003	aitelekarit naarai ijeni ijo iponesio kere ka aiŋiseta da kere nuejaas oYudayan . Kanuka ŋun kemaimait kopupok eoŋ katitiŋikinit .
44026004	Naarai ejenete Iyudayan kere ekajautene ameun keitelepane , lokejai kageunet kotoma atekereka , ido ko Yerusalem da .
44026005	Apotu kajenut ameun apeŋo , arai ekotosi aitejenun , ebe abu karai Eparisayot lokorioŋet loetokit noi kotoma odinikosi .
44026006	Kwana da abwoi kane atubokinio kanuka amun aisumunet nakisumunit Edeke lukapapaakosi ,
44026007	naemunosi atekerinikosi atomon ka nuarei adolokin , emaenenete Edeke kainyikokinit paaran ka kuare da .
44026008	Kanukinyo eomitere kamakus araut akirot namam ecamuna ebe itajari Edeke ikatwak ?
44026009	“ Abeit abu eoŋ elopet kaomite ebe kebusakinit aswam nuipu airebokin ekiror loka Yesu Enasarayot .
44026010	Abu keswama ŋun ko Yerusalem ; abu kaen ice kalukalaunak aidaris , kadau ainakinio apedor kaneejaas isasedotin lupeti , ido da abu kekeik akan luaario .
44026011	Ido irwan ipu abu keticanenenei kes katukosia kere , ketiŋaikinite ainyanakin Edeke ; kareite kes kaibworit kiton oreria lukokiŋa da .
44026012	“ Kasodi alosit Damasiko kanuka aswam kaŋin , kija kapedor ka anupakinio naka isasedotin lupeti .
44026013	Kosodi kidiŋ paaran , wu ekabaka , abu kaany aica nakebuni kokuju , nakedeparit ailiya naka akoloŋ , kacaikin eoŋ ka ŋul lukija nenipe keoŋ .
44026014	Kebirokinos isio kere kwap , keira eporoto lokinera keoŋ kaŋajep naka Aburanian ebe , ‘ Saul , Saul , kanukinyo kireitor eoŋ ? Kitionikinit ijo aipet iketetin . ’
44026015	Kabala ebe , ‘ Iŋai bo ijo , Ejakait ? ’ Katema eoŋ Ejakait atiar , ‘ Eoŋ Yesu loireit ijo .
44026016	Konye konyou , kobwo kakejekon ; naarai ketakanikin jo kanuka nu , adakakin jo araun ekejaanakinan ka ekajenan loka akiro nuibu koanyunia eoŋ , ido kaŋun nuketakanikinor ,
44026017	kayuuni jo kama kituŋakon ka Imo da-lukeyakiari mamakec ,
44026018	aitwekenyun akecekonye , tetere ibelokinos ainyein amuton kesesenata aica , ainyein da apedor naka Satan kosesenata Edeke , kosodete adumun aisionio adiakanareta , ka airumet kokidiŋ ; kaŋul kaluitalaunitai kanuka aiyuun naejai tomakaŋ . ’
44026019	“ Kanuka ŋun , wu Ekabaka Agiripa , mam abu kepaliik aitapoet nakakuj ,
44026020	konye abu kageu alimonokin luko Damasiko , kosodi koYerusalem , kotoma akwap kere da naka Iyudayan , ka Imo da , ebe kitoronikinos , kibelokinos mama ejai Edeke , iswamaete aswamisio nuibusakinito aitoronikin .
44026021	Kanuka ŋun ŋes kekamuniata Iyudayan kotoma oyekalu , katamakis aiar da .
44026022	Aso kiton lolo adum aisigalikinio naebuni kama ejai Edeke , abwoi aitejenun ludidik ka lukapolok da , kwabo mam eneri akirot dimarai ŋun nukinerasi Musa ka inabin ebe ejaunete :
44026023	ebe ibusakinit Kristo aiticanio , ido da korau ŋesi losodit ajarun kokatwak , elimonokini aica mama ejaas ituŋakosi ka Imo da . ”
44026024	Kosodi nakeiyaror kwaŋin , kotema Pesito keporoto loepol atiar , “ Kikerepiki cama ijo , Paul , kijulaki jo aisisiakon naepol . ”
44026025	Konye kobala Paul ebe , “ Mam kekerepikinit , wu Pesito lokaibuses , dimarai enera akiro nukabeit ka nukapirianut da obe .
44026026	Naarai ejeni ekabaka nuka akiro kaŋun , eoŋ da enera kaŋes katitiŋ ; naarai etogogoŋit ebe emamei akirot kotoma kaŋun naimunonikinitai ŋes , naarai mam nu eswamas kagor .
44026027	Ekabaka Agiripa , iyuunit tope ijo inabin ? Ajeni ebe iyuunit . ”
44026028	Kotema Agiripa Paul atiar , “ Kanaesupaana ikoto aituluor eoŋ da Ekristayot ! ”
44026029	Koboŋok Paul ebe , “ Arai kanaesupaana , arai kanaepol elipi Edeke mere ijo bon , konye kaŋul da kere lukapupete lolo , koraut kwape keoŋ-dimarai aeneta nu . ”
44026030	Kosodi kobwo ekabaka , ka ekayaiton ka Berenike , ka ŋul lukiboiete kakes ;
44026031	napenyounete , kineranakinos ebe , “ Mam etuŋanan lo iswamat akirot naibusakinitor atwanare karaida aenio . ”
44026032	Kobala Agiripa Pesito ebe , “ Arai kedim etuŋanan ŋol aiyatakinit mama ejai Kaisar ti kelacakin . ”
44027001	Kosodi nakicorakinere sio aikwaŋar kiton Italia , kijaikis Paul ka ienan ice mama ejai ekapolokiton erioŋet loka Augusito , ekekiror Yulio .
44027002	Kadokas ataker naka Aduramutio , nakekapakina alosit kiton oreria luka oitolima luka Asia , kekwaŋasi , kauparos ka Arisitariko Emakedoniat loko Sesalonika .
44027003	Apaaran naatupakini kadolo Sidon ; kikonak Yulio Paul asianut , kocamak ŋes alosit mama ejaas ipaperoke tetere imukeo .
44027004	Kanyoutu kanen kekwaŋaros kediata keririto Kupuro , naarai kemeunito ikwamin kakonyen .
44027005	Ketoro aŋolol naka Kilikia ka Pampulia , kadolo Mura nako Lukia .
44027006	Kanen kodum ekapolokiton ataker naka Alegesanderia idiai Italia , kadokikis ŋin ,
44027007	Kekwaŋaros motimot apaarasia nuipu , kadolo Kinido kationis , ido naarai kitikokinit ekwam , keririata Kurete katereikina Salumone ,
44027008	Ketoroto kationis aapu koitolima , kadolo aibois naenyaritai Odoketa Lukajokak naidunyas ka ere Lasea .
44027009	Kiilonya apaarasia , kojau aronis alosit naarai atuboros apaarasia nuka Ailuŋ , kidelu Paul ,
44027010	kobala kes ebe , “ Lukipa , aanyunit eoŋ ebe ejaun amunaar ka atwaniar alosit na , mere iboro bon ka ataker , konye aijarawok da . ”
44027011	Konye abu ekapolokiton kopupok ekekwaŋan lokapolon ka elopet ataker aitelekarit ŋun nuenera Paul .
44027012	Ido da mam ebusakinit edoket ŋol aiboio apak naka aaterot , kidelut luipu kakesi aikwaŋar anyoun kanen , tetere elemuni edolete Poenike , edoket loka Kurete , loetereikina agolitome nakokide , ka egalakimak nakokide , kasala nen kapak naka aaterot .
44027013	Kosodi napekusi ekwam lokeŋalakimak kiyamakina , koomitos ebe adumutu nukekotos , kibwosut edobo lokitapaikinet , kikwaŋaros aapu koitolima loka Kurete .
44027014	Ketubor apak naedit kokut ekwam lokagogoŋ , loenyaritai Eurakulon ebuni kaneonit ,
44027015	Kokutar ataker , mam epedoro atereikina ekwam , kajalakisi kikutario ,
44027016	Kanen ketoro atipet ariri naka apujan naedit naenyaritai Kulauda , kekurautu ajen itaker .
44027017	Kekiasi ŋes , kitwasamata aisigalikineta , koenikis kwap ataker ; ido naarai kokuriaka aipok koSuritis , kijoliliosi iboro , kwaŋin kokutarai .
44027018	Naarai kiiliilit ekwam , apaaran naatupakini kogeut acakar iboro aŋolol ;
44027019	apaaran nakiwuniet da kocakanasi kakaninikec ikulepek iboro luka ataker .
44027020	Mam atakani akoloŋ karaida aacer apaarasia nuipu , kokuta sio ekwam loededeŋ , kokau kodaun amun kere naka aitajario .
44027021	Nakiboioto apak naapol mam enyamete , kosodi kobwo Paul kokidiŋikec , kotema atiar , “ Lukipa , ti ebusakinit yes aiirar eoŋ , amamus aikwaŋar anyoun koKurete , adumun amunaar ka atwaniar na .
44027022	Aso kwana kecori yes kolakaros ; naarai emameun yenetwaniari akeijar , dimarai ataker bon .
44027023	Naarai kakuar kana abu emalaika loka Edeke , loarai eoŋ lokeŋ , loamaenenei da , kobwo aapu keoŋ ,
44027024	kalimok eoŋ ebe , ‘ Paul , sirikikurianar ; ibusakinit ijo aibwo kakonyen nuka Kaisar ; ido koany , kiinak Edeke ituŋa lu kere luiupatar . ’
44027025	Aso , lukipa , kolakaros , naarai eyuunit eoŋ Edeke , ebe ejaun kwape kalimokinitere .
44027026	Konye ibusakinit aipok kapujan . ”
44027027	Kosodi kedol apaaran nakitomonet kaoŋon , nakikaleleor aŋolol naka Adiria , bala kidiŋ ebai koomitos ikekwaŋak ebe aapikis neeonit .
44027028	Kitemo , kodumut aidules akaisaarei ; kiyatakis edit kitemo bobo , kodumut aidules atomon kakany .
44027029	Kokuriakaros aipok katiban , koosikis idoboi iwoŋon lukitapaikinet kokori , kilipa akwap aiwalar .
44027030	Nakekototor ikekwaŋak aisii kataker , apotu kijoliliosi itaker toma aŋolol , kijoseikinito bala eosikinete idoboi lukitapaikinet kokume .
44027031	Kolimok Paul ekapolokiton ka iserikalei ebe , “ Dimikito esalete ituŋa lu ataker , mam ipedorete aitajario . ”
44027032	Kosodete iserikalei aitub aunoi nuka itaker , kojalakis kodo .
44027033	Napiwalari , kiŋaiŋa Paul kes kere ainyam inyamat , kobala ebe , “ Lolo ŋes apaaran nakitomonet kaoŋon aidaret kailuŋ , komam inyamete ibore .
44027034	Aso keŋaiŋait , konyamata ; naarai eraun mamakus aitajario , naarai emamei karaida etimat loka akwesikus loeoliori . ”
44027035	Kedau einer ŋun , kolem emugati , kimala Edeke kakonyenekec kere , kobil , kogeu ainyam .
44027036	Kosodete kolakaros kere , konyama kesi da .
44027037	Isio lukija toma ataker kimwa ituŋa kere akwat aarei ka akaisakanykaarei , ka lukanykape .
44027038	Kedaut aimonikin , kitebebenata ataker , kocakakis akima aŋolol .
44027039	Kiwala akwap , mam ejenuna akwap ŋin , dimarai apotu koanyutu agule naejai oitolima , kinerut aisukunyar ataker ŋina arai epedor .
44027040	Kocakasi idoboi lukitapaikinet , kinyeis kes kaŋolol , nepepe kaijarijar aunoi nueenis aiteteneta ; kikeut egoe tetere ekutari ekwam kobeasi oitolima .
44027041	Konye kodoloto neiriamata akailan kipok ataker kokwap , kiminaikin ekume , kosalak komam ijaŋijaŋa , konye kobila akailan ekori .
44027042	Kinerut iserikalei aiar ienan , kinye idiokakesi aiduor ka aisi ;
44027043	konye kokoto ekapolokiton aituku Paul , kitikok kinyeis aswam nuenerunitotor . Kicorak luapedorete aidu kisiaut aibironokin aŋolol kobeata neeonit ,
44027044	lukesalete da kabaoi ka oboro ke luka ataker . Kwaŋin kokuasi ituŋa kere neeonit .
44028001	Nakidaunia aiku , kajenut ebe apujan ŋin kenyaritai Melita .
44028002	Kiswamakis sio ikulepek akwap asianut namam etapit , naarai apotu kinokokis akim , kisukunyikis sio , kanuka edou loketepi , ido kanuka aterot da .
44028003	Nakeraraa Paul ekesit loka akito , kibwaik akim , kolom emusaga kanuka amwanis , kidolakin akanike .
44028004	Nakeanyuniata ikulepek akwap emun edelideli kakanike , kotemanaros ebe , “ Abeit erai etuŋanan lo ekaaran , Karaida kekuit kaŋolol , mam Etube isiikit ŋes aijar . ”
44028005	Konye ŋes kilakilakak emun akim komam edumunit amusuŋut .
44028006	Kidarito , komunosi ŋes abuun arai aibiror atwanare eŋeso ; konye kedaut aidar apak naepol koanyut ebe amamei adiomusuŋut kere , kibelokinos kotemasi ebe erai edeke .
44028007	Aapu kaibois kaŋin kejaas amanat nuka ekapolon loka apujan , ekekiror Publio , kisukunyik ŋol sio ketau loka eipaperone apaarasia auni .
44028008	Kosodi kanen kedeka papa loka Publio ekamidi ka aleporit aokot , koloma Paul mamakeŋ , kilip , kidokok ŋes akekanin , kitaŋaleu ,
44028009	Akaulo kaŋun , kopotu ice lukedekas kapujan kaŋin kitaŋaleunoi .
44028010	Kosodete kitubusikis sio kainakineta nuipu ; ido nakikwaŋaror kibwaikis iboro kere lukipuda ataker .
44028011	Akaulo naka ilapio iuni , kediata kataker naka Alegesanderia , nakesalakinit apujan apakio nuka aterot , aanyuneteke kerai Iinacan Imwatok ,
44028012	Kadolo Surakusa , kasalakis nen apaarasia auni .
44028013	Anyoun kanen kerimosi kadolo Regium ; ketubor apaaran adiopet kokut ekwam lokeŋalakimak , kadolo Puteoli apaaran nakiareit .
44028014	Kanen kadumut iinacan , kiŋaiŋaata sio asalakin mamakec apaarasia akanykaarei . Kwaŋin kadolo do Rome .
44028015	Kiirasi iinacan lukaŋina nukosi , kopotu kiton Agwelanaret naka Apius ka Iswamin Iuni aisiriam sio . Nakeanyunia Paul kes , kimal Edeke , kotitiŋior .
44028016	Nakilomaria Rome , kocamakinai Paul aiboi bon nepepe ka eserikalet loidari ŋes .
44028017	Akaulo kapaarasia auni konyarau lukeraas ikapolok koYudayan ; kedaut atukokin , kotema kes atiar , “ Iinacan , karaida mam eswamat aronis kotuŋa karaida koponesio luka lukapapaawok , aponi kejaikin ko Yerusalem toma akanin nuka Iromayon aenio .
44028018	Kaadaut aiŋitanar , kakotosi alacakin , naarai kemamei adiokirot kamakaŋ naaret .
44028019	Konye nakepegatar Iyudayan , ketiŋaikin aiyatakin mama ejai Kaisar-kwabo amamei nakiwosaet ituŋa luka atekereka .
44028020	Aso kanuka ŋun kanyarautu yes aponare aanyun eoŋ keiner keoŋ , naarai kanuka amun naka Isirael ŋes kaenitere korikot kalo . ”
44028021	Kotemasi kesi ŋes atiar , “ Mam sio kidumunit ebalua anyoun koYerusalem kakirokon , ido emamei onace edio da loebunit ne loelimorit ka ainerit akirot naerono kanukon .
44028022	Konye kikoto apupun kamakon nuiwomit ; naarai kanuka akiro nuka erioŋet kalo ejenikina kamakosi ebe ereitai noi kaŋinikibois . ”
44028023	Kedaut aseikin ŋes apaaran kopotu luipu noi mamakeŋ togo lokiboio . Kitetemik kes ka aitejenun ameun tupuruc kiton eboŋ nuka ajakanut naka Edeke , ikujokini akiro nuka Yesu kanuka ikisila luka Musa ka inabin da .
44028024	Apotu ice kiyuut nuenerai , kwabo ice mam iyuuna .
44028025	Namam kecamanarotor , koloto do , kedau Paul einer akirot adiopet na ebe : “ Abu Emoyo Lokalaunan kinera kotenan kama ka enabi Isaia mama ka lukapapaakus ebe :
44028026	‘ Kolot mama ejaas ituŋa lu , kolimok kes ebe : Kiiranarete konye mam ijenunete , Koanyuŋunete da konye mam imisiikinete ,
44028027	Abaŋaakata itauon luka ituŋa kalu , Ijikititas akiikec , Itumudakito akecekonyen , Kinyeis aanyun kakonyenekec , Ka aiirar kakeceki , Kojenut kotauonokec , Kibelokinos ketaŋaleu kes . ’
44028028	Aso kojenutu ebe ejukakin aitajario na naka Edeke Omo : iirarete kesi da . ” [
44028029	Kedau einer ŋun koloto Iyudayan , epeganakinos noi . ]
44028030	Kodau Paul ikar iarei kotogoke loketacanakini , kisukunyanakinenei kere lukeponenenete mamakeŋ ,
44028031	elimonokini ajakanut naka Edeke , ido ka aisisianakin katitiŋ akiro nuka Ejakait Yesu Kristo , komam itikokinio .
45001001	Paul ebulesit loka Kristo Yesu , Iokenyaraunio araun : ekiyakia , Iokegitakinio alimonokin Akiro Nukajokak nuka Edeke ,
45001002	nuesumunit Edeke kolo kama ka inabinoke kotoma nukiwadikatai nukalaunak ,
45001003	kes akiro nuka okokuke Yesu Kristo Ejakaitiwok , lokeurio kaur naka Daudi kwape ejaar akuan ,
45001004	loedakakinitai araut Okoku loka Edeke kapedor kwape ejaar Emoyo loka Alaunit , kanuka ajarun kokatwak ,
45001005	kotomakeŋ ŋes kipou kadumuniata asianut ka eiyakiane tetere erimarete lukatekerin kere aiyuun kanuka ekekiror ,
45001006	kotomakec yes da kinyaritai araut luka Yesu Kristo .
45001007	Mama ejaas ŋul kere luejaas Rome luminan luka Edeke luenyaritai araut ikalaunak : Asianut kojai mamakus ka ainapakin nuepote kama ejai Edeke Papawok ka Ejakait Yesu Kristo .
45001008	Esiauni aimal Ekadeke kotoma Yesu Kristo kanukus kere , naarai elimonokinio akusiiyuun anatar akwapin kere .
45001009	Naarai Edeke , loamai komoyoka kotoma Akiro Nukajokak nuka Okokuke , ŋes ekajenanika ebe alimununei yes kailipika komam apalari .
45001010	Ecebokinit ailip arai motoko kanuka akoteke kesipedori Edeke arurukun mama ijaas .
45001011	Naarai kemuit aanyun yes tetere kekopakin yes adioinakinet naka emoyo nakiticasi yes ,
45001012	ŋes atemar ebe aitalakanario bonik ka bonik kanuka aiyuunikus , ka nakaŋ da .
45001013	Konye iinacan , akoto yes ajenun ebe irwan ipu alosikinit abunore mamakus , tetere adumuni adioraito kamakus kwape kama kImo ice , konye ketikokinitai kiton kwana .
45001014	Keburaete Iyonanin ka lukacekwapin da , keburaete lukacoa ka lueolito da :
45001015	kanuka ŋun akapakina eoŋ kowaika alimonokin Akiro Nukajokak kiton mamakus da luijaas Rome .
45001016	Naarai mam Akiro Nukajokak kesurumito ileic : naarai erai apedor naka Edeke ainun aitajario mama ejai ŋinituŋanan yeniyuuni , mama ejai Eyudayat ber , ka Eyonanit da .
45001017	Naarai tomakec epukoritai adolit naka Edeke , anyoun kaiyuun kiton aiyuun ; kwape iwadikatere ebe , “ Ebusi ikadoliton kanuka aiyuun . ”
45001018	Naarai epukoritai anyunyura naka Edeke abunore kokuju mama ejai epali kere ka amamus adolit naka ituŋa luitikokinete abeit kanuka amamus adolitekec .
45001019	Naarai ejenas akiro nuka Edeke ideleleete kotomakec , naarai abu Edeke kisideleleu mamakec .
45001020	Naarai ameun kaisub akwap , atakanut iboroke lumam etakanete , ŋes atemar akepedor namam enaŋi , ka Eidekeoneke , kotoma oboro lukesubi . Aso emamei kes aiyar :
45001021	naarai apotu kojenut Edeke , mam kes itubusikinito ŋes kwape Edeke , karaida aima ŋes , dimarai kooliosi kotoma aomisiokec , kitumutoroi ikecetauon luemamei ajenun .
45001022	Kineras ebe eraas lukacoa , kobaŋaakaros ,
45001023	kisiecata aibuses naka Edeke lomam etwani aituputoor aputosia nuka ituŋa kaluetwakete , arai nuka akweny , arai nuka itiaŋ , arai nuka lueliatos .
45001024	Kanuka ŋun abu Edeke kojalak kes toma oraŋasia luka itauonokec mama ejai amamus aila , ka aitisilio da naka awatekec bonik ka bonik ,
45001025	naarai apotu kisiecata abeit naka Edeke araun aiŋal , koyoŋito komaata da isubat itia Ekasuban loituritoi ikar kere ! Amen .
45001026	Kanuka ŋun abu Edeke kojalak kes ainekit naka ileic , naarai apotu aŋorokec da kilocokis einono lokaurunet aituluor lomere lokaurunet ,
45001027	ikiliok da kwape kwaŋin kinyeis einono lokaurunet loka aberu kibworo kotoma oraŋakec ŋolituŋanan mama ejai locekeŋ , ikiliok kiswamanakis ikiliok nukileic , ido koinanakinos eropit loebusakinit apaarikec .
45001028	Ido kwape mam apotu kocamuniata ajenun Edeke , abu Edeke kojalak kes aomisio numam ajokis , kiswamata numam ibusakinito .
45001029	Ileleba amamus adolit kere , nukaronok , airaŋaanut , ameŋeranut ; ileleba ekokote , earit , aŋolopa , aiŋal , aomisio nueroko , ikedeideok ,
45001030	ikasiomak , luelaito Edeke , lukepali , luepogaka , luituros , ikapwakak nueroko , luiulakinito ikauriakakec ,
45001031	luemamei acoa , luejalete aitutuket , lumam eminanara , luemamei aitim ,
45001032	luejenete aitepesenit naka Edeke , ebe luiswamaete nuikote nen ibusakinit atwanare , mam bon iswamaete ŋun , konye itojokito da ŋul lukiswamaete ŋun .
45002001	Aso emamei jo aiyar , ijo ituŋanan yenitubokini yenice ; naarai ŋun nuitubokini yenice , itubokin ilopet aitelekar , naarai jo yenitubi , iswamai da ŋupeŋun ,
45002002	Kijeni oni ebe aitub naka Edeke erai nakabeit mama ejaas ŋul luiswamaete nuikote nen .
45002003	Ijo ituŋanan , yenitubokini luiswamaete nuikote nen , iswamai ijo da ŋupeŋun , iwomit ebe ikui tope kaitub naka Edeke ?
45002004	Imwaŋit kereka ijo abar naka ajokisike , ka aŋirikin , ka atitiŋikinitike da ? Mam kereka ijeni ebe ajokis naka Edeke kiriuni jo aitoronikin ?
45002005	Konye kanuka aninikukon , ka etaukon loemamei aitoronikin , iŋadakin bon anyunyura kapaaran naka anyunyura ka apukorio naka etube loedolit loka Edeke ,
45002006	loetacakini ŋinituŋanan kwape ejaatar aswamisioke ;
45002007	mama ejaas ŋul luemoete aibuses ka ayoŋio , ka aibut , kotoma atitiŋ naka aswamisio nuejok einakini aijar naka ikar kere .
45002008	Ido kaŋul kalueŋolopaka , luiulakinito abeit , luerimasi amamus adolit , edumunete anyunyura ka adedeŋ .
45002009	Ejaunete ican ka aridakinio toma aijar naka ŋinituŋanan yeniswamai nueroko , aisiaun lyudayat , ka Iyonanit da ,
45002010	konye aibuses ka ayoŋio ka ainapakin mama ejai ŋinituŋanan yeniswamai nuejok , aisiaun Iyudayat , ka Iyonanit da .
45002011	Naarai emamei aitiak ituŋa kama ejai Edeke .
45002012	Naarai lukediakarete kere komameete ikisila , emudiaros da komameete ikisila , ŋul da kere lukediakarete kojaas kikisila , etubokinio kokisila .
45002013	Naarai mere ŋul luiirarete ikisila kes eraas ikadolitok kakonyen nuka Edeke , konye ikeswamak ikisila kes luitojokio araut ikadolitok .
45002014	Naarai naiswamaata Imo luemameete ikisila koinono loka ikisila , karaida emameete ikisila eraas kesi ikulepek ikisila .
45002015	Itodikinete ebe iwadikatai aswam naka ikisila toma otauonokec itejenikini da etaukec , iwosaete akeceomisio nuepegasi bonik ka bonik , arai bo eiyaros ;
45002016	kapaaran naetubokinia Edeke nukaiyeiyea nuka ituŋa kama ka Yesu Kristo kwape ejaatar Akiro Nukajokak nuketitiŋitai eoŋ .
45002017	Konye jo , arai kinyaritai Eyudayat kogoŋakina okisila , iwoloboboi kama ejai Edeke ,
45002018	kojeni nuekoto ŋesi , icamuni da nuitelekarito ajokis , kituutooritai kotoma okisila ,
45002019	itogogoŋit bon araut ekeŋarenon loka imudukiok , aica da naka ŋul kaluejaas amuton ,
45002020	eketetenan loka ibaŋiok , ekesisianakinan loka imukerun , ijai kaput naka aijen ka abeit toma okisila ,
45002021	aso jo loisisianakini loce , mam tope isisianakini bon ? Jo loilimonokini ebe Sirikokoi , ikokoi kereka ijo ?
45002022	Jo loibala ebe Siridote , idotei ijo ? Jo loisacit aputosia , iŋasi ijo abilai ?
45002023	Jo loiwolobobot kotoma okisila , itisili kereka Edeke kanuka apaar kokisila ?
45002024	Naarai kwape iwadikatere ebe , “ Einyanakinio ekiror loka Edeke katekerin kanukus . ”
45002025	Naarai ejai akepio ajokis arai iswamai ikisila ; konye arai irai ijo loipaarit kokisila , arau akonikepio amamus akepio .
45002026	Aso arai erici lomam ekepep aicorakineta nuka ikisila , mam kereka amamus akepioke imarakinio araut akepio ?
45002027	Ŋol da lomam ekepitai koinono loerici ikisila , mam kereka kitubokini jo loijaas kaiwadikaet ka akepio da , loipaari kokisila ?
45002028	Naarai ŋol loerai Eyudayat kokuju mere ŋol Eyudayat cut , karaida akepio nakokuju toma akuan ;
45002029	dimarai ŋol loerai Eyudayat kotoma , ka akepio nakotau kotoma omoyo kwabo mere aiwadikaet . Akeiturio mam ebuni kotuŋa dimarai kama ejai Edeke .
45003001	Itelekarit kereka Eyudayat kinyo ? Arai anyoin bo ajokis naka akepio ?
45003002	Itelekarit noi kaŋolipone . Nasodit , naarai isiŋadikinitai Iyudayan akiro nuka Edeke .
45003003	Anyoika bo arai ice kakesi araas lumere lumunon ? Amamus amunonutukec itapalauni tope amunonut naka Edeke ?
45003004	Madi akuj ! Korai Edeke lokabeit , ŋinituŋanan da ikeŋalan , kwape iwadikatere ebe , “ Tetere itojokio araut loedolit kakirokon , Ipikori da kotoma atubokiniokon . ”
45003005	Konye arai amamus adolitewok iticasi adolit naka Edeke , kenera anu ? Ebe Mam Edeke erai loedolit aitican oni kanyunyura ? ( Enera kopone loka etuŋanan . )
45003006	Madi akuj ! Kanuka ŋun ikonakini ai Edeke etubokini akwapin ?
45003007	Konye arai kanuka aiŋalaka iyatanakini abeit naka Edeke aitodiar akeibuses , kanukinyo eriŋa katubokinitere eoŋ kwape ekadiakanaran ?
45003008	Ido kanukinyo mam kibalar ebe , “ Keswamata nukaronok tetere epote nukajokak ” ? kwape kisabanakiniata icetuŋa sio ebe kinera isio kwaŋin , Edolit atubokiniokec .
45003009	Biai bo do ? Kijokuka oni aitelekarit ice ? Mam cut , nepepec da ; naarai kidau aosan Iyudayan ka Iyonanin da kere ebe eyait adiakanar kes ,
45003010	kwape iwadikatere ebe : “ Emamei ikadoliton , karaida idiopet ;
45003011	Emamei yenejenuni , emamei da yenemoot Edeke .
45003012	Apaasi kere , emamei kes kere ajokis ; Emamei yeniswamai nuejok , emamei karaida idiopet . ”
45003013	“ Elogorotokec ŋes ailit naeŋaara ; Ijodijodete kaŋajepakec , Ejai aisorit naka emusaga kwap kaŋajepakec . ”
45003014	“ Ileleba aitukekec elamit ka adwaris . ”
45003015	“ Erurukito akejenekec abukor aokot .
45003016	Ejai amudiar ka aburun orotinikec .
45003017	Mam apotu kojenut erot loka ainapakin . ”
45003018	“ Emamei ayoŋit Edeke kakonyenekec . ”
45003019	Aso kijeni ebe akiro kere nuelimito ikisila , inerasi mama ejaas ŋul lueyaito ikisila , tetere itubutario ŋiniituk , akwap kere da kojau otube loka Edeke .
45003020	Kanuka ŋun emamei yenejai akuan yenitojokio araut yenedolit kakonyeneke kanuka aswamisio nuka ikisila , naarai kanuka ikisila ŋes ejenunor adiakar .
45003021	Konye kwana edeleleu adolit naka Edeke komameete ikisila , itejenunitai kokisila ka inabin da ,
45003022	ŋes adolit naka Edeke naejai kanuka aiyuun Yesu Kristo , mama ejaas kere luiyuunito . Naarai emamei atiaketait ;
45003023	naarai adiakasi kere , komam edolokinito aibuses naka Edeke ,
45003024	akesianut naeinakini atitai ŋes itojokit kes araut luedolito , kanuka alakunio naejai toma Kristo Yesu ,
45003025	loibwaikinit Edeke araut aitupucet kanuka aiyuun akeokot , tetere itodikini akedolit kanuka ajalakin adiakanareta nukolo nueŋirikinit Edeke ;
45003026	kosodi kitodik adoliteke kapak kana , tetere eraun loedolit ka loitojoki da ŋin yeniyuuni Yesu araut loedolit .
45003027	Aso ai bo ejai aolobobot ? Agolor kiŋa , Kanuka ikisila inyoika tope ? Luka aswamisio ? Mam cut , konye kanuka ikisila luka aiyuun .
45003028	Naarai kitogogoŋit ebe itojokio ituŋanan araut yenedolit kanuka aiyuun , komameete aswamisio nuka ikisila .
45003029	Erai kereka Edeke loka Iyudayan bon ? Mam kereka erai loka Imo da ? Eebo , loka Imo da ,
45003030	naarai erai Edeke ediopet ; loitojoki luekepitai kotoma aiyuun , ka lumam ekepitai da kanuka aiyuun ŋipeŋin .
45003031	Aso kitapalauni kereka ikisila kanuka aiyuun ŋin ? Madi akuj ! Konye kiticasi ikisila .
45004001	Aso kinera anyoika nuka Aburaam papaakosi kwape ejaar akuan ?
45004002	Naarai arai kitojokitai Aburaam kanuka aswamisioke , ejai naeolobobaa , konye mere kakonyen nuka Edeke .
45004003	Naarai inerasi biai nuiwadikatai ? Ebe , “ Abu Aburaam kiyu Edeke , kimarakinai ŋes araun adolit . ”
45004004	Konye mama ejai ekeswaman , mam ekeropit imarakinio kanuka asianut , dimarai iburao .
45004005	Kwabo mama ejai yenimam iswamai , konye iyuuni ŋol loitojoki luetumaaka , imarakinio akeiyuun araun adolit .
45004006	Kwape inerar Daudi ebe isirereŋitoi ituŋanan yenimarakinit Edeke araun ikadoliton komameete aswamisio ;
45004007	Ebe , “ Isirereŋitoi luisionio aronisio , ka luerapitai da adiakanareta ;
45004008	Isirereŋitoi etuŋanan lomam Ejakait imarakinit adiakar . ”
45004009	Aso ca isirereŋitoi ŋol loekepitai arai bo ŋol lomam ekepitai da ? Naarai kinera ebe , Kimarakinai aiyuun naka Aburaam araun adolit .
45004010	Kimarakinio biai ? Kedaun aikep , arai bo eroko kekepa ? Mere kedaun aikep , dimarai eroko ekepa .
45004011	Abu ŋesi kodum akepio araun aanyunet arai nakaipucakinet naka adolit naka akeiyuun eroko ekepa , tetere eraun papa loka lukeyuunak kere karaida mam ekepitai , tetere imarakinio kes adolit .
45004012	Eraun da papa loka akepio mere mama ejaas ŋul luekepitai bon , konye mama ejaas ŋul da luetupito ikukut luka aiyuun naka papaakosi Aburaam nakejaatar eriŋa ekepa .
45004013	Naarai aisumunet ŋin mama ejai Aburaam ka aurike da ebe eraun ekeruman loka akwapin , mam kebuni kokisila , dimarai kanuka adolit naka aiyuun .
45004014	Naarai arai luka ikisila kes ikerumak , eraun aiyuun atitai , aisumunet da itapalaunio .
45004015	Naarai eyaŋaunete ikisila anyunyura , konye naemameatar ikisila emamei apaar .
45004016	Kanuka ŋun ebuni aisumunet kotoma aiyuun , tetere egoŋakina aisumunet asianut , kitogogoŋoi da mama ejai aur kere , mere mama ejaas ŋul luka ikisila bon , dimarai mama ejaas ŋul luka aiyuun naka Aburaam , ( loerai papaawok kere ,
45004017	kwape iwadikatere ebe , “ Kadakaki jo araun papa loka atekerin nuipu , ” ) kakonyen nuka Edeke loiyuunit ŋesi , loeinakini lukatwak aijar , loenyarauni da iboro luemameete bala luejaas .
45004018	Kemamei amun abu kiyuu kotoma amun , tetere eraun papa loka atekerin nuipu ; kwape kelimokinere ebe , “ Kwape kwaŋin ejaun akoniwur . ”
45004019	Mam abu akeiyuun kononokiar , naaomitor ejautene loka akuanake naketwanit , nakeraar loka ikar bala akwatat , ka akoik da naka Sara nakerakakinit ,
45004020	konye mam abu kobuonokin kanuka aisumunet naka Edeke kamamus aiyuun , dimarai kogogoŋor kaiyuun , kitopoloo Edeke ,
45004021	kojeni cut ebe epedori Edeke aswam nuisumunit .
45004022	Kanuka ŋun , “ kimarakinai ŋes adolit . ”
45004023	Konye mam kiwadikatai kanukeŋ bon ebe , “ Kimarakinai ŋes ” ,
45004024	dimarai kanuwok da , Kiponio aimarakin oni da lukiyuunit ŋol lokitajaruni Yesu Ejakaitiwok kokatwak ,
45004025	lokeinakinio kanuka aibucanaretawok , kitajarunai da aitojok oni araun luedolito .
45005001	Aso naarai kitojokitai araun luedolito kanuka aiyuun , kajaut kainapakin mama ejai Edeke kanuka Ejakaitiwok Yesu Kristo .
45005002	Kanukeŋ kidumu erot loka aiyuun lokitodoli asianut ŋin nakibwoia , kiwoloboboi da kotoma amun aibuses naka Edeke .
45005003	Kwabo mere ŋun bon , dimarai kiwoloboboi da kotoma aiticanio , kajenete ebe aiticanio eyaŋauni atitiŋikin ,
45005004	atitiŋikin da eyaŋauni aitogogoŋio , aitogogoŋio da eyaŋauni amun ,
45005005	amun da mam itisili , naarai ekwamakinitai amin naka Edeke otauonowok kanuka Emoyo Lokalaunan lokiinakinitai oni .
45005006	Naarai nakirokor kikalanyaka , kedol apak abu Kristo kotwanik luetumaaka ,
45005007	Naarai etiono ituŋanan atwanikin ikadoliton , konye diat eluŋakin ituŋanan aŋirikin atwanikin yenejok .
45005008	Konye iturit Edeke akemin mamawok , naarai nakirokor kirai ikadiakanarak abu Kristo kotwanik oni .
45005009	Aso aitelekarit noi kiidau kwana aitojokio kotoma akeokot , kitajario da kanukeŋ alemunio kama ejai anyunyura .
45005010	Naarai arai nakiraar kolo lukasurup kitupucitoi kEdeke kanuka atwanare naka Okokuke , aitelekarit noi kiidau aitupucio , kitajario kotoma aijarake .
45005011	Kwabo mere ŋun bon , konye kiwoloboboi da kotoma Edeke , kanuka Ejakaitiwok Yesu Kristo , lokidumunia kwana aitupuciowok .
45005012	Kanuka ŋun kwape kelomunia adiakanar akwapin kanuka etuŋanan ediopet , kolom da atwanare kanuka adiakar , kwaŋin kodolok atwanare otuŋa kere , naarai apotu kere kodiakasi —
45005013	naarai ajai adiakar toma akwap aliŋakin ikisila , konye mam emaritai adiakar naemameatar ikisila .
45005014	Konye erumit atwanare ameun ka Adam kiton Musa , erumit da ŋesi lumam apotu kodiakasi kopone loka apaar naka Adam , loerai aput naka ŋol kaloebunit .
45005015	Konye ainakinet mam eputos kaibucaret . Naarai arai apotu luipu kotwaka kanuka aibucaret naka ediopet , aitelekarit noi epoloor asianut naka Edeke ka ainakinet naejai toma asianut naka etuŋanan ediopet Yesu Kristo , kanuka luipu .
45005016	Ido ainakinet mam eputos kanaayau loadiakaa . Naarai etube loabu kobu kanuka ediopetuŋanan abu koyau atubokinio , konye ainakinet naabu kobu kanuka aibucanareta nuipu ayau aitojokio .
45005017	Aso , arai kanuka aibucar naka ediopetuŋanan abu atwanare kirum kanuka etuŋanan ŋol , aitelekarit noi ŋul luedumunete aipadara naka asianut ka ainakinet naka adolit irumete toma aijar kanuka etuŋanan ŋol ediopet , Yesu Kristo .
45005018	Aso ca kwape iriaria aibucaret adiopet ituŋa kere atubokinio , kwape kwaŋin iriaria aswamisioit adiopet nakadolit ituŋa kere aitojokio ka aijar da .
45005019	Naarai kwape keraunotor luipu ikadiakanarak kanuka epali loka ediopetuŋanan , kwape kwaŋin itaraunio luipu ikadolitok kanuka arima naka etuŋanan ediopet .
45005020	Apotu ikisila kolomut tetere iyatanakin aibucar ; konye nekiyatakinor adiakar , abu asianut kodepa noi noi ,
45005021	tetere kwape erumitor adiakar kotoma atwanare , kwape kwaŋin irumi asianut kanuka adolit kiton aijar naka ikar kere kanuka Yesu Kristo Ejakaitiwok .
45006001	Aso do kinera anu ? Kasalakis kereka adiakanar , tetere iyatakin asianut ?
45006002	Madi akuj ! Oni lukitwaka kama kadiakar kikwaikini ai kirina kibusi kotomakeŋ ?
45006003	Arai bo mam ijenete ebe oni kere lukibatisatai kotoma Kristo Yesu , aponi kibatisai kotoma atwanareke ?
45006004	Aso aponi kidaai nepepe kaŋes kanuka aibatis kotoma atwanare , tetere kwape kitajarunere Kristo kokatwak kanuka aibuses naka Papa , kwape kwaŋin oni da kilosenenei kaijar nakitetet .
45006005	Naarai arai kirotakinitai kaŋes kotoma aput naka atwanareke , kwape kwaŋin kirotakinio kotoma aput naka ajarunike .
45006006	Kijeni na ebe aponi etuŋananiwok lokolo kibubukinoi kaŋes , tetere itapalaunio akuan nakadiakanar , komam bobo adiakanar kitubuleseni oni .
45006007	Naarai yenatwana eosikinitai anyoun kadiakar ,
45006008	Konye arai kipou katwaka nepepe ka Kristo , kiyuunit ebe kijari da nepepe kaŋes .
45006009	Kijeni ebe kedau Kristo ajarun kokatwak , mam etwani bobo , mam bobo atwanare eyait ŋes .
45006010	Naarai atwanare naketwani , abu kotwanik adiakar irwan atipet bon , konye aijar naejari , ejari mama ejai Edeke .
45006011	Yes da kwape kwaŋin koomito bonik araut lukatwak kama ejai adiakar , konye ikajarak mama ejai Edeke kotoma Kristo Yesu .
45006012	Aso kinye adiakar airum awatekus nuetwakete , yes arimar aiŋobelekec .
45006013	Kwabo sirijaikinete akusitutubeta mama ejai adiakar aitwasamaa amamus adolit , dimarai kijaikis bonik mama ejai Edeke , kwape ikajarak luanyout kokatwak , akusitutubeta da mama ejai Edeke aitwasamaa adolit ;
45006014	naarai mam adiakar kiyait yes , naarai mere ikisila kiyaito yes , dimarai asianut .
45006015	Biai bo do ? Kadiakasi , naarai mam ikisila kiyaito oni , dimarai asianut ? Madi akuj !
45006016	Mam kereka ijenete ebe loijaikinos bonik arimar kwape ibulesin , iraas do ibulesin luka ŋol kaloirimarito , arai adiakar naeyauni atwanare , arai bo arima naeyauni adolit ?
45006017	Konye kimalai Edeke , naarai iraas kolo ibulesin luka adiakar , konye ipotu korimasi kotauonokus aput naka aisisianakin nakiinakinio yes ,
45006018	ido nakiwosikinere anyoun kadiakar koraut ibulesin luka adolit .
45006019	Enera eoŋ kopone loka etuŋanan kanuka akalanyanut naka awatekus . Naarai kwape kijaikiniata kolo atutubetakus aitwasamao kotoma amodokok , ka epali loeyauni epali , kwape kwaŋin kijaikis do kwana atutubetakus aitwasamao kotoma adolit naeyauni aitalaunio .
45006020	Naarai nakiraatar ibulesin luka adiakar , kiwosikinitai anyoun kadolit .
45006021	Anyoika kereka araito nuipotu kodumut kapaarasia kaŋun , kakiro kaŋun nukisurumito kwana ileic ? Naarai awasia naka akiro kaŋun ŋes atwanare .
45006022	Konye kwana kidaut aosikinio anyoun kadiakar iraut ibulesin luka Edeke , idumut araito nueyaunete alaunit , awasiakec da ŋes aijar naka ikar kere .
45006023	Naarai eropit loka adiakar ŋes atwanare , konye ainakinet naka Edeke erai aijar naka ikar kere kotoma Kristo Yesu Ejakaitiwok .
45007001	Iinacan , mam kereka ijenete-naarai enera kaŋul kaluejenete ikisila ebe eyaito ikisila etuŋanan eroko ejari ?
45007002	Naarai eenito ikisila aberu naemanyitai eroko okilenike ejari ; konye ketwana ekiliokit , eosikinitai ŋin kokisila luka okilenike .
45007003	Kanuka ŋun enyarao naadote arai kedumun kecekiliokit , apak naeriŋar okilenike ejari . Konye arai ketwana okilenike , eosikinitai anyoun kokisila , mam da erai naadote arai kemany ekiliokit ece .
45007004	Ikainacan , yes da kwape kwaŋin ipotu kotwakata kama kikisila , kanuka akuan naka Kristo , tetere iraunos luka ece , ŋes ŋol loitajarunitai kokatwak , tetere kidumakini Edeke araito .
45007005	Naarai nakiraar kolo luka akuan , abu airaŋaanut naka adiakar kiswama kotoma atutubetawok kanuka ikisila , kasodete adumakin atwanare araito .
45007006	Konye kwana kiwosikinitai anyoun kokisila , kitwaka kama ejai ŋin nakijoreorit , kasodete kejaanakis komoyo lokitetet kwabo mere kaiwadikaet namojoŋ .
45007007	Aso do kinera anu ? Eraas kereka ikisila adiakar ? Madi akuj ! Konye timam kajenu adiakar kedim ikisila . Naarai timam kajenu aiŋobel kedim ikisila atemar ebe , “ Siriŋobelei . ”
45007008	Konye adiakar , naabu kodum apak kanuka aicorakinet , kiswama kotomakaŋ ŋolipone loka aiŋobel , Naarai etwanit adiakar emameete ikisila .
45007009	Abu eoŋ karai kolo loajari komameete ikisila , konye nakebunio aicorakinet kojaru adiakar , katwana do eoŋ .
45007010	Kerai aicorakinet naeyauni aijar kosubite ŋin kamakaŋ naeyauni atwanare .
45007011	Naarai abu adiakar , naabu kodum apak kanuka aicorakinet , keŋala eoŋ , kaaria da .
45007012	Kwaŋin eraas ikisila lukalaunak , ka aicorakinet da nakalaunan , ka naedolit ka naejok da .
45007013	Aso do koraun kereka ajokis atwanare kamakaŋ ? Madi akuj ! Konye adiakar , tetere etakanuni araut adiakar , abu kiswama atwanare kotomakaŋ kanuka ajokis , tetere iyatakin adiakar araut adiakar naerono noi kanuka aicorakinet .
45007014	Naarai kijeni ebe eraas ikisila luka emoyo ; konye eoŋ arai lokakuan , kagwelaritai ayait naka adiakar .
45007015	Naarai mam ajeni nueswamai , Naarai nuakoto , mere kes nueswamai , konye eswamai nualait .
45007016	Konye arai eswamai numam akoto , acamunit ebe ejokuka ikisila .
45007017	Aso kwana mere eoŋ eswamai ŋun dimarai adiakar naiboie kotomakaŋ .
45007018	Naarai ajeni ebe emamei ibore yenejok yeniboie kotomakaŋ , ŋes atemar ebe toma akuanaka . Naarai ejai akote diekaŋ , konye aswam ajokis be .
45007019	Naarai mam eswamai ajokis naakoto , konye aronis namam akoto , ŋes eswamai .
45007020	Konye arai eswamai numam akoto , mam bobo eoŋ eswamai dimarai adiakar naiboie kotomakaŋ .
45007021	Kwaŋin adumuni ekisil ebe naakotor eoŋ aswam nuejok , kaapikin aronis .
45007022	Naarai alelakinit ikisila luka Edeke kotoma otuŋanan lokotoma .
45007023	Konye aanyuni ekisil ece kotoma atutubetaka ejiosi kekisil loka aomisioka , ka aituluor eŋatara loka ekisil loka adiakar loejai toma atutubetaka .
45007024	Itukwi eoŋ lokican ! Iŋai bo kayuuni eoŋ kakuan kana nakatwanare ?
45007025	Emalai Edeke kanuka Yesu Kristo Ejakaitiwok ! Aso do eoŋ elopet ejaanakini ekisil loka Edeke kaomisioka , kwabo ekisil loka adiakar kakuanaka .
45008001	Aso do kwana emamei ŋul luejaas toma Kristo Yesu atubokinio .
45008002	Naarai kaosikis eoŋ ikisila luka Emoyo loka aijar loejai toma Kristo Yesu anyoun kokisila luka adiakar ka atwanare .
45008003	Naarai ŋun numam apedorito ikisila , kanuka akalanyanut naka akuan , abu Edeke , naejukunia Okokuke elopet kaput naka akuan nakadiakaran ido kanuka adiakar , kotubok adiakar kotoma akuan ,
45008004	tetere aicorakineta nuka ikisila itodolikinio kotomawok , lumam kilosenenei atupar akuan dimarai atupar Emoyo .
45008005	Naarai ŋul luetuparete akuan eomitos nuka akuan , konye ŋul luetuparete Emoyo , eomitos nuka Emoyo .
45008006	Naarai aomit naka akuan ŋes atwanare , konye aomit naka Emoyo ŋes aijar ka ainapakin .
45008007	Kanuka ŋun aomit naka akuan ŋes aitusurup Edeke ; naarai mam enonokikinit ikisila luka Edeke , kwabo mam epedori anonokikin ;
45008008	kes da luejaas toma akuan mam epedorete aisiyalamikin Edeke .
45008009	Konye arai iboie Emoyo loka Edeke kotomakus , mam ijaas toma akuan dimarai toma Omoyo . Arai da emamei ituŋanan Emoyo loka Kristo , mam ŋin erai yenike .
45008010	Konye arai ejai Kristo kotomakus , atwakata awatekus kanuka adiakar , konye ejarete ikusimoyon kanuka adolit .
45008011	Konye arai iboie Emoyo loka ŋol lokitajaruni Yesu kokatwak kotomakus , ŋol lokitajaruni Kristo Yesu kokatwak einakini da akusiwat nuetwakete aijar kanuka Ekemoyo loiboie kotomakus .
45008012	Aso do , iinacan , kija kapesen , mere mama ejai akuan atupar aijar naka akuan ,
45008013	naarai arai ijarete atupar akuan , ikotosi atwakare , konye arai kitwataniasi aswamisio nuka akuan kanuka Emoyo , ijarete do .
45008014	Naarai kere luiŋarenikinit Emoyo loka Edeke , ŋul kes odwe luka Edeke .
45008015	Naarai mam idumunito emoyo loka ebulesene aboŋor bobo akurian , dimarai idumunito emoyo loka araun odwe . Kanuka ŋol kimonya ebe , “ Abba ! Papa ! ”
45008016	Emoyo elopet itejenikini imoyonowok ebe kirai idwe luka Edeke ,
45008017	arai kirai idwe , kirai da ikerumak , ikerumak luka Edeke , luirumete nepepe ka Kristo , arai ca kiiticani nepepe kaŋes , tetere kitubusikinio da kaŋes .
45008018	Aomit eoŋ ebe aiticanio naka apak kana mam ibusakinit aitiirianio kaibuses naekoto apukokinio oni .
45008019	Naarai idarete isuban keimiel noi apukokinio naka odwe luka Edeke ;
45008020	naarai kitononokikinai isuban aamameak , mere kanuka eipudikec , dimarai kanuka ŋol lokitononokikini kotoma amun ;
45008021	naarai eosikinio isuban da anyoun kobulesene loka aibos , alomar aosikinio naka aibuses naka idwe luka Edeke .
45008022	Naarai kijeni ebe idinyasi isuban kere , eriebasi da nepepe kiton tinenikwana ;
45008023	kwabo mere ŋul bon , dimarai oni da ikulepek luejaas araito nugeet nuka Emoyo , kidinya oni da kotomawok , kedareto araut odwe , ŋes atemar ebe alakun naka awatewok
45008024	Naarai kiponi kitajari kanuka amun . Konye ketakanu ibore yenikemunoi emamei bobo amun . Naarai iŋai tope emunokina ibore yenetakani ?
45008025	Konye arai kimunokina yenimam etakani , kidaret katitiŋikin .
45008026	Kwape kwaŋin da isigalikini Emoyo akalanyanutuwok ; naarai mam kijeni kwape ibusakinitor ailip , konye kinainaanakin Emoyo oni keidiny lomam inerio .
45008027	Ŋol da loirerei itauon ejeni aomisio nuka Emoyo , kwape ejaatar , naarai iŋaiŋaaŋakini lukalaunak kwape ekotor Edeke .
45008028	Kijeni ebe iswamaete iboro kere nepepe kanuka ajokis mama ejaas ŋul lueminasi Edeke , ŋes atemar ŋul lukenyaraunio kanuka alosikiniteke .
45008029	Naarai ŋul luabu kojenu sek , abu koseu da sek aituput kes aput naka Okokuke , tetere erauni ŋesi ekiyai kotoma oinacan luipu .
45008030	Ŋul da luabu koseu sek , konyarau da kes ; ŋul da luabu konyarau , kitojok da kes ; ŋul da luabu kitojok , kitubusik da kes .
45008031	Aso do kinera anu kaŋun ? Arai ejai Edeke kanuwok iŋai tope kisurokini oni ?
45008032	Ŋol lomam abu kimik Okokuke elopet , konye koinak ŋes kanuwok kere , mam kereka kikorakini iboro kere da nepepe kaŋes ?
45008033	Iŋai bo iwosai luseuna luka Edeke ? Edeke itojokit ;
45008034	iŋai bo etubokini ? Kristo Yesu loketwani , konye aitelekarit lokitajarunio , loejai akan nakoteten naka Edeke , loiŋaiŋaanakini oni .
45008035	Iŋai bo kitiaki oni kamin naka Kristo ? Arai bo ican , arai aridakinio , arai areio , arai ebeli , arai amujalal , arai aronis , arai ekileŋ ?
45008036	Kwape iwadikatere ebe , “ Kanukon kiario aitiwar akwap , Kimario bala amerekekin nutubutubo . ”
45008037	Konye kotoma ŋun kere kipikori noi kanuka ŋol lokimina oni .
45008038	Naarai etogogoŋi ebe karaida atwanare , karaida aijar , karaida imalaikan , karaida lueyaito , karaida nuejaas , karaida nuejaunete , karaida lukapedor ,
45008039	karaida amukurur , karaida aidules , karaida isubat kere , mam kipedorete aitiak oni kamin naka Edeke naejai toma Kristo Yesu Ejakaitiwok .
45009001	Enera abeit kotoma Kristo , mam eŋalai ; itejenunete akaomisio kotoma Emoyo Lokalaunan ,
45009002	ebe kakadakinit noi ka ariebo da namam enaŋi kotauka .
45009003	Naarai tikapedo ailip eoŋ elopet aikenio atiakario kama ka Kristo kanuka ikainacan , lukatekerika kwape ejaar akuan ,
45009004	kes luka Isirael , lukeinakinio araut odwe , ka aibuses , ka aitutuketa , ka ainakinio ikisila , ka aijaanakin Edeke , ka aisumuneta da ;
45009005	eraas lukapapaa lukec , ido kotomakec alomunia Kristo kwape ejaar akuan . Kituritete Edeke loeyait kere ikar ka ikar . Amen .
45009006	Kwabo mere ebe ekarun akirot naka Edeke . Naarai luelomunete kotoma Isirael , mere kere luka Isirael obe ,
45009007	karaida keraas lukaur naka Aburaam , mam kere eraas idwe ; konye “ toma Isaak ŋes enyaritere akoniwur . ”
45009008	Ŋes atemar ebe idwe luka akuan mere ŋul idwe luka Edeke , dimarai idwe luka aisumunet imaritai araut akeur .
45009009	Naarai akirot na ŋes ebalar aisumunet ebe , “ Kedol apak , aboŋuni , ido ejaunete Sara da kikoku . ”
45009010	Kwabo mere ŋin bon , konye Rebeka da kedum akoik kokiliokit ediopet , ŋes Isaak papaawok ,
45009011	karaida mam ber euruunitai idwe ŋul , komam iswamato adiokirot naejok arai naerono , tetere icasit alosikinit naka Edeke naka aseun , mere kanuka aswamisio , dimarai kanuka anyariteke ,
45009012	aponi kolimokinai ŋin ebe , “ Ijaanakini lokapolon lodidi . ”
45009013	Kwape iwadikatere ebe , “ Abu kamina Yakob , konye kala Esau . ”
45009014	Aso kinera anu ? Ejai kereka amamus adolit kaneejai Edeke ? Madi akuj !
45009015	Naarai ebala ŋesi Musa ebe , “ Etimi yenakoto aitim , ido ekonakini asianut yenakoto aikonakin asianut . ”
45009016	Aso do mere kanuka loekot karaida loekeri , dimarai kanuka aitim naka Edeke .
45009017	Naarai ebala nakiwadikatai Parao ebe , “ Kanuka nu ŋes ketonyounio jo tetere etodikini akapedor mamakon , ido tetere elimorio ekakiror kakwapin kere . ”
45009018	Aso do itimi loekot , ido itininiki loekot .
45009019	Aso kitemari eoŋ ebe , “ Kanukinyo eriŋar ŋesi itoronitor ? Naarai iŋai kereka enyoikini nuelosikinit ŋesi ? ”
45009020	Ijo ba ituŋanan , iŋai bo ijo yeniboŋokini Edeke ? Epedori kereka ibore yenisubuna alimokin yenikesubuni ebe , “ Kanukinyo kiisubia eoŋ kwana ? ”
45009021	Emamei kereka ekajean apedor kama kelupe , asubun ibore yenibus ka ibore da yenesil kaluŋuret ŋipeŋin ?
45009022	Konye anyoika bo arai ekoto Edeke aitodikin anyunyura ka aitejenun da akepedor , abu kotitiŋikin katitiŋ kanaepol iboro luka anyunyura luasubitai amudiario ,
45009023	tetere itejenuni abarara naka akeibuses kotoma oboro luka aitim , luetemonokinit apeŋo kodumut aibuses ,
45009024	kes oni lukiinyarauni mere Iyudayan bonik , dimarai Imo da ?
45009025	Kwape kineritor da kama ka Kosea ebe , “ Ŋul lumam araas ikatuŋa , anyarai ikatuŋa , ŋin da namam kerai naminataka , anyarai naminat . ”
45009026	“ Bobo da toma aibois ŋin nakelimokinitere kes ebe , ‘ Mam yes iraas ikatuŋa , ’ Nepenen enyaraere idwe luka Edeke lokajaran . ”
45009027	Kiworo Isaia da nuka Isirael ebe , “ Karaida kerai etiai loka odwe luka Isirael kwape asiŋe naka aŋolol , aatoŋotokec bon itajario ;
45009028	naarai iswamai Ejakait akekirot kakwap aitodol ka atubutub da . ”
45009029	Ido kwape kegeunia Isaia einer ebe : “ Arai kemam Ejakait loka ajoresio kinyeinitor oni aur , Ti kiirau bala Sodom , ti kiiputokin ka Gomora . ”
45009030	Aso do kinera anu ? Ebe Imo lumam atupito adolit apotu kodumut adolit , ŋes adolit naelomuni kaiyuun .
45009031	Konye do luka Isirael luetupito ikisila luka adolit , mam edolokinito ikisila ŋul .
45009032	Kanukinyo ? Naarai mam apotu kotupata korot loka aiyuun , dimarai korot loka aswamisio . Kitiguikinos kamoru naketiguikinan ,
45009033	kwape iwadikatere ebe , “ Koany , ebwaikini toma Sion amoru naketiguikinan ka atiiba nakebiroron ; Yeniyuuni ŋes mam isurumio ileic . ”
45010001	Ikainacan , nuemiela kotauka , ido nuelipi Edeke kanukec ŋes aitajariokec .
45010002	Naarai etejenuni kanukec ebe edunyaka kanuka Edeke , konye mere kotoma aijen .
45010003	Naarai kanumam ejeniata adolit naka Edeke , kokotos aitogogoŋ adolitekec kikulepek , mam apotu korimasi adolit naka Edeke .
45010004	Naarai Kristo ŋes aŋetakinet naka ikisila , tetere ŋin yeniyuuni itojokio araut ikadoliton .
45010005	Naarai abu Musa kiwadik ebe ituŋanan yeniswamai adolit naelomuni kokisila ejari kotoma ŋin .
45010006	Konye adolit naelomuni kaiyuun inera kwanata ebe , Sirikiner kotaukon ebe , “ Iŋai bo yenekot adokari toma akuj ? ” ( Ŋes atemar ebe , ayaun Kristo kwap . )
45010007	Arai bo ebe , “ Iŋai bo yenekot aijesar toma aipany ? ” ( Ŋes atemar ebe , ayaun Kristo kuju anyoun kokatwak . )
45010008	Konye inera anu ? Ebe , Eapie akirot kamakon , kaitukukon , kotaukon da , ( ŋes atemar ebe akirot naka aiyuun nakilimonokini isio ) .
45010009	Naarai arai ilimori kaitukukon ebe Yesu ŋes Ejakait , iyuuni da kotaukon ebe abu Edeke kitajar ŋes kokatwak , kitajario .
45010010	Naarai iyuuni ituŋanan kotauke kiton adumun adolit , elimori da kaitukuke kiton adumun aitajario .
45010011	Naarai ineras nuiwadikatai ebe , “ Ŋin yeniyuuni ŋes mam irumete ileic . ”
45010012	Naarai emamei atiaketait , Eyudayat ka Eyonanit ; naarai erai ŋesi Ejakait loka kere , ekabaran mama ejaas kere luiwoneete ŋes .
45010013	Naarai “ Ŋin yeniwonei ekiror loka Ejakait itajario . ”
45010014	Aso iwoneete biai ŋol lomam iyuunito ? Ido da iyuunete biai ŋol lomam iirarito ? Iirarete da biai komamei ekalimonokinan ?
45010015	Elimonokinete biai komam iyakiaritai ? Kwape iwadikatere ebe , “ Ejokuka cama akeje nuka ŋul kaluelimonokinete Akiro Nukajokak ! ”
45010016	Konye mam kes kere apotu korimasi akiro nukajokak . Naarai inera Isaia ebe , “ Ejakait , iŋai bo iyuunit akiro nueirarit kamakosi ? ”
45010017	Aso aiyuun elomuni kotoma aiirar , aiirar da kanuka akirot naka Kristo .
45010018	Konye abala eoŋ ebe , mam kereka apotu kiirasi ? Eebo , eirasi ; “ Anata ekeceporoto akwap kere , Akecekiro da kiton osaŋeta luka akwapin . ”
45010019	Konye abala eoŋ ebe , mam kereka luka Isirael ajenunito ? Nugeet inera Musa ebe , “ Kesurumi yes ekokote kama kaŋul lumam eraas ateker ; Ketunyunyurikini do yes kanuka ateker naemamei aijen . ”
45010020	Isaia da etitiŋ noi einer ebe , “ Abu kadumun kama kaŋul lumam kamooto ; Abu ketejenun mama kaŋul lumam keŋisito . ”
45010021	Konye nuka Isirael ebala ebe , “ Abu kariorite akakanin aitiwar akwap mama ejaas ituŋa lukepali ka luirebirebete . ”
45011001	Aso abala ebe , Aŋer kereka Edeke iketuŋa ? Madi akuj ! Naarai arai eoŋ da loka Isirael , loka aur naka Aburaam , loka ateker naka Benyamin .
45011002	Mam Edeke enerit iketuŋa luabu kogeu ajenun , Mam kereka ijenete nuineras nuiwadikatai kanuka Eliya , kwape iwosaa luka Isirael kakonyen nuka Edeke ?
45011003	Ebe , “ Ejakait , aarata inabinokon , atiyanakis da itemwanakon , eoŋ bon asal , ido emoete akaijar . ”
45011004	Konye aboŋokinet naka Edeke ebala biai ? Ebe , “ Etasalit kanukaŋ ikiliok ilukumin ikanykaarei , lumam ekukokinos Baal . ”
45011005	Aso kwape kwaŋin apak na , naka kwana , ejai aatoŋot naeseunitai kanuka asianut .
45011006	Konye arai erai kanuka asianut , mam bobo elomuni kanuka aswamisio ; arai timam asianut eroko erai asianut .
45011007	Biai bo do ? Ibore ŋin yenikemoot Isirael , mam edumuna . Luseuna apotu kodumut , konye ice kere aponi kitininikai ,
45011008	kwape iwadikatere ebe , “ Abu Edeke koinak kes emoyo loka ajo , Akonye numam eanyunete , Aki da numam iirarete , Kiton apaaran naka lolo . ”
45011009	Ebala Daudi da ebe , “ Korau emesakec eic ka akuluma , Ka ibore yenikitiguikinet , ka yenikitegelet kes .
45011010	Kitumudakai akonyekec , tetere mam esesenete , Kitukukum ipuranakec apaarasia kere . ”
45011011	Aso abala ebe , eguikis kereka kiton aibiror cut ? Madi akuj ! Konye kanuka aibucarikec adolok aitajario Imo , tetere isurumio luka Isirael ekokote .
45011012	Aso arai eraun aibucarikec abar naka akwapin , atwaniarikec da araun abar naka Imo , itelekarit cama aitodolikiniokec !
45011013	Konye enera kayes Imo . Aso naarai arai eoŋ ekiyakia loka imo , etopoloori aijaanakinika ,
45011014	tetere esurumi lukatekerika ekokote , ka aitajar da ice kakesi .
45011015	Naarai arai acakariokec ayau aipuc naka akwapin , anyoin aisukunyuniokec dimarai aijar anyoun kokatwak ?
45011016	Arai araito nageet erai nakalaunan , kwape kwaŋin aluŋuret da ; arai da aliasit erai nakalaunan , kwape kwaŋin atenieik da .
45011017	Konye arai epakanaritai ace katenieik , ijo da , eseitun loka ais kiraikinitai kidiŋikec , korau ikamoran yenika ajokis naka aliasit ,
45011018	sirikiwolobob katenieik kaŋun . Arai kiwolobob , mere jo idakit aliasit dimarai aliasit kidakit jo :
45011019	Aso itemari atiar , “ Kepakario atenieik ŋun tetere keraikinio eoŋ . ”
45011020	Abeit ŋun . Epakanaritai kes kanuka amamus aiyuunikec , ido da icasi kanuka aiyuunikon . Sirikiturokin , konye koyoŋ .
45011021	Naarai arai mam Edeke itimit atenieik akulepek , mam kitimi jo da .
45011022	Aso koany ajokis ka adedeŋ naka Edeke ; adedeŋ mama ejaas luibiroros , konye ajokis naka Edeke mamakon , arai kisalak ajokis ŋin ; arai mere kwaŋin jo da kijepario .
45011023	Ka ŋul da , arai mam esalito toma amamus aiyuun , iraikinio , naarai epedori Edeke airaikin kes bobo .
45011024	Naarai arai kijepunitai jo katorom naka eseitun loka ais , kiraikinitai oseitun lokoriot lomam erai einono , itelekarito cama atenieik akulepek airaikinio ainyakakin oseitunikec .
45011025	Naarai iinacan , akoto yes ajenun aiyeiyea na kinyeis aomit bonik araut lukacoa ; ebe , aninikiar atutubet naka Isirael aitodol naelomunia etiai kere loka Imo ,
45011026	kwaŋin itajario luka Isirael kere ; kwape iwadikatere ebe , “ Ebuni Ekalakunan koSion , Isiyekari amamus ayoŋit Edeke kotoma Yakob ” ;
45011027	“ Na da ŋes akaitutuket kakes , Naalemaria adiakanaretakec . ”
45011028	Aso kotoma Akiro Nukajokak araut lukasurup luka Edeke kanukus ; konye kotoma aseunio araut lueminai kanuka lukapapaakec .
45011029	Naarai mam Edeke iitokini ainakinetake ka anyariteke da .
45011030	Naarai kwape kolo kipaliikinioto yesi Edeke , konye kwana idumut aitimio kanuka aipaliikinikec ,
45011031	kwape kwaŋin epaliikinioto kesi kwape kwana tetere edumunete aitimio kanuka aitim naipotu yesi kodumut .
45011032	Naarai agoloki Edeke kere nepepe toma aipaliikin , tetere itimi kere .
45011033	Eiliili cama abar ka acoa ka aijen naka Edeke Mam ireikinos itubesiake , irotinike da mam ibwapunos !
45011034	“ Naarai iŋai tope ejeni aomisio nuka Ejakait , Arai iŋai bo kerai ekapetan akiroke ? ”
45011035	“ Arai iŋai bo keinakinit ber ŋes ainakinet , Etacakinio ŋes bobo ? ”
45011036	Naarai epote iboro kere kamakeŋ , ejaas da kanukeŋ , ido eboŋorete mamakeŋ . Kojai aibuses mamakeŋ ikar kere . Amen .
45012001	Kanuka ŋun , iinacan , keŋaiŋait yes , kanuka aitimeta nuka Edeke , kijaikis akusiwat koraut asubanit naejari , nakalaunan , naisiyalamikinit Edeke , ŋes erai aimakus naibus .
45012002	Kwabo sirikiputo nuka ikar kalu , konye kanuka aisiteteunio naka aomisiokus kijulakinos , tetere igimorete nuekoto Edeke , nuejok , ka nuisiyalamikinito , ka nuedolito da .
45012003	Naarai kanuka asianut nakainakinitai alimokini ŋinituŋanan kayesi ebe siriwomiara adepar naibusakinit aomit , konye koomito kacoit , kwape ekorakinitor Edeke aitemis naka aiyuun .
45012004	Naarai kwape kijaar katutubeta nuipu toma akuan adiopet , kwabo mam atutubeta kere iswamaete aswam adiopet ,
45012005	kwape kwaŋin oni da lukipu , kirai akuan adiopet kotoma Kristo , ka atutubeta da nuka lucewok bonik ka bonik .
45012006	Aso naarai kija kainakineta nuegelegela kwape ejaar asianut nakiinakinitai , ketwasamata kes ; arai adwaranut , kwape ejaar aiyuuniwok ;
45012007	arai aijaanakin , kotoma aijaanakiniwok ; yenisisianakini , kotoma aisisianakinike ;
45012008	yenicori , kotoma aicoroke ; yenekori , kotau loliogot ; yeniŋarakini , kadunyanut ; yenitimi da , kaiyalama .
45012009	Korau amina naemamei aisoswanut . Kolaata aronis , kiketakinos kotoma kanuejok .
45012010	Kotoma amin naka einacane , kominanaros bonik ka bonik ; kotoma aibuses kitopoloorite ŋinituŋanan aupake .
45012011	Kotoma adunyanut sirikalanyaka , kokokito komoyo , kijaanakis Ejakait .
45012012	Kolelakinito amun kotitiŋioto kocan , kicebokinito ailip .
45012013	Kokoranakisi lukalaunak nuipudasi , kisukunyanakisi ipejok .
45012014	Kilipanakisi arereŋ lukimanito yes ; kilipanakisi arereŋ kwabo sirikilamata .
45012015	Kolelata kaluelelete , komonyata kaluemonyete .
45012016	Koomito adiopekirot bonik ka bonik . Siridakara , konye koupanaros kaluitasonos . Siriraas lukacoa kakonyenekus ikulepek .
45012017	Siritacakis aronis kanuka aronis , kocoito nuejok kakonyen nuka ituŋa kere .
45012018	Arai epedoros kowaikus , kinapakina kituŋa kere .
45012019	Luminan , sirinyaŋanakinos , konye kinac anyunyura ; naarai iwadikatai ebe , “ Ebala Ejakait ebe , Enyaŋit ekaŋ , eoŋ atacakini . ”
45012020	Konye “ arai eriebi lokasurupikon eteŋei , kitanyam , arai ejakit akur , kitamat ŋes ; naarai naiswamaa kwaŋin inokokini atotole akouke . ”
45012021	Sirikiipiko aronis , konye kipiko aronis kanuka ajokis .
45013001	Kononokikinite ŋinituŋanan ikapolok lueyaito , naarai emamei apolou dimarai naebuni kama ejai Edeke , ka ŋin da naejai icorakinit Edeke .
45013002	Kanuka ŋun yenitepegi apolou etepeg aicorakinet naka Edeke , ido luitepegete itudumikinos etube .
45013003	Naarai ikayaitok mere luitukurianete kotoma aswamisioit naejok , dimarai kotoma naerono . Ikoto kereka ijo kinyek akurian apolou ? Kiswama do nuejok , kituri ŋesi jo .
45013004	Naarai erai ŋesi ekejaanakinan loka Edeke kamakon kanuka ajokis , Konye arai kiswama naerono , kokuriana , naarai mam edakit ekileŋ atai ; erai ŋesi ekejaanakinan loka Edeke , loinyaŋi kanyunyura yeniswamai nueroko .
45013005	Kanuka ŋun ibusakinit anonokikin , mere kanuka anyunyura bon , dimarai kanuka aomisio nuilepilepete .
45013006	Naarai kanuka ŋun itacete da esolo , naarai eraas kesi ikejaanakinak luka Edeke , icebokinito ŋipeŋin .
45013007	Kotacanakisi kere nuebeito , loitelemi esolo loka ituŋa , esolo loka ituŋa ; loitelemi esolo da loka iboro , esolo loka iboro ; kotacanakisi ayoŋit luebeito ayoŋit , aibuses da mama ejaas lukaibuses .
45013008	Sirijaas kapesen mama ejai ituŋanan kere , dimikito aminanara ; naarai yenemina aupake etodol ikisila .
45013009	Naarai na ebe , “ Siridote , Siriari , Sirikokoi , Siriŋobelei , ” ka aceicorakinet kere , imorikikinitai toma akirot na ebe , “ Komina ikoniidunyet kwape iminar bon . ”
45013010	Amin mam ikonakini iidunyet erono ; kwaŋin amin ŋes aitodolikinet naka ikisila .
45013011	Ka ŋun da , ijenete apak , ebe adol esawa yes akwenyun kajoo . Naarai kwana eapie aitajariowok aitelekarit nakigeunia aiyuun ;
45013012	aeka akuar , eapie da apaaran . Aso kalacasi aswamisio nuka amuton , kanapa lujiis luka aica .
45013013	Kalosenenete kebusak kwape paaran , mere kotoma aboliasio ka emeret , mere kotoma adoteu ka abenyanut , mere kotoma aŋolopa ka ekokote ,
45013014	konye konapa Ejakait Yesu Kristo , kwabo siribuakinito akuan aitodol nuimiela .
45014001	Kisukunyut yenekalanyana kaiyuun , kwabo mere atubokin abuonokinike .
45014002	Ituŋanan yeniyuunit enyami kere , konye yenekalanyana enyami ikui .
45014003	Kinyek yenenyami aimen yenimam enyami , karaida yenimam enyami siriketuboki yenenyami ; naarai isukunyikinit Edeke ŋes .
45014004	Iŋai bo jo yenitubokini ebulesit loka yenice ? Ebwoi ŋesi arai ibirori kama kejakaitike elopet . Eebo , isibwoio naarai epedori Ejakait aisibwo ŋes .
45014005	Eomit ice apaaran adiopet adepar apaaran ace , eomit ice apaarasia kere araut nueriakanara . Kitogogoŋite ŋinituŋanan kaomisioke ilopet .
45014006	Yenericit apaaran , ericit kanuka Ejakait . Yenenyami da , enyami kanuka Ejakait , naarai imalai Edeke . Yenimam enyami da , mam enyami kanuka Ejakait , imalai da Edeke .
45014007	Naarai emamei ituŋanan kotomawok yenejari kanuke bon , emamei da yenetwani kanuke bon .
45014008	Aso arai kijari , kijari kanuka Ejakait , arai kitwaki da , kitwaki kanuka Ejakait . Aso arai kijari , arai kitwaki da , kirai luka Ejakait .
45014009	Naarai abu Kristo kotwana kojaru da tetere eraun Ejakait loka lukatwak ka lukajarak da .
45014010	Konye jo , kanukinyo itubokinia onacekon ? Ijo da , kanukinyo imenitor onacekon ? Naarai kibwoi rwaru kere kakonyen nuka eicoloŋ loka aitub loka Edeke .
45014011	Naarai iwadikatai ebe , “ Ebala Ejakait ebe , Kwape ajaria , ekukokini ŋinikuŋ mamakaŋ , Elimori da ŋiniŋajep Edeke . ”
45014012	Aso do inera ŋinituŋanan kaoni akekiro ilopet kakonyen nuka Edeke .
45014013	Kanuka ŋun kenyeis bobo atubonokin bonik ka bonik , konye aitelekarit kitogogoŋoto na ebe sirikibwaikis ekomio karaida aitiguikinet orot loka onacekon
45014014	Ajeni eoŋ bobo da etogogoŋit noi kotoma Ejakait Yesu ebe emamei ibore yeniketal kotoma oinonoke . Konye ŋin yeneomit ibore araut yeniketal , erai yeniketal kamakeŋ .
45014015	Naarai arai ekadakinit onacekon kanuka inyamatakon , mam bobo ilosi kwape ejaar amin . Sirikimudia yenabu Kristo kotwanik kanuka inyamatakon .
45014016	Aso kinyek yenejok kamakus ainyanakinio .
45014017	Naarai ajakanut naka Edeke mere ainyam ka aimat , dimarai adolit ka ainapakin ka aiyalama da kOmoyo Lokalaunan ;
45014018	naarai ŋin yenijaanakini Kristo kotoma akiro kaŋun , isiyalamikinit Edeke , ecamunito da ituŋa .
45014019	Aso do katupasi akiro nuka ainapakin ka nuka adukonor bonik ka bonik .
45014020	Sirikimuna aswam naka Edeke kanuka inyamat . Abeit elaete kere , dimarai erono ituŋanan yenenyami kitiguikinia ice ;
45014021	ejok ainyein ainyam karaida aimat ebino , karaida aswam akirot kere naitiguikini onacekon ,
45014022	Aiyuun naijaatar , kojaut kaŋin ijo elopet kakonyen nuka Edeke . Isirereŋitoi ŋin yenimam etubokin ilopet kotoma akirot naceamunit .
45014023	Konye yenebuonokin arai enyami etubokinio aitelekar , naarai mam enyamit kaiyuun ; naarai ŋiniswamisioit namam elomuni kaiyuun erai adiakar ,
45015001	Kibusakinit oni lukagogoŋok aibwok akalanyanut naka luemamei agogoŋ , kwabo mere aisiyalamikina bonik .
45015002	Kesiyalamikisi oni ŋinituŋanan ikeidunyet kodum ajokis kodukoi da .
45015003	Naarai Kristo da mam esiyalamikina elopet bon ; dimarai kwape iwadikatere ebe , “ Amorosito nuka lukimoromoroete jo , apotu kadoikis eoŋ . ”
45015004	Naarai nuewadikatai sek , ewadikatai kanuka aisisianakinia oni , tetere kanuka atitiŋikin ka aitalakara naka nukiwadikatai kidumuni amun .
45015005	Edeke da loka atitiŋikin ka aitalakara koinak yes aomit adiopet bonik ka bonik koidicane loka Kristo Yesu ,
45015006	tetere itopoloorete Edeke Papa da loka Ejakaitiwok Yesu Kristo , ketau ediopet ka eporoto da ediopet .
45015007	Kanuka ŋun , kisukunyanakinos bonik ka bonik , kwape kiisukunyikinia Kristo oni , tetere itopoloorio Edeke .
45015008	Naarai kalimokini ebe araun Kristo ebulesit loka aitutuket naka akepio kanuka abeit naka Edeke , tetere itogogoŋi aisumuneta nuka lukapapaakosi ,
45015009	bobo da tetere Imo itopoloorete Edeke kanuka akeitim , Kwape iwadikatere ebe , “ Kanuka ŋun ŋes kalimonoria jo kotoma atekerin , Ayeikinenei ekonikiror . ”
45015010	Bobo da ebe , “ Kolelata , yes atekerin , nepepe kiketuŋa . ”
45015011	Bobo da ebe , “ Yes atekerin kere , kituroto Ejakait , Kituroto da ŋes Ituŋa kere . ”
45015012	Bobo da ebala Isaia ebe , “ Ejaun aliasit naka Yese , Ŋes loenyouni ayait atekerin ; Emunokinos ŋol atekerin . ”
45015013	Edeke da loka amun kilelebik yes aiyalama kere ka ainapakin kotoma aiyuun , kiyatanakinos noi ajaut kamun kotoma apedor naka Emoyo Lokalaunan .
45015014	Ikainacan , etogogoŋit eoŋ elopet kanukus ebe ileleba yes da ajokis , isilelebitai acoa kere , bobo da ipedorete aikwenyanar bonik ka bonik .
45015015	Konye kewadikakinit yes katitiŋ naepol katutubeta ace , aisiitun , kanuka asianut nakainakinit Edeke ,
45015016	tetere araun ebulesit loka Kristo Yesu mama ejaas atekerin , keswamak Akiro Nukajokak nuka Edeke aswam naka esasedoti , tetere eraunete atekerin asubanit naecamunitai , naitalaunit Emoyo Lokalaunan ,
45015017	Aso ejai akirot naaolobobotor kotoma Kristo Yesu kakonyen nuka Edeke .
45015018	Naarai mam atitiŋikini einer akirot namam Kristo iswamat kotomakaŋ , tetere erimarete atekerin , kanuka akirot arai aswamisioit ,
45015019	kotoma apedor naka aanyuneta ka nukaumokin , kotoma apedor naka Emoyo Lokalaunan , kwaŋin ameun ka Yerusalem , kiton da airiamar Iliriko etodol alimonokin Akiro Nukajokak nuka Kristo ,
45015020	kwabo alosikinit alimonokin Akiro Nukajokak , mere neelimoritere ekiror loka Kristo , kenyek adukokin apetetait naka icetuŋanan ,
45015021	konye kwape iwadikatere ebe ,
45015022	Kanuka ŋun ŋes ketikokinitere irwan ipu kenyek abunore mamakus ,
45015023	konye kwana , naarai emamei bobo eoŋ aibois katutubeta kanu , bobo da ameun ikar luipu emiela abunore mamakus ,
45015024	amuno aanyun yes naetorio alosit Sipain , yes da kinyamakinete eoŋ korotoka , kadau ber aipejokin yes adaun aimue .
45015025	Konye kwana alosi Yerusalem , ejaanakini lukalaunak .
45015026	Naarai isiyalamikinito luko Makedonia ka Akaia atukonokin iboro akorakin lukican lukotoma lukalaunak luejaas Yerusalem .
45015027	Naarai isiyalamikinito kesi , ido da ejai kes apesen kamakec , naarai arai imorikikinete Imo arereŋesiokec nuka emoyo , ibusakinit da kes aijaanakin ŋul karereŋesiokec nuka akuan .
45015028	Aso kadau eoŋ ŋun , kepucak kes araito ŋin , etori mamakus alosit Sipain ;
45015029	ido ajeni ebe naabunio mamakus , abuni kaileleba naka arereŋ naka Kristo .
45015030	Keŋaiŋait yes , iinacan , kanuka Ejakaitiwok Yesu Kristo , kanuka amin da naka Emoyo , koutas nepepe keoŋ kotoma ailipikus kanukaŋ mama ejai Edeke ,
45015031	ebe ketajari kama ejaas lukepali kotoma Yudaya , bobo da akaijaanakin nakijaar ŋina Yerusalem korau naisiyalamikinit lukalaunak ;
45015032	tetere adoluni mamakus kaiyalama , kanuka akote naka Edeke , keyeŋ nepepe kayes .
45015033	Edeke loka ainapakin kojai nepepe kayes kere . Amen .
45016001	Eturit Poibe kinaciwok kamakus , naerai akejaanakinan naka ekanisa loka Kenekerea ,
45016002	tetere isukunyikinete ŋes kotoma Ejakait kwape ibusakinitor lukalaunak , kisigalikis ŋes kotoma akirot kere naipuda kamakus , naarai arau ŋesi akeŋarakinan naka ituŋa luipu , ka eoŋ da elopet .
45016003	Kiyogata Pirisika ka Akuila ikeswamak lukaupaka kotoma Kristo Yesu ,
45016004	luakapakina cut ajepario akwesikec kanuka aijaraka , luemalai , kwabo mere eoŋ bon konye ikanisan kere luka Imo ,
45016005	kiyogata da ekanisa loejai togokec . Kiyogata Epaineto lominataka , loerai losodit loko Asia kotoma Kristo .
45016006	Kiyogata Mariam , nakitaaritoi noi kanukus .
45016007	Kiyogata Anderoniko ka Yunia ipajenaka ka ikijoreoritono nepepe keoŋ ; luejenikina kokiyakia , lukageikinete eoŋ toma Kristo .
45016008	Kiyogata Amupiliato lominataka toma Ejakait .
45016009	Kiyogata Urubano ekeswaman aupawok toma Kristo , ka Sitakus lominatakaŋ .
45016010	Kiyogata Apele , loecamunitai toma Kristo . Kiyogata lukokale loka Arisitobolo .
45016011	Kiyogata Kerodion epajenaka , Kiyogata lukokale loka Narakiso luejaas toma Ejakait .
45016012	Kiyogata Turupaina , ka Turuposa nuitaaritos toma Ejakait . Kiyogata Perisida naminat , naitaaritoi noi toma Ejakait .
45016013	Kiyogata Rupo loseuna toma Ejakait , ka totoke ka nakaŋ da .
45016014	Kiyogata Asunikirito , ka Pelegon , ka Kereme , ka Pataroba , ka Kerema , ka iinacan luejaas nenipe kakes .
45016015	Kiyogata Pilologo ka Yulia , ka Nerea ka inacike , ka Olumupa , ka lukalaunak kere luejaas kakes .
45016016	Kiyoganakinos bonik ka bonik kainu nakalaunan . Kiyogaete yes ikanisan kere luka Kristo .
45016017	Keŋaiŋait yes iinacan , kocoito ŋul lueyaunete atiaketa ka nuitiguikinete , asurokin aisisianakin naipotu yesi kisisiata ; kinacata kes .
45016018	Naarai luikote kwaŋin mam ijaanakinete Ejakaitiwok Kristo , dimarai akecekoikes ; iŋalaarete itauon luka luemamei akirot kanuka akecekiro nuejijim nuijodijodete .
45016019	Naarai adolok akusirima ituŋa kere . Aso aleli kanukus , konye akoto yes koraas lukacoa kotoma akiro kanuejok , ka luiyapaara kotoma akiro kanueroko .
45016020	Edeke da loka ainapakin idecideci Satan atipet kwap kakejenekus . Asianut naka Ejakaitiwok Yesu Kristo kojai kayes .
45016021	Kiyogai yes Timoteo ekeswaman aupaka ; ka Lukio ka Yason ka Sosipater , ipajenaka .
45016022	Eoŋ Teretio , ekewadikan ebalua lo , keyogai yes toma Ejakait .
45016023	Kiyogai da Gaio lokesipejo eoŋ ka ekanisa kere . Erasito , ekeŋadan loka ere , ka Kuarito onacewok , kiyogaete . [
45016024	Asianut naka Ejakaitiwok Yesu Kristo kojai kayes kere . ]
45016025	Mama ejai ŋol loepedori aitogogoŋ yes kwape ejaatar Akakiro Nukajokak , ka alimonokinio naka Yesu Kristo , kwape ejaar apukokinio naka aiyeiyea naimunonitai ameun ikar lupeŋo ,
45016026	konye kwana itakanunitai , ido kanuka aiwadikaeta nuka inabin itejenunitai mama ejaas atekerin kere kwape kicorakinitor Edeke loka ikar kere tetere erimarete aiyuun —
45016027	Mama ejai Edeke bon lokacoa kojai aibuses kotoma Yesu Kristo ikar ka ikar . Amen .
46001001	Paul , lokenyarao araut ekiyakia loka Kristo Yesu kanuka akot naka Edeke , ka Sosetene onace .
46001002	Mama ejai ekanisa loka Edeke loejai Korinto , ŋul lukitalaunio kotoma Kristo Yesu , lukenyarao koraut lukalaunak , nepepe kaŋul kere luiwoneto ekiror loka Ejakaitiwok Yesu Kristo kaŋiniibois , loerai Ejakaitikec ka lowok da :
46001003	Kojai asianut mama ijaas , ka ainapakin nuepote kama ejai Edeke Papawok ka Ejakait Yesu Kristo .
46001004	Emalaenenei Edeke tiritir kanukus , kanuka asianut naka Edeke nakiinakinio yes , kotoma Kristo Yesu .
46001005	Naarai aponi kitabari yes kaŋolipone kotomakeŋ , kotoma akiro kere ka aijen da kere
46001006	kwape kitogogoŋere aitejenunet naka Kristo kotomakus ,
46001007	tetere mam itwakiarete amodioinakinet kere , idarete apukorio naka Ejakaitiwok Yesu Kristo ;
46001008	loitogogoŋi yes kiton awasia , komamei aitoronio kapaaran naka Ejakaitiwok Yesu Kristo .
46001009	Erai Edeke lomunot , lokinyarauni yes alomun oidicane loka Okokuke , Yesu Kristo Ejakaitiwok .
46001010	Aso iinacan , keŋaiŋait yes , kokiror loka Ejakaitiwok Yesu Kristo , ebe kinerata kere adiopekirot , kinye atiakatiakaun ajaun kidiŋikus , konye kidicakina ketau ediopet ka ainerun da adiopet .
46001011	Naarai , ikainacan , kalimokis eoŋ lukokale loka Kloe , ebe ejai aŋolopa kidiŋikus .
46001012	Aso naabala nata ebe , ebala ŋinidiopet kayesi ebe , “ Arai eoŋ yenika Paul , ” ice da ebe , “ Konye eoŋ yenika Apolo , ” ka ice da ebe , “ Arai eoŋ yenika Kepa , ” ka ice da ebe , “ Arai eoŋ yenika Kristo . ”
46001013	Okwe , etiakatiaka kereka Kristo ? Ibubukinitoi kereka Paul kanukus ? Arai bo iponi kibatisai kokiror loka Paul ?
46001014	Emalai naarai mam ebatisat idio kayesi dimarai Keresipo ka Gaio ;
46001015	kinyek idiotuŋanan atemar ebe aponi kibatisai kokirorikaŋ .
46001016	( Abu kebatis da lukokale loka Sitepan , Alemar ŋul mam ajeni arai abu kebatis ice kere . )
46001017	Naarai mam Kristo keyakit aibatis , dimarai alimonokin Akiro Nukajokak , kwabo mere kacoa naka akirot , kinyek emusalaba loka Kristo araun aamameak .
46001018	Naarai akirot naka emusalaba erai abaŋaanut kama ejaas lueoliorete , konye mama kija oni lukitajario erai apedor naka Edeke .
46001019	Naarai iwadikatai ebe , “ Amudiari acoa naka lukacoa , Etapalauni da apirianut naka luepiriaka . ”
46001020	Ai bo ejai lokacoa ? Ai bo ejai ekewadikan ? Ai bo ejai eketepegan loka ikar kalu ? Mam kereka Edeke abu kitababaŋ acoa naka akwap ?
46001021	Naarai kotoma acoa naka Edeke , mam akwap abu kojen Edeke kanuka acoa , abu kisiyalamik Edeke aitajar luiyuunito kotoma abaŋaanut naka akirot naelimonokinio .
46001022	Naarai ekotosi Iyudayan aanyuneta , Iyonanin da emootos acoa ,
46001023	konye sio kilimonokini Kristo loebubukinitoi , loerai aitiguikinet mama ejaas Iyudayan , abaŋaanut da mama ejaas Imo ,
46001024	konye mama ejaas ŋul luenyaritai , Iyudayan ka Iyonanin da , erai Kristo apedor naka Edeke , ka acoa da naka Edeke .
46001025	Naarai abaŋaanut naka Edeke erai acoa aitelekarit naka ituŋa , akalanyanut da naka Edeke egogoŋ aitelekarit naka ituŋa .
46001026	Naarai , iinacan , koomito anyarauniokus , ebe mam luipu kayesi keraas lukacoa kwape ejaar aitemis naka akwap , mam ipu lukapedor , mam ipu lukapolou da luenyaraunitai ,
46001027	konye abu Edeke koseu lukabaŋaanut luka akwap tetere isurumi lukacoa ileic ; bobo da abu Edeke koseu luekalanyaka luka akwap tetere isurumi lukagogoŋok ileic ;
46001028	bobo da abu Edeke koseu imukopin , ka luemwaŋitai kotoma akwap , eebo , ka iboro da luemameete , tetere itamamauni ŋul luejaas ,
46001029	kinyek idiotuŋanan aolobobot kakonyen nuka Edeke .
46001030	Konye kanukeŋ ijaut yes toma Kristo Yesu , loabu Edeke kituluo awokocoa , ka adolit , ka aitalaunio , ka alakunio da ;
46001031	kanuka ŋun kwape iwadikatere ebe , “ Yeneolobobot , koolobobote kotoma Ejakait . ”
46002001	Eoŋ da , iinacan , naabunio mamakus , mam abunit alimonokin yes nukaiyeiyea nuka Edeke kakiro nuejijim karaida kacoa .
46002002	Naarai abu kenerunite ainyein ajenun adiokirot kokidiŋikus , dimarai Yesu Kristo loebubukinitoi .
46002003	Eoŋ da naajaar mamakus , akalanyana , kakurian ka amaran naepol ;
46002004	akakirot ka akalimonokin da mam keraas akiro nukacoa nuijodoete , dimarai nuitodiarito Emoyo ka apedor ,
46002005	tetere akusiiyuun mam egoŋakina acoa naka ituŋa dimarai toma apedor naka Edeke .
46002006	Konye ejai acoa nakinera kama kaluapolokoto konye mam erai acoa naka ikar kalu , karaida naka ikayaitok luka ikar kalu , luepote amameun ,
46002007	konye kinera acoa naka Edeke kotoma nukaiyeiyea , acoa naibwaitai , nakicorakinit Edeke eriŋa ikar ejauna , kanuka aibusesuwok .
46002008	Mam ikayaitok luka ikar kalu apotu kojenut ŋin ; naarai arai kejenete timam kibubukis Ejakait lokaibuses .
46002009	Konye kwape kiwadikatere ebe , “ Numam keanyunit akoŋu , karaida akit aibiun , Numam kelomarito da otau loka ituŋanan Nuetia nen nukitemokinit Edeke lueminasi ŋes . ”
46002010	Konye kipukok Edeke oni kanuka Emoyo . Naarai irerei Emoyo kere , kiton nuidulok nuka Edeke .
46002011	Naarai iŋai tope kotuŋa yenejeni aomisio nuka ituŋa , dimarai emoyo loka ituŋanan loejai kotomakeŋ ? Kwape kwaŋin emamei yenejeni aomisio nuka Edeke dimarai Emoyo loka Edeke .
46002012	Konye oni , mam kidumunit emoyo loka akwap , dimarai Emoyo loebuni kama ejai Edeke , tetere kijenuni ainakineta nukiinakini Edeke oni atitai .
46002013	Kinera ŋun mere kakiro nuisisianakini acoa naka etuŋanane , dimarai nuisisianakini Emoyo , kitiiriani nuka emoyo kanuka emoyo .
46002014	Ituŋanan kauruuneteke mam ecamuni akiro nuka Emoyo loka Edeke , naarai eraas nukabaŋaanut mamakeŋ , kwabo mam epedori ajenun kes naarai emisiikinio kanuka emoyo .
46002015	Konye ituŋanan yenika emoyo emisiikini kere , kwabo emamei yenemisiikini ŋes .
46002016	“ Naarai iŋai kereka ejenunit aomisio nuka Ejakait , tetere ituutoori ŋes ? ” Konye kijaa oni kaomisio nuka Kristo .
46003001	Eoŋ da , iinacan , mam apedorit einer kayes kwape luka emoyo , dimarai luka akuan , kwape imukerun kotoma Kristo .
46003002	Abu ketamata yes akile , kwabo mere inyamat ; naarai mam ipedorito ; eebo , kiton kwana da mam ipedorito ,
46003003	naarai iriŋa iraas luka akuan . Naarai naejaar ekokote ka aŋolopa , mam kereka iraas ituŋa luka akuan , ilosenenete kwape ituŋa atai ?
46003004	Naarai naebalar idiopet ebe , “ Arai eoŋ yenika Paul , ” ice da ebe , “ Arai eoŋ yenika Apolo , ” mam kereka iraas ituŋa atai ?
46003005	Aso iŋai bo Apolo ? Iŋai bo da Paul ? Kes ikejaanakinak lukiyuunete yesi kamakec , ka ŋin diopet da kwape keinakinia Ejakait .
46003006	Abu eoŋ kera , kicoco Apolo , konye kitopolo Edeke .
46003007	Kwaŋin ekeraan mam erai ibore , karaida ekecocoan , dimarai Edeke loitopoloi .
46003008	Aso loirai ka loicocoi eraas ipe , ido edumuni ŋinituŋanan ekeropit kwape ajaar akeitaaritoi .
46003009	Naarai kirai isio ikeswamak nepepe ka Edeke ; iraas yesi amana naka Edeke , aduket naka Edeke .
46003010	Kwape ejaar asianut naka Edeke nakainakinitai eoŋ , abu kapesik apetetait kwape ekadukon lokapolon lokacoa , konye eduki ece . Konye kocoite ŋinidiopet kwape edukio .
46003011	Naarai emamei yenepedori apesikin apetetait ace , dimarai ŋin naedaunitai apesikin , ŋes Yesu Kristo .
46003012	Konye arai keduk ituŋanan toma apetetait ŋin esabu , arai epuesa , arai amor nuketiai , arai akito , arai anya , arai ariaŋ da ,
46003013	etakanuni aswam naka ŋinituŋanan ; naarai isideleleuni Apaaran , naarai epukorio kotoma akim , itemi da akim aswam naka ŋinituŋanan kwape ejaar .
46003014	Arai esalit aswam naedukit ituŋanan toma apetetait , edumuni ŋesi eropit .
46003015	Arai kidopoo aswam naka ituŋanan , etwaniari , kwabo itajario ŋes , konye bala kotoma akim .
46003016	Mam kereka ijenete ebe iraas yesi eyekalu loka Edeke , ebe da iboie Emoyo loka Edeke kotomakus ?
46003017	Arai kemuna ituŋanan eyekalu loka Edeke , emunaari Edeke ituŋanan ŋin . Naarai erai eyekalu loka Edeke lokalaunan , ŋes yesi .
46003018	Sirikemodakin ituŋanan . Arai ejai kotomakus ituŋanan yeneomit ilopet araut yenikacoa kokar kalu , korau ŋesi yenibaŋ , tetere eraun yenikacoa .
46003019	Naarai acoa naka akwap kana ŋes abaŋaanut kama ka Edeke . Naarai iwadikatai ebe , “ Ikamuni ŋesi lukacoa koboteikec . ”
46003020	Bobo da ebe , “ Ejeni Ejakait aomisio nuka lukacoa , ebe eraas aamameak . ”
46003021	Kwaŋin kinyek ituŋanan aolobobot kotoma otuŋa . Naarai eraas kere lukus ,
46003022	arai Paul , arai Apolo , arai Kepa , arai akwap , arai aijar , arai atwanare , arai nuejaas kwana , arai nuepote , kere eraas nukus ,
46003023	iraas yesi da luka Kristo , Kristo da loka Edeke .
46004001	Koomit ituŋanan sio kwanata , kwape ikejaanakinak luka Kristo , ka ikeŋadak da luka nukaiyeiyea nuka Edeke .
46004002	Bobo da iburao ikeŋadak atakan eraas lumunon .
46004003	Konye kamakaŋ erai akirot naedit noi yes , arai airabet kere naka etuŋanan , atubokin eoŋ . Mam da atubokin bon .
46004004	Naarai mam ajeni nuewosakin bon , konye mam kemarakinio adolit kanuka ŋun , konye Ejakait ŋes katubokini .
46004005	Aso sirikitubo akirot eroko apak , aitodol naebunio Ejakait , loitacauni nuibwaitai nuka amuton , ido isideleleuni ainerun naka itauon . Kosodi edumuni ŋinituŋanan akeiturio kama ejai Edeke .
46004006	Aso iinacan , etuputoo ŋun aputokaŋ ka Apolo da kanukus , tetere kanukosi isisiaete ainyein adepar nuiwadikatai , kinye idio kayesi adakanun kanuka ediopet aitelekarit loce .
46004007	Naarai iŋai kitegelikinit jo kama kaluce ? Inyoin kereka ejai jo yenimam kiinakinitai ? Konye arai kiinakinitai , kanukinyo iwolobobotor bala mam kiinakinitai ?
46004008	Idaut aimonikin ! Idaut adumun abar ! Iyaitos kamameete isio ! Eebo , arai tiiyaito , tetere kimori ayait kayes !
46004009	Naarai aomit ebe etodia Edeke sio ikiyakia awasia , kwape ituŋa luetubokinitai aario : naarai kiraun isio ibore yenisesena kakwap , kama ka imalaikan ka ituŋa da .
46004010	Kirai isio ibaŋiok kanuka Kristo , konye iraas yesi lukacoa kotoma Kristo , Kikalanyaka isio , konye igogoŋ yesi . Kitubusikinitai yes , konye sio kitisilitoi .
46004011	Kiton osawa lo da , kiriebi eteŋei ka akure da , kimujalal , kibuŋao , bobo da emameete sio ireria ,
46004012	kitaaritoi aswam kakaninikosi . Nakimoromoroere , kilipanakini arereŋ ; nakiticanere , kititiŋikinit ;
46004013	nakisabanakinere , kiŋaiŋai ; kitusubi bala asusuj nuka akwap , ediirit da loka iboro kere , kiton kwana .
46004014	Mam ewadikai nu aisurumia yes ileic , konye aikwenyar yes kwape idweka luminan .
46004015	Karaida kejaas yes ikesisianakinak ilukumin itomon kotoma Kristo , konye emameete lukapapa luipu . Naarai eoŋ ŋes kaurit yes kotoma Kristo Yesu kanuka alimonokin Akiro Nukajokak .
46004016	Aso keŋaiŋait yes koputoorito eoŋ .
46004017	Kanuka ŋun ejuk Timoteo mamakus , loerai okokuka lominat , lomunot da kotoma Ejakait , lokisiituni yes irotinika luejaas toma Kristo , kwape esisianakinia kaŋiniibois kotoma ŋolikanisa .
46004018	Konye edakanunos ice kayesi ebe mam abuni mamakus .
46004019	Konye abuni atipet mamakus , arai ekot Ejakait , abuni eoŋ ajenun mere akiro nuka ŋul kaluedakanunos dimarai apedorikec .
46004020	Naarai mam ajakanut naka Edeke ejai toma akirot , dimarai toma apedor .
46004021	Ikotosi anyoika ? Kabu kereka mamakus kebela , arai bo kabu kamin komoyo loiyapepera ?
46005001	Isiarakina eemut ebe ejai adoteu kotomakus , adoteu da namam ejauna kotoma atekerin ; ebe etuŋanan ajaut kaberu naka papake .
46005002	Yes da idakanunos , kwabo mam kikadakinit , tetere elemario kokidiŋikus ŋol lokiswamai akirot ŋin .
46005003	Naarai , karaida amamei kakuan , konye ajai komoyo , adau eoŋ elopet atubokin ŋol lokiswamai akirot ŋin kwape tikajaar ,
46005004	kotoma okiror loka Ejakait Yesu , naitukonokinotor nepepe ka ekamoyo , ka apedor da naka Ejakaitiwok Yesu ,
46005005	kijaikis ŋol Satan tetere emudiario akuanake , tetere itajario emoyoke kotoma apaaran naka Ejakait Yesu .
46005006	Mam aolobobokus ejok . Mam kereka ijenete ebe aitubuunet naedit itubuuni aluŋuret kere ?
46005007	Kitesegaaros do kaitubuunet namojoŋ , tetere iraunos aluŋuret nakitetet , kwape iraatar lumam itubuuno . Naarai aponi Kristo Aleleŋewok koinakinai araut asubanit .
46005008	Aso karicata epucit , mere kaitubuunet namojoŋ , karaida kaitubuunet naka ameŋeranut ka aronis , dimarai ka namam itubuuno naka aipioror naka emoyo ka abeit .
46005009	Abu kewadikak yes kotoma obaluaka ebe sirikimorianakinos kidotea ;
46005010	mam abala ebe kinacata cut idotea luka akwapin kanu , arai ikeraŋak , arai ikaŋatak , karaida ŋul luemaete aputosia , naarai arai kerai kwaŋin ti ibusakinit anyoun kakwapin kanu .
46005011	Konye kwana kewadikakini yes ebe sirikimorianakinos kaloenyaritai onac arai erai edote , arai ekeraŋan , arai loemai aputosia , arai ekamoromoron , arai ekameran , arai ekaŋatan ; etuŋanan loikoni kwaŋin mam acamunit yes karaida aimor kaŋes .
46005012	Naarai anyoin ajokis kamakaŋ atubokin luejaas kiŋa ? Mam kereka yes itubokinito luejaas toma okanisa ?
46005013	Konye etubokini Edeke ŋul luejaas kiŋa , Kireŋeasi yesi ekaronon ŋol loejai kidiŋikus .
46006001	Arai ejai edio kayesi akirot kama ka onaceke , ijecekini kereka ŋesi aosan ŋes kakonyen nuka lumam edolito , kwabo mere kakonyen nuka ikalaunak ?
46006002	Arai bo mam ijenete ebe etubokinete ikalaunak akwapin ? Aso arai itubokinete yesi akwapin , mam kereka ipedorete aitub akiro nuedisiak noi ?
46006003	Mam kereka ijenete ebe kitubokini imalaikan ? Kikurwokinito biai akiro nuka aijar kana !
46006004	Aso arai ijaas kaitub akiro nuka aijar kana , idakakinete kereka lumam eomitai kokanisa araut ikatubok ?
46006005	Enera ŋun aisurumia yes ileic . Emamei kereka kotomakus lokacoa ediopet , loepedori aitub akiro nuka iinacanake ,
46006006	konye iwosanakinos iinacan bonik , bobo da kakonyen nuka lumam iyuunito .
46006007	Aso kwana ejai aŋwal kotomakus , naarai iwosanakinos bonik , Kanukinyo gwai mam kikonakinere erono ? Kanukinyo gwai mam kinasere iborokus .
46006008	Konye yes ikonakinete erono , ido iŋasete , kiton iinacanakus da .
46006009	Mam kereka ijenete ebe lumam edolito mam irumete ajakanut naka Edeke ? Sirikiŋalas ; karaida idotea , karaida luemaete aputosia , karaida lueeloko , karaida ikiliok luituluoros bala aŋor , karaida iketepak ikiliok ,
46006010	karaida ikokolak , karaida ikeraŋak , karaida ikamerak , karaida ikamoromorok , karaida ikaŋatak , mam irumete ajakanut naka Edeke .
46006011	Ice kayesi da ipotu koraas kwaŋin ; konye aponi kilotar , konye aponi kitalaun , konye aponi kitojoki araut luidolito , kokiror loka Ejakait Yesu Kristo , kotoma Emoyo da loka Edekewok .
46006012	“ Ibus iboro kere kamakaŋ ” ; konye mam iboro kere isigalikinete . “ Ibus iboro kere kamakaŋ ” ; konye mam ketubulesene idiobore .
46006013	“ Eraas inyamat luka akoik , akoik da naka inyamat ” itapalauni Edeke kere , ŋin ka ŋul da . Mam akuan erai naka adoteu , dimarai naka Ejakait , Ejakait da loka akuan .
46006014	Konye abu Edeke kitajar Ejakait , kitajari oni da kapedorike .
46006015	Mam kereka ijenete ebe eraas awatekus atutubeta nuka Kristo ? Aso kalema kereka atutubeta nuka Kristo , ketaraut atutubeta nuka naadote ? Madi akuj !
46006016	Arai mam kereka ijenete ebe lokirotakinos kanaadote eraas adiopetekuan ? Naarai ebala ebe , “ Ŋul luarei eraunos adiopetekuan . ”
46006017	Konye ŋol lokirotakinos ka Ejakait , erai emoyo ediopet kaŋes ,
46006018	Kinacata adoteu , ŋinidiakaret naiswamai ituŋanan erai nakokiŋa akuanake ; konye ŋin yenedotei adiaka kotoma akuanake alopet .
46006019	Mam kereka ijenete ebe awatekus kes eyekalu loka Emoyo Lokalaunan loejai tomakus , lokiinakini Edeke ? Mam iraas kanukus ;
46006020	naarai kigwelitai kakais nuipu . Aso kitopolooritos Edeke kotoma awatekus .
46007001	Konye nuka akiro nuipotu kiwadikakis eoŋ . Ejok kama kekiliokit kinyek atiror aberu .
46007002	Konye kanuka adoteu , kojau ŋolikiliokit kakeberu , ŋiniberu da kokilenike .
46007003	Kotacak ŋolikiliokit akeberu nuibusakinito ŋes , kwape kwaŋin da kotacak ŋiniberu nuibusakinito okilenike .
46007004	Mam aberu alopet eyait akekuan , dimarai okilenike ; kwape kwaŋin da mam ekiliokit elopet eyait akekuan , dimarai akeberu .
46007005	Sirimikanaros bonik , alemar diat icamanaros adaun apak , tetere iluŋakinos ailip ; kosodete konyet aimorikikin bobo , kinyek Satan acodun yes kanuka amamus ayaikina .
46007006	Enera ŋun kacamun , kwabo mere kaicorakinet .
46007007	Konye emiela ituŋa kere araut kwape kaeoŋ elopet . Konye ejai ŋinidiopet ainakineteke naebuni kama ejai Edeke , idiopet kopone ece , idiopet da kopone ece .
46007008	Konye alimokini lumam edukokina ka apuserun da , ebe ejok kamakec arai esalito kwape kaeoŋ .
46007009	Konye arai mam epedorete ayaikina bonik , kodukokinos . Naarai ejok adukokin itia ainok .
46007010	Ecorakini luedukokina , kwabo mere eoŋ , dimarai Ejakait , ebe , kinyek aberu aisac okilenike .
46007011	Konye arai esaci , kosal mam edukokina , arai bo kopuco kokilenike . Bobo da kinyek ekiliokit aireŋear akeberu .
46007012	Alimokini ice , eoŋ mere Ejakait , ebe , arai ejaas onace kaberu namam iyuunit , ecamuni ŋin da aiboienen kaŋes , kinyek aireŋear ŋin .
46007013	Arai da ejaas aberu kekiliokit lomam iyuunit , ŋes da ecamuni aiboienen kaŋin , kinyek anyoun kama kokilenike .
46007014	Naarai italaunitai ekiliokit lomam iyuunit kanuka akeberu , aberu da namam iyuunit italaunitai kanuka okilenike . Arai mere kwaŋin tieraas ikusidwe lumam elaete , konye kwana eraas lukalaunak
46007015	Konye arai enyouni lomam iyuunit , konyou do ŋesi ; kakiro nuikote nen mam onac arai kinac eenitai . Naarai abu Edeke konyarau oni toma ainapakin .
46007016	Ijo aberu , ijenuni biai , wolo bo itajari okilenikon ? Ijo da ekiliokit , ijenuni biai , wolo bo itajari akoniberu ?
46007017	Konye na bon , kolosenenei ŋinidiopet kwape kekorakinitor Ejakait , ŋinidiopet da kwape kenyaraunitor Edeke . Ecoranakini kwaŋin kotoma okanisan kere .
46007018	Kenyaraunitai kereka etuŋanan ekepitai ? Kinyek araun lomam ekepitai . Kenyaraunitai kereka etuŋanan lomam ekepitai ? Kinyek akepio .
46007019	Naarai akepio mam erai ibore , amamus akepio da mam erai ibore , dimarai aricit aicorakineta nuka Edeke .
46007020	Kosalak ŋolituŋanan kanyaraunio nakenyaraunere .
46007021	Irai kereka ebulesit nakinyaraunere ? Siripodo ŋun , Konye arai ipedori araun loeosikinitai , kitwasama gwai kwaŋin .
46007022	Naarai lokenyaraunio erai ebulesit , erai loeosikinitai loka Ejakait ; kwape kwaŋin da lokenyaraunio erai loeosikinitai erai ebulesit loka Kristo .
46007023	Aponi kogweli yes kakais nuipu ; sirikiraut ibulesin luka ituŋa .
46007024	Aso iinacan , kosal ŋinidiopet nepepe ka Edeke kwape kenyaraunere .
46007025	Nuka abekon emamei eoŋ aicorakinet naka Ejakait , konye kapesikis yes akiro kwape etuŋanan lomunot kanuka aitim naka Ejakait .
46007026	Aomit eoŋ ebe kanuka ican luka tinenikwana ejok arai kesal ituŋanan kwape ejaar .
46007027	Kirotakinitai kereka jo kaberu ? Sirimoot alacakinio , Emamei kereka jo aberu ? Sirimoot aberu .
46007028	Konye arai imanyi , mam idiakit , arai da edukokin apese , mam ŋin ediakit . Konye luikote nen eanyunete ican luka akuan , ido akoto aiyar yes ŋul .
46007029	Enera na , iinacan , ebe eŋoŋar apak ; kanuka ŋun koraut luejaas kaŋor kwape kaluemameete ,
46007030	luemonyete da kwape kalumam emonyete , ka luiyalamasi kwape kalumam iyalamasi , luegwelete da kwape kaluemameete iboro ,
46007031	luitwasamaete akwap koraut kwape kalumam itwasamaete , Naarai etubor epone loka akwapin kanu .
46007032	Akoto yes koraut lumam iyaloŋoŋoete . Lomam emanyi iyaloŋoŋoi akiro nuka Ejakait , kwape epedoria aitelel Ejakait ;
46007033	konye loamanyit iyaloŋoŋoi akiro nuka akwapin , kwape epedoria aitelel akeberu ,
46007034	ido ejai atiaket . Aberu namam edukokinitai , arai bo apese , iyaloŋoŋoi akiro nuka Ejakait , tetere eraun nakalaunan toma akuanake ka omoyoke da . Kwabo naedukokina iyaloŋoŋoi akiro nuka akwapin , kwape epedoria aitelel okilenike .
46007035	Enera ŋun kodumut yes ajokis , mam akoto ailok yes koic , dimarai aitetemikin nuibusakinito , kijaanakinete Ejakait komamei yenitapaari aomisiokus .
46007036	Arai eomit etuŋanan ebe mam ikonakinit ejok naisinerit , arai imiela noi , ido ibusakinit , aso kiswama ŋesi kwape ekotor , komany ŋes , mam ediaki .
46007037	Konye loicasit kotauke , komamei ibore yenitinaikinit , loepedori ayait akoteke , itogogoŋit da kotauke aricit naisinerit , iswamai ejok .
46007038	Kwaŋin loemanyi naisinerit , iswamai ejok ; lomam emanyi da iswamai ejok aitelekarit .
46007039	Irotakinio aberu kokilenike apak kere naejaria ŋol . Konye arai ketwana okilenike , eosikinitai adukokin loekot , konye toma Ejakait .
46007040	Konye aomit eoŋ ebe iyalama aitelekarit arai esali kwaŋin , Ido aomit ebe ajai kEmoyo loka Ejakait .
46008001	Nuka asuban nueinakinitai aputosia ; kijeni ebe , “ Ejai sio kere aijen . ” Edakunun aijen , konye do eduki amin .
46008002	Arai eomit ituŋanan ebe ejeni akirot , eriŋa ejenuna kwape ibusakinitor ajenun .
46008003	Konye arai emina ituŋanan Edeke , ejeni Edeke ŋin .
46008004	Aso nuka inyamat lueinakinitai aputosia , kijeni ebe , “ Aput mam erai ibore kakwap , ” ido ebe , “ Emamei Edeke dimarai ediopet . ”
46008005	Ido karaida ejaas luemaikinitai idekesio arai toma akuj arai toma akwap , kwape ejaatar “ idekesio ” luipu ka “ ijaka ” luipu ,
46008006	konye kamawok ejai Edeke ediopet bon , ŋes Papa , loeponiata iboro kere kamakeŋ , oni da kirai lukeŋ , ejai da Ejakait ediopet , Yesu Kristo , lokejauniata iboro kere , oni da kirai kanukeŋ .
46008007	Konye ajenun ŋin mam ejai otuŋa kere . Konye ice luenaikinito aputosia kiton kwana , enyamete bala iboro lueinakinio araut asuban mama ejaas aputosia ; ido naarai ekalanyaka aomisiokec , emunaaros .
46008008	Mam inyamat kitojokaarete oni kakonyen nuka Edeke , Arai mam kinyami , mam kitwaniari , arai kinyami da mam kiyatakinio .
46008009	Konye kocoito kinyek akusipedor araun aitiguikinet mama ejaas luekalanyaka .
46008010	Naarai arai keanyu ituŋanan jo loijai kaijen , iboikin ainyam toma abila naka aput , mam kereka aomisio nuka ŋol nuekalanyaka etitiŋikinete ainyam lueinakinio aputosia ?
46008011	Kwaŋin eoliori loekalanyana kanuka akoniijen , ŋope ŋol onace loabu Kristo kotwanik .
46008012	Ido kwaŋin naidiakanariata kama ejaas iinacanakus , ka aimusuŋ akeceomisio nuekalanyaka , idiakanaretc kama ejai Kristo .
46008013	Kanuka ŋun arai itiguikinete inyamat onaceka , abeit mam anyami akiriŋ ikar kere , kenyek aitiguikin onaceka .
46009001	Mam kereka eoŋ ejakakai ? Mam kereka arai ekiyakia ? Mam kereka eoŋ abu kaany Yesu Ejakaitiwok ? Mam kereka yes iraas akaswam toma Ejakait ?
46009002	Naarai arai mam eoŋ arai ekiyakia kama ka ice , konye arai ekiyakia kamakus ; naarai iraas yesi aipucakinet naka ekiyakianekaŋ kotoma Ejakait .
46009003	Ŋin ŋes aboŋokineteka mama ejaas ŋul lukeŋisete .
46009004	Emamei kereka sio apedor ainyam ka aimat ?
46009005	Emamei kereka sio apedor aup kaberu naerai inac , kwape kikiyakia ice , ka iinacan luka Ejakait , ka Kepa da ?
46009006	Arai bo eoŋ bon ka Baranaba emamei apedor ainyein aswam ?
46009007	Eserikalet enyoin elosi ejie kotacakin ŋes elopet ? Iŋai tope irai emusabibu komam enyami araitoke ? Iŋai tope icokiei esipan komam emasi akile nuka esipan ?
46009008	Okwe enera kereka ŋun kotuŋanane ? Arai bo mam inerasi ikisila ŋupe ŋun ?
46009009	Naarai iwadikatai toma okisila luka Musa ebe , “ Sirikien emoŋ loipudapudai aicom akima . ” Epodo kereka Edeke imoŋin ?
46009010	Arai bo inera ŋun kanuwok ? Eebo , iwadikatai kanuwok , naarai ibusakinit ekakorion akor kamun , ekecoman da aicom kamun ebe edumuni ewaike .
46009011	Aso arai kiraikinit yes akiro nuka emoyo , erai ca akirot naepol arai kiidweny nukakuan kamakus ?
46009012	Arai emorete ice apedor ŋin kamakus , mam kereka sio kitelekarit ? Konye mam kitwasamata apedor ŋin , dimarai kiŋirikinit akiro kere , kenyeis aitikokin Akiro Nukajokak nuka Kristo .
46009013	Mam kereka ijenete ebe luiswamaete aswam naka eyekalu enyamete koboro luka eyekalu , ka ŋul da luijaanakinete kotem ejaas kewaikec kotoma oboro luka etem ?
46009014	Kwape kwaŋin icorakinit Ejakait ebe ŋul luelimonokinete Akiro Nukajokak , ejarete kanuka Akiro Nukajokak .
46009015	Konye mam eoŋ etwasamat akiro ŋun karaida adiopet . Kwabo mam ewadikat ŋun tetere ejaunete kwaŋin kamakaŋ . Naarai ejok eoŋ atwanare itia idiotuŋanan aitapalaun aoloboboteka .
46009016	Naarai arai alimonokini Akiro Nukajokak , emamei eoŋ naaolobobotor . Naarai ketiŋaikinitai . Itukwi eoŋ arai mam eoŋ alimonokini Akiro Nukajokak !
46009017	Naarai arai eswamai ŋun kakoteka , ejai aropio , konye arai mere akoteka , kamunoi kotoma ajokon .
46009018	Aso enyoin kereka ekaropit ? Ŋes lota , ebe , kalimonok Akiro Nukajokak atai , komam etwasamai akapedor kere nakijaar kotoma Akiro Nukajokak .
46009019	Naarai karaida kaosikinitai kotuŋa kere , etuluoro ebulesit loka kere , tetere eriuni luipu aitelekarit .
46009020	Abu karau bala Eyudayat kama ejaas lyudayan , tetere eriuni Iyudayan ; kama kaŋul kalueyaito ikisila , abu karau loeyaito ikisila-karaida mam eoŋ elopet kayaito ikisila-tetere eriuni lueyaito ikisila .
46009021	Kama kaŋul kaluemameete ikisila abu karau loemameete ikisila-mere ŋes amamuut kikisila kama ejai Edeke , konye aricit ikisila luka Kristo-tetere eriuni ŋul luemameete ikisila .
46009022	Abu karau ekalany kama ka luekalanyaka , tetere eriuni luekalanyaka . Karau lokiponesio kere kotuŋa kere , tetere korotin kere ketajar ice .
46009023	Eswamai ŋun kere kanuka Akiro Nukajokak , tetere kimori ka ice kotomakec .
46009024	Mam kereka ijenete ebe lueboloboloete , eboloboloete kere , konye ediopet edumuni ainakinet ? Aso koboloboloete tetere idumunete .
46009025	Yenepega kabolobol eyaikina kakiro kere . Iswamaete ŋul kwaŋin tetere edumunete aboko naemunaar , konye oni namam emunaar .
46009026	Eoŋ da mam aboloboloi atitai , mam anaŋi da bala loenaŋi apak ;
46009027	konye eticani akakuan , ketubulesen ŋes , kenyek kadau alimonokin ice , araun eoŋ elopet loeneritoi .
46010001	Naarai iinacan , akoto yes ajenun ebe abu edou kiteriborite lukapapaakos kere , kitoroto kere aŋolol ,
46010002	aponi kibatisai da kere kama ka Musa kotoma odou kotoma aŋolol da ,
46010003	konyamata da kere inyamat luka emoyo ,
46010004	ido komata kere numatan nuka emoyo . Naarai apotu komata kAtiiba naka emoyo naatupit kes , Atiiba ŋin da kerai Kristo .
46010005	Konye mam Edeke abu kolelakinite luipu kakesi ; naarai aponi komudiarai kamodiŋ .
46010006	Aso keraas akiro ŋun aput mamawok , tetere mam kiraŋai nueroko , kwape kiraŋaata ŋul .
46010007	Sirikiraut luimaete aputosia , kwape ice kakesi ; kwape kiwadikatere ebe , “ Kiboikinos ituŋa ainyam ka aimat , kosodete konyout abolia . ”
46010008	Kwabo sirikidoteata , kwape ice kakesi , kibiroros da ituŋa ilukumin akaisaarei ka luuni kapaaran adiopet .
46010009	Kwabo sirikikodut Ejakait , kwape kekoduniata ice kakesi , komudiasi imunwo .
46010010	Kwabo sirikirurumakis , kwape ice kakesi , komudia kes Ekamudiaran .
46010011	Aso akiro ŋun apotu kodoikis ŋul aikwenyar , iwadikatai aituutooria oni , lukidoloki awasia naka ikar .
46010012	Kanuka ŋun kocoite ŋin yeneomit ebe ebwoi , kinyek aibiror .
46010013	Emamei acodunet nakidoikini yes , namam erai naka ituŋa kere . Konye erai Edeke lomunot , mam ejalakini yes acodunio adepar nuipedorete , konye nenipe kacodunet itemokini neekuianara , tetere ipedorete atitiŋikin .
46010014	Kanuka ŋun , luminanaka , kinacata aima aputosia .
46010015	Enera kayes kwape lukacoa ; kotuboto yesi nuenera eoŋ .
46010016	Aikopo ŋin nakarereŋ nakilipakini arereŋ , mere kereka ŋes aimor kaokot nuka Kristo ? Emugati ŋol lokibili , mere kereka ŋes aimor kakuan naka Kristo ?
46010017	Naarai erai emugati ediopet , oni da lukipu , kirai akuan adiopet , naarai kimori oni kere emugati ediopet .
46010018	Koanyutu kwape kiswamaa Isirael ; mam kereka eraas luenyamete asuban ikamorak luka etem ?
46010019	Aso do enera anu ? Luainakinitai aputosia eraas kereka ibore ? Arai bo ebe erai aput ibore ?
46010020	Mam , konye lueinakinete ikapirin , einakinete mama ejaas ajokin , kwabo mere Edeke . Eoŋ da mam akoto yes aimor kajokin .
46010021	Mam ipedorete aimat aikopo naka Ejakait , ka aimat da aikopo naka ajokin . Mam ipedorete aimor komesa loka Ejakait , komesa da loka ajokin .
46010022	Kisurumikereka oni Ejakait ekokote ? Ejai tope oni agogoŋ aitelekarit nakeŋ ?
46010023	“ Ibusak akiro kere , ” konye mam kere isigalikinete . “ Ibusak akiro kere , ” konye mam kere edukete .
46010024	Sirikemo ituŋanan akejokis bon , konye naka lucekeŋ .
46010025	Konyam ŋinibore kere yenegwelario kagwelaret naka akiriŋ , komam iŋisete kanuka abuonokin .
46010026	Naarai “ erai akwap naka Ejakait , ka ailelebake . ”
46010027	Arai kiinyara yes lomam iyuunit , ikotosi da alosit , konyamata ŋinibore yenibwaikinio kakonyenekus , komam iŋisete kanuka abuonokin .
46010028	Konye arai kiilimok ituŋanan ebe , “ Ibore ŋin ainakinitai araut asubanit , ” sirikinyama , kanuka ŋin yenikiitodikini yes , kanuka abuonokin da —
46010029	abala eoŋ ebe kanuka abuonokin , mere nakus , konye nakeŋ . Naarai kanukinyo etubokinere akaosikinio kanuka abuonokin naka ice ?
46010030	Arai amori kaimal , kanukinyo kamoromoroere kanuka ŋin yenemalai ?
46010031	Aso arai inyamete arai imasete , arai iswamaete adiokirot kere , kiswamata kere kanuka aibuses naka Edeke .
46010032	Sirikitiguikis Iyudayan , karaida Iyonanin , karaida ekanisa loka Edeke ,
46010033	kwape etalakaritor eoŋ kere kakiro kere , komam amoot akajokis dimarai naka luipu , tetere itajario .
46011001	Koputoorito eoŋ , kwape eoŋ da aputoritor Kristo .
46011002	Keturit yes naarai kiitunito eoŋ kakiro kere , ido iricito iponesio kwape kejaikinitor yes .
46011003	Konye akoto yes ajenun ebe erai Kristo akou naka ŋolikiliokit , ekiliokit da erai akou naka aberu , akou da naka Kristo ŋes Edeke .
46011004	Ŋolikiliokit loilipi arai loedwari kimukorite akouke , itisili akouke ,
46011005	Konye ŋiniberu nailipi arai naedwari komam akekou imukoro , itisili akouke . Naarai esubit bala ebarenitoi akouke .
46011006	Naarai arai mam imukoro aberu , koŋera do itimake , Konye arai irumete aberu ileic abarenio arai aŋerio , kimukori do .
46011007	Naarai mam ibusakinit ekiliokit aimukorit akouke , naarai erai aput ka aibuses naka Edeke ; konye aberu ŋes aibuses naka ekiliokit .
46011008	Naarai ekiliokit mam elomunit kama ka aberu , dimarai aberu kama kekiliokit .
46011009	Ido mam aponi kosubai ekiliokit kanuka aberu , dimarai aberu kanuka ekiliokit .
46011010	Kanuka ŋun ibusakinit aberu ajaut kaimukoret akouke kanuka imalaikan .
46011011	Kwabo toma Ejakait emamei aberu komamei ekiliokit , karaida ekiliokit komamei aberu .
46011012	Naarai kwape kelomunia aberu kotoma okiliokit , kwape kwaŋin da euruunio ekiliokit kama ka aberu . Epote da iboro kere kama ejai Edeke .
46011013	Kotuboto kanukus ; ibus kereka aberu ailip Edeke komam imukoro ?
46011014	Mam kereka einono elopet kisisianak yes ebe , arai ipisi ekiliokit itimake eraas nukileic kamakeŋ ?
46011015	Konye arai eojak itima luka aberu , ŋes aibuses kamakeŋ ? Naarai einakinitai itimake araparia .
46011016	Konye arai ekot ituŋanan aitepeg , emamei sio epone loikoni nen , karaida ikanisan luka Edeke .
46011017	Konye kaicorakinet kana mam keturit yes , naarai naitukonokinotor mam erai ajokis , dimarai aronis .
46011018	Nasodit , naarai naitukonokinotor okanisa , eira ebe ejaas atiaketa kidiŋikus , eyuunit da ace .
46011019	Naarai ibusakinit irioŋeta ajaut kotomakus , tetere etakanunete lukabeit kotomakus .
46011020	Naitukonokinotor yesi mam erai tetere inyamete inyamat luka Ejakait ,
46011021	Naarai kotoma ainyamakus , eyaŋaari ŋinidiopet ikenyamat , kogei ainyam , idiopet da eriebi eteŋei , ice da emerikin .
46011022	Okwe emameete kereka yes itogoi neinyamiata , ka aimat ? Arai bo imenete ekanisa loka Edeke , itisilete da luemameete iboro ? Enera anu kayes ? Keturit gwai yes ? Mam keturit yes kanuka ŋun .
46011023	Naarai abu kadum kama ka Ejakait , ŋun nukejaikinit yes ebe , kakuare kaya nakebilakinere ebotet , abu Ejakait Yesu kolem emugati ,
46011024	kedau aimal , kobilibil ; kotema atiar , “ Lo ŋes akakuan naerai kanukus . Kiswamaenenete ŋun aiitunitor eoŋ . ”
46011025	Kwape kwaŋin da kedaut ainyam , kirum akoli , kobala ebe , “ Akoli na erai aitutuket nakitetet kotoma akaokot . Kiswamaenenete ŋun naimasiananata kere , aiitunitor eoŋ . ”
46011026	Aso irwan kere nuinyamenenata emugati ŋol , arai imasenenata akoli ŋin , ilimorete atwanare naka Ejakait , aitodol naebunio ŋesi .
46011027	Kwaŋin ŋin yenenyami emugati arai yenemasi akoli naka Ejakait komam ibusakinit , egwaunit akiro nuka akuan ka aokot nuka Ejakait .
46011028	Konye koŋica ituŋanan ilopet , kosodi konyam nuka emugati , komat da nuka akoli .
46011029	Naarai yenenyami ka aimat komam imisiikini akuan , enyami emasi da atubokinio .
46011030	Kanuka ŋun ipu kayesi luekalanyaka , ka luedekasi , ice da ajotooros .
46011031	Konye arai kimisiikina bonik , mam kitubokinio .
46011032	Konye nakitubokini oni Ejakait , kilecorio , kenyeis aitelekario nepepe kakwapin .
46011033	Aso do ikainacan , naitukonokinotor ainyam , kidareununos ,
46011034	arai ejai yeneriebi eteŋei , konyam korekeŋ ; kinyek atukonokinikus atubokinio . Etetemi acekiro kere naabunio .
46012001	Nuka ainakineta nuka emoyo , iinacan , mam akoto yes koolik aijen .
46012002	Ijenete ebe nairaatar ikapirin kitapaaritai mama ejaas aputosia numam ineras , kwape kiŋarenikinitere .
46012003	Kanuka ŋun ketejenuni yes ebe emamei ituŋanan yeninera kOmoyo loka Edeke ebe , “ Kikenoi Yesu ! ” kwabo mam epedori ituŋanan atemar ebe , “ Yesu ŋes Ejakait , ” dimarai kOmoyo Lokalaunan .
46012004	Aso ejaas ainakineta nuegelegela , konye Emoyo ediopet ;
46012005	ejaas da iponesio luegelegela luka aijaanakin , konye Ejakait ediopet ;
46012006	ejaas da iponesio luegelegela luka aswam , konye Edeke ediopet , loiswamai aswamisio kere toma kere .
46012007	Konye einakinio ŋinituŋanan apukokinio naka Emoyo akerianaror .
46012008	Naarai einakinio idiopet akirot naka acoa kanuka Emoyo , ice da akirot naka aijen kanuka Emoyo ŋol ,
46012009	ice da aiyuun kanuka Emoyo ŋopeŋol , ice da ainakineta nuka aitaŋaleun kanuka Emoyo ŋol ediopet ,
46012010	ice da aswamisio nuka apedor , ice da aidwar , ice da aitiak komoyon , ice da iponesio luka aŋajepa , ice da aijul aŋajepa .
46012011	Konye iswamai Emoyo ediopet aswamisio ŋun kere , ŋes ŋol loekorakini ŋinituŋanan kwape ekotor .
46012012	Naarai kwape eraar akuan adiopet , ejaas da atutubeta nuipu , kwabo atutubeta kere nuka akuan kaŋin , karaida kipu , eraas akuan adiopet , kwape kwaŋin Kristo da .
46012013	Naarai aponi kibatisai oni kere kotoma emoyo ediopet araun akuan adiopet , karaida Iyudayan , karaida Iyonanin , karaida ibulesin , karaida luijakakaete-aponi oni kere kitamasi Emoyo ediopet .
46012014	Naarai mam akuan erai atutubet adiopet dimarai nuipu .
46012015	Arai ketema akeju ebe , “ Naarai mam eoŋ arai akan , mam eoŋ arai naka akuan , ” mam ŋun itamamaunete ŋes kakuan .
46012016	Ido arai ketema akit ebe , “ Naarai mam eoŋ arai akoŋu , mam eoŋ arai naka akuan , ” mam ŋun itamamaunete ŋes kakuan ,
46012017	Arai kerai akuan kere akoŋu , ti kereka aiirar ejai bo ai ? Arai kerai akuan kere akit , ti kereka aiŋuun ejai bo ai ?
46012018	Konye do kwana ibwaikinit Edeke atutubeta , ŋinidiopet kakesi toma akuan kwape akotor .
46012019	Arai keraas kere atutubet adiopet , ti kereka akuan ejai bo ai ?
46012020	Konye kwana ejaas atutubeta nuipu , konye akuan adiopet .
46012021	Mam epedori akoŋu alimokin akan ebe , “ Mam eoŋ kepuda jo , ” karaida akou alimokin akeje ebe , “ Mam eoŋ kepuda yes . ”
46012022	Konye aitelekarit noi , atutubeta nuka akuan nueomitai araut nuekalanyaka aitelekarit , ipudai noi ,
46012023	atutubeta da nuka akuan nueomitai araut numam ibusak , ŋupeŋun kiinakinit aibuses noi , atutubetawok da nuemamei ajokis , ejai ajokis aitelekarit ,
46012024	namam atutubetawok nuejaas ajokis ipudasi . Konye abu Edeke kimorikik akuan , kaitubusikin noi atutubet naiŋoŋara ,
46012025	tetere mam ejaun atiaketait kakuan , konye kiŋaranakinos atutubeta bonik ka bonik .
46012026	Arai keriebakin atutubet adiopet , koriebakinos nuce kere kaŋes ; arai kitopoloor atutubet , kolakaros atutubeta kere kaŋes .
46012027	Aso iraas yesi akuan naka Kristo , ka atutubetake , ŋinituŋanan kanukeŋ .
46012028	Ido ebwaik Edeke ice toma oKanisa , lusodit ikiyakia , lukiareit inabin , lukiwuniet ikesisianakinak , kosodete ikeswamak nukapedor , kosodete lueinakinitai aitaŋaleun , ikeŋarakinak , ikayaitok , ka iponesio luka aŋajepa da .
46012029	Eraas kereka kere ikiyakia ? Eraas kereka kere inabin ? Eraas kereka kere ikesisianakinak ? Iswamaete kereka kere nukapedor ?
46012030	Ejaas kereka kere ainakineta nuka aitaŋaleun ? Inerasi kereka kere aŋajepa ? Ijulete kereka kere ?
46012031	Kimielas noi ainakineta nukapolok . Ido ketodikinete yes erot loitelekarit noi ajokis .
46013001	Arai kener kaŋajepa nuka ituŋa ka nuka imalaikan , kwabo emamei eoŋ amin , arai ibore yeneruo arai aisinin nueruos tai .
46013002	Bobo da arai ajai kaidwar , ajenuni da nukaiyeiyea kere , ka aijen kere , arai da ajai kaiyuun kere naepedori aitwobot iroŋan , komamei eoŋ amin , mam arai ibore .
46013003	Bobo da arai kakorak ikaboro kere aitanyamia lukican , bobo da arai kainak akakuan aicweikinio , komamei eoŋ amin , emamei adiojokis .
46013004	Eŋirikinit amin , esiana amin ; mam amin ikokoteono , mam epogana , mam edakunun ,
46013005	mam iswamai numam ibusakinito , mam emoot nuke bon , mam itunyunyurikinio , mam eliliei ,
46013006	mam elelakinit numam edolito , konye elelakinit abeit .
46013007	Etitiŋikinit amin kere , iyuunit kere , emuno kere , ikanyi kere .
46013008	Mam amin enaŋi cut ; konye kejai aidwar itapalaunio ; kejaas aŋajepa , enaŋete ; kejai aijen , itapalaunio .
46013009	Naarai kijeni nuikidioko , kidwari da nuikidioko ,
46013010	konye naejaunia naitekoro , itapalaunio do nuikidioko ŋun .
46013011	Naaraar ikoku , abu kenera bala ikoku , kajeni bala ikoku , kaomoomoi bala ikoku ; naapolooror ketapalau nukeiditeu .
46013012	Naarai kwana kiseseni karoet kowariwari , konye kapak kaŋin kisesena kakonyen ; kwana ajeni nuikidioko , konye kapak kaŋin ajenuni noi kwape kajenunere noi .
46013013	Aso kwana esalete aiyuun , ka amun , ka amin , ŋun auni ; konye naepol aitelekarit kaŋun ŋes amin .
46014001	Kotupasi amin , kimielasi noi ainakineta nuka emoyo , konye aitelekarit tetere ilimonokinete ,
46014002	Naarai yeninera kaŋajepa mam ineras kituŋa dimarai ka Edeke , naarai emamei yenepupuni konye inera nukaiyeiyea kotoma Omoyo .
46014003	Konye ŋin yenelimonokini ineras kituŋa nuedukete ka nuitalakarete , ka nuisicerededete da .
46014004	Yeninera kaŋajep eduko bon , konye yenelimonokini eduki ekanisa .
46014005	Akoto yes kere einer kaŋajepa , konye aitelekarit noi tetere ilimonokinete . Naarai yenelimonokini epol adepar yeninera kaŋajepa , alemar ejai yenijuli , tetere epedorio aiduk ekanisa .
46014006	Aso iinacan , arai kabu mama ijaas , kener kaŋajepa , ketudumikini yes ajokis anyoin , dimarai kinera kayes kotoma apukokinio , arai korot loka aijen , arai kalimonokin , arai kaisisianakin ?
46014007	Iboro luemamei aijar lueruos , bala alamaru arai adeudeu , arai tope mam eruosi kiporotoi luegelegela , ikonakinio ai etiakunio yenekusio arai yeneramio ?
46014008	Arai da itorokok eporoto loka arupepe , iŋai bo ekapakin kanuka ejie ?
46014009	Kwape kwaŋin yes da ; arai ineras kaŋajep akiro numam ideleleete , ikonakini ai akirot nainerasi ejenun kama ejaas luepupete ? Naarai inerasi apak atai ,
46014010	Motoko ejaas iporotoi luka iponesio luipu akwapin , konye emamei loemamei apolou ,
46014011	Aso arai mam ajeni apolou naka eporoto kaŋol , araun bala emoit kama ejai yeninera , ka yeninera da eraun imoit kamakaŋ ,
46014012	Kwape kwaŋin yes da ; naarai imielasi noi araut luka ainakineta nuka emoyo , komoata araut luitekoro kotoma aiduk ekanisa .
46014013	Kanuka ŋun yeninera kaŋajep kilip aijul .
46014014	Naarai arai kelip kaŋajep , ilipi ekamoyo , konye emameete akaomisio araito .
46014015	Aso anyoika bo do ? Elipi kemoyo , elipi da kaomisio ; ayei kemoyo , ayei da kaomisio .
46014016	Arai imalai kemoyo , eboŋokini biai yeniboie kaibois naka yenemamei ainakineta ebe , “ Amen , ” naidaunia aimal , arai mam ejeni nuinera ijo ?
46014017	Naarai elemuni imalai ijo ejok , konye mam yenice edukio .
46014018	Emalai eoŋ Edeke , naarai enera kaŋajepa adepar yes kere ;
46014019	konye kotoma okanisa akoto einer akiro akany kaomisioka , tetere esisianakini ice , itia einer akiro alukumin atomon kaŋajep .
46014020	Iinacan , sirikiraut idwe kotoma aomisiokus ; konye kotoma aronis koraut imukerun , konye kotoma aomisiokus koraut luipolok .
46014021	Iwadikatai kotoma okisila ebe , “ Ebala Ejakait ebe , Abuni einer kituŋa kalu kotuŋa luka aŋajepa ace , kaituke da nuka imo , karaida kwaŋin , mam keirarete eoŋ . ”
46014022	Aso eraas aŋajepa aanyunet mere mama ejaas luiyuunito , dimarai lumam iyuunito , konye alimonokin mam erai kanuka ŋul lumam iyuunito dimarai kanuka luiyuunito .
46014023	Aso arai etukokina ekanisa kere , kinerasi kere kaŋajepa , arai kelomasi luemameete ainakineta , arai lumam iyuunito , mam kereka ebalasi ebe kikerepiki yes ?
46014024	Konye arai elimonokinete kere , kolom yenimam iyuunit , arai yenemamei ainakineta , itoronete ŋes kere , etubokinete ŋes kere ,
46014025	ilepilepio nukaiyeiyea nukotauke ; kwaŋin ibirori ebuburia , emai ŋesi Edeke , elimori ebe , “ Abeit ejai Edeke kayes . ”
46014026	Aso iinacan , anyoika bo ? Nakitukokinotor , ejai ŋinidiopet ekosio , arai aisisianakin , ejai apukokinio , arai aŋajep , arai aijul . Kiswamas akiro kere kanuka aiduk .
46014027	Arai inera ituŋanan kaŋajep , kinerata iarei arai iuni , mere adepar , bobo da kabeanakin ; kijul da idiopet .
46014028	Konye arai emamei yenikejulan , kililiŋ kotoma okanisa , kinerakin ilopet ka Edeke .
46014029	Kinerata da inabin iarei arai iuni , komisiikis luce .
46014030	Konye arai kepukokin yeniboie akirot , kililiŋ yenisodit .
46014031	Naarai ipedorete yesi kere alimonokin idiopet idiopet , tetere isisiaunete kere , kitalakarai da kere ;
46014032	korima emoyo loka inabin inabin .
46014033	Naarai mam Edeke erai Edeke loka ecelet , dimarai loka ainapakin . Kwape ejaar kokanisan kere luka lukalaunak ,
46014034	kililiŋete aŋor kotoma okanisan . Naarai mam ecamakinitai einer , dimarai korimasi , kwape ebalatar ikisila da .
46014035	Arai ekotos aisisiaun akirot kere , kiŋita ikiliokokec koreriakec , Naarai mam ibus aberu einer kokanisa .
46014036	Kebuni kereka akirot naka Edeke kamakus , arai bo kidolokinit yes bonik ?
46014037	Arai eomit ituŋanan ebe erai enabi , arai bo yenikemoyo , koŋic ŋun nuewadikakinit yes , ebe , eraas aicorakinet naka Ejakait .
46014038	Konye arai emamei ituŋanan aijen , kojau kwaŋin .
46014039	Aso ikainacan , kimielas alimonokin , sirikitikokinos einer kaŋajepa ;
46014040	konye kiswamas akiro kere kwape ibusakinitor , ido kopone kaloejok .
46015001	Iinacan , ketejenik yes Akiro Nukajokak nuabu kalimonok yes , nuipotu yesi kijaut , nuicasitotor da ,
46015002	kanuka ŋun da kitajario , arai kiricata noi akirot naabu kalimonok yes-dimikito iyuunito atai .
46015003	Naarai abu kejaik yes nusodit nuabu eoŋ da kejau , ebe abu Kristo kotwana kanuka adiakanaretawok , kwape ejaatar nuiwadikatai ,
46015004	ebe da aponi konukai , ebe da aponi kitajarunai kapaaran kanakiwuniet , kwape ejaatar nuiwadikatai ,
46015005	ebe da kitakanikin Kepa , kosodi lutomon kaluarei .
46015006	Kosodi kitakanikin irwan atipet iinacan luadeparito akwat akany , luipu kotomakec ejarete kiton kwana , konye ajotooros ice .
46015007	Kosodi kitakanikin Yakob , kosodi ikiyakia kere .
46015008	Awasia naka ituŋa kere , abu ketakanikin eoŋ da , kwape ikoku yenikijecuna .
46015009	Naarai arai eoŋ loadit noi kokiyakia kere , lomam kebusakinit anyarao ekiyakia , naarai abu kemanite ekanisa loka Edeke .
46015010	Konye kanuka asianut naka Edeke arai kwape araar kwana , akesianut da mamakaŋ mam kerai naatitai ; dimarai abu keyatak noi aswam adepar kes kere , kwabo mere eoŋ , dimarai asianut naka Edeke nakijaar .
46015011	Aso arai kerai eoŋ , arai kes , kilimonokini kwaŋin , kwaŋin da ŋes ipotu kiyuuniata .
46015012	Konye arai elimonokinio Kristo ebe aponi kitajarunai kokatwak , inerasi biai ice kayesi ebe emamei ajarun naka ikatwak ?
46015013	Konye arai emamei ajarun naka ikatwak , mam Kristo da itajarunitai .
46015014	Konye arai mam Kristo itajarunitai , aso erai akosilimonokin atitai , akusiiyuun da atitai .
46015015	Ido kitakani kirai ikajenak luka Edeke lukeŋalak , naarai kitejenunit nuka Edeke ebe abu kitajar Kristo , lomam abu kitajar arai mam ikatwak itajarunio .
46015016	Naarai arai mam ikatwak itajarunio , Kristo da mam itajarunitai .
46015017	Ido arai mam Kristo itajarunitai , erai akusiiyuun atitai , isalakinito toma adiakanaretakus .
46015018	Ido ŋul da lukejotooros kotoma Kristo aoliosi .
46015019	Arai kimunokina Kristo kotoma aijar kana bon , kirai lukitimitoi adepar ituŋa kere .
46015020	Konye kwana adau Kristo aitajarunio kokatwak , ŋes araito nugeet nuka ŋul kaluejotooros .
46015021	Naarai kwape ajaunia atwanare kanuka etuŋanan , kwape kwaŋin ajau da ajarun naka lukatwak kanuka etuŋanan ,
46015022	Naarai kwape etwakiata kere kotoma Adam , kwape kwaŋin ejarete da kere kotoma Kristo .
46015023	Konye ŋinituŋanan kwape ebeikinia : Kristo ŋes araito nugeet ; kosodete naebunio ŋesi ŋul lueraas luka Kristo .
46015024	Kosodi edoluni esaŋe , naijaikinia ŋesi Edeke Papa ajakanut ; naedaunia aitapalaun airumit kere , ka apolou kere ka apedor da .
46015025	Naarai ibusakinit ŋes airumit aitodol naicakakinia lukasurupoke kere kwap kakejeneke .
46015026	Lokasurup lokawasia amudiario ŋes atwanare .
46015027	“ Naarai itononokikini Edeke iboro kere kwap kakejeneke . ” Konye naetemaria ebe itononokikinio iboro kere , idelelei ebe mam elimunitoi ŋol lokitononokikini iboro kere .
46015028	Naitononokikinitere iboro kere , ŋes konyet itononokikinitere Okoku da elopet mama ejai ŋol lokitononokikini iboro kere , tetere eraun Edeke loka kere kotoma kere .
46015029	Ikonakinete bo do ai luibatisauna kanuka lukatwak ? Arai mam cut itajarunio ikatwak , kanukinyo kibatisaere kes kanukec ?
46015030	Kanukinyo do kijaar sio ationis ŋolisawa ?
46015031	Iinacan , etogogoŋit kanuka aoloboboteka kanukus nakijaar toma Kristo Yesu Ejakaitiwok , ebe , atwani ŋinipaaran
46015032	Arai apotu kajioto kitiaŋ kotoma Epeso , kwape etuŋanan , ajokis anyoin ? Arai mam itajarunio ikatwak , aso , “ Kanyama , kamata , naarai kitwaki moi . ”
46015033	Sirikiŋalas ; “ Aup kalueroko emunaari iponesio luejok . ”
46015034	Kikwarut kadolit , ido siridiakanarete , Naarai ejaas ice lumam ejenete Edeke . Enera ŋun aisurumia yes ileic .
46015035	Konye etemari ituŋanan atiar , “ Ikwaikini ai itajarunio lukatwak ? Ido epote kakuan anyoin ? ”
46015036	Ibaŋaana ijo , ŋin yeniyei mam ejari dimikito ketwana .
46015037	Ŋin da yeniyei , mam iyei akuan naejauni , nabarai ikinyomit bon , motoko akimait , arai yenika epone ece .
46015038	Konye Edeke einakini ŋes akuan kwape akotor , einakini ŋolikinyomit akuanake bon .
46015039	Naarai akiriŋ kere mam eputonoro ; konye ejai akiriŋ naka ituŋa , ace naka itiaŋ , ace da naka ikweny , ace da naka lukecor .
46015040	Ejaas da awat nuka akuj , ka awat nuka akwap ; konye aibuses nakokuju erai ace , aibuses da nakokwap erai ace .
46015041	Ejai aibuses naka akoloŋ , aibuses ace naka elap , ka aibuses ace da naka aacer : naarai egelegela aacerit adiopet kaacerit ace kotoma aibuses .
46015042	Ikoni nen ajarun naka lukatwak .
46015043	Eyeio komamei aibuses ; itajarunio kaibuses ; eyeio kakalanyanut ; itajarunio kapedor .
46015044	Eyeio akuan naka akiriŋ ; itajarunio akuan naka emoyo .
46015045	Iwadikatai kwanata ebe , “ Korau etuŋanan losodit Adam ekesa loejari . ” Korau Adam lokawasia emoyo loeinakini aijar ,
46015046	Konye lokemoyo mam kerai losodit , dimarai lokakiriŋ ; kosodi konyet ŋol lokemoyo .
46015047	Abuni etuŋanan losodit kotoma alup , ŋes lokapua ; etuŋanan lokiareit abuni kotoma akuj .
46015048	Kwape ejaar etuŋanan loka apua , ikote nen luka apua ; kwape ejaar da loka akui , ikote nen luka akui .
46015049	Kwape kiputooro etuŋanan loka apua , kiputoori da lokokuju .
46015050	Konye iinacan , enera nu ebe , mam epedorete akiriŋ ka aokot airum ajakanut naka Edeke ; ido aibos mam irumi amamus aibos .
46015051	Koany , kalimokinete nakaiyeiyea ebe : Mam oni kere kijotoor , konye kilocokinio kere ,
46015052	katipet , bala arwakakin akoŋu , keruiki arupepe nakawasia ; naarai erui arupepe , itajarunio lukatwak kamamus aibos , kilocokinio oni da .
46015053	Naarai ibusakinit naebosi na ainap amamus aibos , ibusakinit da naetwani na ainap amamus atwanare .
46015054	Naebosi na naenapia amamus aibos , naetwani na da naenapia amamus atwanare , ŋes konyet itodolikinor akirot naiwadikatai ebe : “ Ejwenyario atwanare kotoma aipikor . ”
46015055	“ Wu jo atwanare , ai bo ejai akoniipikor ? Wu jo atwanare , ai bo ejai ekonitidot ? ”
46015056	Etidot loka atwanare ŋes aronis ; apedor da naka aronis kes ikisila .
46015057	Konye kimalai Edeke lokiisipikori oni kanuka Ejakaitiwok Yesu Kristo .
46015058	Aso do ikainacan luminan , kicata , komam iriaŋiriaŋas , kiyatanakis ŋinipaaran aswam naka Ejakait , naarai ijenete ebe mam itaaritos atai kotoma Ejakait .
46016001	Konye nuka atukonokin iboro kanuka lukalaunak ; kwape ekorakinitor ikanisan luka Galatia , kiswamata yesi da kwape kwaŋin .
46016002	Apaaran nasodit naka asabato kiŋadak ŋinituŋanan kayesi kidiat , kwape ekerianar , kinyeinai atukonokin naabunio eoŋ ,
46016003	Konye naadolunio , luitojokete yesi kobalua , ŋul eyakiari ayaŋaar akusiinakineta Yerusalem .
46016004	Arai ibusakinit eoŋ da alosit , kiupari kesi keoŋ .
46016005	Konye abuni mamakus naadaunia aitor Makedonia , naarai etori Makedonia .
46016006	Konye motoko asalakin mamakus , arai adaun apak naka aterot kayes , tetere kinyamakinete eoŋ nealosi kere .
46016007	Naarai mam akoto aanyun yes kwana etori aitor ; naarai amuno asalakin kayes apak arai keesiiki Ejakait .
46016008	Konye asalakini Epeso kiton naka Pentekote ,
46016009	naarai kaŋaikinitai ekek loepol kanuka aswam , ido ejaas luipu luirebirebete .
46016010	Arai kebu Timoteo , kocoito ebe ejai kayes komamei akurian , naarai iswamai aswam naka Ejakait , kwape kaeoŋ .
46016011	Kinyek ituŋanan kere aimen ŋes . Konye kinyamakisi ŋes kainapakin , tetere ebuni mamakaŋ ; naarai edaret ŋes nepepe kiinacan .
46016012	Nuka onac Apolo , abu keŋaiŋa ŋes noi abunore mamakus nenipe kiinacan , kwabo mam erai akoteke nepepec da abunore kwana . Konye ebuni naedumunia apak .
46016013	Kokwenyete , kicata kotoma aiyuun , kiswamata ekiliokone , kogogoŋoto
46016014	Kiswamata akusikiro kere kotoma amin .
46016015	Aso iinacan , ijenete lukokale luka Sitepan , ebe eraas lugeet luka Akaia ido ejaikinos aswam naka aijaanakin lukalaunak ; keŋaiŋait yes ,
46016016	kononokikisi yesi da ituŋa luikote nen , ka ŋinituŋanan yenikeswaman nenipe kakes ka yenitaaritoi da ,
46016017	Alakara kanuka abunore naka Sitepan ka Porutunato ka Akaiko , naarai apotu kelelebikis eoŋ nueŋoŋara kamakus ;
46016018	naara esiyeŋut ekamoyo , ka imoyonokus da . Aso kojenete noi ituŋa luikote nen .
46016019	Kiyogaete ikanisan luka Asia yes . Kiyogaete da Akuila ka Pirisika noi kotoma Ejakait , ka ekanisa da loejai orekec .
46016020	Kiyogaete iinacan kere yes . Kiyoganakinos kainu nakalaunan .
46016021	Eoŋ Paul ŋes ewadikat ayogan na kakanika elopet .
46016022	Arai ejai yenimam emina Ejakait , korau yenikenitoi . Ebunit Ejakait !
46016023	Asianut naka Ejakait kojai kayes .
46016024	Kojai akamina kayes kere toma Kristo Yesu Amen .
47001001	Paul ekiyakia loka Kristo Yesu kanuka akot naka Edeke , ka Timoteo onacewok , Mama ejai ekanisa loka Edeke loejai Korinto , nenipe ka lukalaunak kere luejaas Akaia kere :
47001002	Kojai asianut mama ijaas ka ainapakin nuepote kama ejai Edeke Papawok ka Ejakait Yesu Kristo .
47001003	Kituritete Edeke Papa loka Ejakaitiwok Yesu Kristo , Papa loka aitim , Edeke da loka aitalakar kere ,
47001004	lokitalakarit oni kotoma aiticanitoiwok kere , tetere oni da kipedori aitalakar ŋul luejaas toma aiticanitoi kere , kaitalakar ŋin nakitalakaria Edeke oni .
47001005	Naarai kwape iyatanakinor ariebo naka Kristo kamawok , kwape kwaŋin da iyatanakinor aitalakariowok kanuka Kristo .
47001006	Arai kiticanitoi sio , erai kanuka aitalakariokus ka aitajariokus da ; ido arai kitalakario sio , erai kanuka aitalakariokus naeyauni atitiŋikin kariebo ŋin nakisiriebio sio da .
47001007	Icasit amunokosi kanukus ; naarai kijeni ebe kwape imoriata ariebokosi , imorete kwape kwaŋin aitalakariokosi da .
47001008	Naarai , iinacan , mam kikoto yes kinyeis ajenun aiticanitoi nakidoikinit sio ko Asia , ebe kinuaritai noi noi adepar apedorikosi , komam kiwomit aijar .
47001009	Kwabo kipou isio kapuput atwanare kotomakosi , kenyeis amunokina bonik , dimarai Edeke loitajaruni lukatwak ;
47001010	ŋes abu koyuu sio kotoma atwanare naetia nen , ido kiyuuni , lokimunokina ebe iyatanakini ayuun ,
47001011	Yes da kiŋarakinos ailipanakin sio , tetere imalaete luipu kanukosi , kanuka ainakinet nakiinakinitai sio kanuka ailip naka ituŋa luipu .
47001012	Naarai aolobobotekosi ŋes nata , ajenanut naka aomisiokosi ebe kipou kalosenenete kotoma akwapin aitelekarit mamakus , kotoma alaunit ka aipioror naka emoyo loebuni kama ejai Edeke , mere kanuka acoa naka akuan , dimarai kanuka asianut naka Edeke ,
47001013	Naarai mam kiwadikakinit yes akirot dimarai nuipedorete asoman ka ajenun , ido amuno ebe ijenunete ŋun kiton awasia ,
47001014	kwape ipotu kojenuniata ace kamakosi , ebe kirai isio aolobobotekus , kwape irauniata yesi da nakosi , kapaaran naka Ejakaitiwok Yesu .
47001015	Kotoma amun ŋin abu kakoto ailiŋ abunore mama ijaas , tetere idumunete asianut nakiareit ;
47001016	aitor mamakus alosit Makedonia , ka aboŋun bobo mama ijaas anyoun ko Makedonia , ka yes da ainyamakin eoŋ alosit Yudaya .
47001017	Aso naakotor ŋun , apotu kereka akaomisio kijulanakinos ? Arai bo abu kenerunite ŋun kopone loka akuan , tetere ikote nen kamakaŋ , “ Eebo , eebo , ” ka “ Mam , Mam ” ?
47001018	Konye kwape eraar Edeke lomunot , akosikirot mamakus mere Eebo ka Mam .
47001019	Naarai Kristo Yesu Okoku loka Edeke , lokipou isio kalimonokis yes , eoŋ ka Silibano ka Timoteo , mam kerai Eebo , ka Mam ; dimarai tomakeŋ eraenena Eebo .
47001020	Naarai aisumuneta kere nuka Edeke eraas Eebo kotomakeŋ , ido kanuka ŋol ŋes kibalar ebe Amen tetere itopoloorio Edeke .
47001021	Aso ŋol lokiticasi sio nenipe kayes kotoma Kristo , loinyonyoikinit da oni akinyet , ŋes Edeke .
47001022	Ŋes kipucakini oni aipucet , ka ainakin da Emoyo toma otauonowok araun aititiŋet .
47001023	Konye eoŋ ewonet Edeke araut ekajenan loka aijaraka , ebe kanuka aitimit yes , mam abu kabu Korinto .
47001024	Mere ŋes atemar ebe kiyait aiyuunikus , dimarai kirai ikegaŋak luka alakarakus , naarai icasitos kanuka aiyuunikus .
47002001	Konye alosikinit na ebe mam bobo abuni mamakus kotoma akadakinit .
47002002	Naarai arai keetakadik yes , aso iŋai bo ketalakari eoŋ , dimarai ŋol loetakadikinit eoŋ ?
47002003	Abu kewadikak ŋupeŋun kenyek naabunio akadakin kanuka ŋul lutiketalakasi eoŋ , naamunokinor yes kere ebe alakaraka ŋes nakus da kere .
47002004	Naarai abu kewadikak yes kotoma aiticanio naepol ka aburun naka etau , ka akiyo da nuipu , mere aitakadikin yes , dimarai tetere ijenunete kwape edeparitor noi aminaka mamakus .
47002005	Konye arai itakadikinit ituŋanan , mam ketakadikinit eoŋ bon , dimarai yes kere nepetai , kenyek ainuar .
47002006	Ilosikino aiticanet ŋin yenikoni nen naedumuni kama ejaas luipu ;
47002007	ŋes ibusakinitor yes gwai aitim ka aitalakar ituŋanan yenikoni nen , kinyek diat yenikoni nen ailikorio kotoma akadakinike naedeparit .
47002008	Kanuka ŋun keŋaiŋait yes aitogogoŋ amin kamakeŋ .
47002009	Naarai abu kewadik kanuka ŋun , tetere ketemi yes , wolo bo irimasi kotoma akiro kere .
47002010	Konye arai isioniete ituŋanan akirot kere , eoŋ da esioniei ŋes . Naarai arai esionit ituŋanan akirot , esionit kanukus , kakonyen nuka Kristo ,
47002011	kinye Satan aipikor oni ; naarai mam kiswakit aijen iboteike .
47002012	Naadolio Teroa alimonokin Akiro Nukajokak nuka Kristo , aponi kaŋaikin ekek kotoma Ejakait ;
47002013	konye mam ekamoyo eyeŋunit naarai mam adumunit Tito onaceka . Konye abu katwar kes , kalot Makedonia .
47002014	Konye kimalai Edeke lokisipikonori tir kotoma Kristo , ido loitodiari aures naka aijen ŋes kaŋiniibois kotomakosi .
47002015	Naarai kirai isio asakat naka Kristo kama ejai Edeke , kotoma kaŋul kaluitaiario , kaŋul da lueoliorito ,
47002016	mama ejaas lukiareit , aures naka atwanare naeyauni atwanare , konye mama ejaas ŋul lusodit aures naka aijar naeyauni aijar . Iŋai kereka ilosikino ŋun ?
47002017	Naarai mam kirai kwape luipu luegwelanarete akirot naka Edeke , konye kinera kotoma Kristo kwape luipiororoete itauon , kwape luepote kama ka Edeke , akonyen nuka Edeke .
47003001	Kigeuni kereka aiturokina bobo ? Arai bo kwape kicetuŋa kipuda tope ibaluan luka aiturit mamakus , arai kamakus ?
47003002	Iraas yesi ebaluakosi , iwadikatai otauonokus , ejena esiomete da ituŋa kere .
47003003	Itakanete ebe iraas yesi ebalua loka Kristo , lokijaanakini isio , iwadikatai mere kebuino dimarai kEmoyo loka Edeke lokajaran , mere amor , dimarai otauon luka awat .
47003004	Kimunokina Edeke kwaŋin kanuka Kristo .
47003005	Mam sio kilosikino aomit bonik araut ibore kanukosi ; kwabo ebuni aisilosikiniokosi kama ka Edeke ,
47003006	lokisilosikini sio araut ikejaanakinak luka aitutuket nakitetet , mere luka enyukuta , dimarai luka Emoyo ; naarai eari enyukuta , konye Emoyo einakini aijar .
47003007	Aso arai aijaanakin naka atwanare naigirigiritai kinyukutan kamoru , abu kobu kaibuses , tetere mam idwe luka Isirael apedorete asesen akonyen nuka Musa kanuka aibuses naka akonyeneke , aibuses ŋin naitapalaunio ,
47003008	mam kereka aijaanakin naka Emoyo itelekarit kaibuses ?
47003009	Naarai arai kejai aijaanakin naka atubokinio kaibuses , itelekarit noi aijaanakin naka adolit ajaun kaibuses .
47003010	Naarai naitubusikinitai mam kitubusikinitai kakirot kana , kanuka aibuses naedepari noi noi .
47003011	Naarai arai naitapalaunio kejai kaibuses , itelekarit noi naesalenenei ajaun kaibuses .
47003012	Aso kija kamun naetia nen kitwasamai atitiŋ ; , naepol ,
47003013	kwabo mere kwape Musa loemukorit akekonyen , kinyeis idwe luka Isirael asesen awasia naka naitapalaunio .
47003014	Konye kitininikitai ikecetauon . Naarai kiton lolo naesiomenenere aitutuket namojoŋ eriŋa esalit aimukoret ŋipeŋin mam epukoritai ; naarai toma Kristo itapalaunitai ,
47003015	Konye kiton lolo naesiomenenere nuka Musa epesikina aimukoret otauonokec ;
47003016	konye naibelonokinor tuŋanan mama ejai Ejakait , elemario aimukoret .
47003017	Konye erai Ejakait Emoyo , ido neejai Emoyo loka Ejakait , nepenen da ejaikin aosikinio .
47003018	Konye oni kere kiseseni aibuses naka Ejakait kwape toma aroet , kakonyen numam imukoritai , kiloconokinio aputor ŋes , anyoun kaibuses kiton aibuses , naarai epote ŋun kama ka Ejakait , loerai Emoyo .
47004001	Kanuka ŋun , kija kaijaanakin na kwape kidumunitor aitimio , mam kitapalikina ,
47004002	konye kiŋer nuibwaitai nuka ileic ; kwabo mam kilosenenei ketute karaida aipurujaun akirot naka Edeke kaiŋal , konye kaitodiar naka abeit kitubusikina mama ejaas aomisio kere nuka ituŋa kakonyen nuka Edeke .
47004003	Ido arai imukoritai Akosikiro Nukajokak , imukoritai kama kalueoliorito .
47004004	Abu edeke loka ikar kalu kitumudak acoa naka lumam iyuunito kinyeis aanyun ailiya naka Akiro Nukajokak nuka aibuses naka Kristo , loerai aput naka Edeke .
47004005	Naarai mam kilimonokini bonik dimarai Kristo Yesu Ejakait , ka sio da ikusibulesin kanuka Yesu .
47004006	Naarai ŋes Edeke loabu kobala ebe , “ Kocai aica kotoma amuton , ” loecaikinit itauonowok tetere iliyai aijen naka aibuses naka Edeke kakonyen nuka Kristo .
47004007	Konye kija kabar kana oboro lukelupe , tetere ebuni aidiles naka apedor kama ejai Edeke , kwabo mere kamakosi .
47004008	Kiticanitoi koponesio kere , konye mam kiridakinio ; kibuonokin , konye mam kitapalikina ;
47004009	kimanio , konye mam kijalakinitai ; kicakario , konye mam kimudiario ;
47004010	kidakenenei tir kawatekosi atwanare naka Yesu itetere etakani da aijar naka Yesu kawatekosi .
47004011	Naarai nakijaria kijaikinio tir atwanare kanuka Yesu , tetere etakani da aijar naka Yesu kawatekosi nuetwakete .
47004012	Kwaŋin iswamai atwanare tomakosi , konye aijar tomakus .
47004013	Konye kija kemoyo ediopet loka aiyuun , kwape iwadikatere ebe , “ Abu keyuu , ŋes enerar . ” Isio da kiyuunit , kanuka ŋun da kinera .
47004014	Kijeni ebe ŋol lokitajaruni Ejakait Yesu , itajaruni sio da nepepe ka Yesu , ka aisibwo sio nenipe kayes kakonyeneke .
47004015	Naarai eraas kere kanukus , tetere kwape iyatanakinor asianut kanuka luipu , iyatanakini da aimal , kitopolooritete Edeke .
47004016	Kanuka ŋun mam kitapalikina . Karaida emunauna etuŋananekosi Iokokiŋa , konye iteteo lokotoma ŋinipaaran .
47004017	Naarai ican lu luebenen luka apak naedit , kiswamakinete oni alaŋir naedepari noi noi naka aibuses ,
47004018	naarai mam kiseseni iboro lueanyuna , dimarai lumam eanyuna ; naarai lueanyuna eraas luka apak naedit , kwabo lumam eanyuna eraas luka ikar kere .
47005001	Naarai kijeni ebe arai emunauna iswamuwok yenika akwap kana yenikiboiororor , kija kaduket naebuni kama ejai Edeke , ŋes etogo lomam iswamatai kakanin , loka ikar kere kotoma akuj .
47005002	Naarai kane kidinya kabeit , kemielas noi aitanapio etogowok loebuni kokuju ,
47005003	kosodi nakitanapere , kenyeis atakanun kimujalal .
47005004	Naarai kidinya oni lukija toma oswam yen , naarai kilaŋirikinito ; mam kikoto alacar , konye aitanapio , tetere ejwenyari aijar yenetwani .
47005005	Konye ŋol lokiswamakinit oni akirot ŋin ŋes Edeke , lokiinakinit oni Emoyo araun aititiŋet .
47005006	Aso kititiŋikini oni apaarasia kere , naarai kijeni ebe nakijaar toma akuan , kilwaniar kama ejai Ejakait ,
47005007	naarai kilosi kanuka aiyuun mere kanuka aanyun .
47005008	Kanuka ŋun kititiŋikini , kikoto alwaniar kakuan , kajaut die ka Ejakait .
47005009	Aso kigipari aisiyalamikin Ejakait , arai kija die arai kilwaka da .
47005010	Naarai kibusakinit kere atakanun koiŋaren keicoloŋ loka aitub loka Kristo ; kodum ŋinituŋanan nukiswamai akuanake , kwape eswamator , arai nuejok arai nueroko .
47005011	Aso naarai kijeni ayoŋit Ejakait , kijodouni ituŋa ; konye kitakanunitai sio kakonyen nuka Edeke , ido amuno ebe kitakanunitai kotoma aomisiokus da .
47005012	Mam kiturokina bobo kamakus , dimarai ainakin yes nuiwolobobototor kanukosi , tetere ipedorete aboŋokin ŋul luewoloboboto kakiro nukokuju bon , kwabo mere nukotauon .
47005013	Naarai arai kemamu sio acoa , erai kanuka Edeke ; arai da kijau isio acoa , erai kanukus .
47005014	Naarai kitiŋaikinit sio amin naka Kristo , naarai kitogogoŋit ebe abu ediopet kotwanik ituŋa kere ; kanuka ŋun apotu kere kotwaka .
47005015	Ido abu ŋesi kotwanik ituŋa kere , tetere luejarete mam ejarete bobo kanukec bonik , dimarai kanuka ŋol loabu kotwana , kojaru da kanukec .
47005016	Ŋes mam kitenunia ituŋanan kere kwape ejaar akuan amear lolo , karaida kipou kajenutu Kristo kwape ejaar akuan , konye kwana mam bobo kijeni ŋes kopone kaŋol .
47005017	Kanuka ŋun , arai ejai ituŋanan kotoma Kristo , arau isubat yenikitetet ; atuboros nukolo ; koany , araut nukitetiak .
47005018	Epote kere kama ejai Edeke , loabu kitupuc oni kanukeŋ kotoma Kristo , abu koinak da sio aijaanakin naka aitupuc ;
47005019	ŋes atemar ebe kejai Edeke toma Kristo itupuci akwap kanukeŋ , komam imarakini kes aibucanaretakec , ebwaiki da tomakosi akirot naka aitupuc .
47005020	Ŋes kiraar ikiyakia kanuka Kristo , kosubit bala iŋaiŋai Edeke kotomakosi . Kiŋaiŋait yes , kanuka Kristo , kopucoto ka Edeke .
47005021	Lomam ajeni adiakar kitarau adiakar kanuwok , tetere kiraun oni adolit naka Edeke kotomakeŋ ,
47006001	Aso kiswamai nepepe kaŋes , kiŋaiŋait yes sirikicamut asianut naka Edeke atitai .
47006002	Naarai inera ebe , “ Apak naka acamunio abu keira yes , Kapaaran naka aitajario abu keŋarak yes . ” Koany , kwape kwana ŋes apak naka acamunio ; koany , kwape kwana ŋes apaaran naka aitajario .
47006003	Mam kiyaun aiguikinet kere kotoma akirot kere , kinyek akosiijaanakin aitoronio ,
47006004	konye kotoma akiro kere kituro kwape ikejaanakinak luka Edeke ; kotoma atitiŋikin naepol , kotoma ocan , kotoma oipud , kotoma aridakinio ,
47006005	kotoma aleconorio , kotoma aenio , kotoma iceleta , kotoma aitaaritoi , kotoma aikolerit , kotoma ailuŋ ,
47006006	kotoma alaunit , kotoma aijen , kotoma aikany , kotoma asianut , kotoma Omoyo Lokalaunan , kotoma amin namam esoswai ,
47006007	kotoma akirot naka abeit , kotoma apedor naka Edeke , kanuka lujiis luka adolit luka akan nakoteten , ka luka akan nakokediany ;
47006008	kanuka aitopoloorio ka amwaŋio da , kanuka amoromoroo ka aitojokio da , kwape ikeŋalak konye lukabeit ,
47006009	kwape lumam ejenunio , konye luejenunio noi ; kwape luetwakete , konye koany , kijari ; kwape luiticanio , konye mam kiario ,
47006010	kwape luitururuete konye luelelete tir ; kwape luicanas , konye luitabarete ikepuak ; kwape luemamei ibore , konye ejaas iboro kere .
47006011	Wu yes Ikorinton , itooŋaaritai akosiituk mamakus ; italalaaritai da ekositau .
47006012	Mam yes iridakina tomakosi , dimarai iridakina kotauonokus .
47006013	Konye tetere kitacakinete kotiai lokidumuniata , enera kayes kwape ikadwe , kitalalai da itauonokus .
47006014	Sirikienikinos ajookot nepepe kalumam iyuunito . Naarai emorete biai adolit ka amamus adolit ? Arai ejai eidicane enyoin kidiŋ kaica ka amuton ?
47006015	Anyoin da acamanara naka Kristo ka Belial ? Arai bo anyoin akorakinet naka yeniyuunit ka yenimam iyuunit ?
47006016	Anyoin aitutuket kidiŋ ka eyekalu loka Edeke ka aputosia ? Naarai kirai oni eyekalu loka Edeke lokajaran ; kwape abalar Edeke ebe , “ Eboikini tomakec alosenenei da kokidiŋikec , Araun eoŋ da Edekekec , kes da eraunos ikatuŋa .
47006017	Kanuka ŋun ebala Ejakait ebe , Konyoutu kokidiŋikec , kotiakas kakes , Sirikitirosi ibore yenimam elai ; Kesukunyuni eoŋ da yes .
47006018	Ebala Ejakait Lokapedor kere ebe , Araun eoŋ Papa kamakus , Yes da iraunos ikadwe lusap ka lupesur . ”
47007001	Aso luminan , naarai kija kaisumuneta ŋun , ketesegaaros kotoma asilianut kere naka akuan ka naka emoyo da , ketodoloto alaunit kotoma ayoŋit Edeke .
47007002	Koinakinai apak kotauonokus ; mam kikonakinit idiotuŋanan erono , karaida amunaar idiotuŋanan , mam da kirodit idiotuŋanan .
47007003	Mam enera akirot ŋin tetere atubokini yes , naarai abu kenerite sek ebe ijaas yes otauonokosi , kiton atwanare nepepe ka aijar da nepepe .
47007004	Kija katitiŋ naepol mamakus ; kija kaolobob naepol kanukus ; ileleba eoŋ alakara . Ilapara noi aileleka kotoma aiticaniokos kere .
47007005	Naarai nakidolio Makedonia da mam awatekosi iyeŋuna , konye kiticani kowaitin kere-kiŋa kejai ejie , toma da akurian .
47007006	Konye Edeke , loitalakari luitisilitoi , abu kitalaka sio kanuka abunore naka Tito ;
47007007	kwabo mere kanuka abunoreke bon , konye kanuka aitalakario nakitalakario ŋes kamakus , kolimonok sio akiro nuka eimielikus , nuka akuudianakus , ka adunyanutukus kanukaŋ , ŋes eyatakinia alakar .
47007008	Naarai karaida abu kesiturur yes kanuka ebaluaka , mam eitokina , ( karaida abu keitok , ) naarai aany ebe abu ebalua ŋol kisiturur yes , karaida adaun apak naedit .
47007009	Konye kwana aleli , mere naarai kitururuoto , dimarai naarai kitururuoto kiton aitoronikin ; naarai ipotu kitururuoto mama ejai Edeke , kinyeis atwakiar akirot kere kamakosi .
47007010	Naarai aiturur mama ejai Edeke iswamai aitoronikin , kiton aitajario namam iitokin , konye aiturur naka akwap iswamai atwanare .
47007011	Naarai koany aiturur ŋin mama ejai Edeke abu kiswamak yes adunyanut naetia nen , aiyara da , ka anyunyura , ka akurian , ka eimiel , ka akukuranut , ka ainyaŋ da . Kaŋinikirot itodiara yesi araut luilaete kotoma aswamisioit kaŋin ,
47007012	Aso karaida kewadikakinit yes , mere kanuka yenekonit erono , karaida kanuka ŋin yenikikonakinitai erono , dimarai kitoduunai adunyanutukus kanukosi mamakus kakonyen nuka Edeke .
47007013	Kanuka ŋun kitalakaritai . Bobo da kotoma aitalakariokosi kipou kalelata noi jokan kanuka aile ! naka Tito , naarai ipotu yesi kere kisiyenut ekemoyo ,
47007014	Naarai arai abu kaolobobote kamakeŋ kotoma akirot kere kanukus , mam kesurumitai ileic ; konye kwape kiilimonokinitor yes akiro kere kabeit , kwape kwaŋin da aolobobotekosi kama ka Tito kerai nakabeit .
47007015	Ido iyatanakin aminake mamakus , naiitunio kwape irimatar kere , kwape kisukunyikiniata ŋes kakurian ka amaran .
47007016	Aleli naarai kotoma ŋinikirot icasit amunoka kanukus .
47008001	Konye iinacan , kikoto yes ajenun asianut naka Edeke nakeinakinio kotoma okanisan luko Makedonia .
47008002	Naarai nakitemere kes kaiticanio naepol , abu ailelekec nailapara , ka aiyarorotoikec naepol kiyatanak kiton abarara naka aikorokec .
47008003	Naarai etejenun ebe kwape ejaar apedorikec , ka adepar apedorikec , apotu koseut akorakin iborokec .
47008004	Apotu kilipata kaiŋaiŋa naepol , kanuka asianut ŋin ka eidicane loka ajiaanakin lukalaunak .
47008005	Apotu kiswamata kwaŋin , mere kwape kimunor isio , dimarai apotu kogeut ainakin bonik mama ejai Ejakait , ido mamakosi da kanuka akote naka Edeke .
47008006	Kanuka ŋun kipou kecorata Tito ebe kwape abu kogeunia , koŋetak da kwape kwaŋin asianut ŋin kotomakus .
47008007	Konye kwape itelekaritotor yesi kakiro kere , kaiyuun , ka einer , ka aijen , ka adunyanut kere , ka akusimina da mamakosi , kitelekarito da kasianut ŋin .
47008008	Mam enera ŋun kaicorakinet , dimarai kanuka adunyanut naka ituŋa ice aitemio ebe erai akusimin nakabeit .
47008009	Naarai ijenete asianut naka Ejakaitiwok Yesu Kristo , karaida kerai lokabaran , konye korau lokican kanukus , tetere kitabari yes kanu ka icanike .
47008010	Ido kakiro kaŋun ketetemik yes ; ejok na kamakus luipotu kogeikis ekaru je , mere bon aswam , dimarai akot da ,
47008011	konye kwana koŋetakis kaswam , tetere kwape ipotu kokapakinotor akot , kwape kwaŋin da koŋetakis kotoma kaluijaatar yesi .
47008012	Naarai arai ekapakina ituŋanan aikor , ecamunitai kwape ejaatar luejaatar ŋesi , kwabo mere kwape ejaatar luemameete ŋes ,
47008013	Naarai mam enera ŋun tetere isiyeŋunio ice , ka yes da aiticanio ,
47008014	konye aitirian , luidilasi yes kapaarasia kanu itodolete luetwakiarito kesi , kosodete luidilasi kes da itodolete luitwakiarito yesi , kwaŋin ejaun ariakanara .
47008015	Kwape iwadikatere ebe , “ Yeniketukonokini loepol mam edeuni , yeniketukonokini loedit , mam epuda bobo . ”
47008016	Konye kimalai Edeke loibwaikinit adunyanut ŋipeŋin kanukus otau loka Tito .
47008017	Naarai abu kocam aicorokosi , kwabo erai loedunyana noi ebuni mama ijaas kakoteke bon .
47008018	Kijuku nenipe kaŋes onac loituritoi anatar ikanisan kere kanuka alimonokin Akiro Nukajokak ,
47008019	ido mere ŋun bon , konye apotu ikanisan koseutu ŋes aupun kasio kakirot naka asianut kana nakijaanakini isio aitopolooria Ejakait , ka aitodiar da akapakinakosi ,
47008020	Kicoikinit kinyek idiotuŋanan aitoron sio kanuka ainakinet kana naepol nakijaanakini isio ,
47008021	naarai kipodo nuejok mere bon kakonyen nuka Ejakait , konye kakonyen nuka ituŋa da .
47008022	Nepepe ka ŋul da kijuku onacewok lokipou ketemoto irwan ipu kakiro nuipu araut loedunyana , konye kwana loedunyana aitelekarit kanuka amunoke naepol mamakus .
47008023	Nuka Tito da , erai epadicika ka ekeswaman da nepepe keoŋ kanukus ; nuka iinacanawok , eraas ikiyakia luka ikanisan , aibuses naka Kristo .
47008024	Aso kitodikisi kes kakonyen nuka ikanisan aitodikinet naka aminakus , ka aolobobotekosi da kanukus .
47009001	Mam epuda aiwadikakin yes nuka aijaanakin lukalaunak .
47009002	Naarai ajeni akusikapakina naaolobobotor kanukus mama ejaas Imakedonian , ebe etemokino Akaia ameun kokaru kaje ; abu akukuranutukus da kisidik luipu .
47009003	Konye ejuku iinacan kinyek aolobobotekosi kanukus araun atitai kakirot kaŋin , tetere itemokino yesi , kwape abu kenerar ;
47009004	kosodete arai epote Imakedonian nepepe keoŋ kodumut da yes mam itemokino , kinyeis ilek airum sio , komam kinera yes da , kamuno kaŋin ,
47009005	Aso abu kaomit ebe kebusakinit aicor iinacan koliŋa aponare mamakus , kogeut kesi aitemokin arereŋ ŋin naipotu kisumunoto , tetere etemokin , mere kwape naitelemunitai kwabo nakarereŋ .
47009006	Konye enera nata ebe , yeneyei luikidioko , esaki da luikidioko , yeneyei da karereŋ , esaki da karereŋ .
47009007	Kiswama ŋinituŋanan kwape inerunitor kotauke , mere kaiturur karaida kaitiŋaikin , naarai emina Edeke yenekori kalakara .
47009008	Konye epedori Edeke ainakin yes asianut kere naidila ; tetere yes da itekoro apaarasia kere kakiro kere , idilas aswamisio kere nuejok .
47009009	Kwape iwadikatere ebe , “ Akoro ŋesi , ainaki Iuilwaritos , Ejaenena akedolit ikar kere . ”
47009010	Konye ŋol loeinakini ikayean ikinyom , lunyaman da ainyam , einakini ka aitupuu ikinyomokus , iyatakini da araito nuka adolitekus .
47009011	Kitabario yes kakiro kere kiton abar naka aikor kere , naeyauni aimal Edeke kanukosi .
47009012	Naarai aswam naka aijaanakin na mam bon itodoli nuetwakiarito lukalaunak , konye idila da kanuka aimalaesia nuipu mama ejai Edeke .
47009013	Kanuka aitem naka aijaanakin na itopoloorete Edeke kanuka arimanutukus alimor Akiro Nukajokak nuka Kristo , ka abararakus naka eidicane mamakec ka ituŋa da kere ;
47009014	kes da ilipanakinete yes , imielas yes kanuka asianut naka Edeke naedeparit mamakus .
47009015	Kimalai Edeke kanuka ainakineteke namam epedorio aitejenun !
47010001	Eoŋ Paul keŋaiŋait yes , kanuka aiyapepera ka aiyamara naka Kristo , eoŋ loarai loitasono nakijaar kayes , konye naamamear loacerededet kamakus ,
47010002	konye elipi ebe nakijaar kayes kenyek aeereded kamuno kaŋin naaomit atitiŋikin kama ka icetuŋa lueomito ebe kilosenenei isio kwape ejaar akuan .
47010003	Naarai karaida kilosenenei toma akuan , mam kijio kwape ejaar akuan ,
47010004	naarai lujiis luka ejiewok mam eraas luka akuan , dimarai luka apedor mama ejai Edeke , amudiar aiboisio nuegogoŋ ,
47010005	Kimudiari ipegeta , ka ŋiniirebokinet naikiaritai asurokinia aijen naka Edeke , kijoreori da ŋiniwomisioit arimar Kristo ,
47010006	kitemokin da ainyaŋ amamus arimar kere , naitodolere arimanutukus .
47010007	Kosesenete nuejaas akonyenekus , Arai itogogoŋit ituŋanan ebe erai yenika Kristo , koomoom bobo na kanuke ebe , kwape eraar ŋesi yenika Kristo , kirai isio da kwape kwaŋin .
47010008	Naarai arai aoloboboi adepar nuka apoloukosi , naabu Ejakait koinak aiduk yes kwabo mere amudiar , mam kesurumio ilek .
47010009	Tetere mam asubit bala etukuriani yes kanuka ibaluanaka .
47010010	Naarai ebalasi kesi ebe , “ Elaŋir ikebaluan , egogoŋ da , konye naejaar ŋesi kasio ekalanyana akekuan , akekirot da mam epodoi . ”
47010011	Kojenut luikote nen ebe nukinera kibaluan nakimamear , ŋupeŋun kiswamai da nakijaar .
47010012	Naarai mam kineikina atubokina arai aitiriana bonik ka icetuŋa luiturokina , Konye kes itemos bonik ka bonik , itirianas da bonik ka bonik , emamei kes ajenun .
47010013	Konye mam sio kiwoloboboi adepar aitemis , konye kwape ejaar aitemis naka aikor loekorakinit Edeke sio kwape aitemis , adolokin kiton yes da ,
47010014	Naarai mam kinyaara bonik , bala mam kidolokinit yes ; naarai kigeik isio adolokin yes toma Akiro Nukajokak nuka Kristo .
47010015	Mam kiwoloboboi adepar aitemis kotoma aitaaritoi naka icetuŋa ; konye kimuno ebe naiyatanakinor aiyuunikus , kitopoloorio sio kotomakus kwape ejaar eikorukos kiton adepar da ,
47010016	tetere kilimonokini Akiro Nukajokak aiboisio nuelitoro kamakus , komam kiwoloboboi oikor loitemokino loka icetuŋanan .
47010017	Konye “ Yeneolobobot , koolobobote kotoma Ejakait . ”
47010018	Naarai yeniturokina , mere ŋin yenecamunitai , dimarai yeniturit Ejakait .
47011001	Arai koŋirikinito eoŋ kotoma abaŋaanut naedit ; eebo , koŋirikinito eoŋ !
47011002	Naarai ekokotikinit yes kekokote loka Edeke , naarai abu kesinerik yes ekiliokit ediopet , tetere ketodiari kwape abekot naelai mama ejai Kristo .
47011003	Konye acoit kinyeis akusiwomisio aitapaario kama ka aipioror ka alaunit nuka Kristo , kwape ejodijodio emun Keba kotoma apirianutuke .
47011004	Naarai arai ebuni ituŋanan elimonokini Yesu ece lomam sio kilimonokinit , arai bo idumunete emoyo ece lomam idumunito , arai bo icamunito Akiro Nukajokak nuegelara kanuipotu kocamut , iŋirikinete ejok .
47011005	Naarai aomit ebe mam eoŋ eŋoŋara kadiokirot nakejaatar ikiyakia lukapolok noi .
47011006	Konye karaida arai eoŋ lomam ajeni einer , mere kwaŋin kotoma acoa ; konye koponesio kere kitodia ŋin kakiro kere mamakus .
47011007	Adiakarit kereka eoŋ aitasonikin tetere yes kitopoloorio , naarai abu kalimonok yes Akiro Nukajokak nuka Edeke , komam eropit ?
47011008	Abu kaŋat ikanisan ice adumunio aropio kamakec tetere kejaanakini yes .
47011009	Ido nakijaar kayes , elwaritoi da , mam abu kalaŋirik ituŋanan , naarai apotu iinacan lukepote koMakedonia kainakis lukepuda . Bon da kotoma akiro kere abu kedarakina kenyek alaŋirikin yes , ido edarakina .
47011010	Kwape ejaar abeit naka Kristo tomakaŋ , emamei ituŋanan yeniketubutaari kotoma aolobobot ŋin kotoma atutubeta nuka Akaia .
47011011	Kanukinyo ? Naarai mam kamina yes ? Ejeni Edeke .
47011012	Konye nueswamai , eyatakini aswam , tetere egaliori einer loka ŋul kaluekotosi einer , tetere kotoma kaŋin naeolobobototor kotakanete araut kwape kasio .
47011013	Naarai luikote nen eraas ikiyakia lukeŋalak , ikeswamak aimod , luituluoros bonik bala ikiyakia luka Kristo .
47011014	Mam erai nakaumokin , naarai Satan da ituluonor bon bala emalaika loka aica .
47011015	Aso mam erai naepol arai ikekejaanakinak da ituluoros bonik kwape ikejaanakinak luka abeit . Eraun awasiakec kwape akeceswamisio .
47011016	Enera bobo ebe kinyek ituŋanan aomit eoŋ araut ebaŋ ; konye arai kiwomito eoŋ kwaŋin , kocamunitos eoŋ kwape ebaŋ , tetere eoŋ da aoloboboi nuikidioko .
47011017	Naenera , mam enera kaicorakinet naka Ejakait , konye kwape toma abaŋaanut , kotoma atitiŋ na naka aolobobot .
47011018	Naarai eolobobotos luipu kopone loka akuan , eoŋ da aoloboboi .
47011019	Naarai iŋirikinitos luebaŋaka kaiyalama , iraas yesi lukacoal
47011020	Naarai iŋirikinitos arai kiitubulesen yes ituŋanan , arai kiiliko yes , arai kiiŋata , arai kedakunun , arai kiibapana yes akonyen .
47011021	Enera kanuka aitisilikin , ebe kirai isio lukalanyak . Konye arai etitiŋikini ituŋanan akirot kere , – enera kabaŋaanut , – eoŋ da atitiŋ .
47011022	Eraas kereka kesi Iburanian ? Eoŋ da . Eraas kereka kesi Isiraelin ? Eoŋ da , Eraas kereka kesi aur naka Aburaam ? Eoŋ da .
47011023	Eraas kereka kesi ikejaanakinak luka Kristo ? Enera bala loikerepikinit-eoŋ adeparit-kotoma aitaaritoi naedeparit noi , kotoma aenio naedeparit noi , kotoma aleconorio numam imarunos , irwan ipu kotoma atwanare .
47011024	Irwan akany aponi kaleconor koYudayan idas akais aoŋon alemar idiopet .
47011025	Irwan auni aponi kaleconor kasureta ; irwan atipet aponi kebiribirii kamor . Irwan auni abu ataker kobwaŋa ; ajai ataro akuare ka apaaran ;
47011026	irwanipu kotoma alosit , karonis naka icorin , karonis naka ikaŋatak , karonis naka lukatekereka , karonis naka Imo , karonis kotoma oreria luepolok , karonis nakotoma amodiŋ , karonis nakotoma aŋolol , karonis naka iinacan lukeŋalak ;
47011027	kaitaaritoi ka ailolony , irwan ipu kotoma aikoler , kotoma eteŋei ka akure , irwan ipu kotoma ailuŋ , kaaterot ka amujalal da .
47011028	Komam imarakinit nukokiŋa , ejai nakalanirikinit tiritir , ŋes aiyaloŋoŋ kanuka ikanisan kere .
47011029	Iŋai bo ekalanyana , komam eoŋ da akalanyana ? Iŋai bo kitiguikinitai , komam eoŋ da anoki ?
47011030	Arai kebusakinit aolobob , aoloboboi kanuka akiro nuka akalanyanutuka .
47011031	Edeke Papa loka Ejakait Yesu loituritoi ikar kere ejeni ebe mam eŋalai .
47011032	Ko Damasiko , abu ekayaiton loka Areta ekabaka kidar ere loka Damasiko tetere kekamuni ,
47011033	konye kejoluluun kotoma obukit kadirisa naka arwatat , kakuu kotoma akaninike .
47012001	Kebusakinit aolobob , karaida mam eyauni ajokis ; konye adolokini aitegelikineta nuka emoyo , ka apukoreta nuka Ejakait ,
47012002	Ajeni etuŋanan kotoma Kristo , atuboros kwana ikar itomon kaluoŋon , – arai kejai toma akuan , arai kejai kiŋa kakuan , mam ajeni , ejeni Edeke , kowuruporoi loikoni nen kiton akuj nakiwuniet ,
47012003	Ido ajeni etuŋanan loikoni nen-arai kotoma akuan , arai komamei akuan , mam ajeni , ejeni Edeke , —
47012004	ebe kowuruporoi kiton Paradais , kiira akiro numam inerunos , numam ibus etuŋanan einer .
47012005	Aoloboboi kanuka loikoni nen , kwabo mam aoloboboi kanukaŋ , dimarai nuka akalanyanutukaŋ .
47012006	Naarai arai kakoto aolobob , timam arai lobaŋ , naarai enera abeit . Konye etikokina , kinyek ituŋanan aomit kamakaŋ nuedeparito nueseseni ka nuiirari kamakaŋ .
47012007	Ido kenyek aiturokina kanuka apukoreta nuidilas noi , aponi kainakin ekukwai kotoma akuan , ekiyakia loka Satan , tetere kebuŋai , kenyek aiturokina adepar .
47012008	Abu keŋaiŋa Ejakait irwan auni kanuka ibore kaŋin , tetere elemario kamakaŋ .
47012009	Konye abu katema eoŋ atiar , “ Akasianut kidaunit jo , naarai itodolitoi akapedor kotoma akalanyanut . ” Aso aoloboboi kaiyalama naepol kanuka akalanyanutukaŋ , tetere karapari apedor naka Kristo .
47012010	Ŋes esiyalamikinitor akalanyanut , aikonakinio nukepali , ailwaritoi , areio , ka aridakinio da , kanuka Kristo ; naarai naakalanyanar , nepenen agogoŋoror .
47012011	Abu karau ebaŋ ! Yes kitiŋaikinito . Naarai yes tiibusakinit aiturit eoŋ . Naarai mam eoŋ eŋoŋara kadiokirot nakejaatar ikiyakia lukapolok noi , karaida mam arai ibore .
47012012	Abeit aponi kiswamai aanyuneta nuka ekiyakia kokidiŋikus , kotoma aŋirikin kere , kanuka aanyuneta , ka nukaumokin ka nukapedor .
47012013	Naarai inyo kereka ibore yeniŋoŋara kamakus itia ikanisan ice , dimarai mam eoŋ abu kalaŋirik yes ? Kitimoi eoŋ aibucaret ŋin !
47012014	Koany na ŋes irwan nakiwuniet naakapakina abunore mamakus . Ido mam kalaŋirikinete , naarai mam amoot iborokus , dimarai yes ; naarai mam tiibusakinit idwe aiŋadanakin kanuka ikauriakakec , dimarai ikauriak kanuka idwekec .
47012015	Konye akori ido kakorakinio kaiyalama naepol kanuka aijarakus . Arai kamina yes aitelekarit , eŋoŋar kereka eoŋ aminunio ?
47012016	Konye kikona nen , mam kalaŋirikinit yes , konye karai loepiriana , abu kalok yes kaimod .
47012017	Abu kereka kadum ameda kamakus kotoma edio kaŋul lukejukakinit yes ?
47012018	Abu kecor Tito , kejuk da onac ŋol nenipe kaŋes , Abu kereka Tito kodum ameda kamakus ? Mam kereka kilosenenei kOmoyo ediopet ? Mam kereka kitupit ikukut ŋupeŋul ?
47012019	Iwomitos kereka apak na kere ebe kiiyari bonik kamakus ? Kakonyen nuka Edeke kinera isio toma Kristo . Konye luminan , eraas kere adukio yes .
47012020	Naarai acoikina ebe motoko abuni kadum yes ijaas kwape mam akotor , yes da kidumunete eoŋ ajai kwape mam ikototor ; kinyeis ipegeta ajaut , ka ekokote , ka anyunyura , ka aŋolopa , ka esiomit , ka aideideonokin , ka adakunun , ka iceleta da .
47012021	Kinyek Ekadeke aitisil eoŋ kakonyenekus , naabunio bobo , kakuudian luipu luadiakasi sek , komam itoronikinos kanuka amamus ailakec , ka adoteu , ka abenyanut , naapotu kiswamata .
47013001	Na ŋes irwan nakiwuniet naabunio mamakus . Itogogoŋio ŋinikirot kaituke nuka ikajenak iarei arai iuni .
47013002	Abu kekwenya ŋul kere luadiakasi sek , ka luce kere da , ido ekwenyari kes kwana naamamear , kwape nakijaar kayes nakiareit , ebe arai abuni bobo mam etimi kes ,
47013003	naarai imootos naitogogoŋi ebe inera Kristo kotomakaŋ . Mam ŋes ekalanyana , konye lokapedor kotomakus .
47013004	Naarai aponi kibubukinoi kotoma akalanyanut , konye ejari kotoma apedor naka Edeke , Naarai kikalanyaka isio kotomakeŋ , konye kijari nepepe kaŋes toma apedor naka Edeke mamakus .
47013005	Koŋicas arai ijaas toma aiyuun ; kitemos . Arai bo mam ijenete ebe ejai Yesu Kristo kotomakus ? Dimarai iraas lumam icamunitai .
47013006	Konye amuno ebe ijenunete ebe mam sio kirai lumam ecamunitai .
47013007	Konye kilipi Edeke ebe mam iswamaete adioronis , mere tetere kitakani isio kirai lukicamunitai , dimarai tetere iswamaete yesi ajokis , karaida kirai isio kwape kalumam ecamunitai .
47013008	Naarai mam kipedori ibore asurokinia abeit , dimarai kanuka abeit ,
47013009	Naarai kileli nakikalanyakar , konye yes igogoŋoros . Kilipi na da ebe yes aitodolikinio .
47013010	Kanuka ŋun ewadikai nu naamamear , kenyek adedeniar naabunio , kwape ejaar apolou nakainakinit Ejakait adukio , kwabo mere amudiar .
47013011	Nukawasia , iinacan , yoga do . Kitodolikinos , kitalakanaros , koomitos adiopekirot , kinapakinos , kosodi ejaun Edeke loka amin ka ainapakin kayes .
47013012	Kiyoganakinos kainu nakalaunan .
47013013	Kiyogaete yes lukalaunak kere .
47013014	Asianut naka Ejakait Yesu Kristo , ka amin naka Edeke , ka eidicane loka Emoyo Lokalaunan , kojai kayes kere .
48001001	Paul ekiyakia-mere kama kituŋa , karaida kanuka ituŋanan , dimarai kanuka Yesu Kristo ka Edeke Papa lokitajaruni ŋes kokatwak —
48001002	ka iinacan kere luejaas nepepe keoŋ . Mama ejaas ikanisan luka Galatia :
48001003	Asianut kojai mama ijaas ka ainapakin nuepote kama ejai Edeke Papawok , ka Ejakait Yesu Kristo ,
48001004	loabu koinakin kanuka adiakanaretawok , tetere kiyuuni oni kama kikar kalu lueroko kwape ejaar akot naka Edekewok ka Papa ;
48001005	kojai aibuses mama ejai ikar ka ikar , Amen .
48001006	Aumok eoŋ ebe isunyito yesi kwaŋin aibwot kama kaŋol lokinyaraunit yes kotoma asianut naka Kristo , mama ejaas Akiro Nukajokak ace —
48001007	numam eraas ace , konye ejaas icetuŋa luiticanete yes , luekotosi aibelokin Akiro Nukajokak nuka Kristo .
48001008	Konye arai sio da arai emalaika loebuni kotoma akuj , kilimonok yes Akiro Nukajokak nuegelara ka ŋun nukipou kalimonokisi yes , korau loikenitoi .
48001009	Kwape kipou kalimokiniata sek , kwana da alimokini bobo , arai kilimonokini yes ituŋanan Akiro Nukajokak nuegelara kaŋun nuipotu kocamut , korau yenikenitoi .
48001010	Naarai ejodouni kereka eoŋ ituŋa , arai bo Edeke ? Arai bo amoot kereka eoŋ aisiyalamikin ituŋa ? Arai ariŋa esiyalamikinit ituŋa timam karau ebulesit loka Kristo .
48001011	Naarai iinacan , akoto yes ajenun ebe Akiro Nukajokak nuabu eoŋ kalimonok , mam keraas kopone loka ituŋanan ,
48001012	Naarai mam abu kadum kes kama kituŋanan , kwabo mam kesisianakinitai , dimarai kotoma apukokinio naka Yesu Kristo .
48001013	Naarai ipotu kiirasi kwape kekonitor sek kodini loka Iyudayan , kwape kareitor noi noi ekanisa loka Edeke , kamuna da ŋes .
48001014	Ido abu keyatakin kodini loka lyudayan adepar luatumunete nepepe keoŋ luka atekereka , kekokotikinite noi jokan iponesio luka lukapapaaka .
48001015	Konye Edeke loabu katiaku eoŋ ameun kakoik naka totoka , kanyaraun da kanuka akesianut ,
48001016	nakisiyalamikinitor apukokin eoŋ Okokuke , tetere alimonokini ŋes mama ejaas Imo ; atipet mam enerunit kakuan ka aokot ,
48001017	karaida adokar Yerusalem mama ejaas ŋul lukageikinito eoŋ araun ikiyakia , konye abu kalot Arabia , kasodi konyet aboŋor Damasiko .
48001018	Kosodi akaulo naka ikar iuni abu kadoka Yerusalem , aipejokin Kepa , abu kasal kaŋes apaarasia atomon kanukany .
48001019	Konye mam abu kaany ice kokiyakia , dimarai Yakob onac loka Ejakait ,
48001020	( Nukewadikak yes , koany , kakonyen nuka Edeke mam eŋalai ! )
48001021	Kasodi alosit atutubena nuka Suria ka Kilikia ,
48001022	Ido komam ejenuna akakonyen kokanisan luko Yudaya lukejaas toma Kristo ,
48001023	konye apotu kiirasi bon ebe , “ ŋol lokireit oni sek , elimonokini kwana aiyuun ŋin nalem emunaarit , ”
48001024	Kitopoloosi da Edeke kanukaŋ .
48002001	Kosodi akaulo naka ikar itomon kaluoŋon abu kadoka bobo Yerusalem , nepepe ka Baranaba , kayaŋaasi da Tito nenipe kasio .
48002002	Konye abu kadoka kanuka apukokinio ; ido abu kapesik kes Akiro Nukajokak nualimonokinit Imo , konye kaiyeiyea kakonyen nuka ŋul kaluecamunitai , kenyek asubit bala akeri , arai bo abu kaker atitai .
48002003	Konye Tito da lokijaa keoŋ , karaida erai Eyonanit , mam kitiŋaikinitai akepio .
48002004	Konye kanuka iinacan lukeŋalak lukitolomunitai kaiyeiyea , lualomunito airot aosikiniowok nakijaar kotoma Kristo Yesu , tetere kitubulesenete oni ,
48002005	mam kipou kacamut anonokikin kes nepecep da , tetere kisalakini yes abeit naka Akiro Nukajokak .
48002006	Konye kama kaŋul kaluecamunitai araut lukapolok , ( kwape ejaatar kesi , mam eoŋ apodo ; mam Edeke etiaki kotuŋa ) , mam ŋul luecamunitai apotu keyatakis eoŋ adiokirot ,
48002007	konye kepuwai nakeanyuniata ebe aponi ketitiŋi Akiro Nukajokak alimonokin lumam ekepitai , kwape Petero da luekepitai ,
48002008	( naarai ŋol loiswamakinit Petero ekiyakiane mama ejaas luekepitai , ŋes keswamakinit eoŋ da mama ejaas Imo , )
48002009	nakejenuniata da asianut nakainakinitai eoŋ , apotu Yakob , ka Kepa , ka Yokana , luecamunitai araut ipirin , kainakis eoŋ ka Baranaba akan nakoteten naka eidicane , tetere kilosi isio mama ejaas Imo , konye kes mama ejaas luekepitai .
48002010	Konye kokotosi sio aiitunite , lukican , akirot ŋin da nakadunyakinit aswam .
48002011	Konye nakebunio Kepa Antiokia , abu kerebok ŋes atereikina , naarai kitelekarito ŋes akiro .
48002012	Naarai eriŋa ituŋa ice epona kama ka Yakob , abu komor ainyam nepepe ka Imo ; konye nakedolunioto kesi , abu kikunya kogitar bon , ekuriana luekepitai .
48002013	Kijoseikis da lyudayan ice kere nepepe kaŋes , kiton Baranaba da ayaŋaario kesoswaikec .
48002014	Konye naabu kaanyunia ebe mam kes etenete kabeit naka Akiro Nukajokak , abu kalimok Kepa kakonyenekec kere ebe , “ Arai jo loirai Eyudayat , itupi iponesio luka Imo , kwabo mam itupi luka Iyudayan , ikwaikini ai itiŋaikini Imo atupar iponesio luka Iyudayan ? ”
48002015	Isio lukirai Iyudayan kauruunet kwabo mere Imo lukadiakanarak ,
48002016	konye kijeni ebe mam ituŋanan itojokio araun yenedolit kanuka aswamisio nuka ikisila , dimarai kanuka aiyuun Kristo Yesu , isio da kipou keyuut Kristo Yesu , tetere kitojokio araut luedolito kanuka aiyuun Kristo , kwabo mere kanuka aswamisio nuka ikisila ; naarai kanuka aswamisio nuka ikisila emamei yenejai akuan yenitojokio araun yenedolit .
48002017	Konye arai nakimootor aitojokio araun lukidolit kotoma Kristo , kitakanuni kirai ikadiakanarak , erai kereka Kristo ekejaanakinan loka adiakar ? Madi akuj !
48002018	Naarai arai aduki bobo ŋun nuabu kamudia , etogogoŋi ebe arai ekebucaran .
48002019	Naarai kanuka ikisila abu eoŋ katwana mama ejaas ikisila , tetere ajari mama ejai Edeke .
48002020	Aponi kebubukin nepepe ka Kristo ; konye ajari , kwabo mere bobo eoŋ , konye ejari Kristo kotomakaŋ ; aijar da naajaria kwana toma akuan , ajari toma aiyuun Okoku loka Edeke lokamina eoŋ , lokijaikin bon da kanukaŋ .
48002021	Mam etapalauni asianut naka Edeke ; naarai arai ejai adolit kanuka ikisila , aso atwana Kristo atitai .
48003001	Okwe yes Igalatian luemamei acoa ! Iŋai bo kilemelem yes , luaponi Yesu Kristo kolimonokinai kaitebeikin kakonyenekus ?
48003002	Akoto aisisia akirot na bon kamakus ; Idumut kereka Emoyo kanuka aswamisio nuka ikisila , arai bo kanuka aiirar kaiyuun ?
48003003	Iraas kereka luemamei acoa kwaŋin ? Naigeuniata ka Emoyo , iŋetakinete kereka kwana kakuan ?
48003004	Iriebas nuetia nen atitai ? — arai bo erai atitai .
48003005	Ŋol lokiinakini yes Emoyo , loiswamai da nukapedor kotomakus , iswamai kereka kanuka aswamisio nuka ikisila , arai bo kanuka aiirar naka aiyuun ?
48003006	Kwape kiyuunitor Aburaam Edeke , ido kimarakinai ŋes araun adolit .
48003007	Aso kojenutu ebe ŋul luka aiyuun , kes eraas odwe luka Aburaam .
48003008	Kwabo naki wadikatai naeanyunia sek ebe itojoki Edeke Imo araun luedolito kanuka aiyuun , abu kolo kolimonok Aburaam Akiro Nukajokak ebe , “ Isirereŋio atekerin kere kotomakon . ”
48003009	Aso ŋul luka aiyuun isirereŋitoi nepepe ka Aburaam lokerai ekeyuunan .
48003010	Naarai kere lueraas luka aswamisio nuka ikisila ikenitoi ; naarai iwadikatai ebe , “ Kikenoi ŋin kere yenimam ericenenei akiro kere nuiwadikatai oitabo loka ikisila , aiswamaenen kes . ”
48003011	Aso idelelei ebe emamei ituŋanan yenitojokio kakonyen nuka Edeke kotoma okisila ; naarai ebe , “ Ejari ikadoliton kanuka aiyuun . ”
48003012	Konye ikisila mam eraas kanuka aiyuun , konye ebe , “ Yeniswamai kes ejari kanukec . ”
48003013	Abu Kristo kolaku oni kama kekenit loka ikisila , nakeraunia ekenit kanuwok , naarai iwadikatai ebe , “ Kikenoi ŋin kere yenikajakinitai okitoi . ”
48003014	Tetere edoikini Imo arereŋ naka Aburaam toma Yesu Kristo , tetere kidumuni aisumunet naka Emoyo kanuka aiyuun .
48003015	Iinacan , enera kopone loka etuŋanan ; emamei yenitapalauni aitutuket naka ituŋanan naitogogoŋitere , karaida aiyat akiro .
48003016	Aponi kolimokinai Aburaam aisumuneta , ka aurike da . Mam inera ebe , Auriarikon , bala keraas luipu , dimarai bala kerai ediopet , “ Aurikon ” , ŋes Kristo .
48003017	Konye naenera nata ebe , mam ikisila itapalaunito aitutuket naitogogoŋit Edeke sek ikaru akwat aoŋon ka akaisauni eriŋa ikisila ejauna , ŋes mam itamamauniata da aisumunet .
48003018	Naarai arai kerai airumet kanuka ikisila , mam bobo erai kanuka aisumunet ; konye abu Edeke koinak Aburaam airumet kanuka aisumunet .
48003019	Aso inyo bo ikisila ? Aponi kiyatakinai kanuka aibucanareta , kiton naebunio aur nakisumunitere ; kicorakinitai kanuka imalaikan kakan naka ekadiekan ,
48003020	Konye ekadiekan mam erai kanuka ediopet , kwabo erai Edeke ediopet .
48003021	Aso esurokinete kereka ikisila aisumuneta nuka Edeke ? Madi akuj ! Naarai arai keinakinitai ikisila luepedorete ainakin aijar , abeit tikerai adolit kanuka ikisila .
48003022	Konye agoloki naiwadikatai iboro kere toma adiakar , tetere einakinio luiyuunito aisumunet kanuka aiyuun Yesu Kristo .
48003023	Aso eriŋa aiyuun kebuno kiyaito ikisila kigolokinitoi kiton naepukorere aiyuun ,
48003024	ŋes eraatar ikisila ekeŋarenikinoniwok mama ejai Kristo , tetere kitojokio araun luedolito kanuka aiyuun .
48003025	Konye kwana adolu aiyuun mam bobo kiyait ekeŋarenikinon .
48003026	Naarai iraas kere odwe luka Edeke kanuka aiyuun kotoma Kristo Yesu .
48003027	Naarai yes kere lukibatisatai kotoma Kristo , inapata Kristo .
48003028	Emamei Eyudayat karaida Eyonanit , emamei ebulesit karaida loijakakai , emamei lokiliokit karaida naberu , naarai iraas yesi kere idiopet kotoma Kristo Yesu .
48003029	Ido arai iraas luka Kristo , aso iraas aur naka Aburaam , ikerumak da kwape ejaar aisumunet .
48004001	Konye abala ebe ekeruman naeriŋar erai ikoku , emamei atiaketait ka ebulesit , karaida kerai ejakait loka kere ;
48004002	konye eyaito ŋes ikedarak ka ikeŋadak aitodol apak naetetemit papake .
48004003	Oni da kwape kwaŋin , nakirokor kirai idwe , karaas ibulesin luka kanugeet nuka akwapin .
48004004	Konye naadolio apak naabeit , abu Edeke kijuk Okokuke , lokewuruuni aberu , lokewuruunio koyaito ikisila ,
48004005	tetere elakuni ŋul lukeyaito ikisila , tetere oni kitaraunio odwe ,
48004006	Ido naarai iraas odwe , abu Edeke kijuk Emoyo loka Okokuke otauonowok , loiworoi ebe , “ Abba , Papa ! ”
48004007	Kanuka ŋun mam bobo irai ebulesit dimarai okoku , ido arai irai okoku , aso irai ekeruman kanuka Edeke .
48004008	Konye apak ya namam ijeniata Edeke , ipotu koraas ibulesin luka ŋul lumam eraas idekesio kauruunet ;
48004009	konye kwana ijenut Edeke , konye aitelekarit ajenu Edeke yes , ikonakinete ai iboŋorete bobo mama ejaas nugeet nuekalanyaka ka nukibakor nuikotosi yesi kitubulesenoto bobo ?
48004010	Iricito apaarasia , ka ilapio , ka apakio ka ikar da !
48004011	Acoikinit akaitaaritoi kamakus kinyek araun natitai .
48004012	Iinacan , keŋaiŋair yes , koraut kwape kaeoŋ , naarai arau eoŋ da kwape kayesi . Mam ipotu kikonakis erono kakirot kere ;
48004013	konye ijenete ebe abu kalimonok yes Akiro Nukajokak irwan nasodit kanuka akalanyanut naka akuan ;
48004014	ido karaida akakuan kerai acodunet kamakus , mam ipotu komwaŋata , karaida aiŋer eoŋ , konye ipotu kisukunyikis eoŋ kwape emalaika loka Edeke , kwape Kristo Yesu .
48004015	Aso ani bo akusiisirereŋikino ? Naarai etogogoŋit nukus ebe , arai kepedor tikigorununut akusikonyen , koinakis eoŋ .
48004016	Arau kereka lokasurup kamakus kanuka alimonokin yes nukabeit ?
48004017	Kikokotikinitos yes konye mere kotoma ajokis , dimarai kikotos agolor yes kiŋa , tetere yes ikokotikinete kes .
48004018	Konye ejok aikokotikinio duc kanuka akirot naejok , kwabo mere apak nakijaar eoŋ kayes bon .
48004019	Ikadwe , luariebar bobo bala nakedounon , aitodol naesubunere Kristo kotomakus ,
48004020	konye tikemuit ajaut kayes kwana , aijulakin ekaporoto , naarai abuonokin kanukus .
48004021	Kolimokinai , yes luikotos koyaito ikisila , mam kereka ipupete ikisila ?
48004022	Naarai iwadikatai ebe ajaas Aburaam odweke iarei , ediopet loka abulesit , ediopet da loka naijakakai .
48004023	Konye ŋol loka abulesit keurio kwape ejaar akuan , konye loka naijakakai kanuka aisumunet .
48004024	Akiro ŋun eraas aput : naarai eraas aŋor ŋun aitutuketa aarei . Ebuni adiopet komoru Sinai , naeuriei kanuka ebulesene , ŋin ŋes Kagar .
48004025	Kwabo Kagar na ŋes erai emoru Sinai kotoma Arabia ; erianas ka Yerusalem loka tinenikwana ; naarai erai ŋesi abulesit nenipe kikedwe da .
48004026	Konye Yerusalem lokokuju ŋes naijakakai , ŋes ŋin totowok .
48004027	Naarai iwadikatai ebe , “ Kolakar ijo arakan namam iwuriei , Kodelo , kiworo ijo namam irieba aidoun , Naarai ipu idwe luka naejalakinitai aitelekarit luka ŋin naejai ekiliokit . ”
48004028	Konye iinacan , kirai oni idwe luka aisumunet , kwape ka Isaak .
48004029	Konye kwape kolo abu ŋol loawurio kwape ejaar akuan koreitor lokeurio kwape ejaar Emoyo , kwape kwaŋin kwana da .
48004030	Konye ebala ai naiwadikatai ? Ebe , “ Kireŋea abulesit ka okokuke , naarai mam okoku loka abulesit irumete kikoku loka naijakakai . ”
48004031	Aso iinacan mam kirai idwe luka abulesit , dimarai luka naijakakai .
48005001	Kotoma aosikin ŋin abu Kristo koosik oni ; kanuka ŋun kicata , kwabo sirikilomasi bobo ajookot naka ebulesene .
48005002	Koany , eoŋ Paul kalimokini yes ebe arai kiikepi , mam Kristo kitudumikini yes ajokis .
48005003	Konye etogogoŋi bobo ebe ŋinituŋanan yenekepitai itepesenitai aitodol ikisila kere .
48005004	Kitiakar kama ejai Kristo , yes luikotosi aitojokio kanuka ikisila ; ibiroros ainyein asianut .
48005005	Naarai oni kotoma Omoyo kidarete amun naka adolit kanuka aiyuun .
48005006	Naarai kotoma Kristo Yesu mam akepio epedori ibore , karaida amamus akepio , dimarai aiyuun naiswamai kanuka amin .
48005007	Ikerete lem ejok , iŋai bo kitikokinit yes arimar abeit ?
48005008	Aijodijod ŋin mam kebuni kama kaŋol lokinyarit yes .
48005009	Aitubuunet naedit itubuuni aluŋuret kere .
48005010	Ejai eoŋ amun mamakus kotoma Ejakait ebe mam ijaunete kaomisio ace , konye ŋin kere yenikisiyaloŋoŋoi yes , ebeikini aketubokinio .
48005011	Eoŋ da , iinacan , arai eriŋa alimonokini akepio , kanukinyo eriŋar kareitere ? Kwaŋin alemar ekomio loka emusalaba .
48005012	Arai kepedor ŋul lukiticanete yes tikegitaros !
48005013	Naarai iinacan , aponi konyaraun aosikinio ; konye aosikiniokus kinyek araun naisigalikini akuan , konye kijaanakinos kanuka amin .
48005014	Naarai itodolikinio ikisila kere kotoma akirot adiopet , ŋes nata ebe , “ Komina iidunyetekon kwape iminar bon . ”
48005015	Konye arai ikonyokonyas , inyamas , kocoito kinyeis amudianar bonik .
48005016	Konye abala nata ebe , Kolosenenete kotoma Omoyo , kwabo siritodolete nuimiela akuan .
48005017	Naarai imiela akuan asurokin Emoyo , Emoyo da asurokin akuan ; naarai eutasi bonik ; kanuka ŋun mam ipedorete aswam nuikotosi .
48005018	Konye arai kiŋarenikinit Emoyo , mam kiyaito ikisila .
48005019	Aso ideleleete aswamisio nuka akuan , kes nupenu : adoteu , asilianut , abenyanut ,
48005020	aima aputosia , ecudet , asurup , epeget , ekokote , anyunyura , aŋolopa , atiakara , irioŋeta ,
48005021	alilit , emeret , eraŋa , ka nuikote nen da . Kotoma kaŋun kekwenya yes kwape abu kekwenyaritor ebe , luiswamaete nuikote nen mam irumete ajakanut naka Edeke .
48005022	Konye araito nuka Emoyo kes nupenu : amin , aiyalama , ainapakin , atitiŋikin , asianut , ajokis , aiyuun ,
48005023	aiyapepera , aitikokina ; emamei ekisil loisimiki nuikote nen .
48005024	Ŋul da lueraas luka Kristo Yesu apotu kibubukis akuan nepepe ka aiŋobeleke ka eimielike da .
48005025	Arai kijari kotoma Omoyo , kalosenenete da kotoma Omoyo .
48005026	Sirikiiturokin atai , sirikiitunyunyuranakin , sirikiijau da kalilit bonik ka bonik .
48006001	Iinacan , arai kedumun ituŋanan ibucarit , yes luiraas luka Emoyo kiteteut yenikoni nen komoyo lokaiyapepera . Koŋica bon , kinyek Ijo da acodunio .
48006002	Kodakenenete nuelaŋirikinito ice , kwaŋin itodolete ikisila luka Kristo .
48006003	Naarai arai ewomit idiotuŋanan ebe erai ibore , kwabo mam erai ibore , iŋala bon .
48006004	Konye kitem ŋinidiopet akeswam , kosodi konyet ejai naeoloboboo kanukeŋ , kwabo mere kanuka yenice .
48006005	Naarai edaki ŋinidiopet abwokonike .
48006006	Konye komorata yenisisianakinio akirot nepepe ka yenisisianakini kajokisio kere .
48006007	Sirikiŋalas ; mam Edeke isekelio , naarai lueyei ituŋanan , ŋupeŋul esaki da .
48006008	Naarai yeneyeikini akuanake , esaki aibos ; konye yeneyeikini Emoyo , esaki aijar naka ikar kere .
48006009	Kenyeis aitapalikina aswam nuejok , naarai kedol apakike kisaki , arai mam kiilor .
48006010	Aso naeriŋar oni apak ejai , keswamanakisi ituŋa kere ajokis , ido aitelekarit ŋul lukokal loka aiyuun .
48006011	Koanyutu kewadikak yes inyukuta luepolok luetia nen kakanika .
48006012	Ŋul luekotosi atakan ejok toma akuan , ŋupeŋul kitiŋaikinete yes akepio , konye kinyeis areio kanuka emusalaba loka Kristo .
48006013	Naarai luekepitai mam ikulepek ericete ikisila , konye ekotosi yes akepio tetere eoloboboete kotoma awatekus .
48006014	Konye eoŋ madi akuj eoŋ aolobob , dimarai kotoma emusalaba loka Ejakaitiwok Yesu Kristo , lokotomakeŋ kibubukinio akwap kamakaŋ , eoŋ da kama kakwap .
48006015	Naarai akepio mam erai ibore , karaida amamus akepio , dimarai yenisubat yenikitetet .
48006016	Ido ŋul kere luelosenenete koikor kalo , kojai ainapakin ka aitim mamakec , ido mama ejai Isirael loka Edeke .
48006017	Ameari kwana kinyek idiotuŋanan aitican eoŋ ; naarai adakit eoŋ imacarin luka Yesu kotoma akuanaka .
48006018	Iinacan , kojai asianut naka Ejakaitiwok Yesu Kristo kimoyonokus . Amen .
49001001	Paul ekiyakia loka Kristo Yesu kanuka akot naka Edeke , Mama ejaas lukalaunak luejaas Epeso , ka luiyuunito lukotoma Kristo Yesu :
49001002	Kojai asianut mama ijaas ka ainapakin nuepote kama ejai Edeke Papawok ka Ejakait Yesu Kristo .
49001003	Kituritete Edeke , Papa da loka Ejakaitiwok Yesu Kristo , lokisirereŋit oni karereŋ kere naka emoyo kotoma Kristo , toma aiboisio nuka akuj .
49001004	Kwape abu koseunia oni kotomakeŋ eriŋa kepesikina akwap , tetere kirauni oni lukalaunak , luemamei aitoronet da , kakonyeneke kotoma amin .
49001005	Abu kineru sek oni araut idwe mamakeŋ kanuka Yesu Kristo , kwape itojokitor akoteke ,
49001006	tetere itopoloorio aibuses naka akesianut , nakikwamak oni kotoma Lominat .
49001007	Kotomakeŋ ŋes kidumunia alakunio kanuka akeokot , isioniei aibucanaretawok , kwape ejaar abar naka akesianut ,
49001008	nakidilakini mamawok kotoma acoa kere ka acoit ,
49001009	nakitejenikinia oni aiyeiyea naka akoteke . Abu kolo kitojok kwaŋin alosikinit kotomakeŋ ,
49001010	kanuka aijokokinio nakokar naedolioto , aisimorikikin iboro kere toma Kristo , luejaas toma akuj , ka luejaas toma akwapin da .
49001011	Kotomakeŋ kiseunitai sek araut ikerumak kwape ejaar alosikinit naka ŋol loiswamai kere kwape inerunia akoteke ,
49001012	tetere kitopoloori aibusesuke lukigeikini amunokin Kristo .
49001013	Kotomakeŋ yes da luiirarito akirot naka abeit , Akiro Nukajokak nuka aitajariokus , luiyuunito kotomakeŋ , abu Emoyo Lokalaunan lokisumunitoi kipucak yes da aipucet .
49001014	Erai Emoyo ŋol aitogogoŋet naka airumetewok , kiton nealakunere lueraas luka Edeke , kitopolooroi akeibuses .
49001015	Kanuka ŋun eoŋ da , naapupunitor nuka akusiiyuun kotoma Ejakait Yesu , ka akusimin da mama ejaas lukalaunak kere ,
49001016	mam enyeini aimal kanukus , eitununei yes kailipika ,
49001017	ebe Edeke loka Ejakaitiwok Yesu Kristo , Papa loka aibuses , koinak yes emoyo loka acoa ka apukokinia ajenun ŋes ,
49001018	kinwakenenai akonyen nuka itauonokus , tetere ijenunete amun kwape ejaar naka anyariteke , abar da kwape ejaar naka aibuses naka airumeteke kotoma kalukalaunak ,
49001019	apolou da kwape ejaar naedeparit naka akepedor mamawok lukiyuunit , kwape ejaar aswam naka ailerit naka akegogoŋ ,
49001020	nakiswamak Kristo nakitajarunia ŋes kokatwak , kisiboik da kakekan nakoteten kotoma aiboisio nuka akuj ,
49001021	kuju noi adepar ayait kere , ka apolou , ka apedor , ka ejakaene , ka ekiror da kere loelimitoi , mere bon kokar kalu konye kaluepote da ;
49001022	ido kitononokik iboro kere kwap kakejeneke , koinak da ŋes araun akou ayait iboro kere kama ka ekanisa ,
49001023	loerai akekuan , aitekoro naka ŋol loitekori kere toma kere .
49002001	Ido kitajaru yes da , lukolo itwakito kanuka akusiibucanareta ka adiakanareta da ,
49002002	nukolo kilosenenete kotoma , kwape ejaar epone loka akwapin kanu , kwape ejaar ekapolon loka apolou naka apak , emoyo loiswamakini kwana odwe luiulaka .
49002003	Kipou isio da kere kekonenenete nen kolo kotoma aiŋobel naka awatekosi , keswamaenenete nuekoto akuan ka aomisio , kirai koinono idwe luka anyunyura kwape kaluce da kere .
49002004	Konye Edeke loebarit aitim , kanuka akemin naepol nakiminaar oni ,
49002005	nakitwakitor kanuka aibucanaretawok , abu kituluo oni ikajarak nepepe ka Kristo , ( itajarunitai kanuka asianut , )
49002006	kitonyou oni nepepe kaŋes , kisiboik oni nepepe kaŋes aiboisio nuka akuj kotoma Kristo Yesu ,
49002007	tetere kokar luepote itodikini abar naedeparit naka akesianut kotoma ajokis naejai mamawok kotoma Kristo Yesu .
49002008	Naarai asianut ŋes kitajari yes kanuka aiyuun ; kwabo mam kebuni kamakus , ŋes ainakinet naka Edeke ,
49002009	mam kebuni kanuka aswamisio , kinyek ituŋanan kere aolobobotor .
49002010	Naarai kirai oni akeswamisio , nuesubunitai kotoma Kristo Yesu aswam aswamisio nuejok nukegeunia Edeke aitemonokin tetere kilosenenei kotomakec .
49002011	Kanuka ŋun kiitunito ebe iraas kolo Imo kotoma akuan , luenyarito ŋul luenyarakina bonik luekepitai , lumam ekepitai , ŋes atemar ebe , akepio naka akuan nakiswamaete akanin , —
49002012	kiitunito ebe kapak kaŋin amamei yes Kristo , igelara kajena naka Isirael , imo luamameete aitutuketa nuka aisumunet , amamei yes amun , amamei da yes Edeke kotoma akwapin .
49002013	Konye kwana kotoma Kristo Yesu yes lukolo kilwaka , kisukunyunitai die kotoma aokot nuka Kristo .
49002014	Naarai erai ŋesi ainapakiniwok , lokiituluorit oni kere ediopet , kotiyaik arwatat nakokidiŋ nakitiakit oni ,
49002015	kitamamau asurup kotoma akuanake , ikisila luka aicorakineta kotoma apucuneta , tetere esubuni kotomakeŋ luarei araut etuŋanan ediopet lokitetet , kiswama ainapakin ,
49002016	tetere itupuci da luarei kere mama ejai Edeke kotoma akuan adiopet kanuka emusalaba , nakearia ŋes elopet asurup .
49002017	Kosodi kobu kolimonok Akiro Nukajokak nuka ainapakin yes lukilwaka , ainapakin da lueapiete ;
49002018	naarai kanukeŋ oni kere iarei kikunyakini Papa kotoma Omoyo ediopet .
49002019	Aso do mam bobo iraas Imo ka luiboiororos , konye iraas lukajen naka lukalaunak , ka lukokal da loka Edeke ,
49002020	naarai aponi kodukokin apetetait naka ikiyakia ka inabin , kerai Kristo Yesu elopet amor nakapolon naka agor ,
49002021	kotoma ŋol imorianakino aduketa kere , epoloor araun eyekalu lokalaunan kotoma Ejakait ;
49002022	kotoma ŋol yes da kidukio nepepe araut aibois naiboio Edeke kotoma Omoyo .
49003001	Kanuka ŋun eoŋ Paul , eenat loka Kristo Yesu kanukus kImo , —
49003002	arai ipotu kiirasi nuka aijokokinio naka asianut naka . Edeke nakainakinio kanukus ,
49003003	kwape ketejenikinere kapukokinio aiyeiyea kwape abu kewadikaa sek kanuesupaaka .
49003004	Naisiomiata nu ipedorete ajenun akamisianut nakotoma aiyeiyea naka Kristo ,
49003005	namam apotu odwe luka ituŋa kojenut katurio ace , kwape apukorere kwana mama ejaas ikekiyakia lukalaunak ka inabin da kotoma Omoyo ;
49003006	ŋes atemar ebe eraas Imo ikerumak nepepe kasio , atutubeta nuka akuan adiopet , ka ikamorak da luka aisumunet kotoma Kristo Yesu kanuka Akiro Nukajokak .
49003007	Abu eoŋ karau ekejaanakinan loka ŋun , kwape ejaar ainakinet naka asianut naka Edeke nakainakinitai eoŋ , kwape ejaar aswam naka akepedor .
49003008	Kainakinitai eoŋ asianut na , loarai loadit noi adepar lukalaunak kere alimonokin Imo Akiro Nukajokak nuka abar namam imarun naka Kristo ,
49003009	ka aitacaikin da ituŋa kere tetere eanyunete aijokokinio kwape ejaar nakaiyeiyea nakibwaitai ameun apeŋo kotoma Edeke lokesubi iboro kere ;
49003010	tetere ejenunete ikayaitok ka lukapolou lukotoma aiboisio nuka akuj , acoa naka Edeke nakiponesio luipu , kotoma okanisa ;
49003011	kwape ejaar alosikinit naka ikar kere nakelosikinit kotoma Kristo Yesu Ejakaitiwok .
49003012	Kotomakeŋ kija katitiŋ , kikunyakini da kamun , kanuka aiyuun ŋes .
49003013	Kanuka ŋun kelipit yes sirikitapalikinos kanuka aiticanioka kanukus , naerai aibusesukus .
49003014	Kanuka ŋun akukonokin Papa kakuŋinika ,
49003015	kama emaikinere eipapaene kere loka akuj ka loka akwap da ,
49003016	ebe koinak yes kwape ejaar abar naka akeibuses , aitogogoŋio kapedor kotoma Omoyoke toma otuŋanane lokotoma ,
49003017	kiboienenei Kristo kotoma otauonokus kanuka aiyuun ; tetere yes , icasete aliasiokus , iketakina da apetetaitikus , kotoma amin ,
49003018	kogogoŋoros ajenun nepepe kalukalaunak kere kwape ejaar alalau , ka aojau , ka amukurur , ka aidules ,
49003019	ka ajenun da amin naka Kristo naedeparit ajenunio , tetere itekoro kiton aitekoro kere naka Edeke .
49003020	Aso mama ejai ŋol loepedori aswam noi noi adepar kere nukilipi arai nukiwomit , kwape ejaar akepedor naiswamai kotomawok ,
49003021	kojai aibuses kotoma okanisa , kotoma Kristo Yesu da , kiton aturio kere ikar ka ikar . Amen .
49004001	Aso eoŋ eenat kotoma Ejakait , keŋaiŋait yes alosenen kwape ibusakinitor anyaraunio nakinyaraunere ,
49004002	kaitasono kere ka aiyapepera da , katitiŋikin , koŋirionokinos kotoma amin ,
49004003	kodunyakinito aricit eipeone loka Emoyo kotoma olomorut loka ainapakin .
49004004	Ejai akuan adiopet , ka Emoyo ediopet , kwape kolo kinyaraunere kotoma amun adiopet naka anyarauniokus .
49004005	Ejakait ediopet , aiyuun adiopet , aibatis adiopet .
49004006	Edeke ediopet , ŋes Papa loka kere , loeyait kere , loitorit toma kere , loejai da toma kere .
49004007	Konye aponi koinakinai ŋinidiopet kaoni asianut kwape ejaar aitemis naka ainakinet naka Kristo .
49004008	Ŋes ebalar ebe , “ Naadokaria kuju abu kijoreo ikijoreoro , Koinak da ituŋa ainakineta . ”
49004009	Akirot ŋin ebe , “ Abu kodoka ” , ŋes atemar ai dimarai ebe abu kijesar da ariino nukokwap noi nuka akwap ?
49004010	Ŋol loabu kijesar ŋes ŋopeŋol loabu kodoka kuju noi adepar akuj kere , tetere itekori iboro kere .
49004011	Ŋol da abu koinak ice araun ikiyakia , ka ice inabin , ka ice ikalimonokinak Akiro Nukajokak , ka ice ikecokok , ka ice da ikesisianakinak ,
49004012	aitodolikinio lukalaunak kanuka aswam naka aijaanakin , kosodi akuan naka Kristo adukio ;
49004013	kiton nepekidolio oni kere oipeone loka aiyuun , ka ajenun da Okoku loka Edeke , kiton nekidolio okiliokone loibecokino , kiton aitemis naka apolou naka aitekoro naka Kristo ;
49004014	tetere mam kirai bobo imukerun luiriaŋiriaŋas , lukiyaŋanari ŋolikwam loka aisisianakin kotoma aimod naka ituŋa , kotute lokibotei luitapaarete .
49004015	Konye karicata abeit kotoma amin , kapolooros da adolore tomakeŋ kakiro kere , loerai akou , ŋes Kristo .
49004016	Tomakeŋ akuan kere kerucokin ka ainicakinio ejok kanuka aisigalikin naka ŋinikilenyasit , kwape ejaar aswam kotoma aitemis naka ŋinitutubet , kiyatanakini akuan apoloor kanuka aiduk kotoma aminanar .
49004017	Aso enera na etejenun da kotoma Ejakait , ebe , sirilosenenete bobo kwape elosenenoto Imo , kotoma aamameak nuka aomisiokec ;
49004018	itumutonitai akececoa , egelara kotoma aijar naka Edeke kanuka aolit naejai tomakec , kanuka aninik naka itauonokec .
49004019	Erum kes esumerededek , aluŋakinos kes ikulepek toma abenyanut aswam nukasilianut kere kotoma airaŋaanut ,
49004020	Konye mam yes isisiato Kristo kwaŋin ,
49004021	arai ipotu kiirasi ŋes , ka aisisianakinio da kotomakeŋ , kwape ejaar abeit toma Yesu .
49004022	Kotoma akiro nuka iponesiokus lusodit , kolacasi etuŋanane lokolo , loebosi kanuka aiŋobel naka aiŋal ,
49004023	ido kiteteunos kotoma omoyo loka aomisiokus ,
49004024	konapata da etuŋanane lokitetet , lokesubio toma aput naka Edeke , toma adolit ka alaunit da naka abeit .
49004025	Kanuka ŋun kolacasi asabanut kinerenenasi abeit , ŋinituŋanan kikeidunyet , naarai kirai atutubeta ŋinidiopet kayenice .
49004026	Konyunyurasi , kwabo sirikidiakasi ; kinyek akoloŋ alomar koriŋa inyunyurasi ,
49004027	kwabo sirikiinakis Satana apak .
49004028	Kinyek ekokolan akoko bobo , konye gwai kokokak aswam ejok kakaninike , tetere edumuni lueinakini yeniyarorotoi .
49004029	Sirikelomu adiokirot kere naebosit kaitukekus , dimarai naejok naeduki kwape ipudar , kosodi ainakin asianut ŋul luepupunete .
49004030	Ido sirikitakadikis Emoyo Lokalaunan loka Edeke , lokolo kipucakini yes aipucet kiton apaaran naka alakuniokus .
49004031	Kolemaros kamakus adwaris kere , ka anyunyura , ka adedeŋ , ka ecelet , ka ainyanakin , nepepe ka ameŋeranut kere ,
49004032	koraas luisiaka bonik ka bonik , luitimonoros , ido kisionionoros , kwape kisionio Edeke da yes kotoma Kristo .
49005001	Aso koputorito Edeke kwape idwe luminan .
49005002	Kolosenenete da kotoma amin , kwape Kristo da kiminar yes koinakin elopet kanuwok , ainakinet ka asubanit da naeuru maa mama ejai Edeke .
49005003	Konye adoteu ka asilianut kere ka airaŋaanut sirielimitoi cut kotomakus , kwape ibusakinitor lukalaunak .
49005004	Kinyeis nukileic , ka eyala nukabaŋaanut , karaida aboliar akiro , numam ibusakinito ; konye gwai aimalaenen .
49005005	Naarai ijenete yesi kabeit ebe emamei yenedote , karaida yenesiliana , karaida yeniranaana , ŋes yenemai aputosia , yenejaas kairumet toma ajakanut naka Kristo ka Edeke .
49005006	Kinyek ituŋanan aiŋalaŋal yes kakiro nuemameete , naarai kanuka ŋun ŋes ebunokinia anyunyura naka Edeke odwe luiulaka .
49005007	Aso sirikimorianakinos kakes ,
49005008	naarai iraas kolo amuton , konye kwana iraut aica kotoma Ejakait ; kolosenenete do kwape idwe luka aica .
49005009	Naarai araito nuka aica ejaas ajokis kere ka adolit ka abeit da .
49005010	Kitemete nuitojokit Ejakait .
49005011	Kwabo siridicasi kaswamisio numam eraete , nuka amuton , konye kitoronata kes .
49005012	Naarai erai nakileic alimit ŋun nuiswamaete kesi kaiyeiyea ;
49005013	konye nuitoronit aica kere , etakanunete , naarai ŋinikirot kere naetakanunitai , ŋes aica .
49005014	Ŋes ebalar ebe , “ Kokweny , ijo yenijotoi , kojaru kokatwak , Kicaikini Kristo . ”
49005015	Aso kocoito noi kwape ilosenenoto , mere kwape luemamei acoa , dimarai kwape luejai acoa ,
49005016	koyuununete apak , naarai eroko apaarasia nu .
49005017	Kanuka ŋun siriraas ibaŋiok , konye kojenut nuekot Ejakait kwape ejaatar .
49005018	Kwabo sirimeranakinos ajon , naarai eyaunete iceleta ; konye kilelebununos Emoyo ,
49005019	kinerenenas kotoma osabulin , ka ikososinei , ka nupwakan nuka emoyo , koyeenenete , kituruonokinete Ejakait lueruos kotauonokus ,
49005020	kimalaenenete Edeke Papa apaarasia kere , kanuka kere , kokiror loka Ejakaitiwok Yesu Kristo .
49005021	Kononokianakinos bonik kotoma ayoŋit Kristo .
49005022	Yes aŋor , kononokikis ikiliokokus kwape inonokikiniata Ejakait ,
49005023	naarai ekiliokit ŋes akou naka aberu , kwape Kristo da eraar akou naka ekanisa , ŋes Eketajaran loka akuan .
49005024	Konye kwape enonokikinitor ekanisa Kristo , kwape kwaŋin aŋor da kononokikis ikiliokokec kaŋinikirot .
49005025	Yes ikiliok , kominasi aŋorokus , kwape Kristo da keminar ekanisa koinakin kanukeŋ ,
49005026	tetere italauni ŋes , kedau aitesegaar kailotar kakipi toma akirot ,
49005027	tetere ijaikini ŋes elopet ekanisa lokaibuses , komamei akemer , karaida asukokinet , karaida ibore kere yenikoni nen , konye korai lokalaunan , loemamei aitoronet ,
49005028	Kwape kwaŋin da ibusakinit ikiliok aminenena aŋorokec kwape awatekec kikulepek . Loemina akeberu eminakina bon .
49005029	Naarai emamei etuŋanan loelait akekuan elopet , konye itani ka aricit , kwape Kristo da iswamakinitor ekanisa ,
49005030	naarai kirai atutubeta nuka akuanake .
49005031	“ Kanuka ŋun ŋes inyeinia etuŋanan papake ka totoke da , kirotakinos kakeberu , kes da iarei eraunos adiopekuan . ”
49005032	Epol aiyeiyea ŋin , konye enera nuka Kristo ka ekanisa .
49005033	Konye ŋolituŋanan kayesi kominenena akeberu , kwape eminar bon , koyoŋitenenei aberu da okilenike .
49006001	Yes idwe , korimasi ikauriakakus kotoma Ejakait , naarai ibus ŋin .
49006002	“ Koyoŋite papakon ka totokon ” ŋes aicorakinet nasodit naejai aisumunet ,
49006003	“ tetere ijai ejok ido ibusi kakwap . ”
49006004	Yes da lukapapa , sirikitunyunyuranakis ikusidwe , konye kosaenenete kes kariemiriem ka aituutoor naka Ejakait .
49006005	Yes ibulesin , korimasi ŋul lueraas ijakakus kwape ejaar akuan , kakurian ka amaran kaipioror naka itauonokus , kwape irimatar Kristo ;
49006006	mere bala kaijaanakin nakokuju kwape luitojokito ituŋa , konye kwape ibulesin luka Kristo iswamaenenete nuekot Edeke kotauon ,
49006007	ijaanakinete kaiyalama , bala ijaanakinete Ejakait , kwabo mere ituŋa ,
49006008	kojenete ebe nuejok nuiswamai ituŋanan , ŋes einakinio bobo kama ejai Ejakait , arai erai ebulesit , arai bo erai loijakakai .
49006009	Yes da ijaka , kiswamanakinete kes kwape kwaŋin , kinyeis aitukurian , naarai ijenete ebe ejai Ejakaitikec ka lokus toma akuj , kwabo emamei atiakit ituŋa kamakeŋ .
49006010	Nukawasia , kojaas kagogoŋ toma Ejakait , kotoma ailerit naka agogoŋuke .
49006011	Konapata lujiis kere luka Edeke , tetere ipedorete abwoikin ibotei luka Satana .
49006012	Naarai mam kiwuta kaokot ka akuan , dimarai ka ikayaitok , ka lukapolou , ka lueyaito akwap naka amuton kana , ka ajoresio nuka imoyon luka aronis , luejaas toma aiboisio nuka akuj .
49006013	Kanuka ŋun kolemutu lujiis kere luka Edeke tetere ipedorete abwoikin kapaaran nakaronis , ido kidau aswam kere , aibwo .
49006014	Aso kobwaata , koenito akusiŋabes kabeit , konapito yenikatorob yenika adolit ,
49006015	konapito da amuk nuka akapakina naka Akiro Nukajokak nuka ainapakin ;
49006016	aitelekarit kere , kolemutu ebuku loka aiyuun , loipedoriata aitudeŋ imalia kere luenokete luka lokaronon .
49006017	Kijautu da akopira naka aitajario , ka ekileŋ loka Emoyo , ŋes akirot naka Edeke .
49006018	Kilipenenete apakio kere kOmoyo , kailip kere ka aiŋaiŋa . Kanuka ŋun kokwenyenenete kainyikokin kotoma aiŋaiŋaanakin lukalaunak kere ,
49006019	ido kanukaŋ da , tetere kainakinio aoŋaar akaituk einer , aitejenikin katitiŋ aiyeiyea naka Akiro Nukajokak ,
49006020	nuaraar ekiyakia kotoma orikoi ; tetere enera katitiŋ kotoma kaŋun , kwape kebusakinitor einer .
49006021	Konye tetere ijenunete kwape ajaar eoŋ , ka nueswamai , ebuni Tukiko onac lominat , ekejaanakinan da lomunot kotoma Ejakait aitejenikin yes akiro kere .
49006022	Ejuk ŋes mamakus kanuka ŋun , tetere ijenunete kwape kijaar , ŋes da italakari itauonokus .
49006023	Kojai ainapakin mama ejaas iinacan , ka amin , nepepe kaiyuun , nuepote kama ejai Edeke Papa , ka Ejakait Yesu Kristo .
49006024	Kojai asianut mama ejaas ŋul kere lueminasi Ejakaitiwok Yesu Kristo kamina namam iŋoŋar .
50001001	Paul ka Timoteo , ibulesin luka Kristo Yesu , Mama ejaas lukalaunak kere lukotoma Kristo Yesu luejaas Pilipi , nepepe kikaanyanarak ka ikejaanakinak ;
50001002	Asianut kojai mama ijaas ka ainapakin nuepote kama ejai Edeke Papawok ka Ejakait Yesu Kristo .
50001003	Emalaenenei Ekadeke nakeitununoo yes ,
50001004	nakelipanakinia yes kere tir , eŋaiŋaenenei kaiyalama ,
50001005	kanuka eidicanekus aisilosikin Akiro Nukajokak ameun kapaaran nasodit kiton kwana .
50001006	Eoŋ da etogogoŋit ebe ŋol loabu kogeu aswam naejok kotomakus , itodoli kiton apaaran naka Yesu Kristo ,
50001007	kwape eraar naedolit eoŋ aomit ŋin kanukus kere , naarai ijaas yesi otauka , naarai iraas yesi kere luidicakina keoŋ kotoma asianut , kotoma aenioka , ka aiyar kaitogogoŋ da Akiro Nukajokak .
50001008	Naarai erai Edeke ekajenanika , kwape kemuitor yes kere kotoma otau loka Kristo Yesu .
50001009	Na da ŋes ailipasitika ebe , kiyatanakin akusimin ailapanar kotoma aijen ka amisiikin kere ,
50001010	tetere icamunete nuejok , iraunos luliogot , komamei aitoronet kiton apaaran naka Kristo ,
50001011	kilelebi araito nuka adolit nuepote kama ejai Yesu Kristo kanuka aibuses ka aitopoloorio naka Edeke .
50001012	Konye iinacan , akoto yes ajenun ebe nukadoikinete apotu kisilosikis Akiro Nukajokak ,
50001013	kiton akaenio atakanun ebe ejai kotoma Kristo , kokidiŋ oserikalei kere , ka ice da kere ;
50001014	luipu da luka iinacan agogonoros kotoma Ejakait kanuka aenioka , etitiŋikinete aitelekarit einer akirot naka Edeke komam ekuriaka .
50001015	Elimonokinete ice Kristo kanuka ekokote ka epeget , konye ice ketau kaloejok ,
50001016	Elimonokinete lu kanuka amin , kojenete kwape kebwaikinere ne kanuka aiyar naka Akiro Nukajokak ,
50001017	konye kwi elimonokinete Kristo kanuka aŋolopa , mere kotoma abeit , koomito aitican eoŋ kotoma aenioka .
50001018	Aso anyoika bo ? Dimarai kotoma oponesio kere , arai kotoma ojose , arai kotoma abeit , elimonokinio Kristo ; ido alelakinit ŋin .
50001019	Eebo , alelakini do . Naarai ajeni ebe kainunete eoŋ ŋun aitajario kanuka ainainakus ka ainakinio naka Emoyo loka Yesu Kristo ,
50001020	kwape emielar noi kamuno da ebe mam kerumete ileic kakirot kere , dimarai katitiŋ kere , kwana , kwape kapaarasia kere , kitopolooroi Kristo kotoma akuanaka , arai kotoma aijar , arai bo kotoma atwanare .
50001021	Naarai kamakaŋ aijar ŋes Kristo , atwanare da erai ameda .
50001022	Konye arai aijar toma akuan ŋes araito naka aswam kamakaŋ , aso mam ajeni nuaseuni .
50001023	Karidakinito akiro ŋun aarei , emiela alosit ajaut ka Kristo , naarai ŋes ejok aitelekarit .
50001024	Konye asalit toma akuan ibusakinit aitelekarit kanukus ,
50001025	Ido naarai etogogoŋit kwaŋin , ajeni ebe asali , ido asalenenei nepepe kayes kere , tetere iyatanakinos yesi kaiyalama kotoma aiyuun ,
50001026	tetere ilapar akusiwolobobot kanukaŋ kotoma Kristo Yesu , kanuka ajaun kayes bobo .
50001027	Konye ejautenekus korai loibusakinit Akiro Nukajokak nuka Kristo , tetere arai abuni aanyun yes , arai bo amamei , apupuni nukus ebe icasitos kotoma omoyo ediopet , iutas nepepe , ketau ediopet kanuka aiyuun naka Akiro Nukajokak ,
50001028	kwabo mam ikuriaka lukasurupokus kotoma akirot kere . Kowaikec ŋes aanyunet naka aolior , konye kowaikus ŋes aanyunet naka aitajario , naebuni kama ejai Edeke .
50001029	Naarai kiinakinitai yes , kanuka Kristo , mere bon aiyuun ŋes , dimarai aisiriebio da kanukeŋ ,
50001030	kojaas kauta kaŋin nakianyunete kotomakaŋ , ido naipupete kwana ejai tomakaŋ .
50002001	Aso arai ejai aitalakar kotoma Kristo , arai aiyamakina naka amin , arai eidicane loka Emoyo , arai aisioni ka aitim ,
50002002	kitodolete akaiyalama , tetere iwomitos adiopekirot , ijaas kamin adiopet , luka emoyo ediopet , iwomitos nepepe .
50002003	Sirikiswamata akirot kere kanuka aŋolopa , karaida eitur atai , dimarai kaitasono ŋinituŋanan kitopoloorite aupake , itia ŋes ilopet .
50002004	Kinyek ŋinituŋanan asesen nuke bon , konye nuka luce da .
50002005	Koomitos yesi kotomakus , kwape aomitor Kristo Yesu ,
50002006	lokejai einono loka Edeke , komam imarakina arianakin ka Edeke araun ibore yenimariauna ,
50002007	konye kitisilikin , koyaŋaa einono loka ebulesit , kouriai toma aput naka etuŋanan .
50002008	Abu kotakan ejaas kasubunet bala naka etuŋanan , kitasonikin , korima kiton atwanare , atwanare da naka emusalaba .
50002009	Ŋes etopolooria noi Edeke ŋes , koinak ŋes ekiror ŋol loitelekarit ikiroria kere ,
50002010	tetere ekukonokini ŋinikuŋ ekiror loka Yesu , nuka akuj , ka nuka akwap , ka nukokwap kakwap da ;
50002011	ido kolimonori ŋiniŋajep ebe Yesu Kristo ŋes Ejakait , kitopolooritete Edeke Papa .
50002012	Aso , luminanaka , kwape ipotu korimanariata apaarasia kere , mere naajaar eoŋ bon , konye aitelekarit noi kwana naamamea eoŋ , kitodolenenete aitajariokus , kayoŋite ka amaran da ,
50002013	naarai Edeke ŋes iswamai kotomakus , ainakin yes akot ka aswam da nuitojokit ŋesi .
50002014	Kiswamaenenete kere komamei aŋurian ka epeget ,
50002015	tetere iraas idwe luka Edeke luemamei aitoronet , luiyapaara , luemamei akemer kokidiŋ katur kanamagul , ka naepaarit , naitakaniata bala aica kotoma akwapin ,
50002016	itodiarete akirot naka aijar , kasodi aolobob kapaaran naka Kristo , ebe mam abu kaker atai , karaida aitaaritoi atai .
50002017	Konye karaida kaabukokinio asubanit ka aijaanakin naka aiyuunikus , eyalama , ido eyalama nepepe kayes kere .
50002018	Kiyalamas yesi da kwaŋin , kiyalamikinos da nepepe keoŋ .
50002019	Konye amuno kotoma Ejakait Yesu aijukakin yes atipet Timoteo , kasodi atitiŋior kadau ajenun akirokus .
50002020	Naarai emamei eoŋ icetuŋanan yeneriakasi kaŋes , loepodo noi ejautenekus .
50002021	Naarai ŋul kere emootos nukec bonik , kwabo mere nuka Yesu Kristo .
50002022	Konye ijenete akeiturio , ebe kwape ikoku kapapake abu kijaanakini Akiro Nukajokak nepepe keoŋ ,
50002023	Aso amuno aijukun ŋes atipet kadau ber aanyun nukadoikinete ;
50002024	konye amuno kotoma Ejakait ebe eoŋ da abuni atipet .
50002025	Konye abu kaomit ebe kebusakinit aijukakin yes Epapurodito onaceka , loiswamai ka ejie da nepepe keoŋ , konye ŋes ekiyakiakus , ekejaanakinan da loka eipudika .
50002026	Naarai abu kimuite yes kere , kokadakinite noi , naarai ipotu kiirasi ebe edek .
50002027	Naarai abu kodekakin noi nepetai atwanare , Konye abu Edeke kitim ŋes , kwabo mere ŋes bon , konye eoŋ da , kinyek aiturur aiyatakin toma aitururuka .
50002028	Ŋes akokakinia noi aijukun ŋes , tetere naianyuniata ŋes bobo , kiyalamikinos , eoŋ da iŋoŋar akaiturur .
50002029	Aso kisukunyikisi ŋes kotoma Ejakait , kaiyalama kere ; ido kitubusikis luikote kwaka ŋol ,
50002030	naarai aapiarit nepetai atwanare kanuka aswam naka Kristo , abu koluŋak akeijar tetere itodolikini nuemameete kotoma aijaanakinikus kamakaŋ .
50003001	Nuesalito , ikainacan , kiyalamas kotoma Ejakait . Mam ketapasi eoŋ aiwadikakin yes ŋupeŋun , konye kiticasete yes .
50003002	Kocoito iŋokwo , kocoito ikeswamak nueroko , kocoito luegeras .
50003003	Naarai kirai oni luka akepio nakabeit , lukimai kOmoyo loka Edeke , lukiwolobobot kotoma Kristo Yesu , ido lumam kimunokina akuan .
50003004	Karaida kapedori eoŋ amunokina akuan . Arai eomit etuŋanan ece kere amunokina akuan eoŋ etelekarit :
50003005	aponi kakepi kapaaran nakikanyetekauni , loka ajena naka Isirael , loka ateker naka Benyamin , Eburaniat obe loka Iburanian ; kakiro nuka ikisila , Eparisayot ,
50003006	kakiro nuka adunyanut , kareite ekanisa , kakiro nuka adolit naejai toma okisila , mam abu kajai kaitoronet .
50003007	Konye kere nukeraas ameda kamakaŋ , abu kaomit atwaniar kanuka Kristo .
50003008	Konye abu kaomite cut iboro kere araut atwaniar kanuka ajokis naepol noi naka ajenun Kristo Yesu Ejakaitika , Abu katwania iboro kere kanukeŋ , kaomite da araut acin , tetere adumuni Kristo ,
50003009	kasodi adumunio kotomakeŋ , komamei adoliteka , naebuni kotoma okisila , dimarai ŋin naebuni kanuka aiyuun Kristo , adolit naebuni kama ejai Edeke kotoma aiyuun ,
50003010	tetere ajenuni ŋes , ka apedor naka ajarunike , ka aimor kaŋes arieboke , ketuputoritere katwanareke ,
50003011	tetere arai apedori , adolokini ajarun nakokatwak .
50003012	Mere ebe adau adumun karaida aitodolikinio ; konye ebwapit tetere ekamuni , naarai kekamunit Kristo Yesu eoŋ .
50003013	Iinacan , mam aomit ebe adau aikamun , konye eswamai adiopekirot , kemurwokinete nukokau , kewopei nuejaas kiŋaren ,
50003014	ebwapit adolore neepegare , neejai ainakinet naka anyarit nakokuju naka Edeke toma Kristo Yesu .
50003015	Aso oni kere lukipoloor , kaomitos ŋun ; ido arai iwomitos yesi nuegelara , kipukokini da Edeke yes ŋin .
50003016	Konye ca nukidoloki , kalosenenete kaŋun .
50003017	Iinacan , koputorito eoŋ nepepe , ido kosesenete ŋul luelosete kwape ejaar yes aanyunet kamakosi .
50003018	Naarai elosete luipu , luabu kalimonok yes irwan ipu , kwana da kalimokini kamonyi , ebe kes lukasurupo luka emusalaba loka Kristo .
50003019	Esaŋekec ŋes amudiar , edekekec ŋes akoik , aibusesukec da ejai toma oleic , eomitos nuka akwap .
50003020	Naarai obuwok ejai toma akuj , ŋina da kidareo Eketajaran , Ejakait Yesu Kristo ,
50003021	loilocokini awatewok nuesilok , aputoor akekuan nakaibuses , kwape ejaar aswam naka akepedor aitononokikin iboro kere kwapukeŋ .
50004001	Aso iinacanaka luminan , lukemuit da , akaiyalama ka akaboko da , kobwaata kwaŋin kicasito kotoma Ejakait , luminan ,
50004002	Eŋaiŋait Euodia , eŋaiŋait da Suntuke , kojaas kaomit adiopet , kotoma Ejakait .
50004003	Eebo , kelipit jo da , ekiŋariŋaret ajookot lokabeit , kiŋarak aŋor ŋun , nuetaaritos nenipe keoŋ toma Akiro Nukajokak , ka Kelement da , ka ikeswamak ice da lukaupaka , luejaas ikiroriakec toma oitabo loka aijar .
50004004	Kiyalamas kotoma Ejakait apaarasia kere ; abala bobo ebe kiyalamas .
50004005	Kojenun akusiiyapaara kotuŋa kere . Eapie Ejakait .
50004006	Siriyaloŋoŋoete akirot kere , konye kotoma akiro kere toma ailip ka aiŋaiŋa nepepe kaimal , kitejenut Edeke nuikotosi .
50004007	Ainapakin da naka Edeke naedeparit ajenun kere , kidarenenei itauonokus ka aomisiokus kotoma Kristo Yesu .
50004008	Nuesalito iinacan , nueraas nukabeit kere , nuibusakinito kere , nuedolito kere , nukalaunak kere , nutemela kere , nuisupete kere , arai ejai ajokis kere , ido arai ejai aiturit , koomoomoete ŋun .
50004009	Akiro da nuipotu kisisiata kamakaŋ , kodumutu da , kopuputu da , koanyutu da kamakaŋ , kiswamaenenete ŋun ; ejaenena da Edeke loka ainapakin kayes .
50004010	Konye eyalama noi kotoma Ejakait , naarai kwana atubor apak ekwarutu da akusiwomisio kanukaŋ , kwabo ipotu koomitos ŋun konye kemamei yes apak .
50004011	Mere ebe enera kanuka eipud ; naarai abu kesisia adauna kwape ajaar kere .
50004012	Ajeni aitisilio , ajeni da alitoro ; kaŋinikirot , ido kotoma akiro kere , ketuutooritai aiyeiyea naka aimonikin ka ariebo eteŋei da , alitoro ka aiŋonara da .
50004013	Apedorit kere kotoma kaŋol kaloketogogoni .
50004014	Konye ipotu kiswamata ejok naimorikikinotor kaiticaniokaŋ .
50004015	Ijenete yesi da Ipilipin ebe , kotoma ageunet naka Akiro Nukajokak , naanyounio koMakedonia , amamei ekanisa loemorikikina keoŋ kotoma akirot naka aikor ka aijaun , dimarai yes bonik ,
50004016	naarai koSesalonika da ipotu kijukakis eoŋ irwan atipet ka nakiareit kanuka eipudika .
50004017	Mere naarai amoot ainakinet , konye amoot araito nuiyatanakinos otiaikus .
50004018	Konye ajai kiboro kere , alitoro da ; etekoro , kadau aijaun lukijukunete kama ka Epapurodito , aures naeuru maa , asubanit naecamunitai naitojokit Edeke .
50004019	Ekadeke da itekori luipudasi kere kwape ejaar akebar kotoma aibuses toma Kristo Yesu .
50004020	Kojai aibuses mama ejai Edeke Papawok ikar ka ikar . Amen .
50004021	Kiyogaete ŋinikalaunan kere kotoma Kristo Yesu . Kiyogaete yes iinacan luejaas keoŋ .
50004022	Kiyogaete yes lukalaunak kere , aitelekarit ŋul lukokal loka Kaisar .
50004023	Asianut naka Ejakait Yesu Kristo kojai kimoyonokus .
51001001	Paul ekiyakia loka Kristo Yesu kanuka akot naka Edeke , ka Timoteo onacewok .
51001002	Mama ejaas lukalaunak ka iinacan luiyuunito lukotoma Kristo luejaas Kolosai : Asianut ka ainapakin kojaas mama ijaas nuepote kama ejai Edeke Papawok .
51001003	Kimalaenenei Edeke Papa loka Ejakaitiwok Yesu Kristo apaarasia kere nakilipanakinia yes ,
51001004	naarai kipou keirasi nuka aiyuunikus kotoma Kristo Yesu , ka aminakus mama ejaas lukalaunak kere ,
51001005	naejai kanuka amun naiŋadakinio toma akuj kanukus . Ipotu kiirasi ŋin kolo toma akirot naka abeit naka Akiro Nukajokak ,
51001006	nuadolokis yes ; ido kwape eraiata araito , iyatanakinos da kotoma akwapin kere , kwape kwaŋin kotomakus da , ameun kapaaran naipupioto , kojenut da asianut naka Edeke kabeit ,
51001007	kwape isisiaata kama ka Epapurasi ebulesit aupawok lominat . Erai ŋesi ekejaanakinan lomunot loka Kristo kanukosi ,
51001008	lokitejenik da sio akusimin kotoma Omoyo .
51001009	Kanuka ŋun sio da , ameun kapaaran nakipupunio , mam kinyeinenei ailipanakin yes kaiŋaiŋa ebe , kilelebikin ajenun nuekoto Edeke , kacoa kere , ka acoit naka emoyo ,
51001010	kolosenenete kwape luibusakinito Ejakait aisiyalamikin ŋes kakiro kere , koraete araito kotoma kaŋiniswam kere naejok , kiyatanakinos da ajenun Edeke .
51001011	Kitogogoŋoi kapedor kere , kwape ejaar agogoŋ naka aibusesuke , kiton atitiŋikinit kere , ka aikany da nepepe kaiyalama ,
51001012	kimalaenenete Papa lokitubusikinit oni aimor kairumet naka lukalaunak kotoma aica .
51001013	Abu ŋesi kolaku oni alemar kapolou naka amuton , kisibwot alomar ajakanut naka Okokuke lominat .
51001014	Kija kalakunio kotomakeŋ , ŋes aisionio naka adiakanareta .
51001015	Erai ŋesi aput naka Edeke lomam etakani , ekiyai loka isuban kere ;
51001016	naarai kotomakeŋ ŋes kesubere iboro kere , luejaas toma akuj , ka luejaas toma akwap , luetakanete ka lumam etakanete , arai iicoloŋo lukajakanuto , arai ijaka , arai ikayaitok , arai lukapolou , kesubio iboro kere kotomakeŋ ido kanukeŋ .
51001017	Egeikinit ŋesi iboro kere , icasito da iboro kere nepepe kotomakeŋ .
51001018	Erai ŋesi da akou naka akuan , ŋes ekanisa ; erai ŋesi ageunet , ekiyai kotoma okatwak , tetere eraun ŋesi elopet losodit kotoma kere .
51001019	Naarai kotomakeŋ kitojokit aitekoro naka Edeke aiboienen ,
51001020	kotomakeŋ da aitupuc iboro kere mamakeŋ , arai luejaas akwap , arai da luejaas akuj , kisinapik kanuka aokot nuka emusalabake .
51001021	Ka yes da lukolo igelara , lukasurup da kaomisiokus , kaswamisio nueroko , konye kwana abu ŋesi kitupuc yes
51001022	kotoma akekuan naka etuŋanan , kanuka aketwanare , tetere kitodiari yes lukalaunak , luemamei akemer ka luemamei aitoronet da kakonyeneke ,
51001023	arai bo isalenenete kotoma aiyuun , iketakina apetetaitikus , icasito komam iriaŋiriaŋas , ainyein amun naka Akiro Nukajokak nuipotu kopuput , nuaponi kolimonokin ŋinisubat kere yenejai kwap kakuj , nuabu karaunor eoŋ , Paul , ekejaanakinanikec .
51001024	Kwana eyalamikin arieboka kanukus , etodoli da nuikadidio nuka aiticanio naka Kristo toma akuanaka kanuka akuanake , ŋes ekanisa ,
51001025	lokaraunor eoŋ ekekejaanakinan kwape ejaar aijokokinet naka Edeke nakainakinitai kanukus , aitodolikin akirot naka Edeke ,
51001026	aiyeiyea nakibwaitai ameun kikar ka aturio da , konye kwana ikujokinitai mama ejaas lukalaunakake .
51001027	Abu Edeke kokoto kes aitejenikin Imo abar kwape ejaar naka aibuses naka aiyeiyea kaŋin , naerai Kristo kotomakus , amun naka aibuses .
51001028	Kilimonokini ŋes , kekwenya ŋinituŋanan , kisisianakini da ŋinituŋanan kacoa kere , tetere kitodiari ŋinituŋanan epol kotoma Kristo .
51001029	Kanuka ŋun ŋes etaaritor aut kwape ejaar akegogoŋ naiswamai kotomakaŋ kapedor .
51002001	Naarai akoto yes ajenun aut naetia nen naauta kanukus , kanuka ŋul da luejaas Laodikia , ka ŋul kere lumam eanyunito akakonyen toma akuan ;
51002002	tetere italakario ikecetauon , inicakina kotoma amin , koanyut abar kere naka acoit naitogogoŋitoi , kojenut cut aiyeiyea naka Edeke , ŋes Kristo ,
51002003	loibwaitai kotomakeŋ iboro kere luketiai loepol luka acoa ka ajenun da .
51002004	Enera ŋun kinyek idiotuŋanan aitapaar yes kakiro nuka aijodijod .
51002005	Naarai karaida amamei eoŋ kotoma akuan , konye ajai kayes kotoma omoyo , eyalama da aanyun ekusipone loeteni ka aicasit naka aiyuunikus kotoma Kristo .
51002006	Aso kwape ijauniata Kristo Yesu Ejakait , kolosenenete kwaŋin kotomakeŋ ;
51002007	kicasito aliasiokus , kodukokina kotomakeŋ , ido kitogogoŋitete kotoma aiyuun , kwape kisisianakinere , kilapara kaimal .
51002008	Kocoito kinyek idiotuŋanan aŋatar yes kanuka aminacoa ka aiŋal naatai , kwape ejaatar iponesio luka ituŋa , kwape ejaatar nugeet nuka akwapin , kwabo mere kwape ejaar Kristo .
51002009	Naarai kotomakeŋ iboie aitekoro kere naka Eidekeone kakuan ,
51002010	yes da itekoro kotomakeŋ , loerai akou naka ayait kere ka apolou da .
51002011	Kotomakeŋ da kikepitai yes kakepio namam iswamatai kakanin , ilacata akuan naka etuŋanan kotoma akepio naka Kristo ;
51002012	kinukio nepepe kaŋes kaibatis , kaŋin da aponi kitajarun nepepe kaŋes , kanuka aiyuun aswam naka Edeke lokitajaruni ŋes kokatwak .
51002013	Yes da lukitwakito kotoma aibucanareta , ka amamus akepio naka awatekus , abu Edeke koinak yes aijar nepepe kaŋes , kedau ŋesi aisioni oni aibucanaretawok kere ,
51002014	kedau aimwatar aitutuket naewadikatai toma okisila nakitusurupi oni ; abu kolema awai , kibubuk omusalaba .
51002015	Kolaca ŋesi ikayaitok ka lukapolou kitodia kes katitiŋ , kipiko kes komusalaba .
51002016	Aso kinyek idiotuŋanan atubokin yes kakiro nuka inyamat , arai numatan , arai bo kakiro nuka epucit , karaida ailamun naka elap , karaida nuka apaaran nakasabato .
51002017	Eraas nu etoribe loka nuepote ; konye akuan ŋes naka Kristo .
51002018	Kinyek idio ademar ainakinetekus , yenekoto aitisilikin , ka aima imalaikan , kitogogoŋooro kaitapoeta , iturokina atai kanuka aomisioke nuka akuan ,
51002019	kwabo mam iketakina Akou , lokotomakeŋ akuan kere isigalikinio ka ainicakinio kanuka ailenyeta ka amoori , iyatanakin keiyas loka Edeke .
51002020	Arai ipotu kotwaka nepepe ka Kristo ainyein nugeet nuka akwapin , kanukinyo inonokikinitotor ikisila bala iroko ijarete kotoma akwapin ,
51002021	ebe , “ Sirikitiŋ , Sirikiir , Sirikitiro ” ,
51002022	( ŋul kere eoliorete toma aitwasamao ) atupar aicorakineta ka aisisianakin naka ituŋa ?
51002023	Akiro ŋun kere ejai aput naka acoa kotoma aima naepwakunete ituŋa bonik , ka aitisilikin , ka aitican akuan ; emamei ŋun ajokis nepetai da aitikokinia aiŋobel naka akuan .
51003001	Aso arai kitajarunitai nepepe ka Kristo , komoenenete nuejaas kuju , neejai Kristo , iboie kakan nakoteten naka Edeke .
51003002	Koomoomoete nuejaas kuju , kwabo mere nuejaas akwap .
51003003	Naarai ipotu kotwaka , ibwaitai da akusiijar nepepe ka Kristo , toma Edeke .
51003004	Naetakanunia Kristo , ŋes aijarawok , kosodete yesi da itakanunete nepepe kaŋes kotoma aibuses .
51003005	Aso kitwataniasi akusitutubeta nuejaas akwap ; adoteu , asilianut , ainekit , eimiel loerono , ka airaŋaanut , ŋes aima aputosia .
51003006	Kanuka ŋun ŋes ebunokinia anyunyura naka Edeke odwe luiulaka .
51003007	Ipotu yesi da kolosenenete kolo kaŋun , naijariata kotomakec .
51003008	Konye yes da kwana kolemasi ŋun kere awai ; anyunyura , adedeŋ , aronis , ainyanakin , einer nukileic kaitukekus .
51003009	Siriŋalaŋalas , naarai ipotu kolacasi etuŋanan lokolo nepepe kaswamisioke ,
51003010	konapa da etuŋanan lokitetet loisiteteununio kiton ajenun kwape ejaar aput naka ŋol lokesubi ŋes .
51003011	Emamei kanen Eyonanit , karaida Eyudayat , akepio ka amamus akepio , imoit , Esukusit , ibulesit , karaida yenijakakai , konye Kristo ŋes kere , ejai da kotoma kere .
51003012	Aso konapenenete etau loka aitim , asianut , aitasono , aiyapepera , atitiŋikin , kwape luseuna luka Edeke , lukalaunak ka luminan da ;
51003013	koŋirionokinos , kisionionoros , arai ejai ituŋanan kere aŋurian kayenice , ido kwape kisionio yes Ejakait , yes da kisioniete kwape kwaŋin .
51003014	Ido aitelekarit ŋun kere konapa amin , naerai elomorut loka adolior .
51003015	Kodiekenenei ainapakin naka Kristo kotoma otauonokus , nakinyarakinio da toma akuan adiopet , kimalaenenete da .
51003016	Kiboienenei akirot naka Kristo kabarara kotomakus , kacoa kere : kisisianakinete ido kikwenyanaros kisabulin , ka ikososio , ka nupwakan nuka emoyo ; iyeonokinete Edeke kasianut kotoma otauonokus .
51003017	Ido nuiswamaenenete kere kakirot arai kaswam , kiswamaenenete kokiror loka Ejakait Yesu , kimalaenenete Edeke Papa kotomakeŋ .
51003018	Yes aŋor , kononokikis ikusikiliok , kwape ibusakinitor kotoma Ejakait .
51003019	Yes ikiliok , kominas akusiŋor , siridedeŋanakinete kes .
51003020	Yes idwe , korimasi ikusikauriak kotoma akiro kere , naarai ŋin itojokit Ejakait .
51003021	Yes lukapapa , sirikitunyunyuranakis ikusidwe , kinyeis ajuruŋuŋ .
51003022	Yes ibulesin , korimasi ikusijaka luka akuan kotoma akiro kere ; mere kaijaanakin nakokuju kwape luitojokito ituŋa , dimarai kaipioror nakotau , koyoŋito Ejakait ,
51003023	Yeniswamaete kere , kiswamaenenete kaijar kere , bala iswamanakinete Ejakait kwabo mere ituŋa ,
51003024	Kojenete ebe kiinakini Ejakait eropit loka airumet ; ijaanakinete Ejakait Kristo .
51003025	Naarai yeniswamai erono , etacakinio bobo kwape ejaar akeronis , ido emamei atiakit ituŋa .
51004001	Yes ijaka , kokorakis ikusibulesin nukadolit ka aitiirian , kojenete ebe ejai yes da Ejakait toma akuj .
51004002	Kicebokinito kotoma ailip , kokwenyenenete kotomake kaimal .
51004003	Kilipanakinete sio da , ebe koŋaik Edeke sio ekek kanuka akirot , einer aiyeiyea naka Kristo , nakaenitere eoŋ kanukeŋ ;
51004004	tetere etodiari kwape kebusakinitor einer .
51004005	Kolosenenete kacoa mama ejaas ŋul lukokiŋa , koyuununete apak .
51004006	Kinerenenasi apaarasia kere kasianut , kokonyite abalaŋ , tetere ijenete kwape ibusakinitor aboŋonokin ŋinituŋanan .
51004007	Kitejenikini yes Tukiko nukadoikis kere ; erai ŋesi onace lominat ka ekejaanakinan lomunot , ido ebulesit aupakosi kotoma Ejakait .
51004008	Ejuk ŋes mamakus kanuka akirot kana , tetere ijenunete nukidoikis sio , ido kitalaka ŋesi ikusitauon ,
51004009	nepepe ka Onesimo , onace lomunot ka lominat da , lokobukus . Kitejenikinete kesi yes akiro kere nukane .
51004010	Kiyogai yes Arisitariko , ekijoreoritono aupaka , ka Marako ecen loka Baranaba , ( Ioaponi kicorakin yes kanukeŋ ; arai ebuni mamakus , kisukunyikis ŋes ) ,
51004011	ka Yesu loenyaritai Yusito , Eraas lu lukotoma luekepitai , kes bonik ikeswamak lukaupaka kanuka ajakanut naka Edeke , luapotu ketalakasi eoŋ noi .
51004012	Kiyogai yes Epapurasi , loerai lokobukus , ebulesit loka Kristo Yesu , euta apaarasia kere kanukus kotoma ailipike , tetere ibwoenenete kopolok , kitogogoŋito da kere nuekot Edeke .
51004013	Naarai etejenaara kanukeŋ ebe itaaritoi ŋesi noi kanukus , kanuka luko Laodikia da , kanuka luko Kierapoli da .
51004014	Kiyogai yes Luka emurwon lominat , ka Dema da .
51004015	Kiyogaete iinacan luejaas Laodikia , Numpa da ka ekanisa loejai togoke .
51004016	Ido naidauniata yesi asoman ebalua lo , kosiomata da kotoma okanisa loka Laodikia ; kosiomata yesi da loebuni koLaodikia .
51004017	Kolimokis da Arikipo ebe , “ Kocoite aijaanakin naibu kodum kotoma Ejakait , tetere itodoli . ”
51004018	Eoŋ Paul ewadikai ayogan na kakakan elopet . Kiitununete akaenio . Asianut kojai mama ijaas .
52001001	Paul ka Siluano ka Timoteo , mama ejai ekanisa loka Isesalonikan kotoma Edeke Papa ka Ejakait Yesu Kristo : Asianut kojai mama ijaas ka ainapakin .
52001002	Kimalaenenei Edeke kanukus kere apaarasia kere , kilimununei yes kotoma ailipikosi ,
52001003	komam kinyeinenei aiitunun kakonyen nuka Edeke Papawok aswamukus naka aiyuun , ka aitaaritoi naka amin , ka atitiŋikin da naka amuno naka Ejakaitiwok Yesu Kristo ,
52001004	Naarai iinacan luemina Edeke , kijeni aseuniokus ;
52001005	naarai Akosikiro Nukajokak mam apotu kodolokis yes kotoma akirot bon , dimarai kotoma apedor , ido kotoma Omoyo Lokalaunan , ido kaitogogoŋio naepol , kwape ijeniata epone lokitodiaror tomakus kanukus .
52001006	Ido ipotu koputosi sio ka Ejakait , naarai ijaut akirot kotoma aiticanio naepol , kaiyalama naka Emoyo Lokalaunan ;
52001007	kosodete araun aanyunet mama ejaas luiyuunito kere kotoma Makedonia ka Akaia da .
52001008	Naarai anyoun kamakus epup akirot naka Edeke , mere kotoma Makedonia ka Akaia bon , dimarai isiarakina akusiiyuun kotoma Edeke ŋiniibois kere , emamei bobo sio eipud einer akirot kere .
52001009	Naarai alimosi kesi ikulepek akirokosi kwape kiilomunia mamakus , ido kwape ibelokinotor mama ejai Edeke , kinyeis aputosia , tetere ijaanakinete Edeke lokajaran lokabeit ,
52001010	ka aidareun Okokuke abunore kokuju , lokitajaruni ŋesi kokatwak , ŋes Yesu lokiyuuni oni kotoma anyunyura naebunit .
52002001	Naarai ijenete yesi iinacan , ebe akosilomun mamakus mam kerai atai ;
52002002	konye karaida kiiticanitai ka aiswamakinio da nukepali koPilipi , kwape ijeniata , kipou katitiŋikisi kotoma Edekewok , alimonokin yes Akiro Nukajokak nuka Edeke kauta naepol .
52002003	Naarai alimonokinikosi mam erai naka aiŋal , karaida naka asilianut , karaida kotoma aimod ,
52002004	konye kwape kicamakinia Edeke isio araut lukimunoi kotoma Akiro Nukajokak , kwape kwaŋin kinerar , mere aitalakar ituŋa , dimarai aitalakar Edeke loiteteni itauonokosi .
52002005	Naarai mam kijaa kakiro nuisupete apakio kere , kwape ijeniata , karaida nuerapete airaŋaanut , erai Edeke ekajenan ;
52002006	mam kipou kamootos aibuses kama kituŋa , karaida kamakus , karaida kama kice , nakipedoria alaŋirikinit yes , kwape ikiyakia luka Kristo .
52002007	Konye kipou keyapeperas kokidiŋikus , kwape akasaan naitani ikedwe alopet .
52002008	Kwaŋin kipodori yes , ketojokata akorakin yes mere Akiro Nukajokak nuka Edeke bon , konye akosiijar da , naarai iraas iminanakosi noi .
52002009	Naarai , iinacan , iitunito yesi akosiitaaritoi ka ailolony ; nakiswamaenena akuare ka apaaran da , kenyeis alaŋirikin ituŋanan kere kayesi , kalimonokinete yes Akiro Nukajokak nuka Edeke .
52002010	Iraas yesi ikajenak , ka Edeke da , kwape kijaar kamakus luiyuunito kalaunit , ka adolit , komamei aitoronet ;
52002011	kwape ijeniata yesi ebe , kwape icoria papa ikedwe , kipou kecorata ŋinidiopet kayesi , kesinyikokito , ka aitejenun da ,
52002012	tetere ilosenenete kwape luibusakinito Edeke , lokinyarit yes alomar toma ajakanutuke ka aibuses da .
52002013	Kanuka ŋun da kimalaenenei Edeke tiritir , naarai naijauniata akirot naka Edeke naipupunete kamakosi , ipotu kocamut , mere kwape akirot naka ituŋa , konye kwape eraar abeit akirot naka Edeke , naiswamai da kotomakus kaluiyuunito .
52002014	Naarai , iinacan , ipotu koputosi ikanisan luka Edeke lukotoma Kristo Yesu , Iuejaas Yudaya ; naarai apotu ikusituŋa kiticanata yes da , kwape eticaniata Iyudayan lukec ;
52002015	luapotu koarata Ejakait Yesu ka inabin da , ido kireŋeto sio , kwabo mam kes isiyalamikinito Edeke , isuruposi kituŋa kere ,
52002016	kirebokinito da sio alimonokin Imo tetere itajario , kosodete aitodolikin adiakanaretakec apaarasia kere . Konye ekokoikin kes cut anyunyura naka Edeke .
52002017	Konye iinacan , kipou isio katiakasi kayes apak naedit , kakonyen , kwabo mere kotauon , kipou kadunyakis noi noi aanyun akusikonyen kaimue naepol ;
52002018	naarai kipou kakotosi aponare mamakus , eoŋ Paul , irwan nasodit ka nakiareit da , konye kitikok Satan sio .
52002019	Naarai inyo bo amunokosi , arai aiyalama , arai aboko naka aolobob kakonyen nuka Ejakaitiwok Yesu kotoma abunoreke ? Mere yes ?
52002020	Naarai iraas yesi akosiibuses ka aiyalama da .
52003001	Kanuka ŋun namam bobo kipedoria atitiŋikin , kipou ketojokata ainyeinio bon ko Asene ,
52003002	kejukas Timoteo onacekosi ido ekejaanakinan loka Edeke toma Akiro Nukajokak nuka Kristo , tetere iticasi yes ka uitalakar da kotoma aiyuunikus ,
52003003	kinyek ituŋanan kere airiaŋiriaŋa kotoma aiticanio kana . Naarai ijenete yesi ebe kitebeitai ŋin .
52003004	Naarai nakijaar kayes , kipou kekwenyasi yes ebe kidumuni aiticanio ; kwape kedounio da , ido kwape ijeniata .
52003005	Kanuka ŋun namam bobo apedoria atitiŋikin , abu kejuk kasodi ajenun aiyuunikus , kinyek ekacodan acodun yes , aitaaritoikosi da koraun natitai .
52003006	Konye kwana naadolunio Timoteo mamakosi ebuni kamakus , abu koinu sio akiro nukajokak nuka aiyuunikus ka aminakus , ebe da kiitununete yesi sio ejok apaarasia kere , kimuito aanyun sio , kwape sio da yes , —
52003007	kanuka ŋun , iinacan , kitalakaritai kanukus kotoma aridakiniokos kere ka aiticanio , kanuka aiyuunikus ,
52003008	naarai kwana kijari arai ibwoete yesi icasito kotoma Ejakait .
52003009	Naarai aimal anyoin kipedori atacakin Edeke kanukus , kanuka aiyalama kere nakiyalamar kanukus kakonyen nuka Edekewok ,
52003010	kidunyakinit ailip akuare ka apaaran da ebe kaanyut akusikonyen , ka aitemonokin nuiŋoŋara kotoma aiyuunikus ?
52003011	Konye Edeke elopet Papawok ka Ejakaitiwok Yesu kiteten ekosirot aponare mamakus ;
52003012	Ejakait da koinak yes aiyatanakin ka aidilakin aminanar bonik , ka ituŋa kere , kwape sio da kiminar yes ,
52003013	tetere kiticat ikusitauon koraas Iuemamei aitoronet kotoma alaunit kakonyen nuka Edeke Papawok , naebunio Ejakaitiwok Yesu nepepe kalukalaunakake kere .
52004001	Nuesalito , iinacan , kiŋaiŋait yes ka aicor da kotoma Ejakait Yesu , kwape kijauniata kamakosi kwape ibusakinitor yes alosenen ka aisiyalamikinit Edeke , kwape ilosenenoto , kiyatanakinos bobo kwaŋin ,
52004002	Naarai ijenete kwape ejaatar aicorakineta nukipou kainakis yes kanuka Ejakait Yesu .
52004003	Naarai naekoto Edeke ŋes nata , aitalauniokus : kinacata adoteu ;
52004004	kojenu ŋinituŋanan kayesi ajaut kakeberu kotoma alaunite ka ayoŋit ,
52004005	mere kotoma ainekit naka eimiel kwape ikapirin Iumam ejenete Edeke ;
52004006	kinyek ediotuŋanan aibucar karaida airod onaceke kotoma akirot , naarai erai Ejakait ekenyaŋan kotoma kaŋun kere , kwape kipou kekwenyariata yes ka aitejenun da noi .
52004007	Naarai mam Edeke kinyarakinit oni asilianut , dimarai toma alaunit .
52004008	Aso yeneŋeri , mam eŋeri etuŋanan dimarai Edeke , lokiinakini yes Ekemoyo Lokalaunan .
52004009	Konye nuka amin iinacan mam ipudasi eoŋ aiwadikakin yes , naarai kisisianakinit Edeke yes aminanara ;
52004010	naarai iswamanakinete akirot ŋin iinacan kere luejaas Makedonia kere , Konye , iinacan , keŋaiŋait yes kiyatanakinos adepar nen ,
52004011	koŋaŋato aiyapaara , kiswamaenenete nukus bonik , kitaaritos da kakusikanin , kwape kipou kecorakiniata yes ,
52004012	tetere ilosenenete koponesio luejok kama kalukokina komam ilwaritos .
52004013	Konye iinacan , mam kikoto yes aolit nuka ŋul kaluejotoete , tetere mam itururwete kwape ice luemamei amun .
52004014	Naarai arai kiyuunit ebe abu Yesu kotwana , kojaru da , kwape kwaŋin kanuka Yesu eyauni Edeke nepepe kaŋes ŋul luejotoete .
52004015	Naarai kilimokini yes na kakirot naka Ejakait , ebe onilukijari lukipaikinit kiton abunore naka Ejakait , mam kigeikini luejotoete .
52004016	Naarai edokuni Ejakait elopet abunore kotoma akuj kaiworo , keporoto loka emalaika lokapolon , ka arupepe naka Edeke . Ŋul da luketwakete kotoma Kristo , kes eliŋete ajarun ;
52004017	kosodi konyet oni lukijari , lukipaikinit , kiwuruporio nepepe kakes toma odoun , airiamun ka Ejakait toma apak ; kwaŋin kijaenena ka Ejakait apaarasia kere .
52004018	Aso kitalakanaros bonik kakiro kaŋun .
52005001	Konye iinacan , mam ipudasi eoŋ aiwadikakin yes nuka apakio ka ikar .
52005002	Naarai ijenete yesi jokan ebe ebuni apaaran naka Ejakait kwape ekokolan kuare .
52005003	Naineratar ebe , “ Ejai ainapakin ka aiyamakina , ” eŋesakin do kes amudiar kwape eŋesakinor ariebo aberu naidouni , kwa bo mam ekuete nepepec da .
52005004	Konye iinacan , mam ijaas amuton , apaaran ŋin aturiaikin yes kwape ekokolan .
52005005	Naarai iraas yesi kere odwe luka aica , ka odwe luka apaaran ; mam oni kirai luka akuar karaida luka amuton .
52005006	Aso do kenyeisi ajotoor kwape ka ice , konye kakwenyenenete , kenyeis amer ,
52005007	Naarai luejotoete , ejotoete kuare , luemerasi da emerasi kuare .
52005008	Konye do oni kirai luka apaaran , kenyeis amer , kanapa yenikatorob yenika aiyuun ka amin , akopira da korai amun naka aitajario .
52005009	Naarai mam Edeke kibwaikinit oni kanuka anyunyura , dimarai adumun aitajario kanuka Ejakaitiwok Yesu Kristo ,
52005010	loabu kotwanik oni tetere kijari nepepe kaŋes , arai kikwenyi , arai bo kijotoi .
52005011	Aso kitalakanaros bonik , kodukonoros ŋinituŋanan kayenice , kwape iswamaata da .
52005012	Konye iinacan , kiŋaiŋait yes ajenun ŋul Iuitaaritos kotomakus , lukiyaito yes kotoma Ejakait , ka lukicorete da ,
52005013	koyoŋito kes noi kamin kanuka aswamukec , Kojaas kainapakina kotomakus .
52005014	Konye iinacan , kiŋaiŋait yes , kicorata luitotolikino , kiticasete luipirisiaros itauon , kisigalikis luekalanyaka , kotitiŋikis ituŋa kere .
52005015	Koanyutu ebe emamei yenetacakini aronis kanuka aronis , konye komootos apaarasia kere aikonanakin lucekus ejok , ka ituŋa da kere .
52005016	Kiyalamasi apaarasia kere ,
52005017	kilipenenete tiritir ,
52005018	kimalaenenete kotoma ŋinikirot kere ; naarai ŋin ŋes naekoto Edeke kamakus kotoma Kristo Yesu .
52005019	Siritudeŋete Emoyo ,
52005020	sirimenete aidwar ,
52005021	konye kitemoto akiro kere ; kikamutu cut nuejok ,
52005022	kinacata ŋolipone kere loerono .
52005023	Edeke da elopet loka ainapakin kitalau yes cut , kidaritete cut imoyonokus , ka aijarakus , ka awatekus da , komamei aitoronet kiton naebunio Ejakaitiwok Yesu Kristo .
52005024	Lokinyarit yes erai lomunot , ido ebuni aswam .
52005025	Iinacan , kilipanakinai sio .
52005026	Kiyogaete iinacan kere kainu nakalaunan .
52005027	Kesiyapoete kalimite Ejakait ebe kosiomakinai ebalua lo iinacan kere .
52005028	Asianut naka Ejakaitiwok Yesu Kristo kojai kayes .
53001001	Paul , ka Siluano , ka Timoteo , Mama ejai ekanisa loka Isesalonikan lokotoma Edeke Papawok ka Ejakait Yesu Kristo :
53001002	Asianut kojai mama ijaas ka ainapakin nuepote kama ejai Edeke Papa ka Ejakait Yesu Kristo .
53001003	Iinacan , kiburao sio aimalaenen Edeke apaarasia kere kanukus , kwape kibusakinitor , naarai iyata noi akusiiyuun , idila da akusiminanar ŋinituŋanan kayesi kere mama kayenice .
53001004	Kiton sio da kiwolobobot kanukus kotoma okanisan luka Edeke kanuka atitiŋikinikus , ka aiyuun kotoma areokus kere , ka aiticanio naiŋirikinito .
53001005	Ŋes aanyunet cut naka etube loedolit loka Edeke , kosodete kitubusikin yes ajakanut naka Edeke , nakiticanere yes kanuke .
53001006	Naarai edolit kakonyen nuka Edeke atacakin aiticanio lukiticanete yes ,
53001007	yes da luiticanio kisiyeŋunio nepepe kasio , kotoma apukorio naka Ejakait Yesu naebunio kotoma akuj nepepe ka imalaikan luka akepedor , kotoma akim naesarani ,
53001008	inyaŋi kama kaŋul lumam ejenete Edeke , ka ŋul da lumam erimarito Akiro Nukajokak nuka Ejakaitiwok Yesu .
53001009	Egelitikec ŋes amudiario naka ikar kere , enyounete kakonyen nuka Ejakait , ka aibuses naka agogoŋuke da ,
53001010	naebunio ŋesi kapaaran kaŋin , tetere itopoloorio kotoma kalukalaunakake , ka aumokinio da kotoma kaluiyuunito kere , naarai iyuunitos yesi akosiitejenun .
53001011	Tape da kilipanakini yes apaarasia kere , tetere kitubusik yes Ewokodeke kanyariteke , kitodolik da kapedor ŋiniwomisioit kere nakajokis , ka aswam da naka aiyuun ,
53001012	tetere itopoloorio ekiror loka Ejakaitiwok Yesu kotomakus , yes da kotomakeŋ , kwape ejaar asianut naka Edekewok ka Ejakait Yesu Kristo .
53002001	Konye iinacan , kiŋaiŋait yes , kakiro nuka abunore naka Ejakaitiwok Yesu Kristo , ka atukonokiniwok nepepe kaŋes ,
53002002	kinyeis aisunyit airiaŋiriaŋa kotoma aomisiokus , karaida aiyaloŋoŋ , karaida komoyo , karaida kakirot , karaida kobalua loebuni kamakosi , ebe adolu apaaran naka Ejakait .
53002003	Kinyek idiotuŋanan aitapaar yes kopone kere ; naarai mam apaaran ŋin ebuni , dimarai isiauni atiakatiakaun ajaun , epukorio da etuŋanan ŋol lokepali , okoku loka amudiar ,
53002004	loirebirebi , ido loitopoloor bon aitelekarit ibore kere yenenyaritai edeke , arai yenemaio ; kosodi iboikin oyekalu loka Edeke , kitodiara ebe ŋes Edeke .
53002005	Mam kereka iitunito ebe nakijaar kayes abu kalimok yes ŋun ?
53002006	Ido ijenete yenitikokinit kwana , tetere epukorio ŋes kapakike .
53002007	Naarai ageu aiyeiyea naka epali aswam ; konye loitikokinit kwana iswamai aitodol naelemarere ŋol awai .
53002008	Kosodi konyet epukorio lokepali , eari Ejakait Yesu ŋes keiyeŋane loka aitukuke , ka amudiar da kotoma atakanun naka abunoreke .
53002009	Abunore naka ŋol lokepali naiswamai Satan ejaun kapedor kere , kaanyuneta ka nukaumokin da nukeŋalak ,
53002010	ka aitapaar kere namam adolit mama ejaas ŋul lueoliorito , naarai mam apotu kocamut amin abeit , kosodete aitajario .
53002011	Kanuka ŋun ijukakini kes Edeke aswam naka apaar , tetere iyunete nuka aiŋal ,
53002012	tetere etubokinio kere lumam iyuunito abeit , konye luisiyalamikinito amamus adolit .
53002013	Konye kiburao sio aimalaenen Edeke apaarasia kere kanukus , iinacan luemina Ejakait , naarai abu Edeke koseik yes ameun kageunet aitajario , kanuka aitalaunio naka Emoyo , ka aiyuun da abeit .
53002014	Abu konyarak yes ŋin kanuka Akosikiro Nukajokak , kanuka adumun aibuses naka Ejakaitiwok Yesu Kristo .
53002015	Aso do iinacan , kobwaata kicasito , kikamut iponesio lukisisianakinitai , arai kotoma akirot , arai kotoma obaluakosi .
53002016	Konye Ejakaitiwok Yesu Kristo elopet , ka Edeke Papawok , lokimina oni , loabu koinak da aitalakar naka ikar kere , ka amun naejok kotoma asianut ,
53002017	kitalaka ikusitauon , kiticat da kotoma kaŋiniswam ka ŋinikirot da naejok .
53003001	Nuesalito , iinacan , kilipanakinai sio , tetere ekeri akirot naka Ejakait , koinakinai aibuses , kwape kotomakus ,
53003002	isio da kayuunos kama ka ituŋa luemamei acoa , ikaronok ; naarai ejaas ice lumam iyuunito .
53003003	Konye erai Ejakait lomunot ; lokiticasi yes , kidari da kama ka lokaronon .
53003004	Konye kija kamun kotoma Ejakait kakirokus , ebe iswamaete , ido ipote aswam nukicorakini .
53003005	Konye kiteten Ejakait ikusitauon toma amin naka Edeke , ka atitiŋikin da naka Kristo .
53003006	Konye iinacan , kicorakini yes kokiror loka Ejakait Yesu Kristo , kinacata onac kere loitotolikino komam elosenenei kwape ejaar epone loipotu kodumut kamakosi .
53003007	Naarai ijenete yesi kwape ibusakinitor yes aputorit sio ; naarai mam sio kitotolikino kamakus ,
53003008	mam kipou kanyama inyamat luka idiotuŋanan atitai , konye kaitaaritoi ka ailolony , kipou keswamata akuare ka apaaran da , tetere mam kilaŋirikini idiotuŋanan kayesi .
53003009	Mere naarai emamei sio apolou , konye kiinakin yes aanyunet tetere kiputorete sio .
53003010	Naarai nakijaar nepepe kayes , kipou kecorakis yes nata ebe : Arai mam ituŋanan ekoto aswam , kinyek ainyam da .
53003011	Naarai kipupi ebe ejaas ice luelosete itotolikino kotomakus , mam iswamaete konye iramaitos nuka luce .
53003012	Kicorakini kotoma Ejakait Yesu Kristo , kikwenyari da luikote nen ebe , kiswamata kaiyapaara , konyamata ikecenyamat kikulepek .
53003013	Konye yes , iinacan , sirikitapalikinos aswam nuejok .
53003014	Konye arai etuŋanan kere mam erimari akirotokosi kotoma obalua kalo , koŋicutu ŋol , kinyeis aimorikikin kaŋes , tetere irumete ileic .
53003015	Sirikimarata ŋes kwape lokasurup , konye kikwenyanarete kwape onac .
53003016	Ejakait da elopet loka ainapakin , koinak yes ainapakin apaarasia kere toma akiro kere . Kojai Ejakait kayes kere .
53003017	Eoŋ Paul ewadikai ayogan na kakakan elopet . Ŋes aanyunet kotoma ŋolibalua ; ewadikai kwaŋin .
53003018	Asianut naka Ejakaitiwok Yesu Kristo kojai kayes kere .
54001001	Paul ekiyakia loka Kristo Yesu kwape ejaar aicorakinet naka Edeke Eketajaraniwok , ka naka Yesu Kristo amunowok .
54001002	Mama ejai Timoteo , ikakoku obe kotoma aiyuun : Asianut , ka aitim , ka ainapakin nuepote kama ejai Edeke Papa , ka Kristo Yesu Ejakaitiwok .
54001003	Kwape abu kecorakinia jo asalakin Epeso , naalosio Makedonia , tetere icorakini icetuŋa kinyeis aisisianakin nuegelara ,
54001004	karaida aomoom nuka awaragasia nutai , ka iitabon luka aur lumam edaunos , lueyaunete ipegeta itia aijokokinet naka Edeke naejai toma aiyuun ;
54001005	kwabo awasia naka aicorakinet ŋes amin naelomuni kotau loelai , ka aomisio nuejok ka aiyuun namam esoswai .
54001006	Akudosi icetuŋa apaasi alomar toma akiro nutai ,
54001007	ekotosi araun ikesisianakinak luka ikisila , komam ejenete nuinerasi karaida akiro nuitogogoŋito .
54001008	Konye kijeni ebe ejokuka ikisila , arai kitwasam ituŋanan kes kwape ejaatar ikisila ,
54001009	kojen na ebe mam ibwaikinitai ikisila kanuka yenedolit , dimarai kanuka lukepali ka luetumaaka , kanuka lumam eyoŋito Edeke ka ikadiakanarak , luemamei alaunit , ka luemunaara , luearete lukapapakec , ka luearete nukatotokec , ka luearete iruna ,
54001010	ludotea , iketepak ikiliok , luijoreete ituŋa , ikeŋalak , luiyapoete nuka aiŋal , ka ŋin kere da yenirebirebi aisisianakin naka aijar ,
54001011	kwape ejaatar Akiro Nukajokak nukaibuses nuka Edeke loituritoi nuketitiŋitai .
54001012	Emalai ŋol loketogogoni , ŋes Kristo Yesu Ejakaitiwok naarai abu kaomite eoŋ araun lomunot , kadakak aijaanakin ,
54001013	karaida abu kainyanakini ŋes kolo , kareite , ka amoromor da ; konye aponi ketimi naarai abu keswama kamamus aijen kotoma amamus aiyuun ,
54001014	konye kiyatakin noi asianut naka Ejakaitiwok nepepe kaiyuun ka amin naejai toma Kristo Yesu .
54001015	Namunot akirot na , ido naibusakinit ituŋa kere acamun ebe , Abu Kristo Yesu kobu toma akwap aitajar ikadiakanarak , Eoŋ losodit kakesi .
54001016	Konye kanuka na ŋes ketimere , tetere itodiari Yesu Kristo kotoma eoŋ losodit aketitiŋikin kere , araun aanyunet mama kaŋul luepote aiyuun ŋes kiton aijar naka ikar kere .
54001017	Mama ejai Ekabaka loka ikar , ekabuton , lomam etakani , Edeke ediopet bon , kojai aiturit ka aibuses ikar ka ikar . Amen .
54001018	Ketitiŋi jo , Timoteo okokuka , aicorakinet na kwape ejaatar akiro nuka inabin nukinerakinito jo kolo , tetere ijio kotoma kaŋun ejie lokajokan ,
54001019	kikam aiyuun ka aomisio nuejok . Apotu ice koremosi ŋun , kobila ataker naka aiyuunikec .
54001020	Kotomakec ejai Kumenaio ka Alegesanda , luabu kejaik Satan , tetere isisiaete ainyein ainyanakin .
54002001	Aso nasodit kakere , ecori ebe kiswamaenenete aiŋaiŋa , ka ailip , ka aipur , ka aimal da , kanuka ituŋa kere ,
54002002	kanuka ikabakan ka ŋul kere luejaas apolou , tetere kijaun kaijar naitenera , naiyamakina , toma ayoŋit Edeke , ka aiyaparit kere .
54002003	Ejok ŋun , ido ecamunitai kakonyen nuka Edeke Eketajaraniwok ,
54002004	loekot ituŋa kere aitajario , adolokin da ajenun abeit .
54002005	Naarai ejai Edeke ediopet , ejai da ekadiekan ediopet loka Edeke ka ituŋa , ŋes etuŋanan Kristo Yesu ,
54002006	loabu koluŋakin araun alakunet kanuka kere , aitejenunet naejaun kapakioke .
54002007	Kebwaikinitai eoŋ araun ekalimonokinan , ekiyakia da kanuka ŋun , ( enera abeit , mam eŋalai ) ekesisianakinan loka Imo kotoma aiyuun ka abeit .
54002008	Ŋes akotor ikiliok ailipenen kotoma ŋiniibois , koriorito akanin nukalaunak komamei anyunyura karaida aŋolopa ;
54002009	kwape kwaŋin da aŋor kisirete anapito nuibusak , kaitasono ka acoit , mere kaicip itim , karaida kesabu , karaida ilulun , karaida igoen luketiai ,
54002010	dimarai kaswamisio nuejok , kwape ibusakinitor aŋor nuelimorete ebe eyoŋito Edeke .
54002011	Kisisia aberu kaiyamakina kanonokikinit kere .
54002012	Konye mam esiikinit aberu aisisianakin , karaida ayait ekiliokit , dimarai aiyamaara .
54002013	Naarai kisiau Adam asubio , kosodi konyet Keba .
54002014	Bobo da mam Adam kijodijoditoi , konye Keba ejodijoditoi , kojaikin aibucar .
54002015	Konye itajario aberu kanuka auruun idwe , arai esalete kesi toma aiyuun , ka amin , ka alaunit nepepe kacoit .
54003001	Namunot akirot na ebe : Arai eŋaŋat etuŋanan araun ekaanyanaran , imiela aswam naejok .
54003002	Aso ibusakinit ekaanyanaran araun loemamei aitoronet , ekiliokit loka aberu adiopet , loitikokina , loecoit , loiyapaara , loisukunyikini ipejok , loejeni aisisianakin ,
54003003	lomam emer , lomam ibuŋai ; dimarai lokaiyapepera , lomam eŋolopana , lomam emin apesan ;
54003004	loeyait ejok lukokaleke , loitononokikini ikedwe kaiyapaara kere ;
54003005	naarai arai mam etuŋanan ejeni ayait lukokaleke , ikwaikini ai imukei ekanisa loka Edeke ?
54003006	Mere ekeyuunan lokitetet , kinyek adakunun , ka aibirokin otube loka Satan .
54003007	Konye ibusakinit lukokiŋa aitejen nukajokak kamakeŋ , kinyek aibirokin amorosit , kotoma atacit da naka Satan .
54003008	Ikejaanakinak kwape kwaŋin kiyapaara , mere luideideok , mere luemasete ajon nuipu , mere luiŋobelete apesan ,
54003009	luejai aiyeiyea naka aiyuun kotoma aomisio nuelaete .
54003010	Konye kisiautu ber ŋul da aitemio , kosodete konyet aijaanakin , arai eraas luemamei aitoronet .
54003011	Aŋor da kwape kwaŋin kiyapaara , mere akasabak , nuitikokina , numunon kakiro kere .
54003012	Koraut ikejaanakinak ikiliok luka adiopeberu , lueyaito ejok ikecedwe ka lukokaliakec .
54003013	Naarai luejaanakis ejok , edumakina adoket naejok , ka atitiŋ naepol kotoma aiyuun naejai toma Kristo Yesu .
54003014	Kewadikakini jo nu amuno abunore mamakon atipet ,
54003015	konye arai etumori , tetere ijenuni kwape ibusakinitor ituŋa ajaut kotoma otogo loka Edeke , loerai ekanisa loka Edeke lokajaran , epir ka eigaŋet loka abeit .
54003016	Ido komamei abuonokin , epol noi aiyeiyea naka ayoŋit Edeke : Abu kitodiar kotoma akuan , Kitojokai kotoma Omoyo , Apotu imalaikan koanyut ŋes , Aponi kolimonokinai kotoma atekerin , Aponi kiyuunai kotoma akwapin , Kodakarai kuju toma aibuses .
54004001	Konye inera Emoyo kaitebeikin ebe kotoma apakio nuepote etiakatiakaunos ice ainyein aiyuun , epupete imoyon luepaarete , ka aisisianakin naka ajokin ,
54004002	kanuka aisoswanut naka ikeŋalak , luicweio aomisiokec kemacar loesarani ,
54004003	imikete aimany , italeete lunyaman , luabu Edeke kosub tetere ijaunete luiyuunito ka luejenete noi abeit kaimal .
54004004	Naarai ejok ŋinibore kere yenikesubi Edeke , emamei da ibore yeneŋerio , arai ecamunio kaimal ;
54004005	naarai italaunitai kanuka akirot naka Edeke ka ailip da .
54004006	Arai isiituni iinacan akiro ŋun iraun ekejaanakinan loejok loka Kristo Yesu , kitanete jo akiro nuka aiyuun , ka aisisianakin naejok naibu kotup .
54004007	Kinac awaragasia numam eraas nuka edini , nukabaŋaanut . Konye kitwasama bon kotoma ayoŋit Edeke ;
54004008	naarai aitwasam akuan ejai ameda naedit , konye ayoŋit Edeke ejai ameda kakiro kere , naarai ejai aisumunet naka aijar naka tinenikwana , ka aijar da naebuni .
54004009	Namunot akirot na , ido naibusakinit ituŋa kere acamun .
54004010	Naarai kitaaritoi kiwuta da kanuka ŋun , naarai kimunokina Edeke lokajaran , loerai Eketajaran loka ituŋa kere , aitelekarit loka luiyuunito .
54004011	Kicorak akiro ŋun , kisisianak da kes .
54004012	Kinyek idiotuŋanan aimen atumunikon , konye korau ijo aanyunet mama ejaas luiyuunito kotoma oiner , ka ejautene , kotoma amin , kotoma aiyuun , ka asegara da .
54004013	Aitodol neabunio , kodunyak asoman , ka aicor , ka aisisianakin da .
54004014	Sirikijal ainakinet naejai kotomakon , nakiinakinitai kanuka adwaranut ka aidokokinio akanin nuka imakio .
54004015	Koomitenenei ŋun , kojaenena kotomakec , tetere etakani akonijokiar otuŋa kere .
54004016	Kocoite bon ka aisisianakinikon da ; kosalak toma ŋun , naarai arai kiswama kwaŋin itajara bon , ka ŋul da lukipupete jo .
54005001	Sirikitoron ekimat , konye kicorenenei kwape papakon ; ikatumunak kwape iinacan ,
54005002	amakio kwape nukatoto , akatumunak da kwape ainacan , kotoma asegara kere .
54005003	Koyoŋit apuserun nueraas apuserun cut .
54005004	Konye apuserut arai ejaas kidwe arai itatai , kisiaunete aisisia ayoŋit Edeke kokaliakec , ka atacakin ikauriakakec ; naarai ecamunitai ŋin kakonyen nuka Edeke .
54005005	Konye ŋin naerai apuserut cut , kinyeinai bon , emunokina Edeke , kosalak aiŋaiŋa ka ailipenen akuare ka apaaran .
54005006	Konye ŋin naeminakinito aboliasio , etwanit karaida kejari .
54005007	Kicorak kes ŋun da , tetere eraas nuemamei aitoronet .
54005008	Konye ituŋanan kere arai mam idari lukeŋ , aitelekarit lukokaleke ilopet , aŋer ŋesi aiyuun , erono da adepar yenimam iyuunit .
54005009	Siriwadikao apuserut namam edolit ikar akaisakanykape , nakerai aberu naka ekiliokit ediopet ;
54005010	itejenunitai kanuka aswamisio nuejok ; arai esait idwe , arai abu kisukuny ipejok , kilot akeje nuka lukalaunak , iŋarakinit luiticanio , arai da edunyit atupit ŋiniswam kere naejok ,
54005011	Konye koŋer aiwadik apuserun nukatumunak ; naarai naiyatakiniata aipaliikin Kristo , ekotosi adukokin ;
54005012	egwaunete akiro naarai enyeis aiyuunikec nasodit .
54005013	Bobo da isisiaunete araut nuebwalaka , kirimete otogoi ; kwabo mere nuebwalaka bon , konye ibeeleaka ka nuiramaaka da , inerasi numam ibusakinito .
54005014	Aso akoto apuserun nukatumunak adukokin , kouriata idwe , koyaito ikalia , komam einakinete lokasurup apak naemoromoroo .
54005015	Naarai ejaas kwana ace nuapaasi atupar Satan .
54005016	Arai ejaas aberu naiyuunit apuserun , kiŋarak ŋin kes , kinyeinai alaŋirikin ekanisa , tetere iŋarakini nueraas apuserun cut .
54005017	Kimarakinai imakio lueyaito ejok araut luibusakinito ayoŋio irwan aarei , ido aitelekarit luitaaritos kotoma akirot ka aisisianakin da ;
54005018	naarai ebala naiwadikatai ebe , “ Sirikien aituk naka emoŋ loipudapudai aicom akima . ” Ebe da , “ Ekeswaman ibusakinit ekeropit . ”
54005019	Sirikicam yeniwosai ekimat , dimarai kama ka ikajenak iarei arai iuni .
54005020	Luediakanarete kitoron kakonyen nuka ituŋa kere , tetere luce da eyoŋete .
54005021	Kecorakinit kakonyen nuka Edeke ka Kristo Yesu , ka imalaikan luseuna koricit ŋun komam isunyit aitub , sirikiswama akirot kere kotiakite ituŋa .
54005022	Sirisunyit aidokokin ituŋanan kere akanin , karaida aimor adiakanareta nuka ituŋa ice ; kidarakina kosegara .
54005023	Sirimasenenei bobo akipi bon , konye komat ediobino kanuka akoikikon , naarai idekanakin da irwan ipu .
54005024	Ideleleete adiakanareta nuka icetuŋa , kiŋarenikinete kiton atubokinio ; konye nuka ice ideleleunete kokau ,
54005025	Kwape kwaŋin da ideleleete aswamisio nuejok ; karaida ŋun numam ideleleete , mam epedorete aibwaio .
54006001	Kere lueraas ibulesin kwap kajookot , koomitos ijakakec araut luibusakinito ayoŋio kere , kinyek ekiror loka Edeke ka aisisianakin da ainyanakinio .
54006002	Ido luejaas ijaka luiyuunito , sirikemwaŋata kes , naarai eraas iinacan , konye gwai kiyatakis aijaanakin kes , naarai luedumunete ajokis naka aswamukec eraas luiyuunito , luminan da . Kisisianakin ŋun , kicor da .
54006003	Arai isisianakini ituŋanan nuegelara komam enupit akiro nuejarete nuka Ejakaitiwok Yesu Kristo , ka aisisianakin da naetupit ayoŋit Edeke ,
54006004	edakunun , komam ejeni akirot , konye edek ipegeta , ka ijiisio luka akiro , mama eponiata ekokote , aŋolopa , ainyanakin , aomoom nueroko ,
54006005	iceleta luka ituŋa luamunaar acoakec , lualemar abeit , lueomito ebe ayoŋit Edeke ŋes adumun ameda .
54006006	Konye ayoŋit Edeke nepepe kalakara ŋes ameda naepol .
54006007	Naarai mam kiyaunit ibore toma akwap , ido mam kipedori ayaŋaar ibore ;
54006008	konye kijaa ka inyamat ka inapen , kalakaros kaŋul .
54006009	Konye luekotos abar ebirokinos acodunio ka atacit , ka eimiel loepol loemamei acoa ka loimadiŋi da , aitulum ituŋa toma aolior ka amudiar .
54006010	Naarai amin apesan ŋes aliasit naka aronisio kere ; ejaas ituŋa luiŋaŋatos ŋun , kesodete kitapaaros anyoun kotoma aiyuun , kicumakinos cut kican luipu .
54006011	Konye jo , wu etuŋanan loka Edeke , koker ŋun , kotupenenei adolit , ayoŋit Edeke , aiyuun , amin , atitiŋikin , ka aiyapepera da .
54006012	Koji ejie lokajokan loka aiyuun ; kitiŋ aijar naka ikar kere , nakinyarakinitai , nailimorit alimoret naejok kakonyen nuka ikajenak luipu .
54006013	Kecori jo kakonyen nuka Edeke loeinakini kere aijar , ka Kristo Yesu loetejenuni alimoret naejok mama ejai Pontio Pilato ,
54006014	kidarenenei aicorakinet komamei akemer , komamei da aitoronet , kiton atakanun naka Ejakaitiwok Yesu Kristo ;
54006015	naitodikini kapakioke Elopet apedor ediopet bon loituritoi , Ekabaka loka ikabakan , Ejakait da loka ijaka ,
54006016	lobon ejai amamus atwanare , loiboie toma aica namam edolokinio , lomam idiotuŋanan eanyunit , emamei da yenepedori aanyun . Kojai aibuses ka apedor naka ikar kere mamakeŋ , Amen .
54006017	Kicorenenei lukabarak luka ikar kalu kinyeis aitopoloor , karaida amunokin abar namam erai naduc , konye komunokinos Edeke , lokiinakini oni iboro kere kabarara tetere kisiyalamanakin kaŋun ,
54006018	Kiswamata nuejok , kobarata kotoma aswamisio nuejok , koraas ikakorak , ikamorak da ,
54006019	kidiasete bonik apetetait naejok kanuka apaarasia nuepote , tetere itiŋete aijar naerai aijar obe .
54006020	Wu jo Timoteo , kidar nakititinitai . Kinacite akiro nutai numam eraas nuka edini , ka airebokin akiro nuenyaritai aijen kotoma aiŋal ,
54006021	ejaas icetuŋa lualimosi ŋun , kosodete apaar kotoma aiyuun . Kojai asianut kayes .
55001001	Paul ekiyakia loka Kristo Yesu kanuka akot naka Edeke , kwape ejaar aisumunet naka aijar naejai toma Kristo Yesu .
55001002	Mama ejai Timoteo ikakoku yeniminat : Asianut , aitim , ka ainapakin nuepote kama ejai Edeke Papa ka Kristo Yesu Ejakaitiwok .
55001003	Emalai eoŋ Edeke loejaanakini ameun ka lukapapaaka kaomisio nuelaete , nakeitununio jo komam apali kotoma ailipika , akuare ka apaaran ,
55001004	Emuit aanyun jo , naeitunio akonikiyo , tetere ilelebun aiyalamakaŋ .
55001005	Nakesiitunere aiyuun namam esoswai naejai kotomakon , naageuni aiboi kotoma tataakon Lois , ka totokon Eunike ; ido etogogoŋit ebe ejai kotomakon da .
55001006	Kanuka ŋun ŋes kesiitunio jo aitunyonokin ainakinet naka Edeke naejai kotomakon , kanuka aidokokinio akaninika .
55001007	Naarai mam Edeke abu koinak oni emoyo loka akurian , dimarai loka apedor ka loka amin , ka loka aiyapaarit da .
55001008	Aso kinyeis ileic airum jo kanuka aitejenun naka Ejakaitiwok , karaida kanukaŋ , eenatake , konye kiticaneneno nepepe kAkiro Nukajokak , kwape ejaar apedor naka Edeke ,
55001009	loabu kitajar oni , konyarau da anyarit nakalaunan , mere kwape ejaatar aswamisiowok , dimarai kwape ejaar alosikiniteke elopet ka asianut , naabu koinak oni kotoma Kristo Yesu eriŋa apakio nuka ikar ,
55001010	konye kwana etakanun asianut ŋin kanuka aitodikinio naka Eketajaraniwok Kristo Yesu , loabu kitapalau atwanare , kitacau da aijar ka amamus aibos kanuka Akiro Nukajokak ,
55001011	nukadakakinere eoŋ araun ekalimonokinan , ka ekiyakia , ka ekesisianakinan da .
55001012	Kanuka ŋun da ŋes ariebar kwaŋin . Konye mam kerumito ileic , naarai ajeni loabu keyuu , ido etogogoŋi ebe epedori ŋesi aidarenen nuketitiŋitai kiton apaaran ŋin .
55001013	Kojau kaanyunet naka akiro nuka aijar nuibu kopup kamakaŋ , kotoma aiyuun ka amin naejai toma Kristo Yesu .
55001014	Kidarenenei ibore yenejok yenikititiŋitai kanuka Emoyo Lokalaunan loiboie kotomawok .
55001015	Ijeni ijo na ebe , kere luejaas toma Asia apotu kebonokis ipuran , kotomakec ejai Pugelo , ka Keremogene ,
55001016	Kitim Ejakait eka ! loka Onesiporo , naarai abu kesiyenu eoŋ irwan ipu , kwabo mam apotu ileic kiruma ŋes kanuka erikotoka .
55001017	Konye nakejaar Rome , kinyikok amoot eoŋ , kadum da —
55001018	koinak Ejakait ŋes adumun aitimio kama ka Ejakait kapaaran kaŋin-ido kaijaanakin kere naabu kijaanak ko Epeso , ijeni ijo noi jokan .
55002001	Aso do jo , ikakoku , kogogoŋor kotoma asianut naejai toma Kristo Yesu ,
55002002	Nuibu kopup da kamakaŋ kotoma ikajenak luipu , kititiŋ ŋun ituŋa lumunon , ido Iuibusakinito aisisianakin ituŋa ice .
55002003	Kiticaneneno nepepe keoŋ kwape eserikalet lokajokan loka Kristo Yesu ,
55002004	Mam eserikalet ekacakin kotoma aitaaritoi naka aijar kana kapak naka ejie , tetere itojoki lokiwadikai ŋes araun eserikalet .
55002005	Arai da eboloboloi ituŋanan , mam einakinio aboko , arai mam eboloboloi kwape icorakinitere .
55002006	Ibusakinit ekakorion loitaaritoi ageun ayaŋaar araito .
55002007	Koomoom nuener , naarai kiinakin Ejakait ajenun kotoma akiro kere .
55002008	Kiitu Yesu Kristo , loetajarunio kotoma okatwak , loka aur naka Daudi , kwape ejaatar Akakiro Nukajokak ,
55002009	nueticanitor kiton aenio kwape loiswamai aronis . Konye akirot naka Edeke mam eenio .
55002010	Kanuka ŋun ŋes atitiŋikinio kere , kanuka luseuna , tetere kes da edumunete aitajario naejai toma Kristo Yesu nepepe kaibuses naka ikar kere .
55002011	Namunot akirot ŋin : naarai arai kipou katwaka nepepe kaŋes , kijari da nepepe kaŋes ;
55002012	arai kititiŋikini , kirumi da nepepe kaŋes ; arai kiŋeri ŋes , ŋes da kiŋeri oni ;
55002013	arai mam kirai lumunon , esali ŋesi erai Iomunot , naarai mam epedori ŋesi aŋerokin bon .
55002014	Kisiitu kes ŋun , kicor kakonyen nuka Edeke , kinyeis ejie kakiro , numam iŋarakinete , nuitotolikinete luepupete .
55002015	Kinyikok aitoduun bon korai lokitojokit Edeke , ekeswaman lomam ipuda kirumata ileic , loitubi kotenan akirot naka abeit .
55002016	Kinac akiro nutai , numam eraas nuka edini , naarai itedeparos kotoma amamus ayoŋit Edeke ,
55002017	enyami kes akecekirot kwape eŋoti . Kotoma kaŋul ejai Kumenaio ka Pileto ,
55002018	luapaasi kotoma aiyuun , kinerasi ebe adau ajarun ajaun , itotolikinete da aiyuun naka ituŋa ice .
55002019	Konye icasit apetetait naegogoŋ naka Edeke , ejai aipucet na ebe , “ Ejeni Ejakait lueraas luke , ” ido ebe , “ Konyou kotoma amamus adolit , ŋin kere yenelimori ekiror loka Ejakait . ”
55002020	Konye kotoma togo lokapolon mam ejaunos iboro luka esabu ka luka epuesa bonik , dimarai luka akito ka luka elupe , ice da luka aibuses , ice da lumam aibuses .
55002021	Aso arai itesegaar ituŋanan kaŋun , eraun ibore yenika aibuses , yenitalaunitai , yenibusakinit ejakait aitwasam , yenitemonokinitai ŋiniswam naejok .
55002022	Aso koker eimiel loka atumun , konye kotup adolit , aiyuun , amin , ka ainapakin da , nepepe kaŋul luiwoneete Ejakait kotoma otauon luelaete .
55002023	Konye koŋer ipegeta luka abaŋaanut , ka lumam aisisianakinio ; ijeni ebe euriete ijiisio .
55002024	Ido mam ibusakinit ebulesit loka Ejakait ejie , dimarai araun loiyapepera mama ejaas kere , ekesisianakinan , loetitiŋikin ,
55002025	loicori kaiyapepera luirebirebete . Motoko einakini Edeke kes aitoronikin kodoloto ajenun cut abeit ,
55002026	ido ikwaaros anyoun kotoma atacit naka Satan , kedau ŋesi aikamun kes aswam nuekoto Edeke .
55003001	Konye kojen na ebe kapaarasia nukawasia epote apakio nuetioko .
55003002	Naarai eraunos ituŋa lueminas bonik , lueminas apesan , Iuituros , luepogaka , ikainyanakinak , luiulakinito ikauriakakec , lumam imalaete , luemamei alaunit ,
55003003	lumam eminanara , Iuiketara , ikasabak , lumam itikokinos , ikadedeŋak , lumam eminas ajokis ,
55003004	ikabilak ibotei , luemositos , luedakakina , lueminas aitelelio itia amin Edeke ,
55003005	ejaas kaput naka ayoŋit Edeke , konye koŋeritos apedorike . Kiboŋok ŋul epur .
55003006	Naarai kotomakec ejaas ŋul luelomanarete otogoi , kijoreoto aŋor nubaŋiok nuelaŋirikito adiakanareta , nuiriarit aiŋobel naka iponesio luipu ,
55003007	isisiaete apaarasia kere , komam epedorete cut adolokin ajenun abeit .
55003008	Kwape aponiata Yane ka Yambure kobwoikiniata Musa , kwape kwaŋin ebwoikiniata kwi da abeit , ituŋa luemunaara acoa , luegiritoi kakiro nuka aiyuun .
55003009	Konye mam iyatanakinos noi , naarai ideleleuni akecebaŋaanut kotuŋa kere , kwape kideleleunio abaŋaanut naka ŋul kaluarei .
55003010	Konye jo ibu kotup akaisisianakin , ka ekapone , ka nualosikinit , ka aiyuun , ka aŋirikin , ka amin , ka atitiŋikin ,
55003011	bobo da areio , ka aiticanio , akiro nukadoikinete ko Antiokia , ka Ikonio , ka Lusitura , areio naetia nen naekanyakinit ; konye abu Ejakait kayu eoŋ kotoma kaŋun kere .
55003012	Ido da ereunio kere luekotos aijar kayoŋit Edeke kotoma Kristo Yesu .
55003013	Konye ituŋa lukaronok ka ikamodak iyatanakinos aroniar , iŋalaete ido kiŋalas da .
55003014	Konye kosal ijo toma akiro nuisisiat , ka aitogogoŋ , ijeni mama ka lukaŋai kisisiaunia ,
55003015	ebe da ameun keiditeu ibu kojen nuiwadikatai nukalaunak , nuepedorete aitocoun jo kiton aitajario kanuka aiyuun naejai toma Kristo Yesu .
55003016	Ŋinikirot naiwadikatai naiyeŋakit Edeke ejai ajokis aisisianakinia , aikwenyaria , aitetenia , aituutooria da toma adolit ,
55003017	tetere ilosikino etuŋanan loka Edeke , loisilosikinitai kotoma ŋiniswamisioit naejok .
55004001	Kecorak jo jokan kakonyen nuka Edeke , kakonyen da nuka Kristo Yesu loebuni airabakin ikajarak ka ikatwak da , kanuka atakanunike ka akejakanut ;
55004002	kolimonok akirot , kokapakina kapak naejok , ka apak da namam ejok , kiretak , kitoron , kicor , katitiŋikin kere ka aisisianakin .
55004003	Naarai ebuni apak naegirioto ituŋa aisisianakin naka aijar , ejaas kaki nuipiete , etukonokinete bonik ikesisianakinak kwape ejaar aiŋobelekec bonik ,
55004004	eekarete kesi ainyein aiirar abeit , epaarete mama ejaas awaragasia nutai .
55004005	Konye jo , kitikokina kakiro kere , kotitiŋikite nueroko , kiswama aswam naka ekalimonokinan loka Akiro Nukajokak , kitodolik akoniijaanakin .
55004006	Naarai kwana kabukokin eoŋ asubanit ; adol apak naka akalosit .
55004007	Aji ejie lokajokan , adau abolobol , aricit aiyuun .
55004008	Amear kwana keŋadakinitai aboko naka adolit , nakainakini Ejakait , ekatubon loedolit , kapaaran kaŋin , ido mere eoŋ bon , konye kere da luaminasi atakanunike .
55004009	Kokukunyuun abunore mamakaŋ katipet .
55004010	Naarai kajalaki Dema , emina ikar luka tinenikwana , alot da Sesalonika ; alot Keresike Galatia , ka Tito da Dalamatia .
55004011	Luka bon ejai keoŋ . Kodum Marako koyau ; naarai ibus ŋes kamakaŋ kanuka aijaanakin .
55004012	Abu kejuka Tukiko Epeso .
55004013	Naibunio ijo , koyaunia elou loabu kenyek kaneejai Karapo ko Teroa , iitabon da , aitelekarit lukimukulen .
55004014	Abu Alegesanda ekatatan aikomon keswamak nueroko nuipu ; etacakini Ejakait ŋes kwape ejaatar akeswamisio ,
55004015	Kidara ijo da kamakeŋ , naarai abu kirebok noi akirowok .
55004016	Kaiyarika nasodit amamei yenikowaika , konye kajalakis kere . Kinyeis ŋun aimarakinio kes !
55004017	Konye abu Ejakait kobwo kodiekaŋ , ketogogoŋ da , tetere etodolikini akiro nualimonokini , kopupete da Imo kere , kayuunio da kotoma aituk naka eŋatuny .
55004018	Kayuuni Ejakait eoŋ kotoma kaŋiniswam kere naerono , ketajari da kiton akejakanut nakokuju . Kojai aibuses mamakeŋ ikar ka ikar . Amen .
55004019	Kiyoga Pirisika ka Akuila , ka lukokal da loka Onesiporo .
55004020	Abu Erasito kosalak Korinto ; konye abu kenyek Toropimo Mileto edeka ,
55004021	Kokukunyuun abunore eriŋa apaarasia nuka aaterot edoluno . Kiyogai Eubulo jo , Pudes da , ka Lino , ka Kulaudia , ka iinacan kere kiyogaete jo .
55004022	Kojai Ejakait kemoyokon , Asianut kojai kayes .
56001001	Paul , ebulesit loka Edeke , ekiyakia da loka Yesu Kristo aisilosikinia aiyuun naka luseuna luka Edeke ka ajenunikec naka abeit kiton ayoŋit Edeke ,
56001002	kotoma amun naka aijar naka ikar kere , naabu Edeke , lomam iŋalai , kisumun eriŋa apakio nuka ikar ,
56001003	konye kapakike abu kitodia akekirot kotoma alimonokin nakejokokinio kwape ejaar aicorakinet naka Eketajaraniwok Edeke :
56001004	Mama ejai Tito ikakoku obe kotoma aiyuun nakimorit : Asianut ka ainapakin nuepote kama ejai Edeke Papa , ka Kristo Yesu da Eketajaraniwok .
56001005	Kanuka nu ŋes kenyeinia jo koKurete , tetere iteteni nuideuna , kodakak da imakio kaŋolire kwape kecorakinia jo ,
56001006	arai ejai loemamei aitoronet , ekiliokit loka aberu adiopet , loiyuunito ikedwe , komam iwosatai ebe eraas luka iponesio lutai , ka luetumaaka .
56001007	Naarai ibusakinit ekaanyanaran araut loemamei aitoronet , kwape ekeŋadan loka Edeke ; mere loisiyalamikina bon , mere loenyunyurana , lomam emer , lomam ibuŋai , lomam iŋobelei apesan ,
56001008	konye loisukunyikini ipejok , loemina ajokis , loecoit , loedolit , lokalaunan , loitikokina da ;
56001009	loericit akirot naka aiyuun kwape ejaar aisisianakin , tetere epedori aicor kotoma aisisianakin naka aijar , bobo da aitoron luirebirebete .
56001010	Naarai ejaas luetumaaka luipu , luinerasi aamameak , ka luiŋalas da , aitelekarit lueraas luekepitai .
56001011	Ibusakinit aisililiŋ kes , naarai itotolikinete ituŋa kere lukokalia , isisianakinete numam ibusakinit kes aisisianakin , kanuka ameda nakileic .
56001012	Abu ediopet kakesi , enabikec kikulepek , kobala ebe , “ Eraas Ikureton ikeŋalak apaarasia kere , itiaŋ lueroko , ikeraŋak lueloŋwaka . ”
56001013	Aitejenunet ŋin erai nakabeit da , Kanuka ŋun kitoron kes kadedeŋ , tetere eŋaleete kotoma aiyuun ,
56001014	kinyeis acoit awaragasia nutai nuka Iyudayan , ka aicorakineta da nuka ituŋa luepaarete ainyein abeit .
56001015	Elaete iboro kere mama ejaas luelaete . Konye emamei ibore yenelai mama ejaas luemunaara ka lumam iyuunito ; konye emunaara do adamakec ka aomisiokec da .
56001016	Elimorete ebe ejenete Edeke , konye eŋerito ŋes kaswamisiokec ; eraas luesacitai , luiulaka , luegiritoi da kaŋiniswam kere naejok .
56002001	Konye jo , kiner nuibusakinito aisisianakin naka aijar .
56002002	Koraas imakio luitikokina , luiyapaara , luecoito , lueŋaleete kotoma aiyuun , ka amin , ka atitiŋikin da .
56002003	Kwape kwaŋin da koraas amakio nukejautene lokayoŋit , mere akasabak , karaida abulesin nuka ajon nuipu ; konye nuisisianakinete nuejok ,
56002004	tetere ituutoorete akatumunak araut nueminasi ikiliokokec , ka nueminasi ikecedwe da ,
56002005	koraas nuecoito , nuesegara , nuiswamaete ore , nuejok , nuenonokikinito ikiliokokec , kinyek akirot naka Edeke ainyanakinio .
56002006	Kwape kwaŋin , kicor ikatumunak acoit .
56002007	Kakiro kere kitoduun korai aanyunet naka aswamisio nuejok , kotoma aisisianakin kitoduun korai lomam imunaara , loiyapaara ,
56002008	kakiro nueŋaleete lomam itoronio , tetere isurumio ekapegan ileic , komamei ŋes akirot naerono einer asurokinia oni .
56002009	Kicor ibulesin kononokikis ikecejaka kakiro kere , koraut luitojokete , mere luirebirebete ,
56002010	mere luelemelemaka iboro , konye kitodiasi kamunonut kere naejok , tetere isirete aisisianakin naka Eketajaraniwok Edeke kakiro kere .
56002011	Naarai atakanu asianut naka Edeke einunit ituŋa kere aitajario ,
56002012	kituutoori oni ebe , kaŋeroto amamus ayoŋit Edeke , ka aiŋobel naka akwapin , kajarata kacoit , ka adolit , ka ayoŋit da Edeke , kotoma okar luka kwana ,
56002013	kedareto noi amun nakarereŋ naka atakan nakaibuses naka Edeke lokapolon ka Eketajaraniwok Yesu Kristo ,
56002014	loabu koinakin bon kanuwok , tetere kilakuni oni kama kepali kere , ka aitalaun kanukeŋ ituŋake obe , luekokakinito aswamisio nuejok .
56002015	Kiner ŋun , kicor da , kitoron da kapolou kere . Kinyek idiotuŋanan aimen jo .
56003001	Kisiitu kes anonokikin ikayaitok ka lukapolou da , korimasi , kitemokino kaŋiniswam kere naejok ,
56003002	kinyeis amoromor idiotuŋanan , kinyeis da aŋolopamit , luiyapaara , kitodikis ituŋa kere aiyapepera kere .
56003003	Naarai kirai kolo oni da lukibaŋaaka , lukiulaka , lukiŋala , ibulesin luka aiŋobel ka nuisiyalamikinete nukiponesio luipu , ketorito kotoma ameŋeranut ka ekokote , lukilaitai , lukilait luce ;
56003004	konye naketakanunia asianut ka amin naka Eketajaraniwok Edeke ,
56003005	abu kitajar oni , mere kanuka aswamisio nukiswamat kadolit , dimarai kwape ejaar akeitim , kanuka ailotario naka aurio nakiareit ka aisiteteunio naka Emoyo Lokalaunan ,
56003006	nakibukok akwamakin oni kanuka Yesu Kristo Eketajaraniwok ,
56003007	tetere kitojokio araut lukidolit kanuka akesianut , karaut da ikerumak kwape ejaar amun naka aijar naka ikar kere .
56003008	Namunot akirot ŋin . Akoto jo aitogogoŋ akiro ŋun , tetere luapotu kiyuut Edeke ibwaikinito itauonokec aigaŋ aswamisio nuejok ; eraas ŋun nuejok ido nueinunete ituŋa ajokis .
56003009	Konye kinac ipegeta lukabaŋaanut , ka iitabon luka aur ka aŋolopa ka ijiisio luka ikisila , naarai eraas lumam ajokis ka lutai da .
56003010	Koŋer ituŋanan yenekot agitara , kidau aikwenyar irwan atipet ka nakiareit ,
56003011	ijeni ebe yenikoni nen erii , adiak da , itetelekara bon .
56003012	Nakejukakinia jo Aretemo arai Tukiko , kokukunyuun abunore mamakaŋ Nikopoli , naarai alosikinit aiboi nen adaun apaarasia nuka aaterot .
56003013	Kokukunyikin aitwar ejok Sena ericakisila , ka Apolo ; tetere mam etwakiarete ibore .
56003014	Konye kisisiaut luwok aigaŋ aswamisio nuejok kiton aijaikin luipudasi , tetere mam eraas luemameete araito .
56003015	Kiyogaete jo kere luejaas keoŋ , Kiyoga ŋul lukiminasi oni kotoma aiyuun . Asianut kojai kayes kere ,
57001001	Paul eenat loka Kristo Yesu , ka Timoteo onac , Mama ejai Pilemon lominat , ekeswaman da aupakosi ,
57001002	ka Apia inac , ka Arikipo ekajion aupawok , ka ekanisa da loejai orekon :
57001003	Asianut kojai mama ijaas ka ainapakin nuepote kama ejai Edeke Papawok , ka Ejakait Yesu Kristo da .
57001004	Emalai Ekadeke apaarasia kere nakeitununio jo kailipika ,
57001005	kapup nuka aminakon ka aiyuun da , naejai mama ejai Ejakait Yesu , ka lukalaunak da kere .
57001006	Elipi da ebe eidicane loka aiyuunikon iswamai noi kiton ajenun cut ajokis kere naerai nawok kotoma Kristo .
57001007	Naarai abu kadum aiyalama naepol ka aitalakario da kanuka aminakon , onace , naarai ibu kisiyeŋu itauon luka lukalaunak .
57001008	Kanuka ŋun karaida ajai katitiŋ naepol toma Kristo aicorakin jo naipudai ,
57001009	konye gwai kanuka amin , keŋaiŋait-eoŋ loekoni nen Paul ekimat , konye kwana eenat da loka Kristo Yesu , —
57001010	keŋaiŋait jo kanuka ikakoku , Onesimo , loaurit kotoma aenioka .
57001011	Kolo amamei ŋes ajokis mamakon , konye kwana ejai ajokis mamakon ka mamakaŋ da .
57001012	Enyakuni ŋes mamakon , ŋol loerai ekatau .
57001013	Akoto ti aitasal ŋes mamakaŋ , tetere kejaanakin eoŋ kanukon kotoma aenioka kanuka Akiro Nukajokak ,
57001014	konye mam abu kakoto aswam ibore komam jo ijeni , tetere ejaun akonijokis mere kanuka aitiŋaikin , dimarai kanuka akot .
57001015	Diat kanuka ŋun ŋes kitiakere kajo adaun apak , tetere ijaunete kaŋes ikar kere ,
57001016	mere bobo kwape ebulesit , konye adepar ebulesit , onac lominat , aitelekarit mamakaŋ , konye gwai itelekarit ca ma mamakon , toma akuan ido toma Ejakait da .
57001017	Aso arai kidica keoŋ , kisukunyik ŋes kwape kisukunyikinia eoŋ .
57001018	Arai abu kiswamak jo adioronis arai bo ejai apesen , kitepesen eoŋ ŋun .
57001019	Eoŋ Paul ewadikai nu kakakan elopet , atacakini eoŋ-komam alimokini jo ebe ejai jo apesen mamakaŋ , ijo ilopet obe .
57001020	Eebo , onac , akoto adumun ajokis kamakon toma Ejakait . Kisiyeŋu ekatau toma Kristo ,
57001021	Kewadikak jo kajai kamun naka arimanutukon , ajeni da ebe iswamai ijo adepar nuenera eoŋ .
57001022	Bobo da kitemokino aisipejo eoŋ , naarai amuno ebe kanuka ailipikus , kainakinia mamakus .
57001023	Kiyogai jo Epapuras , ekijoreoritono aupaka toma Kristo Yesu .
57001024	Marako da , ka Aristariko , ka Dema , ka Luka , ikeswamak lukaupaka .
57001025	Asianut naka Ejakait Yesu Kristo kojai kimoyonokus .
58001001	Abu kolo Edeke kinera kalukapapaawok koponesio luipu luegelegela kotoma onabin ;
58001002	konye kapaarasia kanu nukawasia ener kaoni kotoma Okoku , loabu kodakak araun ekeruman loka kere , kanukeŋ da abu kosub akwapisinei .
58001003	Erai ŋesi ailore naka aibuses naka Edeke , erai da einono loka ejauteneke , edakit iboro kere kakirot naka akepedor . Nakedaunia aitesegaar adiakanareta , kiboikin akan nakoteten naka Loejai kuju kakuj , kotoma akuj ,
58001004	korau loedeparit noi imalaikan kajokis , kwape erumitor ekiror loedeparit noi lokec kajokis .
58001005	Naarai iŋai bo komalaikan abu Edeke kobala ebe , “ Irai ijo Okokuka , lolo kauri jo ” ? Bobo da ebe , “ Araun eoŋ Papake , ŋes da eraun okokuka ” ?
58001006	Bobo da , naayaunia ekiyai toma akwapin ebala ebe , “ Komaata ŋes imalaikan kere luka Edeke . ”
58001007	Inera nuka imalaikan ebe , “ Loesubi ikemalaikan araut imoyon , Ka ikejaanakinakake da aŋajepa nuka akim . ”
58001008	Konye nuka Okoku ebe , “ Wu Edeke , ejaenena ekoniicoloŋ ikar ka ikar , Ebela da lokadolit , ŋes ebela loka ajakanutuke .
58001009	Ido komina adolit , kolaite da epali , Tape Edeke , Ekonideke , kinyonyoikini jo akinyet naka ailel Adepar lukaupakon . ”
58001010	Bobo da ebe , “ Ijo , wu Ejakait , ameun kageunet , Ibu kopet apetetait naka akwap , Akuj da erai aswam naka akonikanin ;
58001011	Edaunos ŋun , konye jo ibusenenei ; Emojoŋgete da kere kwape anapito ;
58001012	Ido inunuki kes kwape eimukoret , Ilocokinio da kwape anapito . Konye ijo ŋopeŋol , Ikonikar da mam enaŋete . ”
58001013	Konye iŋai bo komalaikan abu ŋesi kobala ebe , “ Kiboikin akanika nakoteten , Aitodol naebwaikinia lukasurupokon Araut iicoloŋ yenika akejekon ” ?
58001014	Mere kereka kes kere imoyon luijaanakinete , luiyakiaritai aijaanakin , kanuka ŋul luepote airum aitajario ?
58002001	Kanuka ŋun ibusakinit oni aiyatakin noi aibwaikin itauon ŋun nukipupu , kenyeis aikaleleorio kamakec .
58002002	Naarai arai icasit akirot nakineras imalaikan , tape eropio kadolit ŋiniibucaret ka ŋiniiulanut ,
58002003	kikwaikini ai kikui oni arai kijali aitajario naetia nen ? Abu Ejakait kogeu alimokin ŋin , kosodete lukiirarete ŋes apotu kitogogoŋoto mamawok .
58002004	Edeke da abu kitejen nepepe kakes kotoma aanyuneta ka nukaumokin , ka nukapedor nuka iponesio luegelegela , kotoma akorakineta da nuka Emoyo Lokalaunan , kwape ejaar akoteke elopet .
58002005	Naarai mam einakinit Edeke akwapin nueponito nukinera , anonokikin imalaikan .
58002006	Konye ejai aibois naitejenunitor ediopet , kinera ebe , “ Inyo bo etuŋanan , tape jo iitunit ŋes ? Arai bo okoku loka etuŋanan , tape jo ianyanari ŋes ?
58002007	Ibu kosub ŋes nepetai airianakin ka imalaikan adaun apak naedit , Itanapit ŋes aboko naka aibuses ka ayoŋio , Isurumit ŋes aswamisio nuka akonikanin .
58002008	Itononokikinit iboro kere aibwaikin kwap kakejeneke . ” “ Alimokini ikainacan ekonikiror , Keturenenei jo , kokidiŋ katukot . ” “ Amunoneno eoŋ ŋes . ” “ Koany , eoŋ ka idwe lukainak Edeke . ”
58002009	Konye kiseseni Yesu loaponi kosubai nepetai airianakin ka imalaikan adaun apak naedit , kanuka aiticanio naka atwanare , aponi kitanapai aboko naka aibuses ka ayoŋio , tetere kanuka asianut naka Edeke , iiri atwanare kanuka ŋinituŋanan .
58002010	Naarai ebusakinit ŋol , loejaas iboro kere kanukeŋ , ido loepote iboro kere kamakeŋ , naeyaunia odwe luipu toma aibuses , aitodolikin ekapeleunan loka aitajariokec kanuka aisiriebio .
58002011	Naarai loitalauni ka luetalaunitai eraas kere luka ediopet . Kanuka ŋun ŋes mam irumiata ŋes ileic anyarit kes iinacan ,
58002012	kinera ebe , “ Alimokini ikainacan ekonikiror , Keturenenei jo , kokidiŋ katukot . ”
58002013	Bobo da ebe , “ Amunoneno eoŋ ŋes . ” Ido bobo ebe , “ Koany , eoŋ ka idwe lukainak Edeke . ”
58002014	Aso naarai imorikikinete idwe aokot ka awat , abu ŋesi da elopet komor kakes ejautenekec , tetere kanuka atwanareke emudiari ŋol loejai apedor naka atwanare , ŋes Satan .
58002015	Tetere elacakini da ŋul kere lukejaas toma obulesene apaarasia kere nuka aijarakec , kanuka akurian atwanare .
58002016	Naarai abeit mam iŋarakinit imalaikan , dimarai iŋarakinit aur naka Aburaam .
58002017	Ŋes iburaa ŋes aitupusio ikeinacan kotoma kere , tetere eraun esasedoti lopeti lokaitim lomunot kotoma akiro nuejaas neejai Edeke , kanuka ailuc adiakanareta nuka ituŋa .
58002018	Aso naarai abu ŋesi da elopet korieba ecodunio , ŋes epedoria aiŋarakin ŋul luecodunio .
58003001	Aso , iinacan lukalaunak , luimorete anyaraunio nakokuju , koomoomata Yesu , Ekiyakia ido Esasedoti lopeti lokilimonori oni .
58003002	Kerai ŋesi lomunot mama ejai ŋol loaseuni ŋes , kwape Musa da keraar lomunot kotogoke kere .
58003003	Naarai ibusakinit Yesu ainakinio aibuses naepol adepar Musa , kwape edumunia loeduki etogo ayoŋio adepar etogo .
58003004	Naarai ejai ŋolitogo ekadukonike , konye loaduki kere ŋes Edeke .
58003005	Musa da kerai lomunot kotogoke kere kwape ebulesit , kanuka aitejenun nuepote ainerio ,
58003006	konye Kristo kerai lomunot kotogoke kwape okoku . Kirai oni etogoke , arai kikamuni kagogoŋ ati tiŋ ka aolobobot naka amun kiton awasia .
58003007	Aso kwape ebalar Emoyo Lokalaunan ebe , “ Lolo , arai kiirasi ekeporoto .
58003008	Sirikitininikata ikusitauon , kwape toma aitunyunyurikinio , Kwape kapaaran naka acodunio toma amodiŋ .
58003009	Nakakoduniata eoŋ lukapapaakus , ketemo , Koanyutu da akaswamisio ikar akaisaoŋon .
58003010	Ŋes abu kanyunyurikinia atur ŋin , Kabala ebe , ‘ Epaarete apaarasia kere kotauonokec ; Komam ejenete ikarotin , ’
58003011	Kwape keyapoikinia kakanyunyura ebe , ‘ Mam cut elomunete aibworareteka . ’ ” “ Lolo , arai kiirasi ekeporoto , Sirikitininikata ikusitauon , kwape toma aitunyunyurikinio . ”
58003012	Kocoito , iinacan , kinyek ajaun kotoma idio kayesi etau loerono lomam iyuunit , lokitonyouni kama ejai Edeke lokajaran .
58003013	Konye kicorenenas ŋinipaaran , naeriŋar enyaritai “ naka lolo ” , kinyek aiŋal naka adiakar aitininik idio kayesi .
58003014	Naarai kirau ikamorak luka Kristo , arai kikamuni kagogoŋ ageunet naka amunowok kiton awasia .
58003015	Kwape eriŋar inerai ebe , “ Lolo , arai kiirasi ekeporoto , Sirikitininikata ikusitauon , kwape toma aitunyunyurikinio . ”
58003016	Naarai lukaŋai bo kiirarete , kitunyunyurikisi ? Mere kereka ŋul kere luanyounete koMisiri kanuka Musa ?
58003017	Ido lukaŋai bo luabu konyunyurik ikar akaisaoŋon ? Mere kereka ŋul luapotu kodiakas , lukibirokinos akecetesin amodiŋ ?
58003018	Ido lukaŋai bo luabu kiyapoik ebe mam cut elomarete aibworareteke , nabarai ŋul lueulakinete ?
58003019	Ido kianyu ebe mam apotu kopedosi alomar kanuka amamus aiyuun .
58004001	Aso , naeriŋar aisumunet naka alomar aibworareteke esalit , kakuriakaros , kinyek idio kayesi atakanun mam edolokinit .
58004002	Naarai oni da kilimonokinitai Akiro Nukajokak kwape kakesi ; konye akirot nakiirarete mam abu koinu kes ajokis , naarai mam aponi kimorikikinai kotoma aiyuun nepepe kaŋul luapotu kiirasi .
58004003	Naarai oni lukidau aiyuun , kilomari toma aibworaret ŋin , kwape abalar ebe , “ Kwape keyapoikinia kakanyunyura ebe , ‘ Mam cut elomunete aibworareteka , ’ ” karaida apotu aswamisioke kodaunos ameun kageunet naka akwapin .
58004004	Naarai ejai neinerar nuka apaaran nakikanyetekaarei ebe , “ Abu Edeke kibwora kapaaran nakikanyetekaarei , kotoma aswamisioke kere . ”
58004005	Bobo da kotoma kana ebe , “ Mam cut elomunete aibworareteka . ”
58004006	Aso naarai esalit ice alomar tomake , ka ŋul da luageunete alimonokinio akiro nukajokak mam elomarete kanuka aiulanut ,
58004007	bobo etiaki ŋesi apaaran ace , ebala kama ka Daudi ketubor apak naetia nen , ebe , “ Lolo , ” kwape abalar sek ebe , “ Lolo arai kiirasi ekeporoto , Sirikitininikata ikusitauon . ”
58004008	Naarai arai kisiyenunit Yosua kes , timam kinera nuka apaaran ace akaulo kapaarasia kaŋun ,
58004009	Aso esalit aibworaret naka asabato mama ejaas ituŋa luka Edeke ;
58004010	naarai yenelomari aibworareteke , eyenu do ŋesi da kotoma aswamisioke , kwape abu Edeke da kiyenunia kotoma nukeŋ ,
58004011	Aso kadunyakis alomar aibworaret ŋin , kinyek Idiotuŋanan aibirokin opone ŋol loka aiulanut .
58004012	Naarai erai akirot naka Edeke nakajaran , nakapedor da , ekwana adepar ŋolikileŋ loekwana kowaitin kere , ipelori da kiton aitiak aijar ka emoyo , ailenyeta ka asum , emisiikin da aomisio ka nuelosikinit etau .
58004013	Kwabo emamei isubat yenimam etakani kakonyeneke , konye imujalalas iboro kere , ido ideleleete kakonyen nuka ŋol loejaas akirowok .
58004014	Aso naarai kija ka esasedoti lopeti lokapolon , lokelomari toma akuj , Yesu Okoku loka Edeke , keketakis noi alimoriwok .
58004015	Naarai emamei oni esasedoti lopeti lomam epedori arieba nepepe kaoni akalanyanutuwok , konye lokecodunio kakiro kere ariaka kaoni , komam adiakar .
58004016	Aso kekunyakis katitiŋ mama ejai eicoloŋ loka asianut , tetere kitimio , kadumutu da asianut nakinarakini oni kapakio nuka eipud .
58005001	Naarai ŋolisasedoti lopeti loketiakunio kotuŋa ibwaikinio kanuka ituŋa kakiro nuka Edeke , tetere ijaikini ainakineta ka asuban da kanuka adiakanar .
58005002	Epedori aiyamiyamar lueolito ka luepaarito , naarai ŋes da elopet igogoleori akalanyanut .
58005003	Kanuka ŋun ŋes da iburao ainakin asuban kanuka adiakarike , kwape kanuka ŋun nuka ituŋa .
58005004	Kwabo emamei etuŋanan kere eyaŋaikin bon apolou ŋin , dimarai ŋol loenyarit Edeke , kwape ka Aaron .
58005005	Kwape kwaŋin Kristo da mam abu kitopoloor bon aluor esasedoti lopeti , dimarai ŋol loabu kolimok ŋes ebe , “ Irai ijo Okokuka , lolo kauru jo . ”
58005006	Kwape inerar kamace da ebe , “ Irai ijo esasedoti kiton ikar kere , Kwape ejaar epone loka Melukisadek . ”
58005007	Kapaarasia nuka akuanake , abu Yesu kiŋaiŋa kilip da , kaiworo naepol ka akiyo da , mama ejai ŋol loepedori aitajar ŋes katwanare , kopupunoi da kanuka ayoniteke Edeke .
58005008	Karaida kerai Okoku abu kisisia arimanut kanuka ŋun kanuesiriebete ;
58005009	kosodi nakedaunia aitodolikinio , korau loeinakini ŋul kere luerimarete ŋes aitajario naka ikar kere ,
58005010	loamaikini Edeke esasedoti lopeti kwape ejaar epone loka Melukisadek .
58005011	Kija kakiro nuipu einer kamakeŋ , ido nuetioko aitejenun , naarai ikimiŋakaros yesi .
58005012	Naarai kapak kana tikibusakinit araut ikesisianakinak , kwabo ipudasi bobo yenikisisianakini yes nusodit nuegeunete nuka akiro nuka Edeke . Ido iluoros luipudasi akile kwabo mere inyamat luenyakao .
58005013	Naarai yenemasi akile mam ejeni akirot naka adolit , naarai erai ikoku .
58005014	Konye inyamat luenyakao eraas luka lukapolok , ŋul luiruutooritai acoakec kanuka aitwasam , tetere etiakete nuejok ka nueroko da .
58006001	Kanuka ŋun kenyeis einer akiro nusodit nuka Kristo , keyatakinos apoloor ; kenyeis bobo aipet apetetait naka aitoronikin kanuka aswamisio nuetwakito , ka aiyuun Edeke ,
58006002	aisisianakin naka aibatis , ka aidokokinio akanin , ka ajarun naka lukatwak , ka atubokinio da naka ikar kere ,
58006003	Kiswamai da kwaŋin arai ekoto Edeke .
58006004	Naarai ŋul luadaut kolo ainwakakinio , kiirata da ainakinet nakakuj , luaraunos ikamorak Emoyo Lokalaunan ,
58006005	kiirata da ajokis naka akirot naka Edeke , ka apedor da naka ikar luepote ,
58006006	mam epedorete aiteteun bobo aitoronikin arai kibiroros ainyein ŋun , naarai ebubukis bobo Okoku loka Edeke kanukec , esurumata da ileic kaitebeikin .
58006007	Naarai akwap naamat akiru naetepanakini irwan ipu , kosodi kobwaŋ akui nuibusakinito ŋul luekorionokinio , edumuni arereŋ naebuni kama ejai Edeke .
58006008	Konye arai kitolom ikukwa ka isukukur , eneritoi , ido eapie aikenio ; esaŋeke aicweio .
58006009	Konye luminan , karaida kinera ŋun kwaŋin , kitogogoŋ kamakus akiro nuejok adepar , ido nueraas nuka aitajario .
58006010	Naarai Edeke mam erai lomam edolit aimurwokin aswamukus , ka amin naipotu kitodiasi mama ejai ekirorike naijaanakiniata lukalaunak , ido kwana iroko ijaanakinete .
58006011	Konye kiŋata noi ŋinituŋanan kayesi aitodiar adunyanut ŋipeŋin kanuka aitodolikin cut amun ŋin kiton osaŋe ,
58006012	kinyeis araut luijalijalasi , konye luipusete ŋul luirumete aisumuneta kanuka aiyuun ka atitiŋikin da .
58006013	Naarai naesumunio Edeke Aburaam , naarai amamei loapol aitelekarit ŋes loelimit iyapoi , abu kiyapo kolimite elopet ,
58006014	kobala ebe , “ Abeit kotoma arereŋ kesirereŋenenei jo , ka aiyat keyatanakinenei jo . ”
58006015	Kwape kwaŋin kanuka atitiŋikin abu kodum aisumunet ŋin .
58006016	Naarai iyapoete ituŋa kolimito loepol aitelekarit kes , ido kotoma opegetakec kere , edauni aiyapoet aitogogoŋ ,
58006017	Aso naakotor Edeke aitodikin cut noi ikerumak luka aisumunet kwape mam ijulakinor akekot , abu kodiek kaiyaposit ,
58006018	tetere kanuka akiro aarei numam ijulakinos , numam epedori Edeke aiŋal , kidumuni aitalakario naegogoŋ , oni lukirurukit aikamun amun naibwaikinitai kakonyenewok .
58006019	Kija kaŋin kwape edobo loka aijar , loicasit loegogoŋ , amun naelomari mama ejai naejai toma aigalisit ,
58006020	neabu Yesu koloma kwape ekeŋarenon kanuwok , abu koraun esasedoti lopeti ikar kere kwape ejaar epone loka Melukisadek
58007001	Naarai Melukisadek ŋol , ekabaka loko Salem , esasedoti loka Edeke Loejai kuju kakuj , loeriamunos ka Aburaam naaboŋunio kajar ikabakan , abu kilipak ŋes arereŋ ;
58007002	loabu Aburaam kokorak idiopet kotomon koboroke kere . Nasodit , arai ijulakini ekekiror , erai ŋesi ekabaka loka adolit , bobo da ekabaka loka Salem , ŋes atemar ebe ekabaka loka ainapakin .
58007003	Emamei ŋes papa , karaida toto , karaida lukapapaake , emamei ageunet naka apaarasiake , karaida esaŋe loka aijarake , konye itupusitoi ka Okoku loka Edeke , esalakinit erai esasedoti apaarasia kere .
58007004	Aso ca koomito etuŋanan ŋol , kwape keraar loepol ! Abu Aburaam papaawok koinak ŋes idiopet kotomon kaluŋatuna .
58007005	Ŋul da lukodwe luka Lebi lueinakinio esasedotene ejaas kaicorakinet ayaŋanar idiopet kotomon kotuŋa kwape ejaatar ikisila , kes iinacanakec , karaida ŋul da kelomunete kotoma akuan naka Aburaam .
58007006	Konye ŋol lomam imaritai lukapapaake kamakec , abu kodum idiopet kotomon kama ka Aburaam , kilipak arereŋ loejaas kaisumuneta .
58007007	Konye emamei epeget nepepec da , ebe , ŋipakini lokapolon lodidi arereŋ .
58007008	Kane da edumunete ituŋa luetwakete idiopet kotomon , konye kalaije , ŋol loiteienunio ebe ejari ,
58007009	Epedorio einer ebe Lebi da , loedumuni idiopet kotomon , abu koinak idiopet kotomon kotoma Aburaam ,
58007010	naarai koriŋa ejai toma akuan naka papaake naeriamunotor Melukisadek kaŋes .
58007011	Aso arai kejai aitodolikinio kanuka esasedotene loka Ilebin , ( naarai apotu ituŋa kodumut ikisila kanuka ŋol , ) kanukinyo ipudare bobo esasedoti ece anyoun kwape ejaar epone loka Melukisadek , komam imarakinio kwape ejaar epone loka Aaron ?
58007012	Naarai naelocokinere esasedotene , ibusakinit ikisila da ailoeokinio .
58007013	Naarai ŋol loalimitere akiro ŋun kerai loka ateker ace , nemam ebunitor etuŋanan kere lokijaanakini kotem .
58007014	Naarai idelelei ebe elomunit Ejakaitiwok kotoma Yuda , ateker namam apeŋo Musa elimitor akiro nuka esasedotene .
58007015	Bobo da iyatasi ŋun aideleleun noi , arai enyounit esasedoti ece kwape ejaar aput naka Melukisadek ,
58007016	loaraun esasedoti , mere kwape ejaatar ikisila luka aicorakinet naka akuan , dimarai kwape ejaar apedor naka aijar namam edaun .
58007017	Naarai itejenunitai ebe , “ Irai ijo esasedoti kiton ikar kere , Kwape ejaar epone loka Melukisadek . ”
58007018	Naarai kepuai epaluni aicorakinet nageet kanuka akalanyanut ka amamus ajokisike ,
58007019	( naarai emamei ibore yenitodolete ikisila ; ) kepuai da aponi kitolomikin amun naitelekarit ajokis , nakikunyaria mama ejai Edeke .
58007020	Ido mam abu kojau komamei aiyaposit .
58007021	Naarai koraut kesi isasedotin komamei aiyaposit , konye je kitaraunai kaiyaposit kanuka ŋol lokelimokini ŋes ebe , “ Abu Ejakait kiyapo , komam iitokini ebe , ‘ Irai ijo esasedoti kiton ikar kere . ’ ”
58007022	Abu Yesu da korau kwaŋin ekabwoaran loka aitutuket naitelekarit ajokis .
58007023	Kes da aponi kitaraununai isasedotin luipu , naarai etikokinit kes atwanare ajaenena osasedotene ;
58007024	konye ŋol , esasedoteneke mam ikopanar , naarai ejaenena ikar kere .
58007025	Kanuka ŋun ŋes epedoria aitajar cut luepote mama ejai Edeke kotomakeŋ , naarai ebusi ŋesi apaarasia kere apuronokin kes .
58007026	Naarai ibusakinit oni ajaut kesasedoti lopeti loikoni nen , lokalaunan , loemamei aronis , karaida elos , loetiakunitai kama ejaas ikadiakanarak , loitopolooritai da adepar akuj .
58007027	Mam ŋes iburao ŋinipaaran , kwape isasedotin kwi lupeti , ainanakin asuban , naegei kanuka adiakanaretake , kosodi konyet kokau kanuka ŋun nuka ituŋa ; naarai abu ŋesi kiswama , kwaŋin irwan atipet bon naejaikinor elopet .
58007028	Naarai eseunete ikisila ituŋa luekalanyaka , araun isasedotin lupeti ; konye do akirot naka aiyaposit naetupakini ikisila , abu koseu Okoku loitodolikinitoi kiton ikar kere .
58008001	Akirot alopet nakibala ŋes nata ebe : kija kesasedoti lopeti loikoni nen , lokiboikin akan nakoteten naka eicoloŋ naka Lokapolou toma akuj ,
58008002	ekejaanakinan toma aiboisio nukalaunak , ka ewema lokabeit , lokibubukini Ejakait kwabo mere etuŋanan ,
58008003	Naarai ŋolisasedoti lopeti edakakinio tetere einakini ainakineta ka asuban ; kanuka ŋun ibusakinit esasedoti ŋol da lopeti ajaut kibore yeneinakini .
58008004	Aso arai kejai akwap , timam keraun esasedoti nepetai da , naarai ejaas isasedotin lueinakinete ainakineta kwape ejaatar ikisila .
58008005	Ijaanakinete ŋul aput ka etoribe loka aiboisio nukalaunak nukotoma akuj ; kwape kicorakinia Edeke Musa napeapie aiswamaun ewema ebe , “ Kocoite ebe iswamauni iboro kere kwape ejaar aput nakiitodikinio jo koroŋat . ”
58008006	Konye kwana abu Kristo kodum aijaanakin naitelekarit noi , naarai erai ekadiekan loka aitutuket naitelekarit noi ajokis , naisilakinitai kotoma aisumuneta nuitelekarito noi ajokis .
58008007	Naarai arai kerai aitutuket nasodit naemamei aitoronet timam kemoi aibois kanuka nakiareit .
58008008	Naarai itoroni kes naebalar ebe : “ Ebala Ejakait ebe , epote apaarasia , Nuetodolikinio aitutuket nakitetet kekek loka Isirael , Ka ekek loka Yuda .
58008009	Ebala Ejakait ebe , Mere kwape ejaar aitutuket nakolo etutuki ka lukapapaakec Kapaaran naketiŋia kakan aitonyoun kakwap nako Misiri ; Naarai mam ŋul kesalito toma aitutuketeka , Eoŋ da abu kajal kes .
58008010	Ebala Ejakait ebe , Na ŋes aitutuket naetutuki kekek loka Isirael , Akaulo kapaarasia kaŋun ; Epikakini ikakisila aomisiokec , Ewadikakini da otauonokec ; Eoŋ da araun Ekecedeke , Kes da eraunos ikatuŋa .
58008011	Kwabo mam bobo isisianakinos ŋinituŋanan ikeidunyet , Ka ŋinituŋanan da onaceke , kobalas ebe , ‘ Kojen Ejakait , ’ Naarai kajenunete rwaru kere , Ameun ka yenididi aitodol yenikapolon kakesi .
58008012	Naarai etimi kes numam adolitekec , Ido mam bobo eituni akecediakar . ”
58008013	Nainerar ebe Aitutuket nakitetet , itomojoŋi nasodit . Konye ŋin naamojoŋiar , naekokosanit da eapie ailicar .
58009001	Aso aitutuket nasodit da kejaas kaicorakineta nuka aima Edeke ka aibois nakalaunan naka akwap .
58009002	Naarai itemokinitoi ewema losodit , lokejai epir loka atalai , ka emesa , ka imugatin luka aitodikin , nen ŋes kenyaritai Aibois nakalaunan .
58009003	Kau naka aigalisit nakiareit kejai ewema lokenyaritai Aibois nakalaunan noi ,
58009004	lokejai etem loka lukisupurununo lokesabu , ka asaduku naka aitutuket nakiladaaritai kesabu iwaitin kere , nekejai atido nakesabu nakejai emanu , ka ebela loka Aaron loeburukunyit , ka amor da nuka aitutuket ;
58009005	kujuke da Ikerubin luka aibuses , iteriborito eicoloŋ-lokaitim . Emamei apak kwana einer akiro nuka iboro kaŋul idiopet idiopet .
58009006	Aso kedaut iboro ŋul aitemonokinio kwaŋin , elomanarete isasedotin tiritir owema losodit , itodolikinete akiro nuka aijaanakin ;
58009007	konye owema ŋol lokiareit elomanari esasedoti lopeti bon , irwan atipet ŋolikaru , mere komameete aokot nueinakini kanuke , ido kanuka aibucareta nuka aolit naka ituŋa .
58009008	Isideleleuni Emoyo Lokalaunan ebe mam ber erot etakanuna alomar aiboisio nukalaunak , naeriŋar ewema losodit ebwoi .
58009009	Ŋin ŋes aput naka apak nakwana , naejaas ainakineta ka asuban nueinakinio numam epedorete aitodol aomisio nuka yenemai ;
58009010	naarai eraas ikisila luka akuan bon , lunyaman ka lumatan , ka luka ailoŋ naka iponesio luegelegela , lukicorakinio aitodol apak naka aiteteunio .
58009011	Konye kedau Kristo abunore , loerai esasedoti lopeti loka akiro nuejok nuejaunete , kotoma owema loepol aitelekarit loitodolikinio jokan , lomam kiswamao kakanin , ŋes atemar ebe , mere loka akwap kana ,
58009012	kwabo mere kanuka aokot nuka akinei ka itak lurosok , konye kanuka akeokot elopet , abu koloma irwan atipet bon Aibois Nakalaunan , nakedaunia adumun alakun naka ikar kere .
58009013	Naarai arai aokot nuka akinei ka imoŋin , ka ekurwon loka ataok , lukebwatanakinio luemunaara , italaunete kiton aitesegaar akuan ,
58009014	itelekarito cama aokot nuka Kristo , lokeinakin bon mama ejai Edeke kotoma Omoyo loka ikar kere , araun asubanit naemamei akemer , itesegarete aomisiokus kaswamisio nukatwak tetere ijaanakinete Edeke lokajaran .
58009015	Kanuka ŋun erai ekadiekan loka aitutuket nakitetet , tetere edumunete ŋul lukenyaraunitai aisumunet naka airumet naka ikar kere , naarai abu atwanare kojau naelakuni kes kotoma apaanareta nukotoma aitutuket nasodit .
58009016	Naarai neejai aitutuket naka airum , ibusakinit kojai atwanare naka yenikitutuki ŋin .
58009017	Naarai icasit aitutuket naka airum nakejaunia atwanare , naarai emamei ŋes agogoŋ arai eroko ejari yenikitutuki .
58009018	Kanuka ŋun kiton aitutuket nasodit da mam itaŋitai komameete aokot .
58009019	Naarai nakedaunia Musa alimokin ituŋa kere ninikicorakinet kwape ejaatar ikisila , abu kolem aokot nuka itak lurosok ka nuka akinei nepepe kakipi ka eusi loereŋ , ka esop da , kobwatanak eitabo ka ituŋa kere ,
58009020	kobala ebe , “ Nu kes aokot nuka aitutuket nukiicorakini yes Edeke , ”
58009021	kobwatanak aokot kopone kaŋol ewema , ka iboro kere da luka aijaanakin .
58009022	Abeit kotoma ikisila aapiei iboro kere aitesegario kaokot , ido arai emamei abukor aokot emamei aisionio .
58009023	Aso ibusakinit aputosia nuka iboro lukokuju aitesegario kaŋun , konye iboro lukokuju ikulepek ibusakinit aitesegario kasuban nuitelekarito ŋun kajokis .
58009024	Naarai mam Kristo alomarit aibois nakalaunan nakiswamao kakanin , nakeputosi kaŋin kanakabeit , konye toma akuj alopet , atakanu kwana kakonyen nuka Edeke kanuwok .
58009025	Kwabo mere ainanakin bon irwan ipu , kwape elomanaria esasedoti lopeti Aibois Nakalaunan ŋolikaru kaokot numam eraas nuke ;
58009026	naarai tiibusakinit ŋes arieb irwan ipu ameun kaisub akwapin . Konye kwana , atakanu irwan atipet bon kawasia naka ikar alemar adiakanareta kanuka ainakin bon araut asubanit .
58009027	Ido kwape itemokinitere ituŋa atwanare irwan atipet , kosodi akaulo kaŋin atubokinio ,
58009028	kwape kwaŋin Kristo da , nakeinakinere irwan atipet aibwok adiakanareta nuka ikepuak , etakanuni irwan nakiareit komamei adiakar mama kaŋul luidareto ŋes kanuka aitajario ,
58010001	Naarai ejai ikisila etoribe loka ajokisio nuepote , kwabo mere aput obe naka akiro kaŋun , mam epedorete cut aitodolikin ŋul luikunyakinete , kanuka asuban ŋupeŋun nueinanakinete tiritir , ŋolikaru ŋolikaru .
58010002	Arai mere kwaŋin , mam ti do kinyeis ainanakin ? Naarai luemaete naedauniata aitesegario cut irwan atipet , timam bobo kilepilep adiakar .
58010003	Konye kotoma asuban ŋun ejai aisiitunio adiakanareta ŋolikaru , ŋolikaru .
58010004	Naarai mam epedorete aokot nuka imoŋin ka akinei alemar adiakanareta .
58010005	Naarai naalomunia Kristo toma akwapin abala ebe , “ Mam ibu kokoto asubanit ka ainakinet , Konye ibu kitemok akuan kanukaŋ ;
58010006	Mam isiyalamikinit ainakineta nuicweio , karaida ainakineta nuka adiakar .
58010007	Kasodi kener ebe , ‘ Koany , abu eoŋ , ’ ( Iwadikatai nukaŋ oitabo lonunuko ) ‘ Aswam nuikoto ijo , wu Edeke . ’ ”
58010008	Naarai naenerar kokuju ebe , “ Asuban ka ainakineta ka ainakineta nuicweio , ka nuka adiakar , mam ibu kokoto , karaida aisiyalamikin , ” ( ŋun kes nueinanakinio kwape ejaatar ikisila ) ,
58010009	kosodi konyet einer ebe , “ Koany , abu eoŋ aswam nuikoto ijo . ” Elemari nasodit tetere iticasi nakiareit .
58010010	Kotoma akot kaŋin aponi oni kitalaun kanuka ainakinet naka akuan naka Yesu Kristo irwan atipet bon .
58010011	Ŋolisasedoti da ebwoi ŋinipaaran kotoma aijaanakinike , icebokinit ainanakin asuban ŋupeŋun , numam cut epedorete alemar adiakanareta .
58010012	Konye nakedaunia Kristo ainakin asubanit adiopet kanuka adiakanareta naedauni ikar kere , kosodi kiboikin akan nakoteten naka Edeke ,
58010013	ameuni kanen idareunit aitodol naibwaikinere lukasurupoke araun iicoloŋ yenika akejeke ,
58010014	Naarai kotoma ainakinet adiopet abu kitodolik luitalaunio kiton ikar kere .
58010015	Emoyo Lokalaunan da itejenari nuwok , naarai naadaunia einer ebe ,
58010016	“ Ebala Ejakait ebe , Na ŋes aitutuket naetutuki kakes , Akaulo kapaarasia kaŋun , Epikakini ikakisila otauonokec , Ewadikakini da aomisiokec . ” “ Mam bobo eituni adiakanaretakec ka epalikec . ”
58010017	Kosodi konyet ebala ebe , “ Mam bobo eituni adiakanaretakec ka epalikec . ”
58010018	Konye napejaar alemario ŋun , mam bobo einakinio asubanit kanuka adiakar .
58010019	Aso iinacan , naarai kija katitiŋ alomar toma aibois nakalaunan kanuka aokot nuka Yesu ,
58010020	kotoma orot lokitetet ka loejari da , lokicilakini oni kotoma aigalisit , ŋes atemar ebe , akekuan ,
58010021	ido kwape kijaar kesasedoti lokapolon loeyait etogo loka Edeke ,
58010022	kekunyakis ketau lokabeit , ka aiyuun naedoliorit cut , kobwatai itauonowok da ainyein aomisio nueroko , kiloŋai da awatewok kakipi nuelaete .
58010023	Keketakis alimor amunowok komam kiriaŋiriaŋa , naarai lokisumunit erai lomunot .
58010024	Kaomoomas aisinyikokin bonik ka bonik amin ka aswam nuejokuka ,
58010025	kenyeis apalun atukonokin nepepe , kwape iswamaata ice , konye kecoras ; ido keyatanakinito ŋun kwape ianyuniata apaaran ŋin eyapuunit adolun .
58010026	Naarai arai kilosikinit adiakanar nakiidaunia ainakinio ajenun abeit , mam esalit bobo asubanit kanuka adiakanareta ,
58010027	dimarai aidarit kakurian atubokinio , ka adedeŋ naka akim naebunit aicwe lukasurup .
58010028	Yenemwaŋi ikisila luka Musa etwani komam itimio , kanuka ikajenak iarei arai iuni .
58010029	Iwomito biai , nanyoin aiticanet naitelekarit noi naibusakinit ituŋanan yenipudapudai Okoku loka Edeke , komunaa da aokot nuka aitutuket , nuapotu kitalaut ŋes , komor da Emoyo loka asianut ?
58010030	Naarai kijeni ŋol loabu kiner ebe , “ Enyaŋit ŋes lokaŋ , eoŋ ataci . ” Bobo da ebe , “ Irabakini Ejakait iketuŋa . ”
58010031	Erai akirot naesogim aibirokin akanin nuka Edeke lokajaran .
58010032	Konye kiitutu apaarasia nukolo , naidauniata ainwakakinio , nuititiŋikinioto aut naepol naka aisiriebio ,
58010033	acepakio araun lusesena kanuka amoromor ka areio , acepakio da naimorianakinotor kaluiswamakinio ŋun .
58010034	Naarai ipotu kitimoto ienan , ido ipotu kotitiŋikis kalakara aŋatario naka ikusiboro , kojenete ebe ejaas yes iboro luejok adepar ido lueperonorete .
58010035	Aso sirikicakasi atitinikus , naejai eropit loepol .
58010036	Naarai ipudasi atitiŋikin , tetere iswamaete nuekoto Edeke , kosodete kijaut naisumunitai .
58010037	“ Naarai eriŋa esalit apak naedit noi , Kosodi loebuni ebuni komam itumor ;
58010038	Konye ekadolitonika ejari kanuka aiyuun , Ido arai eboŋori kau , Mam ekatau elelakinit ŋes . ”
58010039	Konye mam oni kirai lukibonori kau toma amudiario , konye kirai luka aiyuun kanuka aitajar aijar ,
58011001	Aiyuun ŋes apetetait naka akiro nuemunoi , aitogogoŋet naka akiro numam eanyuna .
58011002	Naarai kotomakeŋ ŋes etejenunere imakio .
58011003	Kanuka aiyuun kijen ebe kesubio akwapin kere kakirot naka Edeke , tetere mam iswamao nueanyuna kotoma kaŋun kanuetakanete .
58011004	Kanuka aiyuun abu Abel koinak Edeke asubanit naitelekarit naka Kain kajokis , kanuka ŋin ŋes kitejenikinere araut loedolit , kitejen Edeke kanuka acamun ainakinetake , ido kanuka aiyuunike , karaida abu kotwana , konye eriŋa inera .
58011005	Kanuka aiyuun aponi koyaŋaarai Enok tetere mam eanyuni atwanare , ido mam abu kotakan , naarai abu Edeke koyaŋa ŋes . Naarai eriŋa eyanaara etejenikinitai ebe abu kitelel Edeke .
58011006	Konye neemamea aiyuun mam epedor aitelel ŋes . Naarai yenikunyakini Edeke ibusakinit aiyuun ebe ejai ŋesi , ido ebe eropi ŋul luemoete ŋes .
58011007	Kanuka aiyuun abu Noa loekwenyarit Edeke kanuka akiro nukeroko etakanuna , koyoŋ ejok , kitemok ataker aitaiaria lukokaleke ; kanuka gin kotubok akwapin aitelekario , koraun ekerunan loka adolit naejai toma aiyuun .
58011008	Kanuka aiyuun abu Aburaam korimak nakenyaraunere alomar toma aibois naelosio ainakin araun airumet ; abu koloma komam ejeni neelosi .
58011009	Kanuka aiyuun abu kiboioror kakwap naka aisumunet , bala akwap namere nakeŋ , iboienenei koweman nepepe ka Isaak ka Yakob ikerumak lukaupake luka aisumunet ŋipeŋin .
58011010	Naarai abu kidareunite ere loejaas apeteta , loapwakun Edeke loaduki da .
58011011	Kanuka aiyuun abu Sara alopet kodum apedor apotuun karaida kedepara ikaruke , naarai abu koomite ŋol loesumuni araut lomunot .
58011012	Kanuka ŋun anyoun kotuŋanan ediopet , ido loasubit bala etwanit , aponi kowuriai lueputosi bala aacer nuka akuj kaipues , ido kwape asiŋe naejai ariri naka aŋolol namam imarun .
58011013	Apotu ŋul kere kotwakikis toma aiyuun , koroko einakina nuesumunitai , konye apotu koanyutu kimalaete da kama elwana , kolimosi ebe keraas imo ka ikalotok kakwap .
58011014	Naarai luinerasi nuikote nen isideleleunito ebe emoete akwap naebeit kes .
58011015	Ido arai kiitunito akwap ŋin naalomuniata , tiejaas kapak aboŋor .
58011016	Konye kwana iŋobeleete akwap naitelekarit ajokis , ŋes nakotoma akuj . Ŋes mam irumiata Edeke ileic anyarao Edekekec , naarai abu kitemok kes ere .
58011017	Kanuka aiyuun , abu Aburaam koinak Isaak , naetemere , ido loabu kodum aisumuneta kalakara etemokino ainakin okokuke loteluna ,
58011018	loaponi kinerai ebe , “ Kotoma Isaak ŋes enyaraere akoniwur . ”
58011019	Koomite ebe epedori Edeke aitajarun , kiton kokatwak da ; neadumunia kotoma aput .
58011020	Kanuka aiyuun abu Isaak kilipak Yakob ka Esau arereŋ kotoma akiro nuepote .
58011021	Kanuka aiyuun keapu Yakob atwanare , abu kilipak odwe luka Yosep kere iarei arereŋ , koma , kokukumi kakou naka ebelake .
58011022	Kanuka aiyuun keapu Yosep atwanare abu kiner nuka anyoun naka idwe luka Isirael , kicorak da nuka akojoke .
58011023	Kanuka aiyuun nakeuriere Musa , apotu ikauriakake kimunonata ŋes ilapio iuni , naarai aanyunito ebe itemelel ikoku ; komam ekuriaka aicorakinet naka ekabaka .
58011024	Kanuka aiyuun nakepoloor Musa , kogir anyarao okoku loka apese naka Parao ,
58011025	koseu aikonakinio erono nepepe kituŋa luka Edeke itia aitalakara kotoma aronis naka apak naedit .
58011026	Koomite amorosit naka Kristo araut abar naepol itia iboro luka akais nuipu luko Misiri , naarai abu kosesen aropio .
58011027	Kanuka aiyuun abu konyou ko Misiri , komam ekuriana adedeŋ naka ekabaka ; naarai abu konirik bala eanyuni lomam etakani .
58011028	Kanuka aiyuun abu koricite Aleleŋ ka aibwat aokot kinyek Ekamudiaran ikiyaik atiror kes .
58011029	Kanuka aiyuun apotu kitoroto Aŋolol Nakareŋan bala akwap naeonit ; konye naketamakiniata Imisirian aitor nen , kolumosi .
58011030	Kanuka aiyuun kotiyaros arwatatin nuka Yeriko , nakedaunere airimor apaarasia akanykaarei .
58011031	Kanuka aiyuun mam Rakab naadote emudiara nepepe ka lumam erimasi , naarai abu kisukunyik ikarotak kainapakin .
58011032	Kener anyoika bobo ? Naarai mam apak kelosikino arai kalimok nuka Gideon , ka Barak , ka Samuson , ka Yeputa , ka Daudi , ka Samuel ka inabin da , —
58011033	lukipikorete ajakanuto kanuka aiyuun , kiswamata adolit , kodumut aisumuneta , kitubutaasi aituke nuka iŋatunyo ,
58011034	kitojonata apedor naka akim , kokuata akwanis naka ekileŋ , kisipedoroi nakekalanyakatar , koraut lukagogoŋ kotoma ojie , kitekerata ajoresio nuka lukacekwapin .
58011035	Apotu aŋor kodumut lukatwakakec kotoma aitajarunio , konye ice aponi kisiriebai kaibworit , komam ecamunete ayuunio , tetere edumunete aitajarunio naejok adepar .
58011036	Aponi ice kitemoi kaisekelio ka aleio , eebo , kiton aeneta ka aidaris da .
58011037	Aponi kibiribiroi kamor , kotuboi kimusumenon , kitemoi , aponi koarai kekileŋ ; apotu kirimirimoto enapito imukulen luka imerekekin ka luka akinei ; apotu kilwaritos , ereitai , kikonakinitai erono , —
58011038	ituŋa lumam ebusakinit akwap , apotu kilokidaete kamodiŋo , ka oroŋan , ka abuai ka apanya da nuka akwap .
58011039	Ituŋa ŋul kere da nakedaunere aitejenun kanuka aiyuunikec , mam edumuna aisumunet ,
58011040	naarai abu Edeke kojenikinite ibore yenejok aitelekarit kanuwok , tetere ŋul mam itodolikinio komam oni .
58012001	Aso naarai kilukunit oni kere elisina loepol loetia nen , loka ikajenak , kalacasi ŋinibore kere yenelaŋir ; adiakar da naepatanikinit aigogo leonor oni , kaboloboloto katitiŋ epeget loibwaikinitai kakonyenewok ,
58012002	kasesenete Yesu , ekagean ka eketodolon loka aiyuuniwok , loabu kotitiŋik emusalaba , komen ileic , kanuka aiyalama naebwaikinitai kakonyeneke , iboie kakan nakoteten naka eicoloŋ loka Edeke .
58012003	Koomoomata do noi ŋol loketitiŋikini asurup naetia nen naka ikadiakanarak kanukeŋ , kinyeis aipas , kiiloros kotauonokus .
58012004	Mam ber ijiito kiton abukor aokot , iwutas kadiakar .
58012005	Bobo kimurwok aicor , nainera kayes kwape odwe ebe , “ Okokuka , sirimwaŋenenei alecor naka Ejakait , Kwabo sirikiilor nakiriemeriemaa ŋesi .
58012006	Naarai elecori Ejakait yenemina , Elei da ŋinikoku yenecamunit ŋesi . ”
58012007	Kanuka alecorio ititiŋikinete . Kiswamakini yes Edeke kwape odwe ; naarai ikoku inyoin yenimam papake elecori ?
58012008	Aso arai mam kilecorio , naimorikikinit kere , kwaŋin iraas lukiwurikinitai okal ! kwabo mere odwe .
58012009	Bobo da ajaas oni lukapapawok luka akuan lukiileconorete , oni da kayoŋito kes . Mam itelekarit noi oni anonokikin Papa loka imoyon , kajara da ?
58012010	Naarai apotu kesi koleconorete oni apaarasia nuikidioko , kwape kekototor , konye ŋol kilecori kanuka ajokis tetere kimori alauniteke .
58012011	Alecorio kere naka apak kana mam esubit bala nakaiyalama , dimarai nakican ; konye kokau erai araito nuinapakina nuka adolit , kama kaŋul kaluituutooritai kaŋin .
58012012	Kanuka ŋun koriosi yesi akusikanin nuekalanyaka , kitogogoŋoto da akusikuŋin nuilejekekas ,
58012013	kiswamakis akusikejen irotin luitenara , kinyek yeneŋwalit aitapaario , konye gwai kitaŋaleunoi .
58012014	Kotupata ainapakin nepepe kituŋa kere , ka alaunite da , neemamea ŋin emamei yeneanyuni Ejakait .
58012015	Koanyanasi ebe emamei yeneolikinit asianut naka Edeke ; kinyek “ Aliasit naka adwaris ” alibun ka aitican yes , kosodete luipu amunaar ;
58012016	kinyek idiotuŋanan araun yenidote arai yenimam eyoŋit Edeke kwape Esau , loabu kogwela apolouke naka ekiyai kanuka adutunet adiopet naka inyamat .
58012017	Naarai ijenete ebe akaulo kaŋun , naakotor airum arereŋ , aponi kogiroi , naarai mam abu kodum apak naka aitoronikin , karaida abu komoote noi kakiyo .
58012018	Naarai mam idolokinito emoru loepedorio atirorio , loenoki da akim , karaida neejai amuton naejesi cucucuc , ka idouon luitolimakito , ka ekwam ,
58012019	ka aruo naka arupepe , ka eporoto loka akiro , luapupete apotu kiŋaiŋaata sirikelimokin kes bobo acekirot .
58012020	Naarai mam apotu kopedosi atitiŋikin akirot naecorakinio ebe , “ Arai ketiro itiaŋ emoru ŋol ibiribirio kamor . ”
58012021	Ido kerai naetakani nasogim kwaŋin , abu Musa da kobala ebe , “ Akurianari noi , amaran da . ”
58012022	Konye idolokinito Emoru Sion ka ere loka Edeke lokajaran , Yerusalem lokotoma akuj , kaneejaas ajoresio nuka imalaikan lumam imarunos ,
58012023	ka atukot naka ikiyaik luiwadikatai toma akuj , ka neejai Ekatubon loerai Edeke loka kere , ka neejaas imoyon luka ikadolitok luitodolikinitoi ,
58012024	ka neejai Yesu , ekadiekan loka aitutuket nakitetet , ka neejaas aokot nubwatan nuinerasi nuejok aitelekarit kwa nuka Abel .
58012025	Kocoito ebe mam iŋerete ŋol loinera . Naarai arai mam apotu kokuata nakeŋerioto ŋol loekwenyari kes ejai akwapin , kitelekari noi oni amamus aiku , arai kiŋeri ŋol loikwenyari ejai toma akuj .
58012026	Abu eporotoke kitamaran akwap kapak kaya , konye isumuni kwana ebe , “ Irwan atipet bobo ejaŋakini , mere akwap bon , konye akuj da . ”
58012027	Konye akirot ŋin ebe , “ Irwan atipet bobo , ” itejenuni alemario naka ŋul luitamaranio , kwape luesubitai , tetere esalete lumam itamaranio .
58012028	Kanuka ŋun naarai kidumuni ajakanut namam itamaranio , kajaas kasianut , nakijaanakinia Edeke aijaanakin naitojokit ŋesi , nepepe kayoŋit ka acoit ;
58012029	naarai erai Edekewok akim naenyamiari .
58013001	Kojaenena amin iinacan .
58013002	Sirikiimurwokis aisukuny ipejok , naarai kanuka ŋin apotu ice kisukunyikis imalaikan komam ejenete .
58013003	Kiitunito ienan , bala kienitai nepepe kakes ; ka luiswamakinitai erono , naarai ijaas yesi da toma akuan .
58013004	Kitubusikis ituŋa kere adukokin , ejam da korai lomam emunaara ; naarai etubokini Edeke ludotea ka lueelosi .
58013005	Kidaras kinyeis amin apesan , kodaut luijaatar ; naarai abu ŋesi elopet kobala ebe , “ Mam ketukurwori jo cut , karaida aijal . ”
58013006	Ŋes kinerar katitiŋ ebe , “ Ejakait ŋes erai ekeŋarakinanika , Mam akurianari , Inyo bo epedori ituŋanan aiswamakin eoŋ ? ”
58013007	Kiitunito ikeŋarenikinokokus , lukilimonokinete akirot naka Edeke ; koŋicete noi esaŋe loka ejautenekec , korokosi aiyuunikec .
58013008	Erai Yesu Kristo ŋopeŋol bian ka lolo , ido kiton ikar kere .
58013009	Sirikiyananario kaisisianakin nakiponesio luipu naegelara ; naarai ejok aitogogoŋ etau kasianut , kwabo mere kanuka inyamat , lumam apotu kiŋarakis ŋul lualosioto .
58013010	Ejai oni etem loemamei luijaanakinete ewema apedor ainyam iboroke .
58013011	Naarai itiaŋ lueyaŋaari esasedoti lopeti aokotokec toma aibois nakalaunan kanuka adiakar , icweio awatekec kokiŋ kiidukurun .
58013012	Kanuka ŋun Yesu da , abu korieba kokiŋ kerute , tetere italauni ituŋa kaokotoke elopet .
58013013	Aso kalomasi oni da mamakeŋ kiŋa kiidukurun , kebwokitos amorositike .
58013014	Naarai emamei oni ere loeperonori kane , konye kimoot je loekot ajaun .
58013015	Aso kainanakis Edeke asubanit naka aiturit tiritir kotomakeŋ , ŋes araito nuka aituke nuelimorete ekekiror .
58013016	Konye sirikimurwokis aswam ejok , ka aimor luijaatar , naarai itojokit Edeke asuban nuikote nen .
58013017	Korimarito ikeŋarenikinokokus , kononokikinito da ; naarai ekwenyete ŋul kanuka aijarakus , kwape luinyakunete akirot ; tetere iswamaete ŋun kaiyalama kwabo mere keidiny ; naarai timam ŋin kiiŋarak yes .
58013018	Kilipanakinai sio , naarai kitogogoŋit ebe kija kaomisio nuejok , kikoto ajaut kiponesio luejok kotoma akiro kere .
58013019	Ido aitelekarit noi keŋaiŋait yes aikonenen nen , tetere kenyakunio katipet mamakus .
58013020	Konye Edeke lokainapakin , loetoboŋuni Ejakaitiwok Yesu Kristo kokatwak , ekecokon lokapolon loka amerekekin , kanuka aokot nuka aitutuket naka ikar kere ,
58013021	kitodolik yes kotoma kaŋinikirot naejok , tetere iswamaete nuekot ŋesi , kiswamai ŋesi da kotomakus naitojokitai kakonyeneke , kanuka Yesu Kristo ; kojai aibuses mamakeŋ ikar ka ikar . Amen .
58013022	Konye iinacan , keŋaiŋait yes , koŋirikis akirot naicori , naarai kewadikakinit yes kanuesupaaka .
58013023	Kojenutu ebe alacakin onacewok Timoteo . Arai kebu ŋol katipet , kaanyuni yes nepepe kaŋes .
58013024	Kiyogaete ikeŋarenikinokokus kere , ka lukalaunak da kere . Kiyogaete yes luko Italia .
58013025	Asianut kojai kayes kere , Amen .
59001001	Yakob ebulesit loka Edeke ka loka Ejakait Yesu Kristo , Mama ejaas atekerin atomon kanuarei nuesiarakinos : Yoga .
59001002	Iinacanaka , koomitos kere araut nukaiyalama , naidoioto toma acodunio nakiponesio luipu ,
59001003	kojenete ebe aitemio naka aiyuunikus eyauni atitiŋikin ,
59001004	Ido kojau atitiŋikin kaswam naedoliorit , tetere iraunos luipolok , luitekoro , komam adiokirot nakiwolikinit .
59001005	Arai ejai kayes yenewolikinit acoa , kilip Edeke loeinakini kere kajalit , kwabo mam itoroni , ŋes da einakinio .
59001006	Konye kilip kotoma aiyuun , komam ebuonokin , naarai yenebuonokini eputosi bala akailan naka aŋolol , naekutanari ekwam kibukanari .
59001007	Kinyek ituŋanan ŋin aomit ebe edumuni ibore kama ejai Ejakait ;
59001008	ituŋanan yenika itauon iarei , yenimam icasit korotinike kere .
59001009	Konye koolobob onace loitisilitoi kanuka aitopoloorioke ,
59001010	koolobob lokabaran da kanuka aitisilioke , naarai eraraar kwape aturot naka inya .
59001011	Naarai elomuni akoloŋ isirinyori amwanis inya , edoi aturotoke , eoliori da ajokis naka aputoke . Isokokoi lokabaran da kwape kwaŋin kotoma alositeke .
59001012	Isirereŋitoi etuŋanan loetitiŋikin acodunio , naarai kedau acamunio , edumuni aboko naka aijar naisumunikinit Ejakait lueminasi ŋes .
59001013	Kinyek yenecodunio einer ebe , “ Edeke kacoduni eoŋ ” naarai mam epedori Edeke acodunio kanukaronok , ido ŋes elopet mam ecoduni ituŋanan kere .
59001014	Konye ŋinituŋanan ecodunio kiriite ekeimiel elopet kaijodijodio ,
59001015	Kosodi kepotuu eimiel euriei adiakar , adiakar ŋin da kepoloor idouni atwanare .
59001016	Ikainacan luminan , siriŋalas .
59001017	Ŋiniinakinet naejok , ka ŋiniijaikina naedolit ebuni kokuju , ijesuni kama ejai Papa loka luecaete , emamei ailoconokin kamakeŋ , karaida etoribe loka aibelonokin .
59001018	Kanuka akoteke abu kouri oni kakirot naka abeit , tetere kirauni kwape araito nusodit nuka isubanake .
59001019	Ijenete ŋin , iinacanaka luminan . Aso korai ŋinituŋanan yenisunyit aiirar , yeniyapi einer , yeniyapi anyunyura ,
59001020	naarai anyunyura naka etuŋanan mam iswamai adolit naka Edeke .
59001021	Kanuka ŋun kolacasi asilianut kere ka aronis naelitoro , kijaut kaiyapepera akirot nairaitai toma , naepedori aitajar aijarakus .
59001022	Konye koraas ikeswamak akirot , kwabo mere ikeirarak bon , luimodas .
59001023	Naarai arai iirari ituŋanan akirot , komam iswamai , eputosi ŋin ituŋanan yeneanyuni akonyen nuka aurioke kotoma aroet ;
59001024	naarai eanyuni , kolot , atipet imurwokini kwape eputor .
59001025	Konye yenirerei ikisila luedolito , luka aosikinio , kodunyakinite kotomakec , sirikeraun ikeiraran yenimurwokini , konye ikeswaman aswam , isirereŋitoi ituŋanan ŋin kotoma kanuiswamai .
59001026	Arai eomit ituŋanan kere ebe erai yenikedini , komam itikokin aŋajepeke , kiŋalai etauke , edini loka ituŋanan kaŋin erai lotai .
59001027	Edini loelai , loemamei elos kakonyen nuka Edeke Papa ŋes lota : aanyanar ikokiok ka apuserun kotoma ocanikec , ka aidar bon kakwap komamei amasikinet .
59002001	Iinacanaka , siritiakito ituŋa naijaatar kaiyuun naka Ejakaitiwok Yesu Kristo , Ejakait loka aibuses .
59002002	Naarai arai elomuni etuŋanan atukosikus , loenapit egilut loka esabu , ka inapen luibusiak , elomuni da lokican enapit luenyilinyila ,
59002003	yes da isukunyikinete loenapit luibusiak , itemarete atiar , “ Kiboikin ijo ne neejok , ” itemarete da lokican atiar , “ Kobwo ijo kalaije , ” arai bo , “ Kiboikin kwap kakejeka , ”
59002004	aso mam kereka itiakasi kotomakus , iraunos ikatubok luka aomisio nueroko ?
59002005	Kiirasi , iinacanaka luminan , Mam kereka abu Edeke koseu lukican lukakwapin araut ikabarak luka aiyuun , ka ikerumak luka ajakanut naisumunikinit ŋul lueminasi ŋes ?
59002006	Konye ipotu yesi komwaŋa lokican . Mere kereka lukabarak kiridakinito yes , kiyaŋaarete airabis ?
59002007	Mere kes emoromoroete ekiror loejok lokimaikinitai yes ?
59002008	Konye arai kitodoloto ekisil loka akabakanut , kwape ejaar naiwadikatai ebe , “ Komina ekoniidunyet kwape iminari bon , ” iswamaete ejok .
59002009	Konye arai itiakito ituŋa iswamata erono , kitoronete ikisila yes kwape ikebucarak .
59002010	Naarai yenerici ikisila kere , konye kibuca kediopet , egwauni akiro nuka kere .
59002011	Naarai ŋol loabu kiner ebe , “ Siridote , ” abu kiner da ebe , “ Siriari . ” Arai mam idotei , konye iari , iraun do ijo yenibili ikisila .
59002012	Kinerasi kwaŋin , kiswamata da kwaŋin , kwape luepote atubokinio akiro kokisila luka aosikinio .
59002013	Naarai etube mam itimi ŋin yenimam iswamai nukaitim ; naarai eoloboboi aitim kotube .
59002014	Iinacanaka , ajokis anyoin , arai ebala ituŋanan ebe ejai kaiyuun , konye emameete ŋes aswamisio ? Epedori kereka akeiyuun aitajar ŋes ?
59002015	Arai inyilinyilitoi onac arai inac , emameete da inyamat luka ŋinipaaran ,
59002016	konye ebala idiopet kayesi kes ebe , “ Koloto inapakina , kodumutu aibuse , kimonikinos , ” kwabo mam iinakinete kes nuipuda akuan , ajokis anyoin ?
59002017	Kwaŋin aiyuun da , kemamuutu aswamisio , atwana .
59002018	Konye inera idiotuŋanan ebe , “ Ejai jo aiyuun , eoŋ da kija kaswamisio . ” Kitodikinai cani aiyuunikon komameete aswamisio , eoŋ da ketodikini jo akaiyuun kotoma aswamisio .
59002019	Iyuunit ijo ebe erai Edeke ediopet ; iswamai ejok . Iyuunete ajokin da , komaranete .
59002020	Ijo etuŋanan lotai , ikoto kereka ajenun ebe aiyuun komameete aswamisio erai arakan ?
59002021	Mam kereka aponi kitojokai Aburaam papaawok araun loedolit kanuka aswamisio , naainakinia okokuke Isaaka kotem ?
59002022	Iany aiyuun kwape iswamaa nepepe kaswamisioke , ido etopoloor aiyuun kanuka aswamisio ;
59002023	Ido kitodolikinai naiwadikatai nainera ebe , “ Kiyuu Aburaam Edeke , kimarakinai araut adolit ” ; komaikinai epapero loka Edeke .
59002024	Ianyut kwape itojokere ituŋanan araun yenedolit kanuka aswamisio , mere kanuka aiyuun bon .
59002025	Kwape kwaŋin da mam kereka aponi kitojokai Rakab naadote araun naedolit kanuka aswamisio , nakisukunyikinia ikiyakia , kitotor kes orot ece ?
59002026	Naarai kwape etwania akuan emamei emoyo , kwape kwaŋin da etwania aiyuun emameete aswamisio .
59003001	Ikainacan , sirikiraut ikesisianakinak luipu ; kojenut ebe kidumuni oni atubokinio naitelekarit apolou .
59003002	Naarai kibucari oni kere kakiro nuipu ; arai mam ibucari ituŋanan kakirot , ŋol ŋes etuŋanan loepol , loepedori aitikokin kiton akuanake kere .
59003003	Konye arai kibwaiki iboro luitikokinet aituke nuka ibalasin , tetere kirimarete oni , kibelonokini awatekec kere .
59003004	Koany atakerin da , karaida kepolok kwaŋin , eyaŋaarete ikwamin luededeŋ , ibelonokin kes akiŋol naedit noi , kama itojokit ekereŋean kere kotoma akoteke ,
59003005	Kwape kwaŋin da erai aŋajep atutubet naedit , ilabilabi nuepolok , Koany ikito luipu luetia nen enokete akim naedit !
59003006	Erai aŋajep akim . Erai aŋajep akwap naka amamus adolit kotoma atutubetawok , emunaari akuan kere , isinepuni akokoro naka auruunet , Geena da isinepuni ŋes .
59003007	Naarai epedorio aitapatan ŋolipone kere loka itiaŋ , ka akweny , ka lueliatos , ka luka aŋolol da , ido adaut ituŋa aitapatan ,
59003008	konye emamei ituŋanan kere yenepedori aitapatan aŋajep , erono , iloliana , ileleba aisorit naeari .
59003009	Ŋin ŋes kituritor Ejakait ka Papa ; ŋin ŋes kikenio ituŋa lukesubio kaput naka Edeke .
59003010	Elomunete aiturit ka aiken kotoma aituk ŋin adiopet . Ikainacan , mam ibus akiro ŋun ajaut kwaŋin ,
59003011	Eleleunete kereka akipi nuejok ka nuedwarak da kotoma akoŋu adiopet naka atan ?
59003012	Ikainacan , epedori kereka etini aira iseitunin , arai bo emusabibu aira itinin ? Mam da epedorete akipi nuejai amunyu aluor nuejok .
59003013	Iŋai bo kayes ejai acoa ka ajenun ? Kitodu cani aswamisioke koponesioke luejok kotoma aiyapepera naka acoa .
59003014	Konye arai kijaunos kekokote loedwar ka aŋolopa toma otauonokus , siriwoloboboete , siriŋalaete da asurokin abeit .
59003015	Mam acoa ŋin erai naebuni kokuju , konye erai naka akwap , naka auruunet , naka Satan .
59003016	Naarai neejai ekokote ka aŋolopa , nepenen da ejai aitotolikin , ka ŋiniswamisioit kere da naerono .
59003017	Konye acoa naebuni kokuju nasodit erai naesegara , kosodi nakainapakin , nakaiyapepera , naenonokikinit , ileleba aitim ka araito nuejok , emamei abuonokin , emamei da esoswai .
59003018	Eyeitai araito nuka adolit toma ainapakin mama ejaas ŋul luiswamaete nukainapakin .
59004001	Epote kai ijiisio , ai bo da ebunio asurup kotomakus ? Mere kane , kotoma kanukisiyalamikinete yes nuejiosi kotoma atutubetakus ?
59004002	Iŋobeleete , ido mam idumunete ; iarete , ido imielas , kwabo mam ipedorete adumun . Isurorete , ijiosi da , Mam idumunete naarai mam ilipete .
59004003	Ilipete , kwabo mam kiinakinio , naarai ilipete erono , tetere imonikinos nukisiyalamikinete yes .
59004004	Yes aŋor nudotea , mam ijenete ebe aipaperokin kakwapin ŋes asurup ka Edeke ? Aso ituŋanan kere yenekot araun ipapero yenika akwapin ituluor yenikasurup yenika Edeke .
59004005	Arai bo iwomitos ebe inera atai naiwadikatai ? Imiela kereka emoyo loiboie kotomawok ekolo ?
59004006	Konye iyatanakini ainakin asianut . Kanuka ŋun ebala ebe , “ Itepegi Edeke luiwoŋoko , konye einakini luitasonos asianut . ”
59004007	Aso kononokikis Edeke . Kitepegata Satan , kikeri ŋesi da yes .
59004008	Kikunyakis neejai Edeke , ŋes da ikunyuni mama ijaas . Yes ikadiakanarak , kilota akaninikus , kitalautu itauon , yes luejaas itauon iarei .
59004009	Kitururuoto , kokuudianete , komonyata da . Koluor akienakus akuudian , ka aiyalama da ajuruŋuŋ .
59004010	Kitasonokinos kakonyen nuka Ejakait , ŋes da kitopoloori yes .
59004011	Iinacan , sirinerenenas nueroko . Yeninera nueroko nuka onac , arai bo yenetubokini onaceke , inera nueroko kokisila , ido etubokini ikisila . Konye arai kitubok ikisila , mam irai ikeswaman yenika ikisila , dimarai ikatubon .
59004012	Ejai ekesilakinan ikisila ediopet ka ekatubon , ŋol loepedori aitajar ka amudiar da . Konye iŋai bo ijo yenitubokini iidunyetekon ?
59004013	Aso ca yes luineras ebe , “ Lolo arai moi kilosi ore mutan , kidauni da kaŋina ekaru ediopet , kigwelanari kimedaun da , ”
59004014	kwabo mam ijenete nuka moi . Inyo bo akusiijar ? Iraas elisina , loetakanuni apak naedit , kosodi ailicar .
59004015	Ti gwai ineras ebe , “ Arai ekoto Ejakait , kijari kiswamai da nu ka nu . ”
59004016	Konye kwana iwoloboboto kotoma apoganutukus . Erono aolobob kere naikoni nen .
59004017	Aso yenejeni aswam nuejok , komam iswamai , erai adiakar kamakeŋ .
59005001	Aso ca yes ikabarak , komonyata kibwololoto kanuka ican lukiponikinete yes .
59005002	Abos abarakus , anyama ikajekel akusinapito .
59005003	Amasiki esabukus ka epuesakus , amasikinikec da eraun ajenanut mamakus , enyami awatekus kwape kakim . Ipotu kidiata iborokus luka akais nuipu toma apaarasia nukawasia .
59005004	Koany , iworoi eropit loka ikeswamak luasakata imanikoriakus , loimikitos yesi ; aloma aimony naka ikadwenyak aki nuka Ejakait loka ajoresio .
59005005	Ipotu kisiyalamikinos kakwap , kominakinito aboliasio ; kitutumata ikusitauon kotoma apaaran naka aario .
59005006	Ipotu kitetelekasi akiro ekadoliton , koarata da ; mam ŋes itepega yesi .
59005007	Aso iinacan , kotitiŋonokinete , kiton abunore naka Ejakait . Koany , idarit ekakorion araito nuka akwap nuketiai loepol , etitiŋikinit kes kiton ainakinio akiru naka aiporo ka naka akamu da .
59005008	Kotitiŋonokinete yesi da , kiticata itauonokus , naarai eapie abunore naka Ejakait .
59005009	Iinacan , siriŋuurianakinos , kinyeis atubokinio ; koany , ebwoi ekatubon kokek .
59005010	Iinacan , koyaŋaasi inabin araut aanyunet naka aiticanio ka atitiŋikin , luapotu kinerasi kokiror loka Ejakait .
59005011	Koany , kinyarit luetitiŋikinete luisirereŋitoi . Ipotu kiirasi nuka atitiŋikin naka Yob , ido ipotu koanyut kwape kiswamakinia Ejakait ŋes kawasia , kwape eraar Ejakait lokasianut naepol ka aitim .
59005012	Konye nuitelekarito kere , ikainacan , siriyapoenenete , karaida alimit akuj , karaida akwap , karaida aiyaposit ace kere , konye akusikirot , “ eebo , ” korai eebo , ka “ mam ” da korai mam , kinyeis aibirokin atubokinio .
59005013	Ejai kereka yeniticanio kotomakus ? Kilip . Ejai bo yenelakara ? Koye nukaiturit .
59005014	Ejai kereka yenedeka kotomakus ? Konyarau imakio luka ekanisa , kilipakis ŋes , kinyonyoikis akinyet kokiror loka Ejakait ;
59005015	ailip da nakaiyuun itajari ikadekan , itonyouni da Ejakait ŋes ; arai da kiswamat nukadiakanar , isionio ŋes .
59005016	Aso kolimonokinos akusidiakanareta bonik ka bonik , kilipanakinos da , tetere iŋaleunete . Ailip naka ikadoliton epedori noi aswam .
59005017	Kerai Eliya etuŋanan lokepone kwape kalowok , kilip noi kinye akiru aitep , ido mam abu kotepak akwap adaun ikar iuni ka ilapio ikanykape .
59005018	Kosodi kilip bobo , koinak da akuj akim , kora akwap araitoke .
59005019	Ikainacan , arai kepaa idio kayesi ainyein abeit , kosodi idiopet ainyakun ŋes ,
59005020	kitejenut ŋes ebe yeninyakuni ikadiakanaran kotoma apaar naka erotoke , itajari akeijar kotoma atwanare , erapari da adiakanareta nukepuak .
60001001	Petero , ekiyakia loka Yesu Kristo , Mama ejaas luseuna luesiarakinos luiboiororos kotoma Ponto , ka Galatia , ka Kapadokia , ka Asia , ka Bisunia ,
60001002	kwape kolo esiaunia Edeke Papa ajenun , kotoma aitalaunio naka Emoyo , kiton arimanut ka abwatakinio aokot nuka Yesu Kristo : Kiyatanakin asianut ka ainapakin mamakus .
60001003	Kituritete Edeke ka Papa loka Ejakaitiwok Yesu Kristo ! Kwape ejaar akeitim naepol abu kouri oni irwan nakiareit , tetere kija kamun naejari , kanuka ajarun naka Yesu Kristo kokatwak ,
60001004	kadumut airumet namam edaun , naemamei elos , namam erinyori naiŋadakinitai yes toma akuj ; ,
60001005	yes lukigalikinit apedor naka Edeke kanuka aiyuun kiton naidumuniata aitajario naitemokino apukorio kapak nakawasia .
60001006	Iyalamasi noi kotomakeŋ , karaida ibusakinit diat aitakadikinio kwana apak naedit , kanuka acodunio naka iponesio luipu ,
60001007	tetere aitemio naka aiyuunikus naitelekarit noi etiai loka esabu loedaun karaida kitemio kakim , kotakanu ituritoi , itopoloorio , ka aitubusikinio da , kotoma apukorio naka Yesu Kristo .
60001008	Iminasi ŋes karaida mam ipotu koanyut ŋes ; karaida mam ianyunito ŋes kwana konye iyuunito ŋes , iyalamasi noi kaiyalama namam inerio naitepolooritai .
60001009	Idumunete esaŋe loka aiyuunikus ŋes aitajario naka aijarakus .
60001010	Apotu inabin , luadwarenenete nuka asianut naekot abunore mamakus , komoenenete ka aiŋic akiro nuka aitajario kaŋin ;
60001011	koŋicata ani bo apak , arai ali bo epone lokikwenyaria Emoyo loka Kristo lokejai tomakec , nakegeia aitejen aiticanio naka Kristo ka aibuses naetupakin ŋin .
60001012	Aponi kes ! kopukokinai ebe mere kanukec bonik , dimarai kanukus , apotu kijaanaki ! ŋun nukidaun alimokin yes kwana , kama kaŋul lukilimonokinete yes Akiro Nukajokak , kanuka Emoyo Lokalaunan loejukunio kotoma akuj , akiro ŋun imielas imalaikan aireonokin .
60001013	Kanuka ŋun koenata aŋabes nuka acoakus , kinyeis amer , komunosi cut asianut nakiinunio kotoma apukorio naka Yesu Kristo .
60001014	Kwape idwe luerimaka , sirituputoro keimiel loka apak nakaolitekus nakolo ,
60001015	konye kwape eraar lokinyarit yes lokalaunan , koraut yesi da lukalaunak koponesio kus kere ,
60001016	naarai iwadikatai ebe , “ Iraunos yesi lukalaunak , naarai arai eoŋ lokalaunan , ”
60001017	Arai inyarito Papa ŋol loetubokini ŋinituŋanan kwape ejaatar aswamisioke , komam etiaki ituŋa , kolosenenete kakurian kapali nairaatar ikalotok .
60001018	Kojenete ebe mam aponi kolakun yes kiboro luedaunos , kwape epuesa arai esabu , koponesiokus lutai lukirokunete kama kalukapapaakus ,
60001019	dimarai kaokot nuketiai Ioepol nuka Kristo , kwape nuka imerekek yenemamei aŋwal , karaida akemer .
60001020	Aponi kisiaunai ajenun ŋes koriŋa akwapin kesuba , konye aponi kitakanunai kawasia naka apakio kanukus .
60001021	Kotomakeŋ iraut luiyuunito Edeke , loetajaruni ŋes kokatwak , koinak da aibuses , kosodi aiyuunikus ka amunokus ajaut mama ejai Edeke .
60001022	Naarai idaut aitalaun aijarakus kotoma arimarite abeit , kiton amin iinacan namam esoswai , kodunyakis noi aminanara kotoma otauon .
60001023	Naarai aponi kourii yes irwan nakiareit , mere kikinyom luebosete , dimarai kalumam ebosete , kanuka akirot naka Edeke naejari naeperonori .
60001024	Naarai “ Akuan kere esubit bala anya , Ka aibusesuke kere da kwape aturot naka anya , Erinyorete anya , aturot da eraraar .
60001025	Konye akirot naka Ejakait eperonori ikar kere . ”
60002001	Aso kolemasi awai aronis kere , ka aimod kere , ka aisoswanut , ka ekokote , ka esiomit da kere .
60002002	Kwape imukerun lupeurio kwape kwana kimielas akile nukemoyo nuemamei aimod , tetere kitopoloete yes adolore aitajario ;
60002003	arai ipotu kiirata ajokis naka Ejakait .
60002004	Ipote mamakeg , amoru naejari , naaŋerete ituŋa , konye kama ejai Edeke erai naseuna , naketiai loepol ;
60002005	ka yes da kwape amor nukajarak kidukio koraut etogo lokemoyo , esasedotene lokalaunan , ainanakin asuban nukemoyo , nuitojokit Edeke kanuka Yesu Kristo .
60002006	Naarai ejai toma nuiwadikatai ebe : “ Koany , apesikini eoŋ koSion amoru nakapolon naka agor , Naseuna , naketiai loepol , Ido yeniyuuni ŋes mam irumete ileic . ”
60002007	Aso mamakus luiyuunito erai ŋesi loketiai loepol ; konye mamakec lumam iyuunito , “ Amoru naaŋerete ikadukok , Araun nakapolon naka agor . ”
60002008	Bobo da , “ Amoru naitiguikinet , ka atiiba nakebiroron ” ; iguikinos akiro naarai mam erimarito , kwape elosikinitere kes .
60002009	Konye yes iraas ajena naseuna , esasedotene loka ekabakane , ateker nakalaunan , ituŋa obe luka Edeke , kosodete alimonokin nukajokak nuka ŋol lokinyarauni yes anyoun kamuton alomar toma aicake nakaumokin .
60002010	Mam kolo iraas ituŋake , konye kwana iraas ituŋa luka Edeke ; mam kolo kitimitoi , konye kwana idumut aitimio .
60002011	Luminan , keŋaiŋait yes kwape ikalotok ka ikeboiororok , ainacenen aiŋobel naka akuan , naejio kaijar .
60002012	Kojaas kiponesio luejok kotoma Omo , tetere nakisiomiata yes bala ikeswamak nueroko , kitopoloosi Edeke kapaaran naka aanyanario kanuka aswamisiokus nuejokuka .
60002013	Kononokikis ŋiniicorakinet naka ituŋa kanuka Ejakait , arai erai naka ekabaka naarai ŋes itelekarit kere ;
60002014	arai naka ikayaitok , luijukuni ŋesi aitican luiswamaete nueroko , ka aiturit da ŋul luiswamaete nuejok .
60002015	Naarai nuekoto Edeke kes nuta , yes aswam nuejok tetere itubutarete abaŋaanut naka ituŋa lueolito .
60002016	Luijakakaete , kwabo mere luitwasamaete aijakak ŋin bala araparet aronis ; konye bala ibulesin luka Edeke .
60002017	Kitopoloorito ituŋa kere . Kominas iinacan . Koyoŋito Edeke , Kitopoloorito ekabaka .
60002018	Yes ibulesin , kononokikis ikusijaka kayoŋite kere , mere lukajokak bonik ka luiyapeperas , konye ka lukadedeŋak da .
60002019	Naarai na ŋes itojokitai , ituŋanan aŋirikin ican kanuka aiitun Edeke , isiriebio komameete akiro .
60002020	Naarai aiturio anyoin , arai kidiakasi , kibapanar ititiŋikinete ? Konye arai kiswamata nuejok , kisiriebi , ititiŋikinete , itojokitai ŋun , kama ejai Edeke .
60002021	Naarai aponi konyarakin ŋin , naarai Kristo da aponi kisiriebai kanukus , kinyekinia yes naanyunet tetere ituparete ikukutuke .
60002022	Mam ŋes abu kodiaka , karaida aimod adumun kaitukuke .
60002023	Naamoromoroere ŋes , mam abu kinyaŋa aimor ; naesiriebere , mam abu kitukurian ; konye abu kijaikin mama ejai ŋol loetubokini kadolit .
60002024	Abu ŋesi elopet kibwok adiakanaretawok kakuanake kokitoi , tetere nakidaunia atwanare kama ejaas adiakanareta , kajarata mama ejai adolit . Imacarinike kes kitaŋaleunete yes .
60002025	Naarai ipotu kopaarito kwape amerekekin , konye kwana iboŋut mama ejai Ekecokon Ekaanyanaran da loka aijarakus .
60003001	Yes aŋor da kwape kwaŋin , kononokikis ikiliokokus , tetere ice , karaida mam erimasi akirot , kiriasi iponesio luka aŋorokec komamei akirot ,
60003002	naeanyuniata iponesiokus luesegara , ka luka ayoŋit .
60003003	Kinyek aisiritekus araut nakokuju , naka aicip itim , ka aidelonokin esabu , ka ainap inapen ,
60003004	konye korai etuŋanane loibwaa lokotau , anapito namam edaun naka emoyo loiyapepera ka aiyapaara , loerai loketiai loepol kakonyen nuka Edeke .
60003005	Naarai kwape kwaŋin kolo sek kisirenenoto aŋor nukalaunak nuamunosi Edeke , kononokikinito da ikiliokokec .
60003006	Kwape kerimaritor Sara Aburaam , konyarite ŋes ejakait . Iraas yesi da idweke , arai iswamaete ejok , komam kitukuriani etasuro kere .
60003007	Yes da ikiliok kwape kwaŋin , kiboienenete kakusiŋor koomito nukec , kitopoloorito aberu kwape ibore yenitelekarit akalanyanut , naarai kes da akerumak nukaupakus nuka asianut naka aijar , kinyek akusiilip aitikokinio .
60003008	Nakawasia , koraas kere luicamanara , luitimonoros , luiminanara kwape iinacan , luisiaka , luitasonos da .
60003009	Sirinyaŋarete aronis kanuka aronis , karaida amorosit kanuka amorosit ; konye gwai kilipakis arereŋ , naarai aponi konyarakin ŋin , tetere irumete asianut .
60003010	Naarai ebe : “ Yenimiela aijar , ka aanyun da apaarasia nuejok , Kitikok aŋajepeke kama karonis , Aitukuke da kinyek einer nukaimod .
60003011	Konyou kotoma aronis , kiswama ajokis ; Komo ainapakin , kotup da .
60003012	Naarai esesenete akonyen nuka Ejakait ikadolitok , Itoikinit da akiike apupun ailipikec . Konye egirito akonyen nuka Ejakait ŋul luiswamaete aronis . ”
60003013	Iŋai tope kiswamakini yes erono arai idunyakinito nuejok ?
60003014	Konye karaida kisiriebio kanuka adolit kisirereŋitoi , Sirikikuriakaros aitukurianakec , kwabo sirikiyaloŋoŋoto ,
60003015	konye kitalautu Kristo kotauonokus araut Ejakait . Kokapakina apaarasia kere aboŋokin ŋinituŋanan yenikiŋisi yes akiro nuka amun naejai tomakus , konye ca kaiyapepera ka ayoŋit .
60003016	Kojaas kaomisio nuejok , tetere kaŋun nukisiomere , irumete ileic ŋul luemoromoroete ikusiponesio luejok kotoma Kristo .
60003017	Naarai ejok aisiriebio kanuka aswam nuejok , arai ŋes naekot Edeke , itia kanuka aswam nueroko .
60003018	Naarai Kristo da aponi kisiriebai kanuka adiakanar irwan atipet , lokadolit kanuka lumam edolito , tetere kiyauni mama ejai Edeke , nakearere akuanake , konye koinakinai aijar kotoma omoyo ,
60003019	loalosio da alimonokinia imoyon luejaas aidaris ,
60003020	lumam kerimasi kolo , naedareunitor atitiŋikin naka Edeke , kapaarasia nuka Noa , naetemonokinere ataker , kama etajarere ituŋa idis , kotoma akipi , kes ituŋa ikanykauni .
60003021	Eputosi akiro ŋun kaibatisao , naitajari yes kwana , mere alemar elos loka akuan , dimarai einer kaomisio nuejok mama ejai Edeke , kanuka ajarun naka Yesu Kristo ,
60003022	ejai akan nakoteten naka Edeke , kedau adokar toma akuj ; imalaikan , ka lukapolou , ka lukapedor da kononokikis ŋes .
60004001	Aso naarai Kristo aponi kisiriebai akuan , konapenenete yesi da lujiis luka aomisioit kaŋin , naarai yenisiriebio akuan enyek adiakar ,
60004002	tetere idaunete apaarasiakus nuideuna iriŋa ijaas toma akuan , mere bobo kanuka aiŋobel naka ituŋa , konye kanuka ŋun nuekot Edeke .
60004003	Naarai apaarasia nuatuboros kidaunito aiswamaenen nuekotos Imo , alosenen toma abenyanut , aiŋobel , emeret , aboliasio , edeŋo , ka aima da aputosia nuketal .
60004004	Isiwumokinito kes naarai mam ikerete nepepe kakes kotoma oponesio ŋupeŋul luutai , komoromoroete yes ;
60004005	konye inyakunete kesi akirot mama ejai ŋol loitemonokino atubokin lukajarak ka lukatwak da .
60004006	Naarai ŋin ŋes elimonokinere lukatwak da Akiro Nukajokak , tetere kes da etubokinio kwape ituŋa luejaas awat , konye kojarata kotoma omoyo kwape ka Edeke .
60004007	Eapie awasia naka iboro kere ; aso koomito kacoit , kinyeis da amer , tetere ilipenenete .
60004008	Aitelekarit kere kodunyakis noi aminanara , naarai erapari amin adiakanareta nukepuak .
60004009	Kisukunyanakinete ipejok bonik ka bonik , komamei aŋuurian .
60004010	Kwape kedumunia ŋinituŋanan ainakinet , kijaanakis lucekus kaŋin , kwape ikeŋadak luejok luka asianut naka Edeke naka iponesio luipu ;
60004011	arai ejai yeninera , kwape yeninera akiro nuka Edeke ; arai ejai yenijaanakini , kwape kanuka agogoŋ naekori Edeke ; tetere itopolooritai Edeke kotoma kere kanuka Yesu Kristo . Aibuses ka ayait kojaas mamakeŋ ikar ka ikar . Amen .
60004012	Luminan , siriwumokinete aitemio naka akim nakibunokinit yes , bala kidoik yes ibore yenikaumokin .
60004013	Konye kiyalamasi naarai imorete aisiriebio naka Kristo , tetere naepukorere da akeibuses , iyalamas kailel naepol .
60004014	Arai kiimoromoroi kanuka ekiror loka Kristo , isirereŋitoi , naarai kidoik yes Emoyo loka aibuses , ka loka Edeke da .
60004015	Konye kinyek idio kayesi aisiriebio kanuka araut ikaaran , arai bo ikokolan , arai yeniswamai nueroko , arai kanuka araut yeniramaana ;
60004016	konye arai kisiriebio kanuka araut Ikristayot , kinyeis ileic airum , konye kitopoloor Edeke kokiror kaŋol .
60004017	Naarai adol apak naegeunere atubokin lukokal loka Edeke ; ido arai egeuni kaoni , anyoin bo awasia naka ŋul lumam erimasi Akiro Nukajokak nuka Edeke ?
60004018	Bobo da , ebe , “ Arai etiono aitajar ikadoliton , Ai bo do etakanunia yenikepali ka ikadiakanaran ? ”
60004019	Kanuka ŋun kiswamata ejok ŋul luisiriebio kwape ejaar akot naka Edeke , kisiŋadata Ekasuban lomunot akeceijar .
60005001	Aso eoŋ loarai ekimat aupakus ka ekajenan da loka aisiriebio naka Kristo , ekamoran da loka aibuses naekoto apukorio , ecori imakio kotomakus :
60005002	kicokienenete esipan loka Edeke lokotomakus , mere kanuka aitiŋaikinio , dimarai kanuka alosikinit , mere kanuka ameda nakileic , dimarai koipud ,
60005003	mere kwape lueyaito kagogoŋ nukibeito , konye koraut aanyuneta nuka esipan .
60005004	Kosodi naetakanunia Ekecokon lokapolon , idumunete aboko nakaibuses namam erinyori .
60005005	Yes da ikatumunak kwape kwaŋin , kononokikis imakio . Konapito yesi kere aitasonikino bonik ka bonik , naarai “ itepegi Edeke luiwoŋoko , konye einakini luitasonos asianut . ”
60005006	Aso kitasonikinos kokwap kakan nailerit naka Edeke , tetere kitopoloori yes kedol apak .
60005007	Kowoikis ŋes aiyalononokus kere , naarai epod ŋesi yes .
60005008	Kinyeis amer , kokwenyenenete . Lokasurupikus Satan irimirimi kwape eŋatuny loegat , emoot yenenyamari .
60005009	Kitepegata ŋes , kicasito kaiyuun , kojenete ebe itodolitoi aisiriebio ŋipeŋin koinacanakus luejaas akwapin .
60005010	Konye Edeke lokasianut kere , lokinyarakinit yes aibusesuke naka ikar kere toma Kristo , kidaut aisiriebio apak naedit , kitetemikini yes , kiticat , ka aitogogoŋ da .
60005011	Kojai ayait mamakeŋ ikar ka ikar . Amen .
60005012	Kejukakinit yes ebalua lo kakan naka Siluano , loaomit eoŋ araut onace lomunot , kewadikakinit kakiro nuikidioko , kecor ka aitejenikin noi ebe ŋin ŋes asianut obe naka Edeke , kobwaata yesi kotomakeŋ .
60005013	Kiyogai yes ŋin naejai Babulon , naseuna aupakus , ka Marako da okokuka .
60005014	Kiyoganakinos kainu nakamin . Ainapakin kojai mamakus kere luijaas toma Kristo .
61001001	Simon Petero ebulesit ekiyakia da loka Yesu Kristo , Mama ejaas ŋul luadumutu aiyuun naketiai loepol naeriakas kanakosi kotoma adolit naka Edekewok , Eketajaran da Yesu Kristo :
61001002	Kiyatanakin asianut ka ainapakin mamakus toma ajenun Edeke ka Ejakaitiwok Yesu Kristo .
61001003	Naarai abu apedor naka eidekeoneke koinak oni akiro kere nuka aijar ka nuka ayoŋit Edeke , kanuka ajenun ŋol lokinyarauni oni kanuka aibusesuke ka ajokisike elopet ;
61001004	nukiinakinia oni aisumunetake nuepolok nuketiai loepol ; tetere kotoma kaŋun iraunete ikamorak luka einono loka Edeke , nuipotu kokuiata anyoun kotoma amudiario naejai toma akwapin kanuka aiŋobel .
61001005	Konye kanuka ŋupe kaŋun da kodunyakis noi aiyatakin ajokis kotoma aiyuunikus , kotoma ajokisikus da ajenun ,
61001006	kotoma ajenun du aitikokina , kotoma aitikokina da atitiŋikin , kotoma atitiŋikin da ayoŋit Edeke ,
61001007	kotoma ayoŋit Edeke da amin iinacan , kotoma amin iinacan da amin ,
61001008	Naarai arai kijaunos kaŋun kidilas , kituluorete yes lumam iloŋwaka , ka lueraete araito kotoma ajenun cut Ejakaitiwok Yesu Kristo .
61001009	Naarai yenemameete ŋun , erai imuduki yeneturiaitoi , kimurwokinite aitesegario adiakanaretake nukolo ,
61001010	Aso iinacan , kiyatanakis noi adunyakin aitogogoŋ anyarauniokus ka aseunio da , naarai arai iswamaete ŋun , mam iguikinos nepetai da ;
61001011	naarai kwaŋin kiinakinio kabarara alomaret nakotoma ajakanut namam edaun naka Ejakaitiwok ido Eketajaran Yesu Kristo .
61001012	Kanuka ŋun ŋes ecebokinitor apaarasia kere aisiitun yes ŋun , karaida ijenete kicata da kotoma abeit naijaatar .
61001013	Konye aomit eoŋ ebe edolit , aroko ajai toma oidukuru lo aisinyikokin yes kaisiitun ,
61001014	naarai ajeni ebe eapie apak naka alacar eidukuruka kwape ketejenunia Ejakaitiwok Yesu Kristo .
61001015	Adunyakini da aisipedor yes ŋinipak aiitun ŋun kadau atwanare .
61001016	Naarai mam kipou katupenenete awaragasia nuepwakunitai kacoa , nakitejenunia yes apedor ka abunore naka Ejakaitiwok Yesu Kristo , konye kipou kaanyutu akepolou kakonyenekosi .
61001017	Naarai naainakinere aiturio ka aibuses nuapotu kama ejai Edeke Papa , kobu da eporoto mamakeŋ kotoma aibuses nakapolou naimwekimweki ebe , “ Lo ŋes Okokuka lominat , loalelakinit noi ; ”
61001018	kipou keirasi eporoto ŋol loabuni kotoma akuj , nakijaar kaŋes moru lokalaunan ,
61001019	Ido kija kakirot naka inabin naitogogoŋitoi aitelekarit , Ido iswamaete ejok aibwaikin ŋin etau , kwape atala naecaikini aibois nakamuton , aitodol naiwalaria akwap , elomuni da etop kotoma otauonokus .
61001020	Kojenutu na nasodit ebe , emamei akirot naiwadikato inabin naepedori ituŋanan aijul kanuke bon ,
61001021	naarai emamei akirot nakedwaritai kakote naka ituŋanan , konye enerenenasi ituŋa nukepote kama ejai Edeke kodoikinite Emoyo Lokalaunan .
61002001	Konye apotu kojaut inabin lukeŋalak kotoma otuŋa , kwape ejauniata ikesisianakinak lukeŋalak kotomakus , luitolomunete kaiyeiyea apaar naemudiari , ido koŋerito Lokapolon loagweli kes , iriunete bonik amudiar nakatipet .
61002002	Etuparete da luipu abenyanutukec , ido emoromoroo kanukec erot loka abeit .
61002003	Kotoma airaŋaanut da itudumunos ameda naepol kamakus kakiro nuepwakunete ; atubokiniokec ageun apeŋo mam itiloro , amudiariokec da mam iluranari .
61002004	Naarai arai mam abu Edeke kitim imalaikan naadiakariata , konye kocakak kes ataro , kibwaik da apanya nukamuton , aidaria atubokinio ,
61002005	mam da abu kitim akwapin nukolo sek , konye kidar Noa ekalimonokinan loka adolit nepepe kituŋa ice ikanykaarei , naayaunia akalele akwapin nuka lumam eyoŋito Edeke ;
61002006	naabu kituluoria ireria luka Sodom ka Gomora ekurwon , kotubok akiro kibiro , kibwaik naanyunet mama ejaas ŋul luepote amamus ayoŋit Edeke ;
61002007	koyuu da Lot ekadoliton loeyaloŋoŋoi noi kanuka iponesio luka abenyanut naka ikaronok ,
61002008	( naarai ekadoliton ŋol loeboie kotomakec , naaanyunia ka aiirar da , aponi kiticanai ekemoyo loedolit , ŋinipaaran kanuka aswamisiokec nukepali ) ,
61002009	ejeni Ejakait ayuun lueyoŋito Edeke kotoma acodunio , ka aidar lumam edolito kiticanete kiton apaaran naka atubokinio ;
61002010	konye aitelekarit ŋul luelosenenete atuparit akuan kotoma aiŋobel nakasilianut , komenito ayaio . Iilokina , iswamaete nuekotos , mam emaranete emoromoroete lukaibuses ,
61002011	kwabo imalaikan , karaida kepolok aitelekarit kagogoŋ ka apedor , mam eyaunete akiro nuka amorosit mama ejai Ejakait kamakec .
61002012	Konye kes , kwape isuban luemamei acoa , lueuritai bala itiaŋ lutai aikamunio ka amudiario da , emoromoroete kotoma akiro numam ejenete , emudiario cut kotoma amudiarikec ,
61002013	ikonakinio kes erono ŋes eropit loka aronis . Eomito nukaiyalama abolia paaran . Eraas akemerin ka amasikineta , eboliaete kopucinokec luka aminanar , emorete kayes .
61002014	Ejaas kakonye nuileleba adoteu , mam inyeinete adiakar . Ijodijodoete imoyon lumam icasito . Ejaas itauon luituutoro airaŋaanut . Idwe luikenen !
61002015	Inyeinete erot loetenit , kosodete apaar atupar erot loka Balaam , okoku loka Beor , loamina eropit loka amamus adolit ,
61002016	konye aponi kitoronai kanuka epalike ; abu asigiria namam inera kiner koporoto loka etuŋanan , kitikok ikerep luka enabi .
61002017	Eraas kesi ikico luemameete akipi , ka ilisinai luekutari ekwam ; idaritere kes amuton nairiono cucucuc .
61002018	Naarai inerasi nukailabilab nuepolok nutai , ijodijodoete kaiŋobel naka akuan kotoma abenyanut , ŋul luakuito apak naedit kama kaŋul kaluelosenenete kotoma apaar .
61002019	Isumunete kes aosikinio , kwabo eraas kesi ikulepek ibulesin luka amudiar ; naarai ŋin yenipikori ituŋanan , eraun ŋesi ibulesit yenika ŋin .
61002020	Naarai nakedauniata aiku anyoun kotoma asilianut naka akwapin , toma ajenun cut Ejakait , ido Eketajaran Yesu Kristo , arai inyalinyalunos bobo kaŋin , kipikoroi , eraunos nukawasiakec nukaronok adepar nusodit .
61002021	Naarai tiejok kamakec arai kemam kejenunito erot loka adolit , itia aboŋor kau ainyein aicorakinet nakalaunan naaponi koinakinai kes kedaut ajenun .
61002022	Adoiki kes kwape ejaar awaragan nakabeit ebe , Eboŋori ekiŋok alekanake , ka apege da nailoŋoŋ eboŋori eipwok orit .
61003001	Luminan , lo ŋes ebalua lokiareit lokewadikakini yes ; kotoma kes kere kesinyikokini noi akusiwomisio nuiliogototas aisiitun ;
61003002	tetere iitununete akiro nueneritos inabin lukalaunak , aicorakinet da naka Ejakait ido Eketajaran kama kikiyakiakus .
61003003	Kojenutu na nasodit ebe epote ikesekelok kapaarasia nukawasia isekelete , etuparete aiŋobelekec bonik ,
61003004	inerasi ebe , “ Ejai bo ai aisumunet naka abunoreke ? Naarai ageun netikolo ajotoorotor lukapapaawok , esalito iboro kwape ajaatar kageunet naka asubio . ”
61003005	Naarai epeleikinito aimurwokin na ebe kejai akuj ameun apeŋo , ka akwap naalomuni kotoma akipi , ido kokidiŋ akipi , kanuka akirot naka Edeke ,
61003006	ŋes ainakini akwap nakolosek amudiario kakalele naka akipi .
61003007	Konye iŋadakinitai akuj ka akwap nukatinenikwana akim , kanuka akirot kaŋin , idaritere kiton apaaran naka atubokinio ka amudiario naka ituŋa lumam eyoŋito Edeke .
61003008	Konye luminan , sirikimurwok akirot na adiopet , ebe , esubit adiopepaaran kama ka Ejakait , bala ikar elukumit , ka ikar elukumit da bala adiopepaaran .
61003009	Mam iyapia Ejakait aisumuneteke , kwape eomitotor ice aiyapia , konye etitiŋikinit mamakus , komam ekoto idio kayesi aolior , konye kodoloto kere aitoronikin .
61003010	Konye ebuni apaaran naka Ejakait kwape ekokolan , kosodi edaun akuj kagat naepol , ecalaros nugeet kamwanis kanaidopit , kosodi icweio da akwap ka aswamisio nuejaas tomake .
61003011	Aso naarai ecalaros iboro ŋul kere kwaŋin , ibusakinit yes ajaun biai kotoma oponesio lukalaunak ka ayoŋit Edeke ,
61003012	komunos , kimielas da noi abunore naka apaaran naka Edeke , naecalarere akuj naitonokunio , ka nugeet da ecalaros kamwanis kanaidopit .
61003013	Konye kwape ejaar aisumunetake , kimuno akuj nakitetet ka akwap da nakitetet , neiboio adolit .
61003014	Aso luminan , naarai imunosi ŋun , kodunyakis adumakinio toma ainapakin , komamei elos karaida aitoronet , kakonyeneke .
61003015	Koomito atitiŋikin naka Ejakaitiwok araut aitajario . Abu onacewok lominat Paul kiwadikak yes kwaŋin kwape ejaar acoa naainakinitai ŋes ,
61003016	ido inera ŋun kotoma obaluanake kere . Ejaas kotomakec acekiro nuetioko ajenun , nuemojirete lumam esisiato ka lumam icasito , kwape iswamakiniata nuiwadikatai ace , kiton amudiariokec .
61003017	Aso luminan , yes luidaut sek ajenun ŋin , kidaras kinyeis aibiror anyoun kotoma aicasitekus , kosodete ayaŋaario kapaar naka lukaronok .
61003018	Konye kopolokis toma asianut , ka ajenun da Ejakaitiwok ido Eketajaran Yesu Kristo . Koinakinai ŋol aibuses lolo kiton apaaran naka ikar kere . Amen .
62001001	Ŋin nakejai ameun kageunet , nakipou kapuput , nakianyunit kakosikonye , nakipou kasesenata , katirosi da kakosikanin , naka akirot naka aijar , —
62001002	kotakan da aijar , ido kipou kaanyut , kitejenuni da , kilimonokin yes aijar ŋin naka ikar kere , nakejai neejai Papa , nakitakanikinio sio , —
62001003	nakipou kaanyut , kapuput da , kilimonokini yes da , tetere idieasi yesi da kasio . Eidicanewok da ejai nepepe ka Papa , ido nepepe ka Okokuke Yesu Kristo .
62001004	Kiwadikai nu tetere itodolikinio awokokiyalama .
62001005	Na ŋes aitejenunet nakipou kapuput kamakeŋ , nakilimonokini yes , ebe , Erai Edeke aica , ido kotomakeŋ emamei cut adiomuton .
62001006	Arai kinera ebe kidica kaŋes , kalosenenete da kotoma amuton , kiŋala bonik , komam kiswamai nukabeit .
62001007	Konye arai kilosenenei kotoma aica , kwape ejaar ŋesi toma aica , kidicenena bonik ka bonik , ido kitesegarete oni aokot nuka Yesu Okokuke kama kadiakar kere .
62001008	Arai kinera ebe emamei oni adiakar , kimoda bonik , emamei da abeit kotomawok .
62001009	Arai kilimori adiakanaretawok , erai ŋesi lomunot ido loedolit , isioniei oni adiakanareta , itesegari da oni kama kamamus adolit kere .
62001010	Arai kinera ebe mam kipou kadiakasi kituluori ŋes ekeŋalan , emamei da akekirot kotomawok .
62002001	Ikadwe ludidik , kewadikakini yes nu kinyeis adiakar . Arai kediaka ituŋanan ejai oni Ekapuron neejai Papa , Yesu Kristo ekadoliton .
62002002	Erai ŋesi alucet naka adiakanaretawok , kwabo mere kanuwok bonik , konye kanuka akwapin kere da .
62002003	Kana da ŋes kijenunia ebe kijeni ŋes , arai kiricit aicorakinetake .
62002004	Yeninera ebe , “ Ajeni ŋes , ” komam ericit aicorakinetake erai ikeŋalan , emamei da abeit kotomakeŋ .
62002005	Konye ŋin yenericit akekirot abeit apoloo amin naka Edeke kotomakeŋ . Kana ŋes kijenunia ebe kija tomakeŋ .
62002006	Ŋin yeninera ebe esalenenei tomakeŋ , iburao ŋin alosenen kwape alosenenoo ŋesi .
62002007	Luminan , mam kewadikakini yes aicorakinet nakitetet , dimarai aicorakinet namojoŋ naidumut ameun kageunet ; aicorakinet namojoŋ ŋes akirot naipotu kopuput .
62002008	Kewadikakini yes bobo aicorakinet nakitetet , naerai nakabeit tomakeŋ , tomakus da , naarai edaun amuton , ecai da kwana aica nakabeit .
62002009	Yeninera ebe ejai toma aica , kolaite da onaceke , ejai toma amuton kiton kwana .
62002010	Yenemina onaceke esalit toma aica , emamei da aiguikinet kotomakeŋ .
62002011	Konye yenelai onaceke ejai toma amuton , elosenenei da kotoma amuton , komam ejeni neelosi , naarai etumudak amuton akekonye .
62002012	Kewadikakini yes , idwe ludidik , naarai esionii yes adiakanaretakus , kanuka ekekiror .
62002013	Kewadikakini yes , lukapapa , naarai ijenete ŋol loejai ameun kageunet . Kewadikakini yes , ikatumunak , naarai ipikos lokaronon . Kewadikakini yes , idwe , naarai ijenete Papa .
62002014	Kewadikakini yes , lukapapa , naarai ijenete ŋol Ioejai ameun kageunet . Kewadikakini yes , ikatumunak , naarai igogoŋ , esalit da akirot naka Edeke tomakus , ipikos da lokaronon .
62002015	Siriminas akwapin , karaida iboro luejaas toma akwapin . Arai emina ituŋanan akwapin , emamei amin naka Papa kotomakeŋ .
62002016	Naarai ibore kere yenejai toma akwapin , aiŋobel naka akuan , aiŋobel naka akonye , ka eitur da loka aijar kana , mam elomunete kaneejai Papa , dimarai elomunete kakwapin .
62002017	Edaunos da akwapin , ka aiŋobelekec ; konye yeniswamai nuekot Edeke esalenenei kiton ikar kere .
62002018	Idwe , adolu esawa lokawasia , ido kwape ipotu kopupunioto ebe ebuni lokasurup loka Kristo , adolut kwana lukasurup luipu luka Kristo ; ŋes kijenunia ebe adolu esawa lokawasia .
62002019	Apotu konyout kamawok , konye mam keraas luwok ; naarai arai keraas luwok , tikesalata kaoni , konye konyout tetere itakanunio ebe mam keraas kere luwok .
62002020	Konye yes abu Lokalaunan kinyonyoik akinyet , ido ijenete kere .
62002021	Mam kewadikakini yes naarai mam ijenete abeit , konye naarai ijenete ŋin , ido naarai emamei aiŋal kere naelomuni kotoma abeit .
62002022	Iŋai bo erai ikeŋalan dimarai yeneŋeri ebe Yesu mere Kristo ? Lo ŋes lokasurup loka Kristo , loeŋeri Papa ka Okoku da .
62002023	Ŋin kere yeneŋeri Okoku , emamei ŋin Papa . Ŋin yenelimori Okoku ejai ŋes Papa da .
62002024	Kosal tomakus naipuput ameun kageunet . Arai kesal tomakus naipuput ameun kageunet , isalete da toma Okoku ido toma Papa ,
62002025	Na ŋes aisumunet naisumunit ŋesi oni , aijar naka ikar kere .
62002026	Kewadikakini yes nu nuka ŋul lukitapaarete .
62002027	Yes da , esalit tomakus ainyonyoikinio akinyet naidumut kamakeŋ , komam ipudasi ituŋanan aisisianakin yes ; konye kwape kisisianakinia yes ainyonyoikinike akinyet akiro kere , erai da nakabeit , kwabo mam erai aiŋal , ido kwape kisisianakinitor yes , kosalata tomakeŋ .
62002028	Kwana da , idwe ludidik , kosalata tomakeŋ , tetere naetakanunia ŋesi kajaas katitiŋ , kinyeis ileic airum oni kakonyeneke naebunio ŋesi .
62002029	Arai ijenete ebe edolit ŋesi , kojenut ebe ŋin kere yeniswamai nukadolit ŋes eurit ,
62003001	Koanyut amin naetia nen nakiinakinit Papa oni , tetere kinyaritai idwe luka Edeke , kirai da . Kanuka ŋun ŋes mam akwapin kijeniata oni , naarai mam apotu kojenut ŋes .
62003002	Luminan , kirai kwana idwe luka Edeke , mam ber etakani kwape kiraunor , konye kijeni ebe naetakanunia ŋesi kiputori oni ŋes , naarai kianyuni ŋes kwape ejaar .
62003003	Ŋin kere yenejai amun ŋin , italauna kwape eraar ŋol lokalaunan ,
62003004	ŋin kere yeniswamai adiakar , iswamai da epali , adiakar ŋes epali .
62003005	Ijenete da ebe abu ŋesi kotakan tetere elemari adiakanareta , emamei da adiakar kotomakeŋ ,
62003006	ŋin kere yenesalit tomakeŋ mam ediakari ; ŋin kere yenediakari , mam abu koany ŋes karaida ajenun
62003007	Idwe ludidik , kinyek ituŋanan aitapaar yes . Yeniswamai nukadolit erai yenedolit , kwape eraar ŋol loedolit .
62003008	Yeniswamai adiakar erai yenika Satan , naarai ediakit Satan ameun kageunet . Kanuka ŋun ŋes etakanunia Okoku loka Edeke , tetere emudiari aswamisio nuka Satan .
62003009	Ŋin kere yeneurio kama ejai Edeke mam iswamai adiakar , naarai esalit ekinyomitike tomakeŋ ; ido mam epedori adiakar naarai keurio kama ejai Edeke .
62003010	Kana ŋes etakanuniata idwe luka Edeke ka idwe luka Satan ; ŋin kere yenimam iswamai nukadolit mam erai yenika Edeke , karaida yenimam emin onaceke .
62003011	Naarai na ŋes aitejenunet naipotu kopuput ameun kageunet , ebe , kaminanaros .
62003012	Mere kwape Kain , lokerai loka lokaronon , koar da onaceke : Ido kanukinyo kearia ŋes ? Naarai keroko akeswamisio , kwabo kedolito nuka onaceke .
62003013	Sirikiwumokis , iinacan , arai kilaete akwapin .
62003014	Kijeni oni ebe kipou kanyoutu katwanare alomar aijar , naarai kimina iinacan . Yenimam emin esalit toma atwanare .
62003015	Ŋin kere yenelai onaceke , erai ikaaran , ijenete da ebe emamei ikaaran kere yenesalit aijar naka ikar kere tomakeŋ .
62003016	Kana ŋes kijenunia amin , naarai abu ŋol kopal akeijar kanuwok ; oni da kiburao aipal aijarawok kanuka iinacan .
62003017	Arai ejai yenejaas kiboro luka akwapin , kitei da onaceke iyarorotoi , egolokini da etauke kamakeŋ , ikwaikini ai esalakini amin naka Edeke tomakeŋ ?
62003018	Idwe ludidik , kenyeis aminanara kakirot , karaida kaŋajep , dimarai kaswam ka abeit .
62003019	Kana ŋes kijenunia ebe kirai luka abeit , kesicerededata da iwokotauon kakonyeneke ,
62003020	kama kitoroniata kere iwokotauon ; naarai epol Edeke adepar iwokotauon , ejeni da kere .
62003021	Luminan , arai mam itauonowok kitoronete , kija katitiŋ neejai Edeke ;
62003022	ŋin yenikilipi da kidumuni kamakeŋ , naarai kiricit aicorakinetake , kiswamai da nuisiyalamikinete kakonyeneke .
62003023	Na ŋes aicorakineteke , oni aiyuun ekiror loka Okokuke Yesu Kristo , kaminanaros da kwape kiinakinitor oni aicorakinet .
62003024	Ŋin yenericit aicorakinetake esalit tomakeŋ , ŋes da tomakeŋ . Kana ŋes kijenunia ebe esalit tomawok , kanuka Emoyo lokiinakinit oni .
62004001	Luminan , sirikiyuut ŋolimoyo , konye kitemoto imoyon arai eraas luka Edeke ; naarai alomasi inabin luipu lukeŋalak toma akwapin .
62004002	Kana ŋes ijenuniata Emoyo loka Edeke ; ŋolimoyo loelimori ebe abu Yesu Kristo toma akuan , erai loka Edeke .
62004003	Ŋolimoyo da lomam elimori Yesu , mam erai loka Edeke , ŋol erai lokasurup loka Kristo , loipuput ebe ebunit , kwana da ejai toma akwapin .
62004004	Idwe ludidik , iraas yesi luka Edeke , ipikosi kes , naarai epol ŋol loejai tomakus adepar ŋol loejai toma akwapin .
62004005	Eraas kesi luka akwapin , kanuka ŋun inerasi nuka akwapin , iirarete da akwapin kes .
62004006	Kirai oni luka Edeke . Yenejeni Edeke kiirari oni , yenimam erai yenika Edeke mam kiirari oni . Kana ŋes kijenunia emoyo loka abeit ka emoyo loka apaar .
62004007	Luminan , kaminanaros , naarai amin erai naka Edeke , ŋin da kere yenemina eurio kama ejai Edeke , ejeni da Edeke .
62004008	Yenimam emin mam ejeni Edeke , naarai erai Edeke amin .
62004009	Kana ŋes etakanunia amin naka Edeke mamawok , naarai abu Edeke kijuk Okokuke loteluna toma akwapin tetere kijari kanukeŋ .
62004010	Kana ŋes ejaar amin , mere ebe kimina oni Edeke , konye abu ŋesi komina oni , kijuk da Okokuke araun alucet naka adiakanaretawok .
62004011	Luminan , arai kimina Edeke oni kwaŋin , kiburao oni da aminanara .
62004012	Emamei cut ituŋanan yeneanyunit Edeke apaarasia kere ; arai kiminanara , esalit Edeke tomawok , akemin da apoloor kotomawok .
62004013	Kana ŋes kijenunia ebe kisalit tomakeŋ , ka ŋes da tomawok , naarai abu koinak oni nuka Emoyoke .
62004014	Kianyunit , kitejenuni da ebe abu Papa kijuk Okokuke araun Eketajaran loka akwapin .
62004015	Arai elimori ituŋanan ebe Yesu ŋes Okoku loka Edeke , esali Edeke tomakeŋ , ŋes da toma Edeke ,
62004016	Kijeni , kipou keyuut da , amin naejai Edeke mamawok . Edeke ŋes amin ; ŋin da yenesalit toma amin , esalit toma Edeke , Edeke da esalit tomakeŋ .
62004017	Kana ŋes apolooror amin nepepe kaoni , tetere kija katitiŋ kapaaran naka aitub akiro ; naarai kwape eraar ŋesi , kirai oni da kwaŋin toma akwapin nu .
62004018	Emamei akurian kotoma amin , naarai amin naapoloor ireŋeari akurian . Naarai ejai akurian aiticanio , yenekuriana da mam epolooro kotoma amin .
62004019	Kimina oni , naarai ŋes kigei amin oni .
62004020	Arai inera ituŋanan ebe , “ Amin Edeke , ” kolaite da onaceke , erai ikeŋalan . Naarai yenimam emina onaceke loeanyunit , mam epedori amin Edeke lomam eanyunit .
62004021	Ejai da oni aicorakinet na kamakeŋ , ebe yenemina Edeke , komina da onaceke .
62005001	Ŋin kere yeniyuunit ebe Yesu ŋes Kristo , eurio kama ejai Edeke , ŋin kere da yenemin ikaurian emin ŋin yeneuriei ŋesi .
62005002	Kana ŋes kijenunia ebe kimina idwe luka Edeke , nakiminar Edeke , kiswamai da aicorakinetake .
62005003	Naarai na ŋes amin naka Edeke , ebe kiricit aicorakinetake . Ido mam aicorakinetake elaŋir .
62005004	Naarai ŋin kere yeneurio kama ejai Edeke ipikori akwapin ; na ŋes aipikor naipikori akwapin , aiyuuniwok .
62005005	Iŋai bo ipikori akwapin , dimarai yeniyuunit ebe Yesu ŋes Okoku loka Edeke ?
62005006	Ŋes ŋol loabu kobu kanuka akipi ka aokot , Yesu Kristo ; mere kotoma akipi bonik , konye kotoma akipi ka aokot da .
62005007	Erai Emoyo ekajenan , naarai erai Emoyo abeit .
62005008	Ejaas ikajenak iuni , Emoyo , ka akipi , ka aokot da ; acamanara iuni kidiopet .
62005009	Arai kicamuni aitejenunet naka ituŋa , epol aitejenunet naka Edeke adepar , naarai na ŋes aitejenunet naka Edeke naitejenunit nuka Okokuke .
62005010	Yeniyuunit Okoku loka Edeke ejai aitejenunet tomakeŋ , Yenimam iyuunit Edeke , etuluo ŋes ekeŋalan , naarai mam abu kiyuu aitejenunet naitejenunit Edeke nuka Okokuke .
62005011	Na ŋes aitejenunet ebe , abu Edeke koinak oni aijar naka ikar kere , ejai da aijar ŋin toma Okokuke .
62005012	Yenejai Okoku , ejai da aijar ; yenemamei Okoku loka Edeke emamei aijar .
62005013	Kewadikak yes nu tetere ijenete ebe ejai yes aijar naka ikar kere , ŋul luiyuunito ekiror loka Okoku loka Edeke .
62005014	Na da ŋes atitiŋ nakija kaoni kamakeŋ , ebe , arai kiilip ibore kwape ejaar akoteke , kipupuni ŋesi oni .
62005015	Arai kijeni ebe kipupuni ŋesi oni , ŋin kere yenikilipi , kijeni ebe kidumu iboro lukilipit kamakeŋ .
62005016	Arai keanyu ituŋanan onaceke kediakaa adiakaret namere naka atwanare , ilipi , einakini Edeke ŋes aijar kanuka ŋul lumam ediakarito kiton atwanare . Ejai adiakar naka atwanare ; mam enera ebe kilipakinai ŋin .
62005017	Amamus adolit kere ŋes adiakar , ejai da adiakar namere naka atwanare .
62005018	Kijeni ebe ŋin kere yeneurio kama ejai Edeke mam ediakari , konye loeurio kama ejai Edeke ericit ŋes , mam lokaronon etirori ŋes .
62005019	Kijeni ebe kirai luka Edeke , iboiete da akwapin kere kotoma lokaronon .
62005020	Konye kijeni ebe abu Okoku loka Edeke , abu koinak oni ajenun tetere kijeni ŋol loerai abeit , kija oni toma ŋol loerai abeit , toma Okokuke Yesu Kristo . Ŋol ŋes Edeke lokabeit , aijar da naka ikar kere .
62005021	Idwe ludidik , kidarasi bonik kama kaputosia .
63001001	Eoŋ ekimat ewadikakini ajakait naseuna ka idweke , luamina kabeit , ido mere eoŋ bon konye ŋul kere da luejenete abeit ,
63001002	kanuka abeit naesalit tomawok , ido ejaun nepepe kaoni ikar kere :
63001003	Asianut , ka aitim , ka ainapakin ejaunete kaoni kama ka Edeke Papa , ido kama ka Yesu Kristo Okoku loka Papa , toma abeit ka amin .
63001004	Abu keyalamikin noi naarai abu kadum ice kodwekon elosenenete kotoma abeit , kwape kidumunia aicorakinet kama ka Papa .
63001005	Ido kwana ajakait , kelipi jo , mere bala kewadikakini jo aicorakinet nakitetet , konye ŋin nakijaatar ameun kageunet , kaminanaros bonik ka bonik .
63001006	Na da ŋes amin , kalosenenete kwape ejaatar aicorakinetake ; na ŋes aicorakinet , kwape ipupunitotor yesi ameun kageunet , ebe , kolosenenete kotoma amin .
63001007	Naarai alomasi ikeŋalak luipu toma akwapin , lumam elimorete abunore naka Yesu Kristo kotoma akuan ; ŋol ŋes ekeŋalan ido lokasurup loka Kristo .
63001008	Kocoito kinyeis atwaniar nukiswamat , konye kijaut eropit loitekoro .
63001009	Ŋin kere yenelitori komam esalit toma aisisianakin naka Kristo , emamei ŋin Edeke ; yenesalit toma aisisianakin , ejai ŋin Papa ka Okoku da .
63001010	Arai ebuni ituŋanan mamakus , komam eyaunit aisisianakin ŋin , sirikisukunyikis ŋes togo , karaida ayogan ŋes ;
63001011	naarai yeniyogai ŋes emorete kaŋes akeswamisio nukaronok .
63001012	Ejaas nuipu aiwadikakin yes , konye mam akoto aitwasam apapula ka ebwino , konye amun abunore mamakus , kenerata kaituke , kosodi kodol awokokiyalama .
63001013	Kiyogaete jo idwe luka inacikon naseuna .
64001001	Eoŋ ekimat ewadikakini Gaio lominat , loamina kotoma abeit .
64001002	Lominat , kelipak jo ajaut ejok kakiro kere , koŋale da , kwape ejaar akoniijar ejok .
64001003	Naarai abu keyalama noi naadolunioto iinacan kitejenut da abeitekon ; kwape ilosenenoo kotoma abeit .
64001004	Emamei eoŋ aiyalama naepol adepar na , apupun ebe elosenenete ikadwe kotoma abeit .
64001005	Lominat , iswamai aswam namunot naiswamakini iinacan ka ipejok da ,
64001006	lukitejenut akonimin kakonyen nuka ikanisan . Iswamakini kes ejok ainyamakin kes kwape ibusakinitor Edeke .
64001007	Naarai alomasi kesi kanuka Ekiror , komam ijaunito ibore kama ka ikapirin .
64001008	Aso kiburao oni aisukunyun luikote nen , tetere kiraun ikeswamak lukaupakec kotoma abeit .
64001009	Abu kewadikak ekanisa ece ; konye Dioterepes loekot aiŋarenikin mam abu kisukunyik sio .
64001010	Kanuka ŋun , arai kabu , esiituni akeswamisio nuiswamai ; kidacanakini sio akiro nueroko , Komam ŋun edaunete ŋes , eŋeri ŋesi aisukunyun iinacan , itikokini da ŋul luekotosi aisukunyikin kes , ireŋeari kokanisa .
64001011	Lominat , siriroki nueroko , dimarai nuejok , Yeniswamai nuejok erai yenika Edeke ; yeniswamai nueroko mam eanyunit Edeke .
64001012	Itejenunete ituŋa kere nuka Demeterio , itejenuni da abeit alopet ; isio da kitejenuni , ido ijeni ebe erai aitejenunikosi nakabeit .
64001013	Ajaas eoŋ nuipu aiwadikakin jo , konye mam akoto aiwadikakin jo kebwino ka akwara ;
64001014	konye amuno aanyun jo katipet , kenerata kaituke .
64001015	Kojai ijo ainapakin . Kiyogaete jo ipapero . Kiyoga ipapero kwape ejaatar ikiroriakec .
65001001	Yuda , ebulesit loka Yesu Kristo , onace loka Yakob , Mama ejaas luenyaritai , luminan toma Edeke Papa , luericakinitai Yesu Kristo :
65001002	Kiyatanakin aitim mamakus , ka ainapakin , ka amin da .
65001003	Luminan , eswamai kadunyanut kere aiwadikakin yes nuka aitajariowok nakimori , ketiŋaikinitai aiwadikakin yes kecor yes aut noi kanuka aiyuun naainakinitai lukalaunak irwan atipet bon .
65001004	Naarai alomut icetuŋa kaiyeiyea , lukiwadikatai sek alomar otube lo , ituŋa lumam eyoŋito Edeke , luilocete asianut naka Edekewok araun abenyanut , eŋerete da Ekapoloniwok ediopet bon Ejakait Yesu Kristo .
65001005	Konye akoto aisiitun yes karaida ijenut kere atipet bon , ebe kedau Ejakait aitajar ituŋa kakwap nako Misiri , akaulo kaŋun abu komudialumam eyuunito .
65001006	Imalaikan da lumam apotu koricata ayaitekec , konye kinyeis akeceibois kikulepek , abu ŋesi kidar korikoi lumam edaunos kamuton kiton atubokinio naka apaaran nakapolon .
65001007	Kwape ka Sodom ka Gomora , ka ireria da luerimorito kes , luapotu koluŋakinos adoteanut kopone loka ŋul , kotupata acekuan , ibwaikinitai araut aanyunet , iticanio kakim naka ikar kere .
65001008	Konye kopone kaŋol ituŋa lu da kairujasiakec emunaarete akuan , Kerete ayaio , emoromoroete da lukaibuses .
65001009	Konye nakeŋolopatar Mikael emalaika lokapolon kaSatan , epegas kanuka akuan naka Musa , mam abu koneikin aosan ŋes katubokinio nakamoromor , konye kobala ebe , “ Kitoron Ejakait jo , ”
65001010	Konye ituŋa lu emoromoroete ŋun kere numam ejenete , konye ŋun nuejenete kaurunet , kwape itiaŋ luemamei acoa , kaŋun emudiario kes .
65001011	Itukwi kes ! Naarai elosete korot loka Kain , kokubokinos kapaar naka Balaam , kanuka eropit komudiarai kopeget loka Kora .
65001012	Eraas lu amor numam etakanete kopucinokus luka aminanar , emorete kayes komam ekuriaka , icokiete bonik ; idouon luemameete akipi luekutarete ikwamin ; ikito luka akamu luemameete araito , luatwaka irwan aarei , luarutuno ;
65001013	akailan nuededeŋ nuka aŋolol , nuekuete ekuetete , lokileieikec ; aacer nuepaarete nuidarakinitai amuton nairiono cucucuc kiton ikar kere .
65001014	Konye nuka ŋul abu Enok da , lokikanyetekaarei anyoun ka Adam , kodwarakinite ebe , “ Koany , ebunit Ejakait nepepe ka lukalaunakake ilukumin itomon ,
65001015	aiswamakin kere etube , ka aitoron da kere lumam eyoŋito Edeke kanuka aswamisiokec kere nuka amamus ayoŋit Edeke , ido kanuka akiro kere nueninik nuenerata ikadiakanarak lumam eyoŋito Edeke asurokinia ŋes . ”
65001016	Eraas lu ikerurumak , ikaŋuurianak , luelosete kwape ejaar aiŋobelekec , ineras da aitukekec akiro nukasoga , emaete ituŋa adumunia ameda .
65001017	Konye yes luminan , kiitut akiro nukolo kinerata ikiyakia luka Ejakaitiwok Yesu Kristo ;
65001018	apotu kolimokis yes ebe , “ Kapak nakawasia ejaunete ikesekelok , luelosete kwape ejaar aiŋobelekec nakamamus ayoŋit Edeke . ”
65001019	Eraas lu lueyaunete atiakatiak , luka aijar kana , luemamei Emoyo .
65001020	Konye yes , luminan , kodukonoros kaiyuunikus nakalaunan noi , kilipenenete kOmoyo Lokalaunan ,
65001021	kidaras bonik toma amin naka Edeke ; kidareut aitim naka Ejakaitiwok Yesu Kristo kiton aijar naka ikar kere .
65001022	Kitimoto ice , luebuonokinos ;
65001023	kitajarata ice , kouruput kotoma akim ; kitimoto ice kakurian , kolaata anapito da naejai elos loka akuan .
65001024	Mama ejai ŋol loepedori aidar yes kinyeis aiguikin , kaisibwo yes kakonyen nuka aibusesuke komamei aitoronet , kaiyalama naepol noi ,
65001025	mama ejai Edeke ediopet bon , Eketajaraniwok kanuka Yesu Kristo Ejakaitiwok , kojai aibuses , ka apedor , ka ailerit , ka apolou da , ageikin ikar kere , tinenikwana da , ido kiton ikar kere . Amen .
66001001	Apukokin naka Yesu Kristo naabu Edeke koinak ŋes aitodikin ikebulesin nuibusakinit adoikin atipet , kitejen kanuka aijukar ekemalaika mama ejai Yokana ekebulesit ,
66001002	lokitejenuni akirot naka Edeke , ka ajenanut naka Yesu Kristo , kere nuabu koany .
66001003	Isirereŋitoi ŋin yenesiomi , ka ŋul da luepupete akiro nuka adwarasit kana , ka luericete da nuiwadikatai kotomakeŋ ; naarai eapie apak .
66001004	Yokana mama ejaas ikanisan ikanykaarei luka Asia : Asianut kojai mama ijaas ka ainapakin nuepote kama ejai ŋol loejai , ido lokejai , ido loebuni , ido kama ejaas Imoyon ikanykaarei luejaas kiŋaren keicoloŋoke ,
66001005	ido kama ejai Yesu Kristo , ekajenan lomunot , ekiyai loka ikatwak , ekayaiton da loka ikabakan luka akwapin . Mama ejai ŋol lokimina oni , lokilacuni da kotoma adiakanaretawok kanuka aokotoke ,
66001006	kituluo da oni ajakanut , isasedotin luka Edeke Papake , mama ejai ŋol kojai aibuses ka ailerit , kiton ikar ka ikar . Amen .
66001007	Koany ebuni nepepe kidouon , eanyuni ŋes ŋinikoŋu , kere lukicumete ŋes ; ibworos atekerin kere nuka akwap kanukeŋ . Eebo , Amen .
66001008	Ebala Ejakait Edeke ebe , “ Arai eoŋ Alupa ka Omega , loejai , ido lokejai , ido loebuni , Lokapedor kere , ”
66001009	Eoŋ Yokana , onacekus , loamori nepepe kayes aiticanio , ka ajakanut , ka atitiŋ , nuejaas toma Yesu , abu kajai apujan naenyaritai Patumo , kanuka akirot naka Edeke , ka aitejenun da nuka Yesu .
66001010	Abu kajai kotoma Omoyo kapaaran naka Ejakait , kasodi apupun eporoto loepol kokaukaŋ , bala loka arupepe ,
66001011	kobala ebe , “ Kiwadik nuiany toma oitabo , kijukak ikanisan ikanykaarei , mama ejai Epeso , ka Sumuruna , ka Perugamo , ka Suatira , ka Sarudio , ka Piladelupia , ka Laodikia da . ”
66001012	Abu kebelokin aanyun eporoto loenera keoŋ , ido naebelokinor abu kaany ipirin lukatalai ikanykaarei luka esabu ,
66001013	ido kokidiŋ kipirin lukatalai kaany loeputosi bala okoku loka etuŋanan enapit anapito naedolit akejen , koenite da amuny naka esabu atorobuke ;
66001014	kokwaŋ akouke ka iketim da kwape ajul nukakwaŋak , kwape akako ; akekonye da kwape aipeloret naka akim ,
66001015	akekeje da aikomon nuepwatat , bala naililiauna kotoma oupa , eporotoke da kosubite bala eporoto loka akipi nuipu ;
66001016	ido abu kitiŋite aacer akanykaarei kakanike nakoteten , ido kolom kaitukuke ekileŋ loekwana kowaitin iarei kere , ereeteke da kosubite bala akoloŋ naecai kakepedor .
66001017	Naanyunia ŋes , abu kebirokin akejeneke bala atwanit . Kedokok akanike nakoteten , kabala ebe , “ Sirikiyoŋ , arai eoŋ losodit ka lokawasia da ,
66001018	ido Lokajaran ; abu katwanite , ido koany ajari ikar ka ikar , ajai kilaceta luka Atwanare ka luka Okatwak .
66001019	Aso kiwadik nuiany , nuejaas , ka nuejaunete da akaulo kaŋun .
66001020	Aiyeiyea naka aacer akanykaarei nuiany kakanika nakoteten , ka ipirin lukatalai ikanykaarei luka esabu . Aacer ŋun akanykaarei kes imalaikan luka ikanisan ikanykaarei , ka ipirin da lukatalai ikanykaarei kes ikanisan ikanykaarei .
66002001	“ Kiwadikak emalaika loka ekanisa lokotoma Epeso ebe : Inera kwanata ŋol loitiŋit aacer akanykaarei kakanike nakoteten , loelosenenei kokidiŋ opirin lukatalai ikanykaarei luka esabu ebe :
66002002	“ Ajeni akoniswamisio , ka aitaaritoi , ka aŋirikinitekon , ido kwape mam ipedoria atitiŋikin ituŋa lukaronok , ido ibu kitem ŋul luenyaras bonik ikiyakia , kwabo mam eraas , kodum ebe eraas ikeŋalak ,
66002003	Iŋirikinit ka atitiŋikin kanuka ekakiror , kwabo mam ibu kopas .
66002004	Konye ejai eoŋ akirot na kajo ebe ibu kojal akonimin nasodit .
66002005	Aso kiitu nekibirunor , kitoronikin , kiswama da aswamisio nusodit . Konye arai mam iswamai kwaŋin , abuni mamakon , alemari da epirikon lokatala kaiboisike , dimikito kitoronikin .
66002006	Konye ejai jo na ebe ilait aswamisio nuka Inikolain , nualait eoŋ da .
66002007	Ŋin yenejai akit , kopup nuelimokini Emoyo ikanisan . Ŋin yenipikori ainakini ŋes ainyam araito nuka ekitoi loka aijar , loejai Paradais loka Edeke .
66002008	“ Ido kiwadikak emalaika loka ekanisa lokotoma Sumuruna ebe : Inera kwanata ŋol losodit ka lokawasia da , loabu kotwanite ido ejari , ebe :
66002009	“ Ajeni aiticaniokon , ka ikonibakor , ( konye irai ekabaran ) ka amoromor naka ŋul kaluenyaras bonik Iyudayan , kwabo mam eraas , konye eraas atukos naka Satan .
66002010	Sirikiyoŋ nukidoikinete aisirieb jo , Koany , elosi Satan acakakin ice kayes aidaris , tetere kitemio , kiticanio da yes apaarasia atomon . Koraenena lomunot kiton atwanare , eoŋ da kainakini jo aboko naka aijar .
66002011	Ŋin yenejai akit , kopup nuelimokini Emoyo ikanisan . Ŋin yenipikori mam epipilikini cut atwanare nakiareit .
66002012	“ Ido kiwadikak emalaika loka ekanisa lokotoma Perugamo ebe : Inera kwanata ŋol loejai ekileŋ loekwana kowaitin iarei kere ebe :
66002013	“ Ajeni mama iboio , neejai eicoloŋ loka Satan ; ido ikamunit noi ekakiror , kwabo mam ibu koŋer aiyuunika , karaida kapaarasia nuka Antipa ekajenanika , lomunotoka , loaarakinio mamakus , mama iboio Satan .
66002014	Konye ejai eoŋ akiro nuikidioko kajo , naarai ejaas jo ituŋa luikamunito aisisianakin naka Balaam , loesisianakini Balak acakakin aitiguikinet akonyen nuka idwe luka Isirael , ainyam nueinakinio aputosia , ka adotear da .
66002015	Ejaas jo da kwaŋin ituŋa luikamunito aisisianakin naka Inikolain ,
66002016	Aso kitoronikin . Konye arai mam iswamai kwaŋin abunit atipet mamakon , ajiikini kakes kekileŋ loka aitukuka .
66002017	Ŋin yenejai akit , kopup nuelimokini Emoyo ikanisan . Ŋin yenipikori ainakini ŋes emanu loebwaitai , ainakini da ŋes amoru naekwaŋ , ido iwadikatai amoru ekiror lokitetet , lomam ituŋanan ejeni nabarai yenijauni .
66002018	“ Ido kiwadikak emalaika loka ekanisa lokotoma Suatira ebe : Inera kwanata Okoku loka Edeke , ŋol loejaas akonyeke bala aipelonoreta nuka akim , akejeke da eputosi kwape aikomon nuepwatat ebe :
66002019	“ Ajeni akoniswamisio , ka amin ka aiyuun ka aijaanakin , ka aŋirikinitekon da , ka aswamisiokon nukawasia kwape itelekaritotor kwa nusodit .
66002020	Konye ejai eoŋ akirot na kajo , naarai inyeinit aberu ŋin , Yesebel , naenyara bon anabi , isisianakini iŋalaari da ikabulesin tetere edotearos , ka ainyam nueinakinio aputosia .
66002021	Abu kainak ŋes apak tetere itoronikin , kwabo mam ekoto aitoronikin kotoma adoteuke .
66002022	Koany , acakakini ŋes ojam , ka ŋul da luedoteete nepepe kaŋes acakakini toma aiticanio naepol , dimikito kitoronikinos kotoma aswamisioke .
66002023	Ido aari ikedwe katwanare . Ejenunete da ikanisan kere ebe eoŋ ŋopeŋol loererei aomisio ka itauon , eoŋ da ainakini ŋinidiopet kayesi kwape ejaatar aswamisiokus .
66002024	Konye kabala yes ice luijaas Suatira luemamei aisisianakin ŋin kere , lumam ijenete nuidulok nuka Satan , kwape ineratar , mam kebwaikini yes abwokon ace ;
66002025	nabarai kikamut noi yenijaatar , kiton naabunio .
66002026	Ŋin yenipikori , ka aricit aswamisioka kiton awasia , ainakini ŋes apolou kama ejaas atekerin .
66002027	Ŋes da icokiei kes kebela loka asuat , kwape ebwaŋabwaŋatar amoti nuka ekajean , kwape kainakinia da Papaka eoŋ ;
66002028	eoŋ da ainakini ŋes etop .
66002029	Ŋin yenejai akit , kopup nuelimokini Emoyo ikanisan .
66003001	“ Ido kiwadikak emalaika loka ekanisa lokotoma Sarudio ebe : Inera kwanata ŋol loejaas Imoyon ikanykaarei luka Edeke , ka aacer akanykaarei ebe : “ Ajeni akoniswamisio ; ebe ejai jo ekiror ebe ijari , konye irai lokatwan .
66003002	Kokweny , kitogogoŋ da nuesalito nuekotosi atwakare , Naarai mam abu kadum akoniswamisio nuedolito kakonyen nuka Edekeka .
66003003	Aso kiitu kwape kijaunia , kwape kipupunio da ; koric , kitoronikin da . Aso arai mam ikwenyi , abuni eoŋ kwape ekokolan , kwabo mam ijenuni esawa loabunio mamakon .
66003004	Konye ejaas jo ikiroria luikidioko koSarudio , ituŋa lumam emunaarito inapenekec ; elosenenete kesi nepepe keoŋ enapito lukakwaŋak , naarai ibusakinito .
66003005	Ŋin yenipikori itanapio kwaŋin inapen lukakwaŋak , kwabo mam cut amwatari ekekiror koitabo loka aijar ; eoŋ da alimori ekekiror kakonyen nuka Papaka , kakonyen da nuka imalaikanake .
66003006	Ŋin yenejai akit , kopup nuelimokini Emoyo ikanisan .
66003007	“ Ido kiwadikak emalaika loka ekanisa lokotoma Piladelupia ebe : Inera kwanata Lokalaunan , lokabeit , loejaas kelacet loka Daudi , loeŋaari kwabo emamei yenegoli , loegoli da kwabo emamei yeneŋaari , ebe :
66003008	“ Ajeni akoniswamisio . Koany , ebwaiki kakonyenekon ekek loeŋaara , lomam epedori ituŋanan kere agolokin . Ejai jo apedor naedit , iricit da akakirot , kwabo mam ibu koŋer ekakiror .
66003009	Koany , ainakini lukatukos naka Satan , luenyaras bonik Iyudayan , kwabo mam eraas , konye iŋalaete ; koany , ainakini kes aponare , akukonokin kakejenekon , ejenunete da ebe kamina jo .
66003010	Naarai iricit akakirot naka aŋirikinit , eoŋ da karici jo kotoma osawa loka aitemio , loebuni kakwapin kere , aitem ŋul luiboiete kakwap .
66003011	Abuni eoŋ atipet ; kikam yenijaatar , kinye ituŋanan kere ayaŋaar abokokon .
66003012	Ŋin yenipikori , etarauni ŋes epir kotoma oyekalu loka Edekeka ; kwabo mam cut elomari kiŋa ; eoŋ da ewadikakini ŋes ekiror loka Edekeka , ekiror da loka ere loka Edekeka , ŋes Yerusalem lokitetet loijesuni abunore kotoma akuj ; kama ka Edekeka , ekirorika da lokitetet .
66003013	Ŋin yenejai akit , kopup nuelimokini Emoyo ikanisan .
66003014	“ Ido kiwadikak emalaika loka ekanisa lokotoma Laodikia ebe : Inera kwanata ŋol loerai Amen , ekajenan lomunot lokabeit da , ageunet naka aisub naka Edeke ebe :
66003015	“ Ajeni akoniswamisio , ebe mam ililim karaida mam imwana . Tiejok arai kolilim arai komwaŋa !
66003016	Aso naarai ijalam , kwabo mam imwana karaida mam ililim , kalekari jo kaitukuka .
66003017	Naarai ibala ebe , Arai ekabaran , ido abarit , kwabo mam epuda ibore . Kwabo mam ijeni ebe irai lokican , lokitimitoi , loilwaritoi , emuduk , loimujalal da .
66003018	Aso ketetemikini jo ebe , kogwel kamakaŋ esabu loililiaunitai kakim , tetere ibari , ka inapen da lukakwaŋak tetere inapi , kinyeis ileic luka amujalalakon atakanun , ka ekiya da lokinyonyoa akonyekon tetere ikwenyi .
66003019	Etoroni eoŋ ŋul kere luamina , alecori da ; aso kodunyak , kitoronikin da .
66003020	Koany , abwoi kokek ekuŋukuŋi ; arai epupi ituŋanan kere ekaporoto , koŋaa da ekek , alomari mamakeŋ , amori nepepe kaŋes , ŋes da keoŋ .
66003021	Ŋin yenipikori , ainakini ŋes aiboi nepepe keoŋ oicoloŋoka , kwape abu kepikoria keboikin nepepe ka Papaka oicoloŋoke .
66003022	Ŋin yenejai akit , kopup nuelimokini Emoyo ikanisan . ”
66004001	Akaulo kaŋun abu kete , ido koany , ekek loeŋaara toma akuj ! Kobala da eporoto loagei eoŋ apupun inera keoŋ kwape loka arupepe , ebe , “ Kodoku ne , eoŋ da ketodikini jo nuibusakinito ajaun akaulo kanu . ”
66004002	Atipet abu kajai kotoma Omoyo , ido koany , kibwaikinitete eicoloŋ toma akuj , ka loiboie koicoloŋ kaŋol !
66004003	Ŋol da lokiboie kotakani koputosi bala amoru naka ayaseper , ka naka sarudio , kirimorite etaluka eicoloŋ , kotakani koputosi bala emeralid .
66004004	Kirimorito iicoloŋo akaisaarei kaluoŋon eicoloŋ , kiboiete imakio akaisaarei kaluoŋon koicoloŋo kaŋul , konapito inapen lukakwaŋak , kojaas da abokoi nuka esabu akwesikec .
66004005	Kolomununei aimiliaunun koicoloŋ , ka iporotoi , ka agiro , konokete da atalai akanykaarei nuka akim koiŋaren keicoloŋ , kes Imoyon ikanykaarei luka Edeke ;
66004006	ido kiŋaren keicoloŋ bala aŋolol naka aroet , koputosi bala agilasi . Kokidiŋ keicoloŋ , kowaitin da kere luka eicoloŋ , kejaas lukajarak iwoŋon , lukileleba akonye kiŋaren kokau da .
66004007	Keputosi lokajaran losodit bala eŋatuny , ka lokajaran lokiareit bala itaok , kejai lokajaran lokiwuniet ereet bala loka etuŋanan , ka lokajaran lokiwoŋonet da bala emorukaalet loeporitoi .
66004008	Lukajarak ŋul luoŋon kejaas ŋolidiopet abebenoka akanykape , kileleba akonye iwaitin kere , kotoma da , kwabo mam iyeŋete paaran ka kuare da ayoore ebe , “ Lokalaunan , lokalaunan , lokalaunan , Ejakait Edeke Lokapedor kere , Lokejai , ido loejai , ido loebuni da ! ”
66004009	Ido napeinanakinete lukajarak loiboie koicoloŋ loejari ikar ka ikar aibuses , ka ayoŋio , ka aimal da ,
66004010	kanen ibiroros imakio akaisaarei ka luoŋon kakonyen nuka ŋol kaloiboie koicoloŋ , emaete ŋol loejari ikar ka ikar , kocakanakinete abokoikec kiŋaren keicoloŋ , koyeete ebe ,
66004011	“ Ibusakinit ijo , Ejakaitikosi ka Edekekosi da , Adumun aibuses , ka ayoŋio , ka apedor , Naarai ibu ijo kosub iboro kere , Ijo kojaut , kesubio da kanuka akotekon . ”
66005001	Abu kaany eitabo lokiwadikatai iwaitin kere , kotoma akan naka ŋol kaloiboie koicoloŋ , ipucakinitai aipuceta akanykaarei .
66005002	Abu kaany da emalaika loegogoŋ elimokini keporoto loepol ebe , “ Iŋai bo ibusakinit apukor eitabo , ka aibil da aipucetake ? ”
66005003	Kwabo emamei ituŋanan kotoma akuj , karaida kakwap , karaida kokwap kakwap , yenepedori apukor eitabo ŋol karaida asesen tomake .
66005004	Abu kamony noi , naarai mam edumuna yenibusakinit apukor eitabo , karaida asesen tomake .
66005005	Kalimok ediopet komakio ebe , “ Sirikimony ; koany epiko Eŋatuny loka ateker naka Yuda , Aliasit naka Daudi , tetere epedori apukor eitabo ka aipucetake akanykaarei . ”
66005006	Abu kaany kokidiŋ keicoloŋ , ka lukajarak ŋul luoŋon , kokidiŋ da naka imakio ebwoi Imerekek , esubit bala earitai , ejaas amumwara akanykaarei ka akonye da akanykaarei , nueraas imoyon ikanykaarei luka Edeke lukijukunio toma akwap kere .
66005007	Kolot ŋesi kolem eitabo kakan nakoteten naka ŋol kalokiboie koicoloŋ .
66005008	Napelemuni eitabo ŋol , kibiroros lukajarak luoŋon ka imakio akaisaarei ka luoŋon , kakonyen nuka Imerekek , ŋolidiopet kakesi kejai adeudeu , ka atanyia nuka esabu nukileleba lukisupurununo , nueraas ailip naka lukalaunak ;
66005009	koyooto ekosio lokitetet , ebe , “ Ibusakinit ijo alemun eitabo , ka apukor da aipucetake , Naarai aponi koari , kogwelak Edeke kaokotokon ŋiniteker , ka aŋajep , ka ituŋa , ka ajena .
66005010	Kituluo kes ajakanut ka isasedotin mama ejai Edekewok , Irumete kesi kakwap . ”
66005011	Kasodi kaany , keira eporoto loka imalaikan luipu kowaitin kere luka eicoloŋ , ka lukajarak , ka imakio , etiaikec keraas ilukumin itomon irwan ilukumin itomon ka ilukumin irwan ilukumin ,
66005012	ebalas keporoto loepol ebe , “ Ibusakinit Imerekek yenaponi koarai , adumun apedor , ka abar , ka acoa , ka agogoŋ , ka ayoŋio , ka aibuses , ka arereŋ da ! ”
66005013	Keira da ŋinisubat kere yenejai toma akuj , ka akwap , kokwap da kakwap , kaŋolol , ka iboro kere luejaas tomake , kobalas ebe , “ Mama ejai ŋol loiboie koicoloŋ , ido mama ejai Imerekek , kojai arereŋ , ka ayoŋio , ka aibuses , ka ailerit kiton ikar ka ikar ! ”
66005014	Kobalas lukajarak luoŋon ebe , “ Amen ! ” Kibiroros da imakio komaata .
66006001	Kasodi kaany naapukoria Imerekek adiopet naka aipuceta akanykaarei , keira da ediopet ka lukajarak luoŋon inera bala eporoto loka agiro ebe , “ Bia ! ”
66006002	Kaany , ido koany , ebalasit lokakwaŋan , kejai ekebwaneniton da akabwa ; koinakinai aboko , koloma da aipikor , ido ipikori .
66006003	Naapukoria ŋesi aipucet nakiareit , keira lokajaran lokiareit ebala ebe , “ Bia ! ”
66006004	Kolom do ebalasit ece , loereŋ ; koinakinai ekebwanenitonike alemar ainapakin kotoma akwap , tetere ituŋa earas ; koinakinai da ŋes ekileŋ loepol .
66006005	Naapukoria ŋesi aipucet nakiwuniet , keira lokajaran lokiwuniet ebala ebe , “ Bia ! ” Kaany , ido koany , ebalasit lokirionon , kejai ekebwanenitonike aitemis akanike .
66006006	Keira bala eporoto kokidiŋ lukajarak luoŋon ebala ebe , “ Aitemis naka akiria naka adenari , ka aitemisio auni nuka esairi nuka adenari , kwabo mam imunaari akinyet karaida ebino ! ”
66006007	Naapukoria ŋesi aipucet nakiwoŋonet , keira eporoto loka lokajaran lokiwoŋonet ebala ebe , “ Bia ! ”
66006008	Kaany , ido koany , ebalasit loekwele , ekebwanenitonike da ekekiror Atwanare , kotupa ŋes Okatwak ; koinakinai kes apolou kama katutubet nakiwoŋonet naka akwap , koarete kekileŋ , ka ebeli , ka atular , ka itiaŋ luededeŋ luka akwap .
66006009	Naapukoria ŋesi aipucet nakikanyet , kaany kokwap ketem , imoyon luka ŋul kalukeario kanuka akirot naka Edeke , kanuka ajenanut da nakejaatar .
66006010	Kiworoto keporoto loepol ebe , “ Ijo Ejakait , Lokalaunan , lokabeit , itodoli ai mam kitubokini , karaida ainyaŋ aokotokosi kama ejaas ŋul luiboiete kakwap ? ”
66006011	Koinakinai kes ŋinidiopet anapito nakakwaŋan , kolimokinai da kes aiyeŋun bobo apak naedit , kiton naitodolikinor etiai loka ibulesin lukaupakec , ka ikeceinacan , luepote aario kwape kakesi .
66006012	Naapukoria ŋesi aipucet nakikanyetekape , kaany , kejai amaran naepol naka akwap ; kirioniar akoloŋ bala epuko loka ajul nukirionok , koluor elap da kere bala aokot ,
66006013	kibirununos aacer nuka akuj toma akwap , kwape eraraununia etini araitoke nuelidio naejanijaŋia ekwam loepol .
66006014	Kilicarai akuj bala eitabo loenunukitoi , kolemarai ŋoliroŋat ka ŋinipujan kaiboisike .
66006015	Kosodete ikabakan luka akwap , ka ikapolok , ka ikapolokitok iserikalei , ka ikabarak , ka ikagogoŋok , ka ŋinibulesit ka yenejakakai , koŋopata kotoma abuai , ka atiiban nuka iroŋan ,
66006016	kobalas iroŋan ka atiiban ebe , “ Kibirunos mamakosi , kitoŋopai sio kakonyen nuka ŋol kaloiboie koicoloŋ , ka anyunyura da naka Imerekek ;
66006017	naarai adol apaaran naepol naka anyunyurakec , iŋai bo do epedori aibwo ? ”
66007001	Akaulo kaŋun abu kaany imalaikan iwoŋon ebwoete kagoria aoŋon nuka akwap , itikokinete ikwamin luoŋon luka akwap , kinyek ekwam aikut akwap , karaida aŋolol , karaida okitoi kere ,
66007002	Kaany da emalaika ece ikeun kama elomunia akoloŋ , kejai aipucet naka Edeke lokajaran , kiworo mama ejaas imalaikan lukeinakinitai apedor amunaar akwap ka aŋolol da , keporoto loepol ,
66007003	ebe , “ Sirikimunaasi akwap , karaida aŋolol , karaida ikito , kiton nekidaunia aipucakin aipucet oreeta luka ibulesin luka Edekewok . ”
66007004	Keira da etiai loka luepucakinitai emwaasi ilukumin akwatat ka akaisaoŋon ka luoŋon luepucakinitai , lukotoma ŋiniteker naka idwe luka Isirael .
66007005	Luepucakinitai lukateker naka Yuda , ilukumin itomon ka luarei , lukateker naka Reuben , ilikumin itomon ka luarei , lukateker naka Gad , ilukumin itomon ka luarei ,
66007006	lukateker naka Aser , ilukumin itomon ka luarei , lukateker naka Naputali , ilukumin itomon ka luarei , lukateker naka Manase , ilukumin itomon ka luarei ,
66007007	lukateker naka Simeon , ilukumin itomon ka luarei , lukateker naka Lebi , ilukumin itomon ka luarei , lukateker naka Isakar , ilukumin itomon ka luarei ,
66007008	lukateker naka Sebulun , ilukumin itomon ka luarei , lukateker naka Yosep , ilukumin itomon ka luarei , lukateker da naka Benyamin , ilukumin itomon ka luarei .
66007009	Akaulo kaŋun abu kaany , ido koany , ekodet loepol noi , loemamei ituŋanan yenepedori aimar , ituŋa luka ŋinijena , ka luka atekerin , ka ituŋa , ka aŋajepa , ebwoete koiŋaren keicoloŋ , kakonyen da nuka Imerekek , itanapitai inapen lukakwaŋak , kitiŋito amusog kakaninikec ,
66007010	kiworoete keporoto loepol ebe , “ Ebeit Edekekosi loiboie koicoloŋ , ka Imerekek da aitajar ! ”
66007011	Kobwoete imalaikan kere airimor eicoloŋ , ka imakio , ka lukajarak da luoŋon , kibiroros kesi ebuburia kiŋaren keicoloŋ , komaata Edeke ,
66007012	kobalas ebe , “ Amen ! Kojai arereŋ , ka aibuses , ka acoa , ka aimal , ka ayoŋio , ka apedor , ka agogoŋ mama ejai Edekekosi ikar ka ikar ! Amen . ”
66007013	Koboŋok ediopet komakio , kalimok eoŋ ebe , “ Lukaŋai bo lu , luitanapitai inapen lukakwaŋak , ai bo da keponiata kesi ? ”
66007014	Katema ŋes atiar , “ Ekajakait , ijo ijeni . ” Kabala ebe , “ Lu kes lukepote kotoma aiticanio naepol , elota inapenekec , etwakaŋata kes kotoma aokot nuka Imerekek .
66007015	Kanuka ŋun ejaas kiŋaren keicoloŋ loka Edeke , Ijaanakinete paaran ka kuare kotoma oyekaluke ; Ŋol da loiboie koicoloŋ , erapari kes kewemake .
66007016	Mam bobo eriebi kes eteŋei , karaida akure aijak , Mam bobo akoloŋ enomonori kes , karaida amwanis apeor .
66007017	Naarai icokiei kes Imerekek yenejai kidiŋ keicoloŋ , Iŋarenikini kes atanin nuka akipi nukajarak ; Emwatari da Edeke akiyo kere kakonyenekec . ”
66008001	Naapukoria Imerekek aipucet nakikanyetekaarei , kejai aililiŋ toma akuj bala apak naka atutubet naka esawa .
66008002	Kasodi kaany imalaikan ikanykaarei luebwoenenete kakonyen nuka Edeke , koinakinai kes arupepen akanykaarei .
66008003	Kobu emalaika ece kobwo koiŋaren ketem , kejai aisupurunet naka esabu ; koinakinai ŋes lukisupurununo luipu tetere ibwaikin nepepe kailip naka lukalaunak kere otem loka esabu lokejai kiŋaren keicoloŋ .
66008004	Kopurio apuru naka lukisupurununo nepepe kailip naka lukalaunak , kakan naka emalaika , kakonyen nuka Edeke .
66008005	Kolem emalaika ŋol aisupurunet , kilelebik akim nakejai otem , kocakak akwap ; kojau agiro , ka iporotoi , ka eimilia , ka amaran da naka akwap .
66008006	Kokapakinos imalaikan ikanykaarei lukejaas arupepen akanykaarei tetere ekusete .
66008007	Kokut losodit akerupepe , kojau akako ka akim inyalakina kaokot , kocakakinai akwap ; kicwea atutubet nakiwuniet naka akwap , kicwea da atutubet nakiwuniet naka ikito , kicwea da anya kere nuepalal .
66008008	Kokut emalaika lokiareit akerupepe , kocakakinai yenesubit bala eroŋat loepol , loenoki akim , toma aŋolol ;
66008009	koraun atutubet nakiwuniet naka aŋolol aokot , kotwana atutubet nakiwuniet naka isuban lukejaas toma aŋolol lukejai aijar ; komudiarai atutubet nakiwuniet naka atakerin .
66008010	Kokut emalaika lokiwuniet akerupepe , kibirun aacerit nakapolon kotoma akuj , enoki kwape akalas , kibirokin atutubet nakiwuniet naka icorin , ka atanin da nuka akipi .
66008011	Ekiror loka aacerit ŋes Adwaris . Koraun atutubet nakiwuniet naka akipi adwaris , kotwaka ituŋa luipu kanuka akipi kaŋun , naarai etadwaritai .
66008012	Kokut emalaika lokiwoŋonet akerupepe , kinomai atutubet nakiwuniet naka akoloŋ , ka atutubet nakiwuniet naka elap , ka atutubet nakiwuniet da naka aacer , tetere itumutonio atutubetekec nakiwuniet , kinye atutubet nakiwuniet naka apaaran acaun , akuare da kwape kwaŋin .
66008013	Kasodi kaany , keira da emorukaalet ediopet , loeporitoi kokidiŋ kakuj , ebala keporoto loepol ebe , “ Itukwi , itukwi , itukwi ŋul luiboiete kakwap , kanuka iporotoi ice luka arupepen nuka imalaikan iuni lukekapakina aikut ! ”
66009001	Kokut emalaika lokikanyet akerupepe , abu kaany da aacerit naebirun kakuj toma akwap , aponi koinakinai ŋes elacetait loka aipany naemamei enaŋeke .
66009002	Kolaca aipany naemamei enaŋeke , kolom apuru kaipany , kwape apuru naka eupa loepol . Kitumuton apuru naalomuni kaipany akoloŋ ka apak da .
66009003	Kolom emaase kapuru toma akwap , aponi koinakinai ŋes apolou , kwape ejaatar ikiritona luka akwap apolou .
66009004	Aponi kolimokinai ŋes ebe mam emunaari anya nuka akwap , karaida ikiot kere yenepalal , karaida ekitoi kere , dimarai ituŋa bonik luemamei aipucet naka Edeke koreetakec ;
66009005	aponi koinakinai ŋes aisirieb kes noi , ilapio ikany , kwabo mere aiar kes ; korai aisiriebeke kwape aisirieb naka ekiriton naekonyia ituŋanan .
66009006	Kapaarasia kaŋun da emoete ituŋa atwakare , konye mam edumunete , imielas atwakare , ekeri da atwanare kamakec .
66009007	Kotakan aput naka emaase bala ibalasin luisikapikinitai ejie , kakwesikec da kojaas nuesubito bala abokoi nuka esabu , koputosi akecekonyen bala akonyen nuka ituŋa .
66009008	Kejaas kes itima kwape itima luka aŋor , ikelakec da kwape ikel luka iŋatunyo ,
66009009	kejaas kes iboro lukatorob , bala luka aswa , airurum da naka abebenokakec kerai kwape airurum naka agalin nuipu nuka ibalasin luekuboros ojie .
66009010	Kejaas kes ikorio lueputosi ikiritona , ka itido , toma okoriokec ŋes ejai apedorikec aisirieb ituŋa ilapio ikany .
66009011	Kejai kes ekabakakec ŋes emalaika loka aipany naemamei enaŋe , ekekiror kAburanian Abadon , ka Ayonanin da ekekiror Apoluon .
66009012	Atuboros ican lusodit ; koany eriŋa eponito iarei akaulo kaŋun .
66009013	Kosodi kokut emalaika lokikanyetekape akerupepe , abu keira da eporoto loalomuni kamumwar aoŋon nuka etem loka esabu loejai akonyen nuka Edeke ,
66009014	loalimokini emalaika lokikanyetekape , lokejai arupepe ebe , “ Kolac imalaikan iwoŋon lueenitai kocor lokapolon Eupurate . ”
66009015	Kolacakinai imalaikan iwoŋon luetemokinitoi esawa , ka apaaran , ka elap , ka ekaru da , tetere earete atutubet nakiwuniet naka ituŋa ,
66009016	Etiai loka ajoresio nuka ikebwanenok emwaasi ilukumin itomon irwan ilukumin itomon irwan aarei ; abu kapup etiaikec .
66009017	Ido abu kaany kotoma aitapoet kana ibalasin , ka ŋul da luebwanenito kwana ta : konapito iboro lukatorob bala luka akim , ka luka ebululu , ka luka acukuman ; koputosi akwes nuka ibalasin bala akwes nuka iŋatunyo , kolom akim ka apuru ka acukuman kaitukekec .
66009018	Apotu aiticaneta nu auni nualomunete kaitukekec koarata atutubet nakiwuniet naka ituŋa , kes akim , ka apuru , ka acukuman .
66009019	Naarai ejai apedor naka ibalasin toma aitukekec , ido toma okoriokec ; naarai eputosi ikoriokec bala imunwo , ejaas akwes , nuisiriebiata .
66009020	Ituŋa ice kere da , lumam aponi koarai kotoma aiticaneta ŋun , mam apotu kitoronikinos kotoma aswamisio nuka akaninikec , ainyein aima ajokin , ka aputosia nuka esabu , ka epuesa , ka aikomon , ka amor , ka akito , numam epedorete aanyun , karaida aiirar , karaida alosit ;
66009021	ido mam apotu kitoronikinos kotoma aiarakec , karaida kotoma ocudetekec , karai da kotoma adoteukec , karaida kotoma akokokec .
66010001	Kasodi kaany emalaika ece Loegogoŋ ijesuni kakuj , enapit edou , kojai etaluka akouke , koputosi akekonyen bala akoloŋ , akekeje da bala ipirin luka akim .
66010002	Kojai iitabo yenididi yenepukoritai akanike , Kibwaik akejuke nakoteten aŋolol , ka akejuke da nakokediany akwap ,
66010003	kiworo keporoto loepol kwape loka eŋatuny loegat , Napiworoi , kinerata agirokineta akanykaarei ikeceporotoi .
66010004	Ido naadauniata agirokineta einer , abu kakoto aiwadik , konye abu keira eporoto loebuni kotoma akuj ebala ebe , “ Kipucak nuenerata agirokineta akanykaarei , konye sirikiwadik ŋun . ”
66010005	Emalaika da loabu kaany ebwoi kaŋolol ka akwap da , kikeu akekan nakoteten mama ejai akuj ,
66010006	kiyapo kolimite ŋol loejari ikar ka ikar , lokesubi akuj ; ka luejaas toma , ka akwap da , ka luejaas toma , ka aŋolol da , ka luejaas toma , ebe mam bobo ejaun apak ,
66010007	konye toma apaarasia nuka eporoto loka emalaika lokikanyetekaarei , naekotor aikut akerupepe , kosodi aiyeiyea naka Edeke aitodolikinio , kwape ejaatar akiro nukajokak nuabu kolimonok ibulesinike inabin .
66010008	Kosodi abu eporoto loabu keira ebuni kotoma akuj kinera bobo keoŋ kobala ebe , “ Kolot , kolem eitabo loepukoro kakan naka emalaika kaloebwoi kaŋolol ka akwap da . ”
66010009	Kalot mama ejai emalaika , kalimok ŋes ainakin eoŋ iitabo . Kabala ŋesi eoŋ ebe , “ Kolem , konyam ŋes ; edwaruni kakoikikon , konye kaitukukon ewinyuni kwape esik loka ao , ”
66010010	Kalem iitabo kakan naka emalaika , kanyam , kowiny kotoma aitukuka kwape esik loka ao , konye kadau ainyam , kodwaru akoikika .
66010011	Kalimokis eoŋ ebe , “ Kibusakinit jo adwarakin bobo ituŋa luipu ka atekerin , ka aŋajepa ka ikabakan da luipu . ”
66011001	Aponi kainakin egada loeputosi bala ebela , kabala ebe , “ Konyou , kitem eyekalu loka Edeke , ka etem , ka ŋul da luemaete kotomakeŋ .
66011002	Konye alaro naejai kiŋa keyekalu , kinyek kokiŋa , mam itemi ŋin , naarai aponi koinakinai atekerin , ido icakacakaete kesi ere lokalaunan ilapio akaisaoŋon ka luarei .
66011003	Ainakini da ikakajenak iarei edwarete apaarasia alukumit ka akwat aarei ka akaisakanykape , konapito ipukoi . ”
66011004	Ŋul kes iseitunin iarei ka atalai aarei nuebwoete kakonyen nuka Ejakait loka akwap .
66011005	Arai ekoto ituŋanan aikonakin kes erono , elomuni akim kaitukekec , enyamari lukasurupokec ; ido arai ekoto ituŋanan aikonakin kes erono , ibusakinit ŋes aario kwaŋin .
66011006	Ejai kes apedor agolokin akuj , kinyek akiru aitep apaarasia nuka aidwarakec , ejai kes apedor toma akipi aituluor kes aokot , ido ka aitican akwap kaiticaneta kere irwan nuipu kwape ekototor .
66011007	Ido kedaut aitejenunetekec ebuni etiaŋ loedokuni kaipany naemamei enaŋe aitiji kes , ipikori kes , eari da kes .
66011008	Ejaunos awatekec orot loka ere lokapolon loenyaritai kotoma omoyo Sodom ka Misiri , neebubukinitoi Ejakaitikec ,
66011009	Esesenete lukotuŋa , ka atekerin , ka aŋajepa , ka ajena awatekec apaarasia auni ka atutubet , komam ecamakinete awatekec anukio toma ailin .
66011010	Iyalamikinos luiboiete kotoma akwap kanukec , elelete , ijukanakinos bonik ainakineta , naarai apotu inabin ŋul luarei kisiriebata noi luiboiete kotoma akwap .
66011011	Konye akaulo kapaarasia kakwa auni ka atutubet , koloma emoyo lokajaran loebuni kama ejai Edeke tomakec , kobwaata kakejekec , kodoik akurian naepol ŋul luapotu koanyutu kes .
66011012	Kopuput eporoto loepol loabuni kotoma akuj , kobala kes ebe , “ Kodokutu ne ! ” Kodokasi toma akuj ; toma odou , kosesenete da lukasurupokec .
66011013	Kosawa kaŋol kojai amaran naepol naka akwap , kibiror atutubet nakitomonet naka ere ; koarai ituŋa ilukumin ikanykaarei kotoma amaran ŋin naka akwap , kokuriakaros noi luasalito , kituritos do Edeke loka akuj .
66011014	Atuboros ican lukiareit ; koany , eponito lukiwuniet atipet .
66011015	Kosodi kokut emalaika lokikanyetekaarei akerupepe , kojaas iporotoi luepolok toma akuj , kobalasi ebe , “ Aluor ajakanut naka akwapin ajakanut naka Ejakaitiwok ka naka Kristoke , irumit ŋesi ikar ka ikar . ”
66011016	Kibiroros imakio akaisaarei ka luoŋon ebuburia , luiboiete kakonyen nuka Edeke koicoloŋokec , komaata Edeke .
66011017	Kobalas ebe , “ Kimalai jo Ejakait Edeke Lokapedor kere , Loejai , ido lokejai , Naarai ilem ijo akonipedor naepol , irumit da .
66011018	Konyunyurikinos atekerin , kobu da anyunyurakon , Ka apak da naka lukatwak atubokinio , Ka naka ainakin ikonibulesin inabin , ka lukalaunak , Ka ŋul da lueyoŋito ekonikiror , ludidik ka lukapolok , eropitikec , Ka naka amudiar da luemudiarete akwap . ”
66011019	Kosodi koŋaarai eyekalu loka Edeke loejai toma akuj , kotakan asaduku naka aitutuketeke kotoma oyekaluke , kojau aimiliaunun , ka iporotoi , ka agiro , ka amaran naka akwap , ka akako da naepol .
66012001	Kotakan aanyunet naepol kotoma akuj , aberu naenapit akoloŋ , kojai elap kwap kakejeke , kojai da aboko naka aacer atomon ka nuarei akouke ;
66012002	kepotiei , kodelo karieboke naka aidoun , kikilianar aidoun .
66012003	Kotakan aanyunet ace toma akuj , ido koany , apiu naepol naereŋ , kojaas kakwes akanykaarei ka amumwara atomon , kojaas da amekemeken akanykaarei akwesike .
66012004	Kiria ekorike atutubet nakiwuniet naka aacer nuka akuj , kocakak kes toma akwap , Kobwo apiu kakonyen nuka aberu naekoto aidoun , tetere naedounio ikokuke konyamari .
66012005	Kidou ŋesi ikoku yenisapat , yenekoto acok atekerin kere kebela loka asuat , konye kouruporoi ikokuke mama ejai Edeke , ido mama ejai eicoloŋoke .
66012006	Koker aberu toma amodiŋ , naejai aibois naitemokinit Edeke ŋes , tetere itanete ŋes kanen apaarasia alukumit ka akwat aarei ka akaisakanykape .
66012007	Kojau ejie toma akuj , kitiji Mikael ka ikemalaikan apiu . Koji apiu ka ikemalaikan ,
66012008	komam ipikorete , kwabo mam bobo etakanuna aiboisikec kotoma akuj .
66012009	Kocakarai apiu ŋin naapol , emun ŋol lokolo sek , loenyaritai Ekejodijodon , ka Satan da , ekeŋalaaran loka akwapin kere , kocakakinai toma akwap , kocakakinai da ikemalaikan nepepe kaŋes .
66012010	Kapup eporoto loepol kotoma akuj , loabala ebe , “ Adol kwana aitajar , ka apedor , ka ajakanut naka Edekewok , ka apolou naka Kristoke , naarai acakar loirupei iinacanawok , loirupei kes kakonyen nuka Edekewok , paaran ka akuare da .
66012011	Ipikorete ŋul da kanuka aokot nuka Imerekek , ido kanuka akirot naka aitejenunetekec ; komam eminasi aijarakec kiton atwanare .
66012012	Kanuka ŋun , kolel , ijo akuj , ka yes da luiboiete kotomake ! Itukwi akwap ka aŋolol , naarai ejesun ekejodijodon mamakus , ejai kanyunyura naepol , naarai ejeni ebe edit akepak ! ”
66012013	Naaanyunia apiu ebe acakar ŋes toma akwap , komeja aberu naedouni ikoku yenisapat .
66012014	Koinakinai aberu abebenoka aarei nuka emorukaalet loepol , tetere eporori adolore toma amodiŋ , toma aiboisike , naitanere apak , ka apakio , ka atutubet naka apak , kotoma akonyen nuka emun ,
66012015	Kolek emun akipi kotoma aitukuke kwape ecor , kakonyen nuka aberu , tetere eyaŋaarete akip aberu .
66012016	Kiŋarak akwap aberu , kooŋ akwap akeituk , komataa ecor loalekuni apiu kotoma aitukuke .
66012017	Konyunyurik apiu aberu , kolot aitiji lukaurike luesalito , luericito aicorakineta nuka Edeke , luejai aitejenunet naka Yesu , Kobwo kotoma asiŋe naka aŋolol .
66013001	Abu kaany etiaŋ edokuni kaŋolol , ejaas amumwara atomon ka akwes akanykaarei , amumwarake da kojaas amekemeken atomon , akwesike da ikiroria luka ainyanakin .
66013002	Koputosi da etiaŋ loabu kaany bala eris , ka akekeje da bala nuka edubu , akeituk da bala aituk naka eŋatuny . Abu apiu koinak ŋes akepedor , ka eicoloŋoke , ka apolou da naepol .
66013003	Kesubit adiopet kakwesike bala ebelitai aŋole naka atwanare , konye koŋaleu aŋole naka atwanare , kotupa akwap kere etiaŋ eumokinit .
66013004	Komaata ituŋa apiu , naarai abu koinak etiaŋ apolou , komaata da etiaŋ , kobalas ebe , “ Iŋai bo eputosi ketiaŋ kaŋol , iŋai bo da epedori aitiji ŋes ? ”
66013005	Aponi koinakinai etiaŋ aituk nainera akiro nuepolok ka nuka ainyanakin , aponi koinakinai da apolou aswam ilapio akaisaoŋon ka luarei .
66013006	Kooŋ da akeituk ainyanakin Edeke , ainyanakin ekekiror , ka ewemake , kes luiboiete kotoma akuj .
66013007	Aponi koinakinai ŋes ejie ka lukalaunak , ka aipikor kes , koinakinai da apolou kama kaŋiniteker , ka ituŋa , ka aŋajep , ka ajena da .
66013008	Emaete ŋes ituŋa kere luiboiete kakwap , ŋin yenimam iwadikatai ekirorike oitabo loka aijar loka Imerekek yenaponi koarai , eriŋa epesikina apetetait naka akwap ,
66013009	Arai ejai yenejai akit , kopup :
66013010	Arai kijoreor ituŋanan , elosi aijoreorio , Arai kear ituŋanan kekileŋ , ibusakinit ŋes da aario kekileŋ , Ne ŋes ejai atitiŋikin ka aiyuun naka lukalaunak .
66013011	Kasodi kaany etiaŋ ece elomuni kotoma akwap ; ejaas amumwara aarei nueputosi bala imerekek , kinera kwape apiu ,
66013012	Kitwasam apolou kere naka etiaŋ losodit kakonyeneke . Koinak akwap ka luiboiete kotoma aima etiaŋ losodit , loaŋaleuni aŋoleke naka atwanare .
66013013	Iswamai ŋesi aanyuneta nuepolok , kiton aitodoun da akim abunore kotoma akuj , kiton akwap , kakonyen nuka ituŋa .
66013014	Itapaari da luiboiete kotoma akwap , kanuka aanyuneta nukeinakinitai ŋes aswam kakonyen nuka etiaŋ , elimokini luiboiete kotoma akwap aiswamakin etiaŋ ŋol aput , loaponi kobelitete kekileŋ , kojar .
66013015	Koinakinai ŋes aiyeŋakin eiyeŋane aput naka etiaŋ , tetere inera da aput naka etiaŋ , ka ainakin da ŋul kere lumam emaete aput naka etiaŋ aario .
66013016	Koinak ŋesi kere , ludidik ka lukapolok , lukabarak ka lukican , luijakakaete , ka ibulesin da , aibwaikinio emacar akanikec nakoteten , arai bo oreetakec ,
66013017	tetere emamei yenepedori agwel karaida agwelar dimikito ejai emacar , ŋes ekiror loka etiaŋ , arai bo aimwaus naka ekirorike .
66013018	Ne ŋes ejai acoa . Ŋin yenejai aijen , kimar aimwaus naka etiaŋ , naarai ŋes aimwaus naka ituŋanan . Aimwausike erai akwat akanykape ka akaisakanykape ka nukanykape .
66014001	Kasodi kaany , ido koany , kobwoi Imerekek komoru Sion , ka ituŋa ilukumin akwatat ka akaisaoŋon ka luoŋon nepepe kaŋes , luiwadikatai ekirorike , ka ekiror loka Papake oreetakec .
66014002	Keira da eporoto loebuni kotoma akuj bala eporoto loka akipi nukepuak , bala da eporoto loka agiro naepol ; eporoto da loabu keira kosubite bala eporoto loka ikaramak lueramete adeudeunokec .
66014003	Koyeete ekosio lokitetet koiŋaren keicoloŋ , kakonyen da nuka ikajarak luoŋon , ka imakio . Kwabo emamei ituŋanan yenepedori aisisiaun ekosio ŋol , dimarai ŋul ilukumin akwatat ka akaisaoŋon ka luoŋon , lualakunio kotoma akwap .
66014004	Ŋul kes lumam emunaara kama ejaas aŋor naarai eraas ibekon ; ŋul kes luetupito Imerekek kama elosi kere ; ŋul kes lualakunio kotoma otuŋa araut araito nugeet nuka Edeke , ka nuka Imerekek ,
66014005	ido mam edumuna aimod kaitukekec , naarai emamei kes aitoronet .
66014006	Kasodi kaany emalaika ece eporitoi kokidiŋ kakuj , ejaas Akiro Nukajokak nuka ikar kere alimonokin luiboiete kotoma akwap , luka ŋinijena , ka ateker , ka aŋajep , ka ituŋa da ;
66014007	kobala keporoto loepol ebe , “ Koyoŋito Edeke , kiturito ŋes , naarai adol esawa loka aitubuke , komaata ŋol lokesubi akuj ; ka akwap ka aŋolol , ka atanin da nuka akipi . ”
66014008	Kotupak emalaika ece , lokiareit , kobala ebe , “ Ebiror , ebiror Babulon lokapolon , loetamasi atekerin kere ebino loka adedeŋ naka adoteuke . ”
66014009	Kotupak da emalaika ece , lokiwuniet , kobala keporoto loepol ebe , “ Arai kema ituŋanan etiaŋ ka aputoke , kedumu da emacar koreeteke arai bo kakanike ,
66014010	emasi ŋin da ebino loka adedeŋ naka Edeke , loebukokinitai lomam inyalitai toma aikopo naka anyunyurake , isiriebio ŋes da kotoma akim ka acukuman kakonyen nuka imalaikan lukalaunak , kakonyen da nuka Imerekek .
66014011	Epuriori da apuru naka aisiriebiokec kuju , ikar ka ikar , kwabo mam iyeŋunete paaran ka kuare da , luemaete etiaŋ ka aputoke , ka ŋin da yenedumuni emacar loka ekirorike . ”
66014012	Ne ŋes ejai atitiŋikin naka lukalaunak , ŋul luericito aicorakineta nuka Edeke ka aiyuun da naka Yesu .
66014013	Abu keira eporoto loebuni kotoma akuj kobala ebe , “ Kiwadik ebe : Isirereŋitoi lukatwak , luetwakete kotoma Ejakait amear lolo . ” Eebo , ebala Emoyo ebe , “ Tetere ibworarete kotoma aitaaritoikec ; naarai euparos akeceswamisio kakes ! ”
66014014	Kasodi kaany , ido koany , edou lokakwaŋan , kiboie da kodou loeputosi bala okoku loka etuŋanan , kejai aboko naka esabu akouke , ka ecilikiki da loekwana akanike .
66014015	Kolomu emalaika ece koyekalu , kiworoi keporoto loepol mama ejai ŋol loiboie kodou , ebe , “ Kijuka ecilikiki , kosak , naarai adol apak naka aisak , naarai akoko noi isakan luka akwap . ”
66014016	Kosodi loiboie kodou acakar ecilikikike toma akwap , kosakai do akwap .
66014017	Kolomu do emalaika ece koyekalu lokotoma akuj , kojai ŋes da ecilikiki loekwana .
66014018	Kosodi kolom emalaika ece kotem , kojai apolou kama ejai akim , kiworoi keporoto loepol mama ejai ŋol loejai ecilikiki loekwana , ebe , “ Kijuka ecilikikikon loekwana , kode aibuŋeta nuka emusabibu loka akwap , naarai akoko noi imusabibunuke . ”
66014019	Kocaka do emalaika ecilikikike toma akwap , kode emusabibu loka akwap , kocakak acuet naepol naka adedeŋ naka Edeke .
66014020	Kicakacakai acuet kokiŋa naka ere , koleleata aokot alomun kacuet , kiton arukanasia nuka ibalasin , kwape alosit naka amairon akwat aarei .
66015001	Kasodi kaany aanyunet ace naepol nakaumokin kotoma akuj , imalaikan ikanykaarei luejaas aiticaneta akanykaarei nukawasia , naarai kotomakec , ŋes enaŋia adedeŋ naka Edeke .
66015002	Abu kaany ibore yenesubit bala aŋolol naka agilas nainyalakina akim , kobwoete da luepikorete etiaŋ ka aputoke , ka aimwaus da naka ekirorike , kodie kaŋolol naka agilas , kojaas kadeudeun nuka Edeke .
66015003	Koyeete da ekosio loka Musa ebulesit loka Edeke , ka ekosio da loka Imerekek , kobalas ebe , “ Epolok aswamisiokon , ido nukaumokin da , Wu Ejakait Edeke Lokapedor kere ! Edolito ikonirotin ido lukabeit da , Ijo ekabaka loka atekerin !
66015004	Wu Ejakait , iŋai bo yenimam kiyoŋit jo , Ka aitopoloorit da ekonikiror ? Naarai ijo bon lokalaunan , Naarai epote atekerin kere , emaete da kakonyenekon , Naarai atakanut aswamisiokon nukadolit . ”
66015005	Akaulo kaŋun abu kaany , koŋaarai eyekalu loka ewema loka aitejenunet kotoma akuj ,
66015006	kolomut do imalaikan ikanykaarei luejaas aiticaneta akanykaarei kotoma oyekalu , konapito ebaputa loelai loimilia , koenito atorobosiokec amunyin nuka esabu .
66015007	Abu ediopet kotoma lukajarak luoŋon koinak imalaikan lukanykaarei atanyia akanykaarei nuka esabu , nuileleba adedeŋ naka Edeke loejari ikar ka ikar ;
66015008	kilelebun da eyekalu apuru naebuni kotoma aibuses naka Edeke , kotoma apedorike da , komamei da yenepedori alomar oyekalu kiton neanaŋiata aiticaneta akanykaarei nuka imalaikan ikanykaarei .
66016001	Kasodi keira eporoto loepol loebuni kotoma oyekalu elimokini imalaikan ikanykaarei ebe , “ Koloto , kobukokis atanyia akanykaarei nuka adedeŋ naka Edeke toma akwap . ”
66016002	Kosodi losodit alosit , kobukok atanyike toma akwap , koraun edola loerono loetiono kotuŋa luejai emacar loka etiaŋ , luemaete da aputoke .
66016003	Kobukok emalaika lokiareit atanyike toma aŋolol , koraun aokot bala nuka yenikatwan , kotwaka da iboro kere luejarete , lukejaas toma aŋolol .
66016004	Kobukok emalaika lokiwuniet atanyike toma ocorin ka atanin nuka akipi , koraunos aokot .
66016005	Keira emalaika loka akipi ebala ebe , “ Idolit ijo , loijai , ido lokijai , Lokalaunan , Naarai itubok kwaŋin .
66016006	Naarai apotu kobukosi aokot nuka lukalaunak ka nuka inabin , Ijo iinak kes aokot aimat , Ibusakinito kes ! ”
66016007	Keira da etem ebala ebe : “ Eebo , Ejakait Edeke Lokapedor kere , Eraas itubesiakon lukabeit ka luedolito da . ”
66016008	Kobukok emalaika lokiwoŋonet atanyike toma akoloŋ , aponi koinakinai ŋes anomor ituŋa kakim .
66016009	Konomoroi ituŋa kamwanis naepol , koinyanakis ekiror loka Edeke , loejai apolou kama ejaas aiticaneta ŋun , kwabo mam apotu kitoronikinos , karaida aitopoloor ŋes .
66016010	Kobukok emalaika lokikanyet atanyike oicoloŋ loka etiaŋ , kitumutonoroi ajakanutuke ; kokonyokonyata aŋajepakec kanuka ariebokec .
66016011	Koinyanakis Edeke loka akuj kanuka ariebokec , ka idolakec , kwabo mam apotu kitoronikinos kotoma aswamisiokec .
66016012	Kobukok emalaika lokikanyetekape atanyike toma ocor lokapolon Eupurate , koonikis akipike , tetere itemokino erot loka ikabakan luepote kokide .
66016013	Abu kaany da imoyon iuni lueroko lueputosi kaidodokai , elomunete kaituk naka apiu , kaituk da naka etiaŋ , kaituk da naka enabi lokeŋalan .
66016014	Naarai eraas imoyon luka ajokin luiswamaete aanyuneta , luelosete mama ejaas ikabakan luka akwapin kere , atukonokin kes ojie loka apaaran nakapolon naka Edeke Lokapedor kere ,
66016015	( “ Koany , abuni kwape ekokolan ! Isirereŋitoi yenekwenyi , koricite ikenapen , kinyek alosit imujalal , kinyeis ituŋa da aanyun ileicike ! ” )
66016016	Kotukonokis kes aibois naenyaritai kAburanian Arumagedon .
66016017	Kobukok emalaika lokikanyetekaarei atanyike apak , kolom eporoto loepol koyekalu , ebuni koicoloŋ , ebala ebe , “ Eswamaun ! ”
66016018	Kojau aimiliaunun , ka iporotoi , ka agiro , kojau da amaran naepol naka akwap , namam ejai apeŋo netikolo ajaatar ituŋa akwap , kopol amaran ŋin naetia nen .
66016019	Kotiaka ere lokapolon atutubeta auni , kibiroros da ireria luka atekerin , Kiitu Edeke Babulon lokapolon , ainakin ŋes aimat aikopo naka ebino loka adedeŋ naka anyunyurake .
66016020	Koker ŋinipujan , kwabo mam edumuna iroŋan ;
66016021	kodounun akako naepol , naelaŋir kwape atalant , abunore kotoma akuj mama ejaas ituŋa , koinyanakis ituŋa Edeke kanuka aiticanet ŋin naka akako , naarai kepol noi jokan akeitieanet .
66017001	Kosodi kobu ediopet komalaikan ikanykaarei luajaas atanyia akanykaarei , kenerata keoŋ ebe , “ Bia , ketodikini jo atubokinio naka naadote nakapolon naiboie kakipi nuipu ,
66017002	naadoteata ikabakan luka akwap , ka ŋul da luiboiete kotoma akwap amerikinos ebino loka adoteuke . ”
66017003	Abu kadaka eoŋ modiŋ kotoma Omoyo ; kaany da aberu iboie kotiaŋ loereŋ , loileleba ikiroria luka ainyanakin , kojaas akwes akanykaarei ka amumwara da atomon .
66017004	Konapit aberu anapito namuge ka nakareŋan kisiritete esabu ka amor nuka akais nuipu , ka ilulun , kojai aikopo naka esabu akanike , naileleba italesia , ka asilianut naka adoteuke ;
66017005	iwadikatete da oreeteke ekiror loka aiyeiyea ebe : “ Babulon lokapolon , toto naka nudotea , ka italesia da luka akwap . ”
66017006	Abu kaany aberu ŋin emera aokot nuka lukalaunak ka aokot nuka ikajenak luka Yesu . Nakaanyunia ŋes abu kaumok aumokin naepol .
66017007	Kabala emalaika eoŋ ebe , “ Kanukinyo iwumokinitor ? Kalimokini jo aiyeiyea naka aberu , ka naka etiaŋ loedakit ŋes , loejaas akwes akanykaarei , ka amumwara da atomon .
66017008	Kejai etiaŋ loibu koany , ido emamei , ido ebuni adokun kotoma aipany naemamei enaŋe , elosi da amudiario ; eumokinete da ŋul luiboiete kotoma akwap , lumam iwadikatai ikiroriakec oitabo loka aijar ameun kapetetait naka akwap , naeanyuniata etiaŋ , naarai kejai , ido emamei , ido ejaun .
66017009	Ne ŋes ejai aijen naejai acoa : akwes akanykaarei kes iroŋan ikanykaarei , luiboikino aberu ;
66017010	eraas da ikabakan ikanykaarei , ebiroros ikany , ejai ediopet , eriŋa ece ebuno , ido naebunio ibusakinit ŋes asalakinit apak naedit .
66017011	Etiaŋ da lokejai , ido emamei , erai ŋol lokikanyetekauni , konye erai lokokanykaarei , elosi da amudiario .
66017012	Amumwara da atomon nuibu koany eraas ikabakan itomon lueriŋa edumuna ajakanut , konye edumunete apolou kwape ikabakan adaun esawa ediopet , nepepe ketiaŋ ,
66017013	Ejai kes ainerun adiopet , einakinete etiaŋ apedorikec ka apoloukec da .
66017014	Ejiosi ŋul ka Imerekek , ipikori Imerekek kes , naarai erai ŋesi Ejakait loka ijaka , ka Ekabaka da loka ikabakan , ŋul da luejaas kaŋes eraas luenyaritai , lueseunitai , ka lumunon da . ”
66017015	Kabala ŋesi eoŋ ebe , “ Akipi nuibu koany , kama iboio naadote , kes ituŋa ka ikodeta , ka atekerin ka aŋajepa .
66017016	Amumwara da atomon nuibu koany , ka etiaŋ , elaete kesi naadote ; einakinete ŋes asilikinit , ka amujalal , enyamarete akuanake , icweikinete ŋes kakim ,
66017017	naarai abu Edeke kibwaik otauonokec aswam naenerunit , ajaut kainerun adiopet , ka ainakin da etiaŋ ajakanutukec , aitodol naitodolere akiro nuka Edeke .
66017018	Aberu da naibu koany ŋes ere lokapolon loirumit ikabakan luka akwap . ”
66018001	Akaulo kaŋun abu kaany emalaika ece ijesuni kotoma akuj , ejai kapolou naepol ; kitacau aibusesuke akwap .
66018002	Kiworo keporoto loegogoŋ ebe , “ Ebiror , ebiror Babulon lokapolon ! Arau aibois naiboioto ajokin , Ka aidaris naka imoyon lueroko , Aidaris da naka ŋinikweny yenerono yenelaitai ;
66018003	Naarai ebiroros atekerin kere kanuka ebino loka adedeŋ naka adoteuke , Adoteata da ikabakan luka akwap kaŋes , Abarata da ikagwelanarak luka akwap Kanuka agogoŋ naka eporoke . ”
66018004	Kasodi keira eporoto ece ebuni kotoma akuj ebala ebe , “ Ikatuŋa , kolomutu kotomakeŋ , Kinyeis aimorikikin kadiakanaretake , Kinyeis ainakinio aiticanetake ;
66018005	Naarai iculul adiakanaretake kiton akuj , Eitu da Edeke amamus adoliteke .
66018006	Kotaca ŋes kwape atacia ŋesi , Kiyatakis ŋes irwan aarei kwape ejaatar aswamisioke : Toma aikopo naenyalia ŋesi , kinyalakis ŋes irwan aarei .
66018007	Kwape etopolooror bon , koporo da , Kwape kwaŋin koinakis ŋes aisiriebio noi ka akuudian , Naarai ebala kotauke ebe , ‘ Eboie eoŋ kwape akabaka , Mam arai apuserut , mam cut aanyuni akuudian . ’
66018008	Kanuka ŋun ŋes eponiata aiticanetake toma apaaran adiopet , Atwanare , ka akuudian , ka ebeli , Icweikinio cut kakim ; Naarai egogoŋ Ejakait Edeke loetubokini ŋes . ”
66018009	Emonyakinete ŋes , ibwololoete da ikabakan luka akwap luadoteata kaŋes ka eporo da , naeanyuniata apuru naka aicweioke ;
66018010	kobwoete kama elwana , kanuka akurian naka aisiriebioke , kobalasi ebe , “ Itukwi ! Itukwi ! Ere lokapolon , Babulon , ere lokapolon loegogoŋ ! Naarai adolu atubokiniokon toma osawa ediopet . ”
66018011	Emonyete ikagwelanarak luka akwap , ekuudianete da kanukeŋ , naarai emamei bobo yenegweli igwelarakec ,
66018012	igwelara luka esabu , ka epuesa , ka amoru nuka akais nuipu , ka ilulun , ka ebaputa loejok , ka lomuge , ka aliri , ka lokareŋan , ka ŋolikitoi loeuru maa , ka ŋinibore kere yenika ikel luka itomei , ka ŋinibore kere yenika ekitoi loka akais nuipu noi , ka aikomon , ka asua , ka amor nuka ijesesinei ,
66018013	akinomon , ka lueuru maa , ka emina , ka luesaete , ka lukisupurununo , ka ebino , ka akinyet , ka akiria nuicidie , ka eŋano , ka ibaren , ka amerekekin , ka ibalasin , ka agalin , ka ibulesin , ka aijar da naka ituŋa .
66018014	“ Araito da nuimiela ekonitau anyout mamakon , Iboro kere da luetarioko ka luimilias anyout kamakon , Komam bobo ituŋa edumunete kes ! ”
66018015	Ikagwelanarak iboro ŋul , luetabari ŋesi , ebwoete kama elwana , kanuka akurian naka aisiriebioke , komonyete ka akuudian , kobalasi ebe ,
66018016	“ Itukwi ! Itukwi ! Ere lokapolon , Loaponi kitanapai ebaputa loejok , ka lomuge ka lokareŋan , Kisiritete kesabu , ka amor nuka akais nuipu , ka ilulun da !
66018017	Naarai amudiar abar naetia nen kosawa ediopet . ” Kobwoi da ŋolikapolon loka ataker , ka yenelosi aibois kere kotoma ataker , ka ikekwaŋak , ka ŋul kere da luiswamaete toma aŋolol , kobwoete kama elwana ,
66018018	ido naaanyuniata apuru naka aicweioke , kiworoto ebe , “ Inyo bo eputosi ka ere lokapolon ? ”
66018019	Kiwelanakis apua akwesikec , kiworoto emonyete ka akuudian ebe , “ Itukwi ! Itukwi ! Ere lokapolon , Loetabari kere lukejaas atakerin toma aŋolol kanuka akaisike nuipu ! Naarai amudiar kotoma osawa ediopet .
66018020	Kiyalamikin kanukeŋ , ijo akuj , Ka yes lukalaunak , ka yes ikiyakia , ka yes da inabin , Naarai kitubok Edeke akirokus kamakeŋ ! ”
66018021	Kosodi kodak emalaika loegogoŋ amoru , kwape akukuse naepol , kocakak aŋolol cikil , kobala ebe , “ Kwaŋin ecakakinere Babulon ere lokapolon , Kwabo mam bobo etakanuni .
66018022	Karaida eporoto loka ikaramak adeudeun , ka luejaas lueruosi , ka luekusete alamarun , ka luekusete arupepen , Mam epupunos bobo kotomakon . Karaida epirioit loka aswam kere , mam etakanuni bobo kotomakon ; Karaida eporoto loka akukuse mam epupuni bobo kotomakon ;
66018023	Karaida aica naka atala , mam ecai bobo kotomakon ; Karaida eporoto loka eteran ka ateran mam epupuni bobo kotomakon ; Naarai keraas ikagwelanarakakon ikapolok luka akwap , Naarai toma ocudetekon ŋes eŋalaarere atekerin kere .
66018024	Kotakanut da kotomake aokot nuka inabin ka nuka lukalaunak , Ka nuka ŋul kere luaario kotoma akwap . ”
66019001	Akaulo kaŋun abu keira bala eporoto loepol loka ekodet loepol kotoma akuj , kinerasi ebe , “ Aleluia ! Aitajar ka aibuses , ka apedor eraas nuka Edekewok .
66019002	Naarai eraas itubesiake lukabeit , ka luedolito da ; Naarai atuboki akiro naadote nakapolon , Naamunaari akwap kadoteuke , Enyaŋaa kamakeŋ aokot nuka ikebulesin . ”
66019003	Kirucakis einer nakiareit ebe , “ Aleluia ! Epuriori apuruke ikar ka ikar . ”
66019004	Kibiroros imakio akaisaarei ka luoŋon ka lukajarak iwoŋon , komaata Edeke loiboie koicoloŋ , kobalasi ebe , “ Amen . Aleluia ! ”
66019005	Kobu eporoto koicoloŋ kinera atiar , “ Kituroto Edekewok , yes kere ikebulesin , Yes luiyoŋito ŋes , ludidik ka lukapolok da . ”
66019006	Keira bala eporoto loka ekodet loepol , ido bala eporoto loka akipi nuipu , ido bala eporoto loka agiro naegogoŋ , kobala ebe , “ Aleluia ! Naarai irumit Ejakait Edekewok Lokapedor kere .
66019007	Keyalamikinos , kalakaros noi , kainakis ŋes aibuses , Naarai adolu adukokin naka Imerekek , Itemokino da ateranike ;
66019008	Aponi koinakinai ŋes ainap ebaputa loejok , loimilia , loelai ” — naarai ebaputa loejok kes aswamisio nuedolito nuka lukalaunak .
66019009	Katema emalaika eoŋ atiar , “ Kiwadik ebe : Isirereŋitoi luenyaritai toma opucit loka eterane loka Imerekek . ” Katema ŋesi eoŋ atiar , “ Eraas nu akiro nukabeit nuka Edeke , ”
66019010	Kasodi aibirokin kiŋaren kakejeke , aima ŋes , Katema ŋesi eoŋ atiar , “ Koany , sirikiswama kwaŋin ! Arai eoŋ ebulesit aupakon , ka lokoinacanakon , luejaas kaitejenunet naka Yesu . Koma Edeke . ” Naarai aitejenunet naka Yesu ŋes emoyo loka adwaranut .
66019011	Kasodi kaany akuj eŋaara , ido koany , ebalasit loekwaŋ ! Lokibwanenit ŋes enyaritai Lomunot ido Lokabeit , etubokini ka aitiji kadolit .
66019012	Ido akekonyen eraas aipeloret naka akim , kejaas amekemeken nuipu akouke ; kojai kekiror loiwadikatai lomam ejeni idiotuŋanan dimarai ŋes bon .
66019013	Konapite anapito naebwasitai aokot ; enyaritai ekekiror Akirot naka Edeke .
66019014	Kotupakis ŋes ajoresio nukotoma akuj , kibwanenito ibalasin lukakwaŋak , konapito ebaputa loejok , loekwaŋ , loelai .
66019015	Elomuni ekileŋ loekwana kaitukuke , loinomia atekerin , icokiei kes kebela loka asuat ; icakacakai ŋesi acuet naka ebino loka adedeŋ naka anyunyura naka Edeke Lokapedor kere .
66019016	Ejai ekiror loiwadikatai anapitoke kamurwoke da ebe , EKABAKA LOKA IKABAKAN , IDO EJAKAIT LOKA IJAKA .
66019017	Kasodi kaany emalaika ebwoi kotoma akoloŋ , kiworo keporoto loepol kobala akweny kere nueporitos toma apak ebe , “ Kopotu , kotukonokinos opucit loepol loka Edeke ,
66019018	tetere inyamete akiriŋ naka ikabakan , ka akiriŋ naka ikapolokitok , ka akiriŋ naka lukagogoŋ , ka akiriŋ naka ibalasin , ka naka ŋul kaluibwanenete kes , ka akiriŋ naka luijakakaete , ka naka ibulesin , naka ludidik ka naka lukapolok da . ”
66019019	Kaany etiaŋ ka ikabakan luka akwap , ka ajoresiokec , etukokinos ejie kaŋol kaloebwanenit ebalasit ka ajoreke da .
66019020	Kikamunai etiaŋ nepepe ka enabi lokeŋalan loeswamai aanyuneta kakonyeneke , nueŋalaaria ŋul luadumut emacar loka etiaŋ , ka ŋul da luamaete aputoke . Kocakakinai iarei kere ejarete toma aŋolol naka akim naenoki kacukuman .
66019021	Koarai luasalete kekileŋ loka ŋol kaloebwanenit ebalasit , loalomunit kaitukuke ; kimonikinos akweny kere akiriŋikec .
66020001	Kasodi kaany emalaika ijesuni kotoma akuj , itiŋit elacetait loka aipany naemamei enaŋe , ka erikot da loepol kakanike .
66020002	Kikam apiu , emun ŋol lokolosek , loerai Ekejodijodon ido Satan , koen ŋes adaun ikar elukumit ,
66020003	kocakak ŋes aipany , kogolok , kipucak aipucet kujukeŋ , kinyek bobo aiŋalaŋal atekerin , aitodol naedaunotor ikar elukumit . Akaulo kaŋun ibusakinit ŋes aosikinio apak naedit .
66020004	Kasodi kaany iicoloŋo , kojaas lueboiete kotomakec , koinakinai kes aitub akiro . Kaany da aijar naka ŋul kaluajepanario akwesikec kanuka aitejenunet naka Yesu , ido kanuka akirot naka Edeke , ka ŋul da lumam apotu komaata etiaŋ , karaida aputoke , lumam edumunito emacar koreetakec karaida kakaninikec . Kojara , kirumata da nepepe ka Kristo ikar elukumit .
66020005	Luasalete luka lukatwak mam apotu kojara aitodol naedaunotor ikar elukumit . Ŋin ŋes ajarun nasodit .
66020006	Isirereŋitoi , ido erai yenikalaunan , yenejai akorakinet kotoma ajarun nasodit ! Emamei atwanare nakiareit apolou kamakec , konye eraunos isasedotin luka Edeke ka luka Kristo , ido irumete nepepe kaŋes ikar elukumit .
66020007	Kosodi naedaunotor ikar ŋul elukumit , eosikinio Satan kaidarisike ,
66020008	elomuni da aiŋalaŋal atekerin nuejaas agoria aoŋon nuka akwap , Gog ka Magog , atukonokin kes kojie ; etiaikec bala asine naka aŋolol .
66020009	Kodokut kalalau naka akwap , kirimorito iidukurun luka lukalaunak , ka ere da lominat ; konye kijesun akim kotoma akuj , konyama kes .
66020010	Kocakakinai ekejodijodon loeŋalaŋalai kes aŋolol naka akim ka acukuman , nekejaas etiaŋ ka enabi lokeŋalan , isiriebio kes noi paaran ka kuare ikar ka ikar .
66020011	Kasodi kaany eicoloŋ loepol loekwaŋ , ka ŋol da lokiboie kotoma ; kokera akuj ka akwap kakonyeneke , mam bobo kes edumuna aibois .
66020012	Kaany da lukatwak , lukapolok ka ludidik da , ebwoete koiŋaren keicoloŋ , kopukoroi iitabon . Kopukoroi eceitabo da , loerai loka aijar . Kotubokinai lukatwak kotoma ŋun kanuewadikatai oitabon kwape kejaatar aswamisiokec .
66020013	Kijaik aŋolol lukatwak lukejaas tomakeŋ , Atwanare da ka Okatwak kijaikis lukatwak lukejaas tomakec , kotubokinai da ŋinidiopet kwape kejaatar aswamisioke .
66020014	Kosodi kocakakinai Atwanare ka Okatwak aŋolol naka akim . Ŋin ŋes atwanare nakiareit , aŋolol naka akim .
66020015	Arai kedumun idiotuŋanan yenimam iwadikatai toma oitabo loka aijar , kocakakinai aŋolol naka akim .
66021001	Kasodi kaany akuj nakitetet , ka akwap nakitetet ; naarai atubor akuj nasodit , ka akwap da nasodit , mam bobo aŋolol ejai .
66021002	Kaany da ere lokalaunan , Yerusalem lokitetet , ijesun kotoma akuj , kama ka Edeke , itemokino kwape ateran naisirokinitai okilenike .
66021003	Keira da eporoto loepol loebuni kotoma oicoloŋ kobala ebe , “ Koany , ejai ewema loka Edeke nepepe kituŋa , iboienenei kakes , eraunos kesi iketuŋa , Edeke da elopet ejaenena kakes .
66021004	Emwatari akiyo kere kakonyeneke , mam bobo ejaun atwanare , karaida akuudian , karaida aimony , karaida ariebo , mam bobo ejaunos ; naarai atuboros nusodit . ”
66021005	Ŋol da loiboie koicoloŋ kobala ebe , “ Koany , eteteuni eoŋ kere . ” Kobala da ebe , “ Kiwadik , naarai eraas akiro nu numunon ido nukabeit . ”
66021006	Katema ŋesi eoŋ atiar , “ Eswamaunos ! Arai eoŋ Alupa ka Omega , ageunet ka esaŋe da , Ainakini yenejakit akure aimat atai atan naka akipi nuka aijar .
66021007	Yenipikori irumi ŋun , araun eoŋ Ekedeke , ŋes da eraun okokuka .
66021008	Konye ikuriesik , ka lumam iyuunito , ka luesiliaka , ka ikaarak , ka idotea , ka ikacudak , ka luemaete aputosia , ka ikeŋalak kere , ejaun akorakineteke toma aŋolol naenoki kakim ka acukuman ; ŋes atwanare nakiareit . ”
66021009	Kosodi kobu ediopet komalaikan ikanykaarei lukejaas atanyia akanykaarei nueleleba aiticaneta akanykaarei nukawasia , kinera keoŋ , kobala ebe , “ Bia , ketodikini jo ateran , aberu naka Imerekek . ”
66021010	Kadaka kotoma Omoyo oroŋat loepol , loeoja , ketodik eoŋ ere lokalaunan Yerusalem , ijesun kotoma akuj kama ka Edeke ,
66021011	ejaas kaibuses naka Edeke , koputosi aicake bala amoru naka akais nuipu noi , kwape amoru naka ayaseper naipiororoi noi .
66021012	Kejai arwatat naepol , naeoja , kejaas irutei itomon ka luarei , kejaas imalaikan itomon ka luarei orutei , kiwadikatai da ikiroria luka atekerin atomon ka nuarei nuka idwe luka Isirael orutei .
66021013	Kide irutei iuni , agolitomei irutei iuni , eŋalakimak irutei iuni , to da irutei iuni ,
66021014	Kojaas apeteta atomon ka nuarei arwatat naka ere , kotomakec da ikiroria itomon ka luarei luka ikiyakia itomon ka luarei luka Imerekek .
66021015	Kojai ŋol lokinera keoŋ egada lokitemis loka esabu , tetere itemio ere , ka iruteike , ka arwatatake .
66021016	Etirianitai da ere iwaitin kere , aojauke koriakasi kalalau . Kitem ŋesi ere kegada amairon alukumit ka akwat akany ; koriakanara aojauke ka alalauke ka amukururuke da .
66021017	Kitem da arwatatake ikubitin akwatat ka akaisaoŋon ka luoŋon , kwape ejaar aitemis naka etuŋanan , ŋes naka emalaika .
66021018	Adukio naka arwatatake korai naka ayaseper , ere da korai loka esabu loelai , kwape aroet naelai .
66021019	Kisiritete apeteta nuka arwatat naka ere kaŋinimoru kere naka akais nuipu ; apetetait nasodit ayaseper , nakiareit asapiro , nakiwuniet aget , nakiwoŋonet emeralid ,
66021020	nakikanyet naemelomelot ; nakikanyetekape asadia ; nakikanyetekaarei akurusoliso ; nakikanyetekauni aberul ; nakikanyetekaoŋon atopasit ; nakitomonet akurusopuraso ; nakitomonet ka nadiopet ayasit ; nakitomonet kanuarei da ametusit ,
66021021	Keraas irutei itomon ka luarei ilulun itomon ka luarei , ŋolidiopet korutei kerai elulu ediopet ; erot da loka ere kerai esabu loelai bala aroet naipiororoi .
66021022	Mam abu kaany eyekalu kore , naarai eyekaluke ŋes Ejakait Edeke Lokapedor kere ka Imerekek .
66021023	Mam ere ipuda akoloŋ karaida elap acaikin ŋes ; naarai inwakakinit aibuses naka Edeke , atalake da ŋes Imerekek .
66021024	Elosenenete da atekerin kaicake , eyaunete ikabakan luka akwap aibusesukec tomake ;
66021025	mam cut egolokinio iruteike paaran , naarai mam ejaun akuare ŋina ;
66021026	einunete ŋes aibuses ka ayoŋio nuka atekerin .
66021027	Ido mam elomari cut ibore kere tomake yenemunaara , karaida yeniswamai nukasilianut , ka aiŋalanut , dimarai ŋul bonik luiwadikatai toma oitabo loka aijar loka Imerekek .
66022001	Kosodi ketodik eoŋ ecor loka akipi nuka aijar , loemwekimweki kwape aroet , eleleuni kotoma oicoloŋ loka Edeke ka loka Imerekek ,
66022002	kokidiŋ kerot loka ere , kojai ekitoi loka aijar epuai ka epuai kecor , loerai araito nukiponesio itomon kaluarei , loerai araitoke ŋolilap ; keraas akui nuka ekitoi nuitaŋaleunete atekerin .
66022003	Mam ejaun bobo ekenit ; ejaun eicoloŋ loka Edeke ka loka Imerekek da tomake ; ijaanakinete ŋes ikebulesin ;
66022004	eanyunete akekonyen , ejaun da ekekiror oreetake .
66022005	Mam ejaun bobo akuare ; mam ipudasi aica naka atala , ka aica da naka akoloŋ , naarai icaikini kes Ejakait Edeke , irumete kesi ikar ka ikar .
66022006	Katema ŋesi eoŋ atiar , “ Eraas akiro nu numunon ido nukabeit . Ejuku Ejakait Edeke loka imoyon luka inabin ekemalaika aitodikin ikebulesin nuekotosi ajakut atipet .
66022007	Ido koany , abunit atipet . ” Isirereŋitoi yenerici akiro nuka adwarasit naka eitabo kalo .
66022008	Eoŋ Yokana abu kapup ka aanyun da ŋun , Ido naapupunio ka aanyun abu kebiror aima koiŋaren kakeje nuka emalaika loketodikini ŋun .
66022009	Katema ŋesi eoŋ atiar , “ Koany , sirikiswama kwaŋin ! Arai eoŋ ebulesit aupakon lokoinacanakon inabin , ka ŋul da luericito akiro nuka eitabo kalo . Koma Edeke . ”
66022010	Kabala eoŋ ebe , “ Sirikipucak aipucet akiro nuka adwarasit naka eitabo kalo , naarai eapie apak ŋin .
66022011	Yeniswamai numam edolito , kiyatak aswam amamus adolit , yenesiliana da , kiyatak asilianar , yenedolit da kiyatak aswam nukadolit , yenikalaunan da kiyatak aitalaunio . ”
66022012	“ Koany , abunit eoŋ atipet , ayauni eropitika da , atacia ŋinituŋanan kwape ejaar akeswam .
66022013	Arai eoŋ Alupa ka Omega , losodit ka lokawasia , ageunet ka esaŋe da . ”
66022014	Isirereŋitoi luilosete anapitokec , tetere ejaunos kapedor kokitoi loka aijar , elomarete da ore itorete oruteike .
66022015	Ejaas iŋokwo kiŋa , ka ikacudak , ka idotea , ka ikaarak , ka luemaete aputosia , ka ŋinituŋanan kere yenemin ka aswam da aiŋal .
66022016	“ Eoŋ Yesu ejuk emalaikaka aitejenun yes ŋun kanuka ikanisan . Arai eoŋ aliasit ka etatait loka Daudi , aacerit naemwekimweki naka atupuruc . ”
66022017	Ebalas Emoyo ka ateran ebe , “ Bia . ” Yenepupuni da kobala ebe , “ Bia . ” Ŋin da yenejakit akure kobu ; yenekoto kooko atai akipi nuka aijar .
66022018	Etejenikini ŋinituŋanan yenepupuni akiro nuka adwarasit naka eitabo kalo ebe : Arai kiyataki ituŋanan kotomakec , iyatakini Edeke tomakeŋ aiticaneta nuiwadikatai toma oitabo lo ,
66022019	bobo da arai elemari ituŋanan kotoma akiro nuka eitabo loka adwarasit kana , elemari Edeke akorakineteke kokitoi loka aijar , kore da lokalaunan , nuiwadikatai toma oitabo lo .
66022020	Loitejenunit nu inera ebe , “ Eebo , abunit atipet . ” Amen . Kobia , Ejakait Yesu !
66022021	Asianut naka Ejakait Yesu kojai ka lukalaunak ; Amen .

# language_name:        Hakka Chinese
# closest ISO 639-3:    hak
# ISO_15924:            Latn
# year_short:           
# year_long:            
# vernacular_title:     
# english_title:        Romanized Today's Taiwanese Hakka Chinese New Testament
# URL:                  http://bible.is/HAKTHV/Matt/1
# copyright_short:      © The Bible Society in Taiwan
# copyright_long:       
# notes:                
40001001	Yâ-sû Kî-tuk he Thai-ví ke heu-thoi , Thai-ví he Â-pak-lâ-hón ke heu-thoi . Yâ-sû ke kâ-phú he án-ngiòng :
40001002	Â-pak-lâ-hón kiung Yî-sat , Yî-sat kiung Ngâ-kok , Ngâ-kok kiung Yù-thai lâu kì ke hiûng-thi .
40001003	Yù-thai thùng Thap-mâ kiung Fap-le̍t-sṳ̂ lâu Chhia-lâ , Fap-le̍t-sṳ̂ kiung Hî-sṳ̂-lùn , Hî-sṳ̂-lùn kiung Â-làn ,
40001004	Â-làn kiung Â-mí-nâ-tha̍t , Â-mí-nâ-tha̍t kiung Nâ-sun , Nâ-sun kiung Sat-mùn ,
40001005	Sat-mùn thùng Lâ-ha̍p kiung Pô-â-sṳ̂ , Pô-â-sṳ̂ thùng Lu-tet kiung Ngò-phi-tet , Ngò-phi-tet kiung Yâ-sî ,
40001006	Yâ-sî kiung Thai-ví-vòng . Thai-ví thùng Vû-li-â ke pû-ngiòng kiung Só-lò-mùn ,
40001007	Só-lò-mùn kiung Lò-pô-ôn , Lò-pô-ôn kiung Â-pí-ngâ , Â-pí-ngâ kiung Â-sat ,
40001008	Â-sat kiung Yok-sâ-fap , Yok-sâ-fap kiung Yok-hò-làn , Yok-hò-làn kiung Vû-sî-ngâ ,
40001009	Vû-sî-ngâ kiung Yok-thán , Yok-thán kiung Â-ha̍p-sṳ̂ , Â-ha̍p-sṳ̂ kiung Hî-sî-kâ ,
40001010	Hî-sî-kâ kiung Mâ-nâ-sî , Mâ-nâ-sî kiung Â-mùn , Â-mùn kiung Yok-sî-â .
40001011	Yî-set-lie̍t-chhu̍k pûn-ngìn chok-hi Pâ-pí-lùn ke khì-kiên , Yok-sî-â kiung Yok-ngâ-kîn lâu kì ke hiûng-thi .
40001012	Pûn-ngìn chok-to Pâ-pí-lùn heu , Yok-ngâ-kîn kiung Sat-lâ-thiet , Sat-lâ-thiet kiung Só-lò-pâ-pak ,
40001013	Só-lò-pâ-pak kiung Â-pí-ngiu̍k , Â-pí-ngiu̍k kiung Yî-li-â-kin , Yî-li-â-kin kiung Â-só ,
40001014	Â-só kiung Sat-tuk , Sat-tuk kiung Â-kîm , Â-kîm kiung Yî-li̍t ,
40001015	Yî-li̍t kiung Yî-li-â-sat , Yî-li-â-sat kiung Mâ-tan , Mâ-tan kiung Ngâ-kok ,
40001016	Ngâ-kok kiung Yok-sit , chhiu-he Mâ-li-â ke ló-kûng . Ke chhṳ̂n-cho Kî-tuk ke Yâ-sû he tui Mâ-li-â chhut-se ke .
40001017	Án-ngiòng son hí-lòi , tui Â-pak-lâ-hón to Thai-ví yit-khiung yû sṳ̍p-si thoi , tui Thai-ví to Yî-set-lie̍t-ngìn pûn-ngìn chok-to Pâ-pí-lùn ya he sṳ̍p-si thoi , tui pûn-ngìn chok ke sṳ̀ to Kî-tuk ke chhut-se ya he sṳ̍p-si thoi .
40001018	Yâ-sû Kî-tuk chhut-se ke kîn-ko he án-ngiòng : Kì ke â-mê Mâ-li-â yí-kîn lâu Yok-sit thin-chhîn , chúng-he chhai kiet-fûn yî-chhièn , Mâ-li-â chhiu tui Sṳn-Lìn fài-thôi .
40001019	Kì ke vi-fûn-fû Yok-sit cho-ngìn chṳn-chhṳ̍t , chúng-he yu mò-oi kûng-khôi siû-yu̍k kì , sióng-oi pi-me̍t kié-chhù fûn-yok .
40001020	Kì tông kháu-li liá-sṳ ke sṳ̀-chiet , Chú ke thiên-sṳ́ chhai mung-chûng tui kì hién-hien , kóng : " Thai-ví ke heu-thoi Yok-sit , m̀-sṳ́ kiâng , cho-ngì thó Mâ-li-â cho pû-ngiòng , yîn-vi kì he tui Sṳn-Lìn fài-thôi ke .
40001021	Kì voi kiung yit-ke lai-é , ngì oi chiông kì ke miàng ôn-to Yâ-sû , yîn-vi kì oi chṳ́n-kiu chhṳ-kâ ke chṳ́-mìn thot-lì kì-têu ke chhui . "
40001022	Liá yit-chhiet sṳ ke fat-sên he oi yin-ngiam Chú thûng-ko siên-tî só-kóng ke fa :
40001023	Yû thùng-chṳ̂n-ńg voi fài-thôi kiung lai-é , kì ke miàng oi ham-cho Yî-mâ-nui-li . ( " Yî-mâ-nui-li " ke yi-sṳ chhiu-he " Song-ti lâu ngài-têu thùng-chhai . " )
40001024	Yok-sit siáng ko-lòi , chhiu cheu Chú ke thiên-sṳ́ só fûn-fu ke hi cho , lâu Mâ-li-â kiet-fûn ;
40001025	chúng-he chhai kì kiung lai-é yî-chhièn , mò lâu kì thùng-fòng . Se-ngìn-è chhut-se , Yok-sit chhiu chiông kì ke miàng ôn-to Yâ-sû .
40002001	Hî-li̍t cho vòng ke sṳ̀ , Yâ-sû chhut-se chhai Yù-thai ke Pak-li-hèn-sàng . Yû kí-ke sên-siong-kâ tui tûng-fông lòi-to Yâ-lu-sat-lâng ;
40002002	kì-têu mun-kóng : " Ke chhut-se cho Yù-thai-ngìn ke vòng ke chhai nai-vi ? Ngài-têu chhai tûng-fông khon-tó kì ke sên-é , thi̍t-phe̍t lòi pai kì . "
40002003	Hî-li̍t-vòng thâng-tó liá-ke fa , sîm-kôn chhin chho̍k-kip ; chhiòn Yâ-lu-sat-lâng-sàng ke ngìn ya he khiung-yong .
40002004	Hî-li̍t chhiu seu-si̍p só-yû ke chi-sṳ̂-chóng lâu mìn-kiên ke kîn-ho̍k kau-sṳ̂ lòi , mun kì-têu kóng : " Kî-tuk oi chhai má-ke só-chhai chhut-se ? "
40002005	Kì-têu en-kóng : " Chhai Yù-thai ke Pak-li-hèn , yîn-vi siên-tî yû án-ngiòng siá-tén , kóng :
40002006	Yù-thai thi-khî ke Pak-li-hèn-sàng â , ngì chhai Yù-thai liá-têu sàng-chûng pin m̀-he chui-se ke ; yîn-vi yû yit-ke liâng-chhiu voi tui ngì ke-vi chhut-lòi , kì oi mu̍k-yông Ngài ke chṳ́-mìn Yî-set-lie̍t . "
40002007	Só-yî , Hî-li̍t am-chûng seu-kien liá kí-ke tui tûng-fông lòi ke sên-siong-kâ , tui kì-têu chhà-mun ke-lia̍p sên-é chhut-hien ke khok-sṳ̍t ngit-khì .
40002008	Yèn-heu kì fûn-fu kì-têu hi Pak-li-hèn , kóng : " Ngì-têu hi , siòng-se chhìm ke se-ngìn-è , chhìm-tó yî-heu chhiu lòi po-pûn ngài tî , án-ngiòng ngài ya hó hi-pai kì . "
40002009	Thâng-liáu vòng ke fa , kì-têu chhiu lì-khôi . Ke-sṳ̀ , kì-têu chhai tûng-fông khon-tó ke ke-lia̍p sên-é yu chhut-hien , chhai kì-têu ke thèu-chhièn hàng , yit-chhṳ̍t to se-ngìn-è he̍t ke só-chhai , chhiu chhai táng-kô thìn hâ-lòi .
40002010	Kì-têu khon-tó ke-lia̍p sên-é , fôn-hí to kóng m̀-tet .
40002011	Kì-têu ngi̍p-hi vuk-tú , khon-tó se-ngìn-è lâu kiâ-mê Mâ-li-â , chhiu phu̍k lo̍k-hi pai se-ngìn-è , yèn-heu tá-khôi pó-ha̍p , nâ-chhut vòng-kîm , nen-hiông , mu̍t-yo̍k cho lî-vu̍t lòi hien-pûn kì .
40002012	Chhai mung-chûng , Song-ti chṳ́-sṳ kì-têu mo̍k chón-hi kien Hî-li̍t ; kì-têu chhiu tui nang-ngoi yit-thiàu lu chón-hi kì-têu ke kâ-hiông .
40002013	Kì-têu lì-khôi yî-heu , Chú ke thiên-sṳ́ chhai Yok-sit ke mung-chûng hién-hien , kóng : " Hong-hí-lòi ! Tai-tén se-ngìn-è lâu kiâ-mê thò-nan hi Âi-khi̍p , he̍t chhai ke-vi , chhṳ̍t-to ngài chai chṳ́-sṳ ngì ; yîn-vi Hî-li̍t oi sêu-chhà liá se-ngìn-è lòi sat-hoi kì . "
40002014	Só-yî , Yok-sit chhiu hong-hí-lòi , theu-ya tai-tén se-ngìn-è lâu kiâ-mê thò-chéu hi Âi-khi̍p ,
40002015	he̍t chhai ke-vi , chhṳ̍t-to Hî-li̍t sí-thet . Liá-ke sṳ yin-ngiam Chú thûng-ko siên-tî só-kóng ke fa : " Ngài ham ngài ke Lai-é tui Âi-khi̍p chhut-lòi . "
40002016	Hî-li̍t fat-hien chhṳ-kâ su sên-siong-kâ ke chok-nung , fî-sòng khién , chhiu cheu kì tui sên-siong-kâ só tham-tó ke-lia̍p sên-é chhut-hien ke sṳ̀-khì , phai-ngìn chiông Pak-li-hèn lâu fu-khiun thi-khî lióng-se yî-nui ke se-lai-é chhiòn-phu chhṳ̀-thet .
40002017	Liá-ke sṳ yin-ngiam siên-tî Yâ-li-mí só-kóng ke :
40002018	Chhai Lâ-mâ yû thâng-tó yit-ke sâng , he ve-thiên ve-thi ke thai-kieu sâng ; he Lùi-kiet vi kì ke chṳ́-ńg thai-kieu , m̀-hén chiap-su ôn-ví , yîn-vi kì-têu chhiòn-phu mò-thet-hi lé .
40002019	Hî-li̍t sí-heu , chhai Âi-khi̍p , Chú ke thiên-sṳ́ chhai Yok-sit ke mung-chûng hién-hien ,
40002020	kóng : " Hong-hí-lòi ! Tai-tén se-ngìn-è lâu kiâ-mê chón-hi Yî-set-lie̍t , yîn-vi ke-têu sióng-oi sat-hoi liá se-ngìn-è ke yí-kîn sí-thet lé . "
40002021	Yok-sit chhiu chhut-fat , tai-tén se-ngìn-è lâu kiâ-mê chón-hi Yî-set-lie̍t .
40002022	Yok-sit yîn-vi thâng-kóng Â-kî-ló ki-sṳ̀n kiâ-pâ Hî-li̍t cho Yù-thai-vòng , chhiu m̀-kám hi ke-vi . Heu-lòi , Chú yu chhai Yok-sit ke mung-chûng chṳ́-sṳ kì , kì chhiu sám-to Kâ-li-li-sén hi ,
40002023	he̍t chhai ôn-to Nâ-sat-le̍t ke sàng-tú . Liá chhiu yin-ngiam siên-tî só-kóng ke fa : " Kì oi chhṳ̂n-cho Nâ-sat-le̍t-ngìn . "
40003001	Ke-sṳ̀ , Sṳ̂-sé Yok-hon lòi-to Yù-thai ke khóng-yâ chhòn-tho .
40003002	Kì kóng : " Ngì-têu oi hi-chhie̍t chhui-ok , yîn-vi thiên-koet voi sṳ̍t-hien lé ! "
40003003	Yok-hon chhiu-he siên-tî Yî-soi-â só-kóng ke ngìn ; kì kóng : Chhai khóng-yâ yû-ngìn hêm-kóng : " Oi chún-phi hó-se Chú ke tho-lu , siû-chhṳ̍t Kì só-oi hàng ke se-lu ! "
40003004	Yok-hon chok-tén lo̍k-thò-mô cho ke sâm , yêu-khiên thak-tén phì-tai ; sṳ̍t chhó-máng lâu yâ-phûng-thòng ko ngit-è .
40003005	Chung-ngìn tui Yâ-lu-sat-lâng , Yù-thai chhiòn-thi , lâu Yok-tan-hò yit-tai thi-fông lòi-to kì mien-chhièn .
40003006	Kì-têu sṳ̀n-ngin chhṳ-kâ ke chhui ; Yok-hon chhiu chhai Yok-tan-hò vi kì-têu hàng sé-lî .
40003007	Yok-hon khon-tó chhin-tô Fap-li-soi-ngìn lâu Sat-tû-kâi-ngìn ya lòi yêu-khiù liâng sé-lî , chhiu tui kì-têu kóng : " Ngì liá-têu thu̍k-sà â ! Song-ti ke sṳ́m-phan voi to lé , ngì-têu láu-tó sám tet-khôi mâ ?
40003008	Oi yung hàng-vì lòi chṳn-mìn ngì-têu yí-kîn hi-chhie̍t chhui-ok .
40003009	M̀-hó láu-tó Â-pak-lâ-hón he ngì-têu ke chú-siên chhiu cho-tet miên-su sṳ́m-phan . Ngài lâu ngì-têu kóng , Song-ti nèn tui liá-têu sa̍k-thèu vi Â-pak-lâ-hón chho-chhut chṳ́-sûn lòi !
40003010	Pú-thèu yí-kîn piong chhai su-kîn táng lô , fàm mò kiet hó kó-chṳ́ ke su-é chhiòn-phu oi chám-thet , fit-lo̍k fó tî-poi .
40003011	Ngài yung súi vi ngì-têu hàng sé-lî , péu-sṳ ngì-têu yí-kîn fí-kói ; chúng-he , ke pí ngài kha-man lòi ke , oi yung Sṳn-Lìn lâu fó vi ngì-têu hàng sé-lî . Kì pí ngài ví-thai chhin-tô , ngài chhiu-he thoi kì khoan hài ya he mò chṳ̂-kiet .
40003012	Kì ke sú nâ-tén poi-kî , oi chiông tá-ma̍k-chhòng piang-chhiang , chiông ma̍k-é sû-ngi̍p chhông-khu , chiông phang-é yung yún-yén put-me̍t ke fó sêu-thet ! "
40003013	Ke-sṳ̀ , Yâ-sû tui Kâ-li-li hi Yok-tan-hò kien Yok-hon , oi tui kì liâng sé-lî .
40003014	Yok-hon sióng-oi kói-pien kì ke chú-yi , chhiu kóng : " Ngài yin-tông chiap-su ngì ke sé-lî , ngì ngióng-pân fán-chón lòi-chhiu ngài ! "
40003015	Chúng-he Yâ-sû en-kóng : " Liá-ha oi án-ngiòng hàng , yîn-vi ngài-têu án-ngiòng cho he sṳ̍t-hàng Song-ti ke chṳ́-yi . " Só-yî , Yok-hon chhiu sun kì ke yi-sṳ .
40003016	Yâ-sû liâng sé-lî yî-heu , chit-sṳ̀ tui súi-chûng sông-lòi , thiên chhiu vi kì khôi ; kì khon-tó Song-ti ke Lìn chhiong ngie̍t-kap-è án-ngiòng kong hâ-lòi , lo̍k chhai kì ke sṳ̂n-song .
40003017	Thùng-sṳ̀ , tui thiên-táng yû sâng-yîm kóng : " Liá he Ngài só-siak ke Lai-é , Ngài só fôn-hí ke . "
40004001	Heu-lòi , Yâ-sû pûn Sṳn-Lìn tai-hi khóng-yâ , su Mô-kúi ke sṳ-tham .
40004002	Kim-sṳ̍t si-sṳ̍p ngit-ya yî-heu , Yâ-sû chhiu tú-kî .
40004003	Ke sṳ-tham ngìn ke chin-chhièn lòi , tui kì kóng : " Ngì na-he Song-ti ke Lai-é , min-lin liá-têu sa̍k-thèu pien-cho mien-pâu â ! "
40004004	Yâ-sû en-kóng : " Sṳn-kîn kóng : ' Ngìn ke sên-chhùn m̀-he tân-chhiang kho sṳ̍t-vu̍t , he kho Song-ti só-kóng ke tak-ki fa . ' "
40004005	Mô-kúi yu tai Yâ-sû hi Sṳn-sàng , ham kì khî chhai sṳn-thien chui-kô ke só-chhai ,
40004006	tui kì kóng : " Ngì na-he Song-ti ke Lai-é , thiau hâ-hi ; yîn-vi Sṳn-kîn yû kóng : Song-ti voi vi ngì fûn-fu Kì ke thiên-sṳ́ , yung kì-têu ke sú fù-tén ngì , pûn ngì ke kiok m̀-voi chhong-tó sa̍k-thèu . "
40004007	Yâ-sû en-kóng : " Chúng-he Sṳn-kîn ya kóng : ' Cho-m̀-tet sṳ-tham Chú — ngì ke Song-ti . ' "
40004008	Chui-heu , Mô-kúi tai Yâ-sû sông yit-chho chhin-kô ke sân , pûn kì khon sṳ-kiên van-koet lâu kì-têu ke yùng-fà fu-kui .
40004009	Mô-kúi kóng : " Ngì na-he khúi hâ-lòi pai ngài , ngài chhiu chiông liá yit-chhiet chhiòn-phu pûn ngì . "
40004010	Yâ-sû kóng : " Sat-tan , sám-khôi ! Sṳn-kîn kóng : ' Oi pai Chú — ngì ke Song-ti , tân-tân sṳ-fung Kì . ' "
40004011	Án-ngiòng , Mô-kúi chhiu lì-khôi Yâ-sû , yû thiên-sṳ́ lòi fu̍k-sṳ kì .
40004012	Yâ-sû thâng-tó Yok-hon pûn-ngìn koân chhai kâm-ngiu̍k tú , chhiu sám-to Kâ-li-li hi .
40004013	Kì m̀ he̍t chhai Nâ-sat-le̍t , fán-chón hi he̍t chhai Kâ-pak-nùng . Ke sàng chhai Sî-pu-lùn lâu Nâ-fut-thâ-li ke thi-khî , chiap-khiun Kâ-li-li-fù .
40004014	Liá chhiu yin-ngiam siên-tî Yî-soi-â ke fa :
40004015	Sî-pu-lùn lâu Nâ-fut-thâ-li ke thi-fông , chhai yèn-hói ke thai-lu song , chhai Yok-tan-hò tui-mien ke-phién , Ngoi-pâng-ngìn ke Kâ-li-li !
40004016	He̍t chhai vû-am chûng ke ngìn yí-kîn khon-tó thai kông ; he̍t chhai sí-yîm chṳ̂ thi ke ngìn yû kông cheu kì-têu .
40004017	Tui ke-sṳ̀ khôi-sṳ́ , Yâ-sû chhòn tho-lî kóng : " Ngì-têu oi hi-chhie̍t chhui-ok , yîn-vi thiên-koet voi sṳ̍t-hien lé ! "
40004018	Yâ-sû sun Kâ-li-li fù-piên hàng , khon-tó lióng-ke tá-ǹg ke hiûng-thi , Sî-mùn ( phiên-miàng Pí-tet ) lâu kiâ ló-thâi Ôn-tet-lie̍t , tông-chhai fù-chûng ve-mióng tá-ǹg .
40004019	Yâ-sû tui kì-têu kóng : " Lòi thèn ngài ! Ngài oi pûn ngì-têu tet-tó ngìn chhiong tá-tó ǹg yit-yong . "
40004020	Kì-têu chit-sṳ̀ piong-hâ mióng-è , thèn Yâ-sû hi .
40004021	Yâ-sû yu hiong-chhièn hàng , khon-tó nang-ngoi lióng-ke hiûng-thi , chhiu-he Sî-pí-thai ke lai-é Ngâ-kok lâu Yok-hon ; kì-têu thùng â-pâ khiung-ha chhai sòn-táng chṳ́n-lî ǹg-mióng . Yâ-sû fû-seu kì lióng-sà ,
40004022	kì-têu chit-sṳ̀ lì-khôi sòn lâu â-pâ , thèn Yâ-sû hi .
40004023	Yâ-sû hàng-phien Kâ-li-li chhiòn-thi , chhai kok thi-fông ke fi-thòng kau-hiun ngìn , siên-chhòn thiên-koet ke fuk-yîm , yî-hó mìn-kiên tak-yong ke phiang .
40004024	Kì ke miàng-sâng chhòn-phien Si-li-â , só-yî ke-vi ke ngìn-mìn chiông kok-chúng ke phiang-ngìn , kîn-li̍t kok-yong thung-khú ke ngìn , chhiong pûn kúi fu-sṳ̂n ke , chû-mà-chhái ke , thân-fûng ke , chhiòn-phu tai-lòi kì mien-chhièn ; kì lûng-chúng yî-hó kì-têu .
40004025	Kûi-khiùn ke ngìn tui Kâ-li-li , Sṳ̍p-yip , Yâ-lu-sat-lâng , Yù-thai lâu Yok-tan-hò tûng-phién lòi thèn kì .
40005001	Yâ-sû khon-tó yit thai-khiùn ngìn , chhiu sông-sân , chhô hâ-lòi ; kiâ ho̍k-sâng vì chhai kì ke phòng-piên .
40005002	Kì chhiu kau-hiun kì-têu , kóng :
40005003	" Sṳ̀n-ngin chhṳ-kâ lìn-sin khiùng-khú ke ngìn sṳ̍t-chhai yû fuk-hi ; kì-têu he thiên-koet ke chṳ́-mìn !
40005004	" Vi-tó chhui lòi pî-sông ke ngìn sṳ̍t-chhai yû fuk-hi ; Song-ti oi ôn-ví kì-têu !
40005005	" Khiâm-pî ke ngìn sṳ̍t-chhai yû fuk-hi ; kì-têu voi tet-tó Song-ti yin-hí ke thú-thi !
40005006	" Kî-hot hiûn-mu Song-ti chṳ́-yi ke ngìn sṳ̍t-chhai yû fuk-hi ; Song-ti oi pûn kì-têu tet-tó mân-chiuk !
40005007	" Yung chhṳ̀-pî khoán-thai ngìn ke sṳ̍t-chhai yû fuk-hi ; Song-ti ya oi yung chhṳ̀-pî khoán-thai kì-têu !
40005008	" Nui-sîm sùn-kiet ke ngìn sṳ̍t-chhai yû fuk-hi ; kì-têu voi khon-tó Song-ti !
40005009	" Vi-tó fò-phìn chhin-sîm chhin-li̍t ke ngìn sṳ̍t-chhai yû fuk-hi ; Song-ti oi chhṳ̂n kì-têu cho chṳ́-ńg !
40005010	" Yîn-vi sṳ̍t-hàng Song-ti ke chṳ́-yi lòi su pet-hoi ke ngìn sṳ̍t-chhai yû fuk-hi ; kì-têu chhiu-he thiên-koet ke chṳ́-mìn !
40005011	" Yîn-vi ngì-têu thèn ngài , phe̍t-ngìn chhiu vú-yu̍k ngì-têu , pet-hoi ngì-têu , kóng kok-yong fái-fa fí-pong ngì-têu , ngì-têu sṳ̍t-chhai yû fuk-hi ô !
40005012	Yin-tông oi fôn-hí khoai-lo̍k , yîn-vi chhai thiên-táng yû vi ngì-têu chún-phi fûng-fu ke chióng-sóng ; thèu-pái ke siên-tî ya he án-ngiòng pûn-ngìn pet-hoi .
40005013	" Ngì-têu he ngìn-kiên ke yàm ; chúng-he yàm na sṳt-thet hàm-mi , oi ngióng-pân sṳ́ kì chai hàm nè ? Ki-yèn sàng-cho fi-vu̍t , chṳ́-yû fit-thet , yù-chhai ngìn chien-tha̍p .
40005014	" Ngì-têu he sṳ-kiên ke kông . Hí chhai sân-táng ke sàng he mò fap-thu châ hí-lòi ke .
40005015	Mò ngìn tiám-tên piong chhai téu tái-hâ , yit-thin he piong chhai tên-thòi-táng , chang voi cheu-kông chhiòn-kâ ke ngìn .
40005016	Khiung-yong , ngì-têu ke kông ya yin-kôi cheu chhai ngìn ke mien-chhièn , pûn kì-têu khon-tó ngì-têu ke hó hàng-vì , lòi siung-chan ngì-têu chhai thiên-táng ke Â-pâ .
40005017	" Mo̍k sióng ngài lòi he oi fi-chhù Mô-sî ke fap-li̍t lâu siên-tî ke kau-hiun . Ngài m̀-he lòi fi-chhù , he lòi sṳ̀n-chhiòn kì-têu ke yi-ngi .
40005018	Ngài sṳ̍t-chhai lâu ngì-têu kóng , thiên-thi hàn-chhôi , fap-li̍t ke yit-pit yit-va̍k chhiu cho-m̀-tet fi-thet , chhṳ̍t-to van-sṳ ke kiet-mî .
40005019	Só-yî , chhiu-son vì-fam chui-se ke yit-thiàu kie-min , yu kâu phe̍t-ngìn ya án-ngiòng cho ke , chhai thiên-koet oi sàng-cho chui-mî ke ngìn . Chûn-sú fap-li̍t , yu kâu phe̍t-ngìn ya khiung-yong chûn-sú ke , chhai thiên-koet oi sàng-cho chui-thai ke ngìn .
40005020	Só-yî , ngài lâu ngì-têu kóng , ngì-têu na-he mò pí kîn-ho̍k kau-sṳ̂ lâu Fap-li-soi-ngìn hàn-kha chûng-sîm lòi sṳ̍t-hàng Song-ti ke chṳ́-yi , yit-thin m̀-voi ngi̍p thiên-koet .
40005021	" Ngì-têu sṳt thâng-kóng , yû kim-chṳ́ kú-ngìn ke fa , kóng : ' Cho-m̀-tet chhṳ̀-ngìn ; chhṳ̀-ngìn ke oi su sṳ́m-phan . '
40005022	Chúng-he ngài lâu ngì-têu kóng , tui hiûng-thi ya-he chí-moi fat-khién ke , ya oi su sṳ́m-phan ; ma hiûng-thi ya-he chí-moi ' Fi-ngìn ' ke , chhiu-oi sông fap-yen ; ma hiûng-thi ya-he chí-moi ' Thai-ngong-fân ' ke , miên-put-liáu oi su thi-ngiu̍k ke fó-sêu .
40005023	Yîn-vi án-ngiòng , ngì chhai chi-thàn chhièn oi hien lî-vu̍t pûn Song-ti ke sṳ̀-chiet , na-he sióng-hí yû hiûng-thi ya-he chí-moi tui ngì put-mân ,
40005024	ngì chhiu oi chiông lî-vu̍t liù chhai chi-thàn chhièn , ngiàm-sṳ̀ hi thùng kì kóng-fò , yèn-heu chang to-chón-lòi hien lî-vu̍t pûn Song-ti .
40005025	" Na-he yû-ngìn oi ko ngì , lâi ngì sông fap-yen , ngì chhiu oi pá-ak sṳ̀-kiên , chhai màng-to fap-yen yî-chhièn thùng kì fò-kié . Na-he mò , ngi̍p-hi fap-yen yî-heu , kì chhiu voi chiông ngì kâu-pûn fap-kôn , fap-kôn kâu-pûn fap-kín , koân ngì ngi̍p kâm-ngiu̍k .
40005026	Ngài sṳ̍t-chhai lâu ngì kóng , ngì oi chhô-kâm , to ngì na̍p-chhîn fa̍t-kîm ke chui-heu yit-fûn chhièn .
40005027	" Ngì-têu thâng-ko kú-sṳ̀-thoi yû án-ngiòng ke kau-hiun kóng : ' Cho-m̀-tet fam kiên-yìm . '
40005028	Chúng-he ngài lâu ngì-têu kóng , khon-tó fu-ńg chhiu sâng-chhut sià-ngiam ke , chhai kì ke sîm-chûng yí-kîn thùng kì fam kiên-yìm .
40005029	Na-he ngì ke yu-ngién hoi ngì fam-chhui , chiông kì yet chhut-lòi , fit-thet kì ! Sún-sṳt sṳ̂n-thí ke yit-phu-fun pí kûi-sṳ̂n lo̍k thi-ngiu̍k hó kâ chhin-tô .
40005030	Na-he ngì ke yu-sú hoi ngì fam-chhui , chiông kì chám hâ-lòi , fit-thet kì ! Sún-sṳt yit-ke kî-thí pí kûi-sṳ̂n lo̍k thi-ngiu̍k hó kâ chhin-tô .
40005031	" Yu yû án-ngiòng ke kau-hiun kóng : ' Fàm-he oi lì-thet pû-ngiòng ke , yit-thin oi siá lì-fûn sû pûn kì . '
40005032	Chúng-he ngài lâu ngì-têu kóng , chhù-liáu kì ke pû-ngiòng mò sú chṳ̂n-chiet , ló-kûng chhiu cho-m̀-tet lì-thet kì . Yîn-vi , na-he kì ke pû-ngiòng chai ka-ngìn , kì chhiu-he hoi kì ke pû-ngiòng fam kiên-yìm ; thó kì ke nàm-ngìn ya he son fam kiên-yìm .
40005033	" Ngì-têu me thâng-ko yû kau-hiun kú-ngìn ke fa , kóng : ' Cho-m̀-tet vì-poi só-fat ke sṳ ; chhai Chú ke mien-chhièn só-fat ke sṳ yit-thin oi sṳ̍t-hàng . '
40005034	Chúng-he ngài lâu ngì-têu kóng , kîn-pún cho-m̀-tet fat-sṳ . Cho-m̀-tet tui thiên fat-sṳ , yîn-vi thiên he Song-ti ke pó-chho ;
40005035	cho-m̀-tet chṳ́ thi fat-sṳ , yîn-vi thi he Song-ti ke kiok-tha̍p ; ya cho-m̀-tet tui Yâ-lu-sat-lâng fat-sṳ , yîn-vi ke he thai Kiûn-vòng ke sàng ;
40005036	lièn chṳ́ chhṳ-kâ ke thèu-nà fat-sṳ ya cho-m̀-tet , yîn-vi ngì mò phan-fap sṳ́ chhṳ-kâ ke yit-thiàu thèu-nà-mô pien-vû ya-he pien-pha̍k .
40005037	Ngì-têu kóng-fa , he , chhiu kóng ' He ' , m̀-he , chhiu kóng ' M̀-he ' ; kâ-kóng ke chhiu-he tui ke sià-ok-chá lòi ke .
40005038	" Ngì-têu thâng-ko liá-chúng ke kau-hiun kóng : ' Muk-chû phòi muk-chû , ngà-chhṳ́ phòi ngà-chhṳ́ . '
40005039	Chúng-he ngài lâu ngì-têu kóng , cho-m̀-tet po-fu̍k khî-fu ngì-têu ke ngìn . Yû-ngìn tá ngì choi-kok ke yu-phién , lièn chó-phién ya pûn kì tá !
40005040	Yû-ngìn lâi ngì sông fap-yen , oi nâ ngì ke nui-sâm , lièn ngoi-sâm ya pûn kì !
40005041	Na-he yû-ngìn khiòng-pet ngì thoi kì pà tûng-sî hàng yit-lî lu , ngì chhiu vi kì kâ-hàng yit-lî .
40005042	Yû-ngìn tui ngì khiù má-ke , chhiu oi pûn kì ; yû-ngìn tui ngì chia má-ke , chhiu oi chia-pûn kì .
40005043	" Ngì-têu yu thâng-ko án-ngiòng ke kau-hiun kóng : ' Siak ngì ke phèn-yû , yen-hen ngì ke sù-thi̍t . '
40005044	Chúng-he ngài lâu ngì-têu kóng , oi siak ngì-têu ke sù-thi̍t , vi pet-hoi ngì-têu ke ngìn khì-tó .
40005045	Án-ngiòng , ngì-têu chang khó-yî cho Thiên-fu ke chṳ́-ńg . Yîn-vi Thiên-fu yung ngit-thèu cheu hó-ngìn , ya cheu fái-ngìn ; lo̍k-yí pûn hàng-san ke , ya pûn chok-ok ke .
40005046	Na-he ngì-têu chṳ́-yû siak ke-têu siak ngì-têu ke ngìn , Song-ti ngióng oi-sṳ́ chióng-sóng ngì-têu nò ? Lièn soi-kun me án-ngiòng hàng .
40005047	Na-he ngì-têu chṳ́-yû tui phèn-yû chhiáng-ôn , yû má-ke liáu-put-hí nò ? Yi-kau-thù kám m̀-he án-ngiòng hàng ?
40005048	Ngì-têu oi vàn-chhiòn , chhiu-chhiong ngì-têu ke Thiên-fu he vàn-chhiòn ke yit-yong . "
40006001	" Ngì-têu oi se-ngi , m̀-hó chhai phe̍t-ngìn mien-chhièn tién chhṳ-kâ ke khièn-sṳ̀n , thiâu-thiâu cho pûn ngìn khon . Án-ngiòng cho , ngì-têu chhiu m̀-sṳ́ sióng-oi tui Thiên-fu ke-vi tet-tó má-ke chióng-sóng .
40006002	" Só-yî , ngì kiu-chi ngìn ke sṳ̀ , m̀-hó phùn la̍p-pá siên-chhòn , chhiong ke-têu ká-hó ke ngìn chhai fi-thòng ya-he kiê-hong só-cho ke , oi tet-tó phe̍t-ngìn ke khoâ-chióng . Ngài sṳ̍t-chhai lâu ngì-têu kóng , kì-têu án-ngiòng cho , yí-kîn tet-tó kì-têu ke po-tap lé .
40006003	Ngì kiu-chi ngìn ke sṳ̀ , yu-sú só-cho ke , mo̍k pûn chó-sú tî ,
40006004	oi chhai am-chûng hàng-san . Án-ngiòng , ngì ke Thiên-fu , chhiu-he khon-tet-tó ngì chhai am-chûng cho-sṳ ke , Kì tit-khok voi chióng-sóng ngì .
40006005	" Ngì-têu khì-tó ke sṳ̀-chiet , m̀-hó chhiong ká-hó ke ngìn án-ngiòng , hau khî chhai fi-thòng ya-he sṳ̍p-sṳ-lu-héu khì-tó , thiâu-thiâu cho pûn ngìn khon . Ngài sṳ̍t-chhai lâu ngì-têu kóng , kì-têu án-ngiòng cho , yí-kîn tet-tó kì-têu ke po-tap lé .
40006006	Ngì khì-tó ke sṳ̀ , oi ngi̍p chhṳ-kâ ke kiên-tú , koân-tén mùn , hiong am-chûng ke Thiên-fu khì-tó . Án-ngiòng , ngì ke Thiên-fu , chhiu-he khon-tet-tó ngì chhai am-chûng cho-sṳ ke , Kì tit-khok voi chióng-sóng ngì .
40006007	" Ngì-têu khì-tó ke sṳ̀ , m̀-hó chhiong yi-kau-thù án-ngiòng yung chhin-tô chhùng-fu̍k mò yi-sṳ ke fa . Kì-têu láu-tó yung chhòng-phiên thai-lun , Song-ti chang voi thâng .
40006008	M̀-hó chhiong kì-têu án-ngiòng ; ngì-têu màng khiù , ngì-têu ke Thiên-fu yí-kîn tî ngì-têu só sî-yeu ke .
40006009	Só-yî , ngì-têu oi án-ngiòng khì-tó : Ngài-têu chhai thiên-táng ke Â-pâ : Ngien Ngì ke sṳn-miàng su chûn-chhung ;
40006010	ngien Ngì chhai sṳ-kiên chóng-khièn ; ngien Ngì ke chṳ́-yi sṳ̍t-hien chhai thi-song , chhiu-chhiong chhai thiên-táng yit-yong .
40006011	Su ngài-têu kîm-pû-ngit só sî-yeu ke yím-sṳ̍t .
40006012	Ngièu-sa ngài-têu ke khûi-khiam , chhiu-chhiong ngài-têu ngièu-sa khûi-khiam ngài-têu ke ngìn .
40006013	M̀-hó pûn ngài-têu tù-tó thet-chhûng ke kháu-ngiam ; kiu ngài-têu thot-lì ke sià-ok-chá ke sú .
40006014	" Ngì-têu sa-miên phe̍t-ngìn ke ko-fam , ngì-têu ke Thiên-fu ya voi sa-miên ngì-têu ;
40006015	ngì-têu m̀ sa-miên phe̍t-ngìn ke ko-fam , ngì-têu ke Thiên-fu ya m̀-voi sa-miên ngì-têu ke ko-fam .
40006016	" Ngì-têu kim-sṳ̍t ke sṳ̀-chiet , m̀-hó chhiong ká-hó ke ngìn ; kì-têu cha-yi yù-sèu , mien chông-to chhin ché , thiâu-thiâu pûn ngìn khon-chhut kì-têu tông chhai kim-sṳ̍t . Ngài sṳ̍t-chhai lâu ngì-têu kóng , kì-têu án-ngiòng cho , yí-kîn tet-tó kì-têu ke po-tap lé .
40006017	Ngì kim-sṳ̍t ke sṳ̀ , oi sṳ̂-thèu sé-mien ,
40006018	mo̍k pûn phe̍t-ngìn khon-chhut ngì chhai kim-sṳ̍t ; chhai am-chûng ke Thiên-fu khon-tó chhiu la lé ! Án-ngiòng , ngì ke Thiên-fu , chhiu-he khon-tet-tó ngì chhai am-chûng cho-sṳ ke , Kì tit-khok voi chióng-sóng ngì .
40006019	" M̀-hó vi chhṳ-kâ chit-chhùn chhòi-pó chhai thi-song ; yîn-vi yû chhùng-è lòi chu , ya voi sâng-lû , yu yû chhe̍t-é tá-fái mùn ngi̍p-lòi thêu .
40006020	Oi vi chhṳ-kâ chit-chhùn chhòi-pó chhai thiên-táng ; ke-vi mò chhùng-è lòi chu , m̀-voi sâng-lû , ya mò chhe̍t-é tá-fái mùn ngi̍p-lòi thêu .
40006021	Yîn-vi ngì ke chhòi-pó chhai nai-vi , ngì ke sîm ya chhai ke-vi .
40006022	" Muk-chû khó-pí sṳ̂n-thí ke tên . Muk-chû na-he hó , ngì chhiòn-sṳ̂n chhiu voi yû kông-mìn ;
40006023	muk-chû na fái-thet , ngì chhiòn-sṳ̂n chhiu voi vû-am . Khiung-yong , ngì tî-poi ke kông na-he pien-cho vû-am , ke-chúng ke vû-am he ngióng-pân tet-ngìn-kiâng â !
40006024	" Mò ngìn nèn fu̍k-sṳ lióng-ke chú-ngìn . M̀-he nâu liá-ke , oi ke-ke , chhiu-he khon-chhung liá-ke , khon-khiâng ke-ke . Ngì-têu mò khó-nèn thùng-sṳ̀ cho Song-ti ke phu̍k-ngìn , yu cho kîm-chhièn ke nùng-chhòi .
40006025	" Só-yî , ngài lâu ngì-têu kóng , m̀-hó vi-tó sên-fa̍t só sî-yeu ke yím-sṳ̍t , ya-he sṳ̂n-thí só-oi chok ke sâm-fu lòi chhâu-sîm . Sâng-miang kám mò pí yím-sṳ̍t kha chhung-yeu ? Sṳ̂n-thí kám mò pí sâm-fu kha yeu-kín ?
40006026	Ngì-têu khon thiên-táng ke tiâu-é : Kì-têu mò chung , mò sû , ya mò chiông liòng-sṳ̍t tún chhai kuk-chhông ; ngì-têu chhai thiên-táng ke Â-pâ hàn-he hiuk kì-têu ! Ngì-têu kám m̀-he pí tiâu-é kha kui-chhung mâ ?
40006027	Ngì-têu tông-chûng má-ngìn nèn yung yù-sèu sṳ̍t kâ kí-ngit nè ?
40006028	" Ngióng-oi vi-tó sâm-fu lòi chhâu-sîm ? Ngì-têu khon yâ-sâng ke pak-ha̍p-fâ ngióng-pân chiâng hí-lòi ! Kì-têu mò cho-se , ya mò cho-sâm ;
40006029	chúng-he ngài lâu ngì-têu kóng , chhiu-he Só-lò-mùn khi̍t yùng-fà fu-kui ke sṳ̀ , kì ke tá-pan ya mò yit-lùi yâ-fâ án-chiâng .
40006030	Yâ-sâng ke fâ-chhó kîm-pû-ngit sâng chhut-lòi , thiên-kông-ngit chhiu châu-thet , pûn-ngìn fit-lo̍k fó-lù hi sêu , Song-ti hàn án-ngiòng vi kì-têu tá-pan , Kì kám m̀-voi chiông sâm-fu su-pûn ngì-têu ? Ngì-têu ke sin-sîm sṳ̍t-chhai thet-se !
40006031	Só-yî , m̀-hó yù-sèu kóng : ' Ngài-têu oi sṳ̍t má-ke ? Oi lîm má-ke ? Oi chok má-ke ? '
40006032	Liá-têu sṳ he m̀-sin ke ngìn só chûi-khiù ke . Ngì-têu thiên-táng ke Â-pâ tî liá-têu chhiòn-phu he ngì-têu só sî-yeu ke .
40006033	Ngì-têu oi siên chûi-khiù Song-ti koet ke sṳ̍t-hien , pin chûn-hàng Kì ke chṳ́-yi , Kì chhiu voi chiông liá yit-chhiet chhiòn-phu su-pûn ngì-têu .
40006034	Chúng-kóng , ngì-têu m̀-hó vi-tó thiên-kông-ngit lòi yù-sèu , yîn-vi thiên-kông-ngit yû thiên-kông-ngit ke yù-sèu ; yit-ngit tâm-tông yit-ngit ke kân-khú chhiu la lé . "
40007001	" M̀-hó lun-ton phe̍t-ngìn , Song-ti chhiu m̀-voi sṳ́m-phan ngì-têu .
40007002	Yîn-vi Song-ti oi yung ngì-têu lun-ton phe̍t-ngìn ke phêu-chún lòi sṳ́m-phan ngì-têu ; ngì-têu yung má-ke tûng-sî liòng pûn phe̍t-ngìn , Song-ti ya oi yung khiung-yong ke tûng-sî liòng pûn ngì-têu .
40007003	Ngì cho-má-ke tân-chhiang khon-tó ngiâ hiûng-thi muk-chû tî-poi ke chhó-set-é , chúng-he mò sióng-tó chhṳ-kâ muk-chû tî-poi ke thai-liòng nè ?
40007004	Ngì chhṳ-kâ muk-chû tî-poi yû thai-liòng , ngióng-pân cho-tet tui ngiâ hiûng-thi kóng : ' Ngì muk-chû tî-poi ke chhó-set-é , ngài thoi ngì thiâu chhut-lòi ' nò ?
40007005	Ká-hó ke ngìn â , siên chiông ngì chhṳ-kâ muk-chû tî-poi ke thai-liòng sái-chéu , chang khon-tet chhîn-chhú lòi thiâu ngiâ hiûng-thi muk-chû tî-poi ke chhó-set-é .
40007006	" M̀-hó chiông sṳ̀n-sṳn ke tûng-sî fit-pûn kiéu-è , kì-têu voi chón ko-lòi ngâu ngì-têu ; m̀-hó chiông chṳ̂n-chû fit-pûn chû-é , kì-têu voi chien-tha̍p chṳ̂n-chû .
40007007	" Ngì-têu khiù , chhiu voi tet-tó ; chhìm , chhiu voi chhìm-tó ; phông-mùn , mùn chhiu voi vi ngì-têu khôi .
40007008	Yîn-vi mî-yit-ke khiù ke , chhiu tet-tó ; chhìm ke , chhiu chhìm-tó ; phông-mùn ke , mùn chhiu vi kì khôi .
40007009	Ngì-têu tông-chûng yû má-ngìn , lai-é thó mien-pâu , fán-chón nâ sa̍k-thèu pûn kì ?
40007010	Thó ǹg-è , fán-chón nâ sà-kô pûn kì ?
40007011	Ngì-têu sûi-yèn fái , hàn tî nâ hó tûng-sî pûn chhṳ-kâ ke chṳ́-ńg ; án-ngiòng , ngì-têu chhai thiên-táng ke Â-pâ kám m̀-he hàn-kha oi chiông hó tûng-sî su-pûn khiù Kì ke ngìn mâ ?
40007012	" Ngì-têu oi phe̍t-ngìn ngióng-pân tui-thai ngì-têu , chhiu oi ngióng-pân tui-thai kì-têu ; liá chhiu-he Mô-sî fap-li̍t lâu siên-tî kau-hiun ke chṳ̂n yi-ngi .
40007013	" Ngì-têu oi tui ha̍p-mùn ngi̍p-hi ; yîn-vi ke theu-to me̍t-mòng ke mùn he fat ke , lu he hó-hàng ke , hàng ke-thiàu lu ke ngìn ya chhin-tô .
40007014	Ke theu-to yún-sên ke mùn he ha̍p ke , lu he nàn-hàng ke , chhìm-tó ke ngìn ya chhin-séu .
40007015	" Ngì-têu oi thì-fòng ká siên-tî . Kì-têu chhut-hien chhai ngì-têu mien-chhièn , ngoi-péu khon hí-lòi chhiong mièn-yòng , chúng-he tî-poi he hiûng-ok ke sài-lòng .
40007016	Ngì-têu khon kì-têu ke hàng-vì chhiu voi ngin-chhut kì-têu . Net-su m̀-voi kiet phù-thò , chhi̍t-lì ya m̀-voi kiet vù-fâ-kó .
40007017	Hó-su kiet hó kó-chṳ́ ; fái-su kiet fái kó-chṳ́ .
40007018	Hó-su m̀-voi kiet fái kó-chṳ́ ; fái-su ya m̀-voi kiet hó kó-chṳ́ .
40007019	Mò kiet hó kó-chṳ́ ke su-é chhiu chám-thet , fit-lo̍k fó tî-poi .
40007020	Só-yî , khon kì-têu ke hàng-vì , ngì-têu chhiu voi ngin-chhut ká siên-tî .
40007021	" Ke-têu ham ngài ' Chú â , Chú â ! ' ke ngìn pin m̀-he lûng-chúng voi ngi̍p thiên-koet ; chṳ́-yû sṳ̍t-hàng ngài Thiên-fu chṳ́-yi ke ngìn chang cho-tet ngi̍p-hi .
40007022	Ma̍t-ngit lòi ke sṳ̀ , chhin-tô ngìn voi tui ngài kóng : ' Chú â , Chú â ! Ngài-têu sṳt fung ngì ke miàng chhòn Song-ti ke fuk-yîm , ya sṳt fung ngì ke miàng kiuk-kúi , hàng chhin-tô sṳ̀n-chiak ! '
40007023	Ke-sṳ̀ , ngài oi mìn-mìn tui kì-têu kóng : ' Ngài chhiùng-lòi m̀-sṳt ngì-têu ; ngì liá-têu chok-ok ke , sám-khôi ! '
40007024	" Só-yî , thâng ngài liá-têu fa chhiu hi hàng ke ngìn , chhiu-chhiong chhûng-mìn-ngìn hí-vuk chhai phàn-sa̍k-táng ;
40007025	chhiu-son su-tó fûng-chhôi , yí-lìm , súi-chhûng , ke-vuk ya m̀-voi vang-thet , yîn-vi thi-kî chhai phàn-sa̍k-táng .
40007026	Chúng-he , thâng ngài liá-têu fa m̀ hi hàng ke , chhiu-chhiong ngong-é hí-vuk chhai nài-sâ-táng ,
40007027	su-tó fûng-chhôi , yí-lìm , súi-chhûng , vuk chhiu vang-thet , yu vang-to tap-tap ! "
40007028	Yâ-sû kóng-liáu liá-têu fa , chung-ngìn tui kì ke kau-hiun kám-kok fî-sòng khì-koai ;
40007029	yîn-vi kì kau-hiun kì-têu ke sṳ̀ chhin-yû khièn-piang , lâu kì-têu ke kîn-ho̍k kau-sṳ̂ mò khiung-yong .
40008001	Yâ-sû tui sân-táng hâ-lòi ke sṳ̀ , yê-kông tá-chhṳn ke ngìn thèn-tén kì .
40008002	Yû yit-ke pot thái-kô ke ngìn lòi pai kì , kóng : " Chú â , ngì na-he hén , chhiu voi sṳ́ ngài chhiang-li . "
40008003	Yâ-sû chhûn-sú miâ kì , kóng : " Ngài hén , ngì chhiang-li lé ! " Kì ke thái-kô chit-sṳ̀ mò-thet hi , kì chhiu tet-tó chhiang-li .
40008004	Yèn-heu , Yâ-sû tui kì kóng : " M̀-hó lâu phe̍t-ngìn kóng ; chhṳ̍t-chiap hi kien chi-sṳ̂ , pûn kì kiám-chhà , yèn-heu cheu Mô-sî só-thin ke kûi-kí hien chi-vu̍t , lòi tui ngìn chṳn-mìn ngì yí-kîn chhiang-li lé . "
40008005	Yâ-sû lòi-to Kâ-pak-nùng , yû yit-ke Lò-mâ kiûn-kôn lòi khiù kì , kóng :
40008006	" Chú â , ngài ke phu̍k-ngìn pot thân-fûng , soi chhai vuk-tú , fî-sòng thung-khú . "
40008007	Yâ-sû kóng : " Ngài lòi-hi yî-hó kì . "
40008008	Ke kiûn-kôn kóng : " Chú â , ngì hi ngâ vuk-hâ , ngài tông m̀-hí ; chṳ́-oi ngì kóng yit-ki fa , ngài ke phu̍k-ngìn chhiu voi hó .
40008009	Chhiu-chhiong ngài táng-kô yû chṳ́-fî-kôn , hâ-poi ya yû su ngài chṳ́-fî ke pîn-é . Ngài min-lin liá-ke pîn-é hi , kì chhiu hi ; min-lin ke-ke lòi , kì chhiu lòi ; tui ngài ke nù-phu̍k kóng ' Cho liá-ke sṳ ' , kì chhiu hi cho . "
40008010	Yâ-sû thâng-tó liá-ke fa , fî-sòng hî-khì , tui thèn kì ke ngìn kóng : " Ngài sṳ̍t-chhai lâu ngì-têu kóng , chhiong án-ngiòng ke sin-sîm , chhiu-he chhai Yî-set-lie̍t-ngìn tông-chûng , ngài ya chhiùng-lòi màng-sṳt khon-ko !
40008011	Ngài lâu ngì-têu kóng , chiông-lòi voi yû fî-sòng tô ke ngìn tui tûng , tui sî lòi , thùng Â-pak-lâ-hón , Yî-sat , Ngâ-kok khiung-ha chhai thiên-koet chhô-si̍t .
40008012	Ke-têu pún-lòi oi cho thiên-koet chṳ́-mìn ke ngìn , fán-chón voi pûn-ngìn kiuk-to ngoi-poi ke vû-am tú ; chhai ke-vi , kì-têu voi thai-kieu , ngâu-ngà chhiet-chhṳ́ . "
40008013	Yèn-heu , Yâ-sû tui ke kiûn-kôn kóng : " Chón-hi , cheu ngì ke sin-sîm sṳ̀n-chhiòn ngì ! " Kiâ phu̍k-ngìn ke phiang chhiu chhai ke-sṳ̀ vàn-chhiòn hó lé .
40008014	Yâ-sû lòi-to Pí-tet ke vuk-hâ , khon-tó kì ke chhông-mîn-ôi fat-sêu , soi chhai mìn-chhòng-táng .
40008015	Yâ-sû miâ kì ke sú , sêu chhiu thui-thet , kì chhiu hong-hí-lòi chiap-thai Yâ-sû .
40008016	Lìm-am-é ke sṳ̀ , yû-ngìn tai chhin-tô pûn-kúi fu-sṳ̂n ke ngìn lòi-kien Yâ-sû . Yâ-sû kóng yit-ki fa chhiu chiông kúi kiuk-chéu ; kì ya yî-hó só-yû ke phiang-ngìn .
40008017	Kì án-ngiòng cho , he yin-ngiam siên-tî Yî-soi-â só-kóng ke : " Kì sṳ̀n-su ngài-têu ke ngiôn-ngio̍k , tâm-tông ngài-têu ke phiang-thung . "
40008018	Yâ-sû khon-tó chhin-tô ngìn vì-tén kì , chhiu fûn-fu ho̍k-sâng thu-to fù ke tui-mien hi .
40008019	Yû yit-ke kîn-ho̍k kau-sṳ̂ lòi-kien kì , tui kì kóng : " Sîn-sâng , ngì mò-lun hi-to nai-vi , ngài yit-thin oi thèn ngì . "
40008020	Yâ-sû kóng : " Fù-lì yû lùng , tiâu-é yû teu , chúng-he Ngìn-chṳ́ lièn thiap-thèu ke só-chhai ya mò . "
40008021	Nang-ngoi yû yit-ke ho̍k-sâng kóng : " Chú â , chún ngài siên chón-hi mài-chong ngâ-pâ . "
40008022	Yâ-sû kóng : " Cho-ngì thèn ngài , pûn sí-ngìn hi mài-chong kì-têu ke sí-ngìn ! "
40008023	Yâ-sû sông-sòn , kiâ ho̍k-sâng thèn-tén kì hi .
40008024	Fut-yèn , yû yit-chhṳn phau-fûng chhai fù-mien chhôi-tén lòi , sòn pûn long kie̍p-tó , chúng-he Yâ-sû chhai ke-vi soi-muk .
40008025	Ho̍k-sâng lòi hêm-siáng kì , kóng : " Chú â , kiu-miang ! Ngài-têu voi mò-miang lô ! "
40008026	Yâ-sû en-kóng : " Ngióng oi-sṳ́ án-kiâng ? Ngì-têu ke sin-sîm ngióng voi án-se ! " Yèn-heu kì hong-hí-lòi , chit-phi fûng lâu long , fûng-long chhiu thìn hâ-lòi , fù-mien thai-thai phìn-chhin .
40008027	Thai-kâ fî-sòng chho̍k-kiâng , kóng : " Liá he ngióng-è ke ngìn ? Lièn fûng lâu long ya thâng-chhiùng kì ! "
40008028	Yâ-sû lòi-to fù tui-mien ke Kâ-thai-lâ thi-fông ; yû lióng-ke tui chhúng-pû chhut-lòi ke ngìn tù-tó kì . Yîn-vi liá lióng-ke ngìn pûn-kúi fu-sṳ̂n , chhin-ok , chṳ-to mò-ngìn kám hàng liá-thiàu lu .
40008029	Kì-têu khon-tó Yâ-sû , chhiu hêm-kóng : " Song-ti ke Lai-é , ngì cho-má-ke oi kôn-sa̍p ngài-têu ? Ngì oi thì-chó lòi châu-tha̍p ngài-têu he-mò ? "
40008030	Lì hó-yén yû yit thai-khiùn chû-é chhai ke-vi sṳ̍t tûng-sî .
40008031	Kúi chhiu khiù Yâ-sû , kóng : " Ngì na-he oi kiuk ngài-têu chhut-hi , chhiu chún ngài-têu ngi̍p-hi liá-khiùn chû-é tî-poi . "
40008032	Yâ-sû kóng : " Hi â ! " Kúi chhiu chhut-lòi , ngi̍p-hi ke-khiùn chû-é tî-poi ; kûi-khiùn chû-é chûng-hâ pên-kông , tiet-lo̍k fù tî-poi , chhiòn-phu chim-sí .
40008033	Chóng chû-é ke ngìn chhiu chéu-thet , ngi̍p-hi sàng-tú , chiông liá-khien sṳ ke kîn-ko lâu pûn-kúi fu-sṳ̂n ke ngìn só tù-tó ke chhiòn-phu tui thai-kâ po-ko .
40008034	Chhiòn-sàng ke ngìn chhiu chhut-lòi kien Yâ-sû ; kì-têu khon-tó kì , chhiu yêu-khiù kì lì-khôi kì-têu ke thi-fông .
40009001	Yâ-sû sông-sòn , thu-ko fù , chón-to chhṳ-kâ ke sàng .
40009002	Ngiàm-sṳ̀ yû-ngìn yung mùn-piông kông-tén yit-ke thân-fûng phiang-ngìn lòi kì ke mien-chhièn . Yâ-sû khon-chhut kì-têu ke sin-sîm , chhiu tui thân-fûng phiang-ngìn kóng : " Se-chṳ́ â , ôn-sîm , ngì ke chhui tet-tó sa-miên lé ! "
40009003	Yû kí-ke kîn-ho̍k kau-sṳ̂ sîm-chûng sióng : " Liá-ke ngìn kóng vú-yu̍k Song-ti ke fa ! "
40009004	Yâ-sû tî kì-têu sióng má-ke , chhiu mun kóng : " Ngì-têu ngióng-pân sîm-fài ok-ngiam nè ?
40009005	Tui liá-ke ngìn kóng : ' Ngì ke chhui tet-tó sa-miên ' yùng-yi nè ? Ya-he kóng : ' Hong-hí-lòi hàng ' kha yùng-yi nè ?
40009006	Liá-ha ngài oi tui ngì-têu chṳn-mìn , Ngìn-chṳ́ chhai thi-song yû sa-chhui ke khièn-piang . " Chhiu tui thân-fûng phiang-ngìn kóng : " Hong-hí-lòi , khià ngì ke mùn-piông chón-hi vuk-hâ ! "
40009007	Ke-ngìn chhiu hong-hí-lòi , chón-hi kiâ vuk-hâ .
40009008	Chung-ngìn yit khon-tó chhiu chho̍k-kiâng ; kì-têu yu siung-chan Song-ti , yîn-vi Kì su pûn ngìn liá-chúng ke khièn-piang .
40009009	Yâ-sû lì-khôi ke-vi hiong-chhièn hàng , khon-tó yit-ke soi-vu-yèn , miàng ôn-to Mâ-thai , chhô chhai soi-koân . Yâ-sû tui kì kóng : " Lòi thèn ngài ! " Mâ-thai chhiu hong-hí-lòi thèn kì .
40009010	Yâ-sû chhai Mâ-thai vuk-hâ sṳ̍t-fan ke sṳ̀ , chhin-tô soi-vu-yèn lâu mò sú kau-kûi ke ngìn ya lòi ; kì-têu thùng Yâ-sû lâu kiâ ho̍k-sâng khiung-ha sṳ̍t-fan .
40009011	Yû-têu Fap-li-soi-ngìn khon-tó , chhiu tui Yâ-sû ke ho̍k-sâng kóng : " Ngì-têu ke sîn-sâng ngióng-pân thùng soi-kun lâu fái-ngìn khiung-ha sṳ̍t-fan nè ? "
40009012	Yâ-sû thâng-tó liá-ke fa , chhiu kóng : " Khien-không ke ngìn m̀-sṳ́ yî-sên , yû phiang ke ngìn chang oi .
40009013	Sṳn-kîn kóng : ' Ngài só oi ke he chhṳ̀-pî , m̀-he hien-chi . ' Ngì-têu hi ngiên-kiu khon liá-ki fa ke yi-sṳ ! Yîn-vi ngài lòi ke muk-tit m̀-he oi fû-seu ngi-ngìn , he oi fû-seu chhui-ngìn . "
40009014	Yû yit-pái , Sṳ̂-sé Yok-hon ke ho̍k-sâng lòi mun Yâ-sû kóng : " Ngài-têu lâu Fap-li-soi-ngìn sòng-sòng kim-sṳ̍t , ngì ke ho̍k-sâng mò kim-sṳ̍t , he vi-tó má-ke nè ? "
40009015	Yâ-sû en-kóng : " Sîn-lòng hàn chhai fûn-yîn ke yèn-si̍t chûng , ngìn-hak kám oi-sṳ́ sông-sîm mâ ? Tông-yèn m̀-sṳ́ . Chúng-he sṳ̀-kiên voi to , sîn-lòng voi pûn-ngìn tui kì-têu tông-chûng tai-chéu , ke-sṳ̀ kì-têu chhiu oi kim-sṳ̍t .
40009016	" Mò ngìn yung sîn-pu pú khiu-sâm , yîn-vi sîn pú ke pu voi chhá-lie̍t sâm , sṳ́ lan-khûng hàn-kha thai .
40009017	Ya mò ngìn chiông sîn-chiú chông chhai khiu phì-thoi tú ; na-he án-ngiòng , phì-thoi voi lie̍t-khôi , chiú voi leu chhut-lòi , lièn phì-thoi ya fái-thet hi . Oi chiông sîn-chiú chông chhai sîn phì-thoi tú ; án-ngiòng , lióng-yong chhiu tet-tó pó-chhiòn . "
40009018	Yâ-sû chang tui kì-têu kóng liá-têu fa ke sṳ̀ , yû yit-ke fi-thòng ke kón-lî-yèn lòi-kien kì , chhai kì mien-chhièn khúi lo̍k-hi , kóng : " Ngâ moi-é tú-tú ko-sṳ̂n , khiù ngì lòi-hi vi kì on-sú , kì chhiu voi fán-sâng ko-lòi . "
40009019	Yâ-sû chhiu hong-hí-lòi , thèn kì hi ; Yâ-sû ke ho̍k-sâng ya khiung-ha hi .
40009020	Yû yit-ke fu-ngìn-kâ , pot hiet-leu-phiang sṳ̍p-ngi ngièn ; kì hàng-to Yâ-sû ke heu-poi , miâ kì ke sâm-mî .
40009021	Kì sîm-kôn sióng : " Ngài chṳ́-yû miâ-tó kì ke sâm , yit-thin voi tet-tó yî-hó . "
40009022	Yâ-sû chón-sṳ̂n , khon-tó kì , chhiu tui kì kóng : " Moi-é â , ôn-sîm , ngì ke sin-sîm kiu-tó ngì lé ! " Tui ke-sṳ̀ , liá fu-ngìn-kâ ke phiang chhiu hó lé .
40009023	Yâ-sû lòi-to ke kón-lî-yèn ke vuk-hâ , khon-tó chhôi tha̍k-é ke lâu lon chhàu-chhàu ke ngìn-khiùn ,
40009024	chhiu tui kì-têu kóng : " Ngì-têu chhiòn-phu chhut-hi , liá se-â-moi-é pin mò sí , he soi-thet thin-thin ! " Thai-kâ chhiu seu kì .
40009025	Chiông ke-têu ngìn kiuk chhut-hi yî-heu , Yâ-sû ngi̍p se-â-moi-é ke kiên-tú , khiên-tén kì ke sú , kì chhiu hong-hí-lòi .
40009026	Liá sêu-sit chhiu chhòn-phien ke só-chhai .
40009027	Yâ-sû lì-khôi ke só-chhai , yu hiong-chhièn hàng . Yû lióng-ke mô-muk ke ngìn thèn-tén kì , hêm-kóng : " Thai-ví ke chṳ́-sûn â , khó-lièn ngài-têu ! "
40009028	Yâ-sû ngi̍p-hi vuk-tú , lióng-ke mô-muk-ke lòi-to kì mien-chhièn , kì chhiu mun kì-têu kóng : " Ngì-têu siông-sin ngài yû nèn-li̍t cho liá-khien sṳ mâ ? " Kì-têu kóng : " Chú â , ngài-têu sin . "
40009029	Só-yî , Yâ-sû miâ kì-têu ke muk-chû , kóng : " Cheu ngì-têu ke sin-sîm sṳ̀n-chhiòn ngì-têu ! "
40009030	Kì-têu ke muk-chû chhiu hó lé . Yâ-sû ngiàm-ngiàm fûn-fu kì-têu kóng : " M̀-hó tui phe̍t-ngìn kóng-hí liá-khien sṳ ! "
40009031	Chúng-he , kì-têu yit chhut-hi , chhiu chiông Yâ-sû ke miàng-sâng chhòn-phien ke thi-fông .
40009032	Kì-têu chhut-hi ke sṳ̀ , yû-ngìn tai yit-ke pûn-kúi fu-sṳ̂n ke á-è lòi Yâ-sû mien-chhièn .
40009033	Kúi yit kiuk chhut-hi , ke-ngìn chhiu chhut-sâng kóng-fa . Thai-kâ chhin chho̍k-kiâng , kóng : " Chhai Yî-set-lie̍t , ngài-têu màng-sṳt khon-ko án-ngiòng ke sṳ . "
40009034	Chúng-he , Fap-li-soi-ngìn kóng : " Kì he kho kúi-vòng lòi kiuk-kúi ke . "
40009035	Yâ-sû hàng-phien kok hiông-chṳ́n , chhai tak-ke fi-thòng kau-hiun ngìn , siên-chhòn thiên-koet ke fuk-yîm , yu yî-hó kok-chúng ke phiang .
40009036	Kì khon-tó yit-khiùn yit-khiùn ke ngìn , chhiu lìn-mén kì-têu , yîn-vi kì-têu chhin kân-khú , mò-ngìn cheu-ku , chhiong mò mu̍k-ngìn ke yòng-khiùn khiung-yong .
40009037	Só-yî , kì tui ho̍k-sâng kóng : " Oi sû-sṳ̀n ke chhin-tô , chúng-he sû-kot ke ngìn thet-séu .
40009038	Ngì-têu oi khì-khiù thièn-chú kâ-phai kûng-ngìn lòi sû-kot . "
40010001	Yâ-sû ham sṳ̍p-ngi-ke ho̍k-sâng lòi , su kì-têu kiuk sià-lìn lâu yî kok-chúng phiang ke khièn-piang .
40010002	Liá sṳ̍p-ngi-ke sṳ́-thù ke miàng : Thèu-yit-ke ôn-to Sî-mùn ( phiên-miàng Pí-tet ) , hàn-yû kiâ ló-thâi Ôn-tet-lie̍t , Sî-pí-thai ke lai-é Ngâ-kok , lâu Ngâ-kok ke ló-thâi Yok-hon ;
40010003	yu yû Fî-li̍t lâu Pâ-tô-lò-mâi ; Tô-mâ lâu soi-vu-yèn Mâ-thai ; Â-le̍t-fî ke lai-é Ngâ-kok lâu Tha̍t-thai ;
40010004	Kit-chin-tóng ke Sî-mùn lâu chhut-mai Yâ-sû ke Kâ-lio̍k-ngìn Yù-thai .
40010005	Yâ-sû phai liá sṳ̍p-ngi-ke sṳ́-thù chhut-hi , fûn-fu kì-têu kóng : " Mo̍k hi Ngoi-pâng-ngìn ke thi-fông , mo̍k ngi̍p Sat-mâ-li-â-ngìn ke sàng-sṳ .
40010006	Ngì-têu oi hi Yî-set-lie̍t-ngìn sṳt-lo̍k ke yòng-khiùn ke-vi .
40010007	Hi-to tak só-chhai , oi siên-chhòn kóng : ' Thiên-koet voi sṳ̍t-hien lé ! '
40010008	Ngì-têu oi yî-hó phiang-ngìn , ham sí-ngìn fu̍k-fa̍t , sṳ́ pot thái-kô ke ngìn chhiang-li , pin kiuk-kúi . Ngì-têu he pha̍k-pha̍k tet-tó ke , ya oi pha̍k-pha̍k pûn ngìn .
40010009	Chhièn-thoi-é m̀-hó tai kîm , ngiùn , thùng-chhièn ;
40010010	chhut-hi m̀-hó tai lî-hàng-thoi ya-he kâ tai yit-liâng nui-sâm , ya m̀-hó tai hài lâu koái-kun-é . Yîn-vi kûng-ngìn tet-tó kiûng-kip he yin-tông ke .
40010011	" Ngì-têu hi-to yit-ke sàng-sṳ ya-he chhûn-chông ke sṳ̀ , oi siên tá-tham chhai ke-vi yû má-ngìn khâm-tet chiap-thai ngì-têu , chhiu hi he̍t chhai kiâ vuk-hâ , chhṳ̍t-to ngì-têu lì-khôi ke thi-fông .
40010012	Ngì-têu ngi̍p-hi ngìn vuk-hâ ke sṳ̀ , oi kóng : ' Ngien ngì-têu phìn-ôn . '
40010013	Na-he ke-kâ ngìn khâm-tet chiap-thai ngì-têu , ngì-têu vi kì-têu khiù ke phìn-ôn chhiu voi lìm-to ke kâ-thìn . Na-he kì-têu khâm-m̀-tet , ngì-têu chhiu sû-chón ngì-têu ke chuk-fuk .
40010014	Ke m̀ fôn-ngiàng ngì-têu , m̀ thâng ngì-têu fa ke kâ-thìn ya-he sàng-sṳ , ngì-têu chhiu lì-khôi ke-vi , chiông kiok-hong ke nài-fún tém-thet .
40010015	Ngài sṳ̍t-chhai lâu ngì-têu kóng , chhai sṳ́m-phan ke-ngit , Só-tô-mâ lâu Ngò-mô-lâ só-su ke chit-fa̍t , voi pí ke sàng-sṳ só-su ke khiâng chhin-tô ! "
40010016	" Ngì-têu oi thâng-hó ! Ngài phai ngì-têu chhut-hi , chhiong sung yòng ngi̍p lòng-khiùn yit-yong . Só-yî , ngì-têu oi chhiong sà án chîn-lìn , chhiong ngie̍t-kap-è án vûn-yù .
40010017	Oi se-ngi , yîn-vi yû-ngìn voi chok ngì-têu , sung ngì-têu sông fap-yen , ya voi chhai kì-têu ke fi-thòng piên-tá ngì-têu .
40010018	Vi-tó ngài ke yèn-ku , ngì-têu voi pûn-ngìn sung-to thúng-chhṳ-chá lâu kiûn-vòng ke mien-chhièn hi su sṳ́m-phan , lòi tui kì-têu lâu Ngoi-pâng-ngìn cho kien-chṳn .
40010019	Ngì-têu su sṳ́m-mun ke sṳ̀ , m̀-sṳ́ sèu oi kóng má-ke fa , ya-he oi ngióng-pân fì-tap ; to ke-sṳ̀ , Song-ti voi chṳ́-sṳ ngì-têu yin-tông kóng ke fa .
40010020	Yîn-vi ngì-têu só-oi kóng ke , m̀-he chhṳ-kâ ke fa , he ngì-têu Thiên-fu ke Lìn oi thûng-ko ngì-têu kóng ke .
40010021	" Hiûng-thi voi chhut-mai hiûng-thi lòi hoi-sí kì-têu ; â-pâ ya voi án-ngiòng tui-thai chṳ́-ńg ; chṳ́-ńg ya voi thùng yà-ôi chok-tui lòi hoi-sí kì-têu .
40010022	Vi-tó ngài , thai-kâ voi yen-hen ngì-têu ; chúng-he ngiûn-nai to-tái ke ngìn thin-chho̍k voi tet-kiu .
40010023	Kì-têu na-he chhai liá-sàng tú pet-hoi ngì-têu , ngì-têu chhiu thò-chéu hi phe̍t ke sàng . Ngài sṳ̍t-chhai lâu ngì-têu kóng , Yî-set-lie̍t ke sàng-sṳ ngì-têu hàn-màng hàng-theu , Ngìn-chṳ́ chhiu voi to .
40010024	" Ho̍k-sâng mò pí sîn-sâng kha-thai , nù-phu̍k ya mò pí chú-ngìn kha-thai .
40010025	Yîn-vi án-ngiòng , ho̍k-sâng só tù-tó ke lâu sîn-sâng khiung-yong , nù-phu̍k só tù-tó ke lâu chú-ngìn khiung-yong , chhiu oi tî-chiuk . Na-he yit-kâ chṳ̂-chú pûn-ngìn khon-cho kúi-vòng Phe̍t-sî-puk , vuk-hâ khì-thâ ke ngìn kám m̀-he oi su hàn-kha thai ke vú-yu̍k mâ ?
40010026	" Só-yî , m̀-sṳ́ kiâng má-ngìn ; yit-chhiet châ-tén ke sṳ yû yit-ngit voi pien-cho kûng-khôi , pi-me̍t ke sṳ ya voi pûn-ngìn tî-tó .
40010027	Ngài chhai am-chûng lâu ngì-têu kóng ke , ngì-têu oi chhai kông-thiên pha̍k-ngit chṳ̂-ha kóng chhut-lòi ; ngì-têu sṳ̂-ha thâng-tó ke , oi chhai vuk-táng siên-pu chhut-lòi .
40010028	Chṳ́-yû chhṳ̀-sí ngiuk-thí , mò-fap me̍t lìn-fùn ke , m̀-sṳ́ kiâng kì-têu ; só-oi kiâng ke he Song-ti , chṳ́-yû Kì chang nèn chiông ngìn ke ngiuk-thí lâu lìn-fùn chhiòn-phu fit-lo̍k thi-ngiu̍k hi .
40010029	Lióng-chak vuk-yàm-tiâu-é sûi-yèn chang mai yit-kok ngiùn , chúng-he ngì-têu ke Thiên-fu na m̀-hén , yit-chak ya m̀-voi tiet-hâ thi-nài lòi .
40010030	Lièn ngì-têu ke thèu-nà-mô tak-thiàu Kì me son-ko lô !
40010031	Só-yî , m̀-sṳ́ kiâng , ngì-têu pí yit thai-khiùn ke vuk-yàm-tiâu-é kâ chhin kui-chhung !
40010032	" Chhai ngìn ke mien-chhièn ngin ngài ke , chhai ngài Thiên-fu ke mien-chhièn ngài ya oi ngin kì ;
40010033	chhai ngìn ke mien-chhièn m̀ ngin ngài ke , chhai ngài Thiên-fu ke mien-chhièn ngài ya m̀ ngin kì .
40010034	" M̀-hó láu-tó ngài lòi he tai-pûn sṳ-kiên fò-phìn ; ngài só tai-lòi ke pin m̀-he fò-phìn , fán-chón he tô-kiam .
40010035	Ngài lòi he oi sṳ́ lai-é fán-tui kiâ-pâ , moi-é fán-tui kiâ-mê , sîm-khiû fán-tui kâ-ngiòng .
40010036	Ngìn ke tui-thi̍t chhiu-he kì vuk-hâ ke ngìn .
40010037	" Kin-oi yà-ôi yàng-ko kin-oi ngài ke , khâm-m̀-tet cho ngài ke ho̍k-sâng ; siak chṳ́-ńg yàng-ko kin-oi ngài ke , khâm-m̀-tet cho ngài ke ho̍k-sâng ;
40010038	m̀-hén khià chhṳ-kâ ke sṳ̍p-sṳ-ka lòi thèn ngài ke , ya khâm-m̀-tet cho ngài ke ho̍k-sâng .
40010039	Sióng-oi pó-chhiòn chhṳ-kâ sâng-miang ke ngìn , fán-chón voi sóng-sṳt sâng-miang ; vi-tó ngài sóng-sṳt sâng-miang ke , fán-chón voi tet-tó sâng-miang .
40010040	" Chiap-thai ngì-têu ke , chhiu-he chiap-thai ngài ; chiap-thai ngài , chhiu-he chiap-thai ke chhâi ngài lòi ke .
40010041	Yîn-vi mêu-ngìn he Song-ti ke sṳ́-chá chhiu chiap-thai kì ke , thin-chho̍k voi tet-tó oi sóng-pûn sṳ́-chá khiung-yong ke chióng-sóng ; yîn-vi mêu-ngìn he ngi-ngìn chhiu chiap-thai kì ke , yit-thin voi tet-tó oi sóng-pûn ngi-ngìn khiung-yong ke chióng-sóng .
40010042	Ngài sṳ̍t-chhai lâu ngì-têu kóng , mò-lun he má-ngìn , chhiu-son nâ yit-pî lâng-súi pûn chui mì-se ke yit-sà lîm , chṳ́-he yîn-vi liá-sà he ngài ke ho̍k-sâng , chhiu yit-thin voi tet-tó chióng-sóng . "
40011001	Yâ-sû chṳ́-sṳ sṳ̍p-ngi ho̍k-sâng ke fa kóng-liáu heu , chhiu lì-khôi ke thi-fông , ki-siu̍k hi fu-khiun ke kok hiông-chṳ́n kau-hiun ngìn pin chhòn fuk-yîm .
40011002	Sṳ̂-sé Yok-hon chhai kâm-ngiu̍k thâng-tó koân-he Kî-tuk ke kûng-chok , chhiu phai kiâ ho̍k-sâng hi kien Yâ-sû ,
40011003	mun kì kóng : " Ngì chhiu-he Yok-hon só-kóng , ke mò kí-kiú oi lòi ke , ya-he ngài-têu hàn oi tén phe̍t-ngìn â ? "
40011004	Yâ-sû en-kóng : " Ngì-têu chón-hi , chiông ngì-têu só thâng-tó , só khon-tó ke , po-ko Yok-hon ,
40011005	chhiu-he : Mô-muk-ke khon-tó , pài-kiok-ke hàng-lu , pot thái-kô ke tet-tó chhiang-li , ngí-lûng-ke thâng-tó , sí-ngìn fán-sâng , khiùng-khú-ngìn thâng-tó fuk-yîm .
40011006	Mò ngì-fù ngài ke ngìn chhiu yû fuk-hi ! "
40011007	Yok-hon ke ho̍k-sâng lì-khôi heu , Yâ-sû tui chung-ngìn kóng-hí Yok-hon , kì kóng : " Ngì-têu thèu-pái hi khóng-yâ chhìm Yok-hon ke sṳ̀ , sióng-oi khon má-ke ? Khon pûn-fûng chhôi thîn-thûng ke lù-chuk he-mò ?
40011008	Ngì-têu to-tái chhut-hi cho má-ke nò ? Hi khon chok chiâng-sâm ke ngìn he-mò ? Chúng-he , chok chiâng-sâm ke ngìn he̍t chhai vòng-kiûng .
40011009	Án-ngiòng , ngì-têu chhut-hi khon má-ke nò ? He khon siên-tî mò ? Ngài lâu ngì-têu kóng , mò m̀-chho̍k , chúng-he kì pí siên-tî hàn-kha thai .
40011010	Kì chhiu-he Sṳn-kîn só-kóng ke ngìn . Song-ti kóng : ' Khon â , Ngài oi chhâi-phai Ngài ke sṳ́-chá cho ngì ke siên-fûng ; kì oi vi ngì khôi-lu . ' "
40011011	Yâ-sû yu kóng : " Ngài sṳ̍t-chhai lâu ngì-têu kóng , sṳ-kiên mò-ngìn pí Sṳ̂-sé Yok-hon kha ví-thai , chúng-he chhai thiên-koet , chui mì-se ke ya pí kì kha thai !
40011012	Tui Sṳ̂-sé Yok-hon chhòn-tho to kîm-pû-ngit , thiên-koet yû su-tó phau-li̍t ke kûng-kit , khiòng-phau ke ngìn sióng-oi chhióng kì .
40011013	Yîn-vi só-yû siên-tî-sû lâu Mô-sî ke fap-li̍t kóng yi-ngièn to Yok-hon vì-chṳ́ ;
40011014	só-yî , ngì-têu na-he hén liâng-su kì-têu ke yi-ngièn , Yok-hon chhiu-he ke oi lòi ke Yî-li-â .
40011015	Yû ngí-kûng hó-thâng ke ngìn , chhiu oi thâng !
40011016	" Ngài oi yung má-ke lòi pí-yi liá sṳ-thoi ke ngìn nè ? Kì-têu chhiong chhô chhai sṳ-chhòng ke se-ngìn-è tui thùng-phân hêm-kóng :
40011017	' Ngài-têu vi ngì-têu phùn fûn-lî ke kô-khiuk , ngì-têu m̀ thiau-vú ! Ngài-têu chhong sông-lî ke ôi-kô , ngì-têu ya m̀ kieu ! '
40011018	Yok-hon lòi , m̀ sṳ̍t ya m̀ lîm , thai-kâ chhiu kóng : ' Kì pûn kúi fu-sṳ̂n lê ! '
40011019	Ngìn-chṳ́ lòi , ya sṳ̍t ya lîm , thai-kâ yu kóng : ' Kì he thâm-sṳ̍t hau-chiú ke ngìn , chôn-mùn thùng soi-kun lâu fái-ngìn cho phèn-yû ! ' Chúng-he , chṳ̂n-sṳ̍t ke chṳ-fi he yung kì ke kiet-kó lòi hién-mìn ke . "
40011020	Ke-sṳ̀ , Yâ-sû chit-phi ke-têu khon-ko kì hàng chhin-tô sṳ̀n-chiak ke sàng-sṳ , yîn-vi ke-têu ngìn mò lì-khôi kì-têu ke chhui-ok .
40011021	Kì kóng : " Kô-lâ-sin â , ngì fái lé ! Pak-soi-thai â , ngì chhám lé ! Ngài chhai ngì-têu chûng-kiên só-hàng ke sṳ̀n-chiak , na-he hàng chhai Thai-ngì lâu Sî-tun , ke-vi ke ngìn chó chhiu chok mà-sâm , ve fó-fôi chhai thèu-nà-táng lòi péu-sṳ fí-kói lô !
40011022	Ngài sṳ̍t-chhai lâu ngì-têu kóng , chhai sṳ́m-phan ke-ngit , Thai-ngì lâu Sî-tun só-su ke chit-fa̍t voi pí ngì-têu só-su ke hàn-kha khiâng !
40011023	Na-he ngì , Kâ-pak-nùng â , ngì sióng-oi kô-kô chhai-song mâ ? Chúng-he , ngì chiông-lòi voi tiet-lo̍k thi-ngiu̍k hi ! Yîn-vi , ngài chhai ngì ke-vi hàng-ko ke sṳ̀n-chiak na-he hàng chhai Só-tô-mâ , kì kîm-pû-ngit yit-thin hàn-chhôi !
40011024	Ngài sṳ̍t-chhai lâu ngì-têu kóng , chhai sṳ́m-phan ke-ngit , Só-tô-mâ só-su ke chit-fa̍t voi pí ngì só-su ke hàn-kha khiâng ! "
40011025	Ke-sṳ̀ , Yâ-sû kóng : " Â-pâ , thiên-thi ke Chú â , ngài kám-chhia Ngì , yîn-vi Ngì chiông liá-têu sṳ khong-tén m̀ pûn chhûng-mìn yû ho̍k-mun ke ngìn tî , fán-chón hién-mìn pûn se-ngìn-è .
40011026	Â-pâ â , mò m̀-chho̍k , liá-chúng ôn-phài he Ngì só fôn-hí ke chṳ́-yi .
40011027	" Ngâ Pâ yí-kîn chiông yit-chhiet su-pûn ngài lé ! Chhù-liáu Â-pâ , mò-ngìn sṳt Lai-é ; chhù-liáu Lai-é lâu Lai-é só-oi khí-sṳ ke ngìn , ya mò-ngìn voi sṳt Â-pâ .
40011028	" Lòi â , lò-khú pà chhûng-tâm ke ngìn â , ngì-têu chhiòn-phu lòi chhiu-khiun ngài , ngài oi pûn ngì-têu tet-tó hiû-sit .
40011029	Ngì-têu oi pà ngài ke ak lòi ho̍k ngài , yîn-vi ngài ke sîm he vûn-yù yu khiâm-pî ke ; án-ngiòng , ngì-têu ke sîm-sṳ̀n chhiu voi tet-tó hiû-sit .
40011030	Yîn-vi ngài ke ak he hó-pà ke ; ngài ke tâm he khiâng-khó ke . "
40012001	Mò kí-kiú yî-heu , Yâ-sû chhai yit-ke Ôn-sit-ngit kîn-ko ma̍k-thièn . Kiâ ho̍k-sâng tú-kî , chhiu lo̍t têu ma̍k-chhon lòi sṳ̍t .
40012002	Yû-têu Fap-li-soi-ngìn khon-tó chhiu tui Yâ-sû kóng : " Ngì khon , ngì ke ho̍k-sâng cho Ôn-sit-ngit kim-chṳ́ cho ke sṳ ! "
40012003	Yâ-sû en-kóng : " Thai-ví lâu thèn kì ke ngìn tú-kî ke sṳ̀ cho má-ke , ngì-têu mò thu̍k-ko he-mò ?
40012004	Kì ngi̍p-hi Song-ti ke sṳn-thien , sṳ̍t hien-pûn Song-ti ke piáng ; kì lâu thèn kì ke ngìn sṳ̍t ke-chúng piáng-è he vì-fap ke , yîn-vi chṳ́-yû chi-sṳ̂ chang cho-tet sṳ̍t .
40012005	Kám-kóng ngì-têu mò thu̍k-ko Mô-sî ke fap-li̍t só ki-chai ke ? Tak-ke Ôn-sit-ngit , chi-sṳ̂ chhai sṳn-thien lûng-chúng vì-fam Ôn-sit-ngit ke kûi-kí , chúng-he m̀ son fam-chhui .
40012006	Ngài lâu ngì-têu kóng , chhai liá-vi yû pí sṳn-thien hàn-kha chhung-yeu ke .
40012007	Sṳn-kîn kóng : ' Ngài só oi ke he chhṳ̀-pî , m̀-he hien-chi . ' Ngì-têu na-he chṳn-kîn mìn-pha̍k liá-ki fa ke yi-sṳ , chhiu m̀-voi thin mò-chhui ke ngìn cho yû-chhui .
40012008	Yîn-vi Ngìn-chṳ́ he Ôn-sit-ngit ke Chú . "
40012009	Yâ-sû lì-khôi ke só-chhai , hi Yù-thai-ngìn ke fi-thòng .
40012010	Chhai ke-vi yû yit-ke ngìn , kì ke yit-kî sú khiò-thet . Yû-têu ngìn sióng-oi chhìm Yâ-sû ke pá-piang lòi ko kì , chhiu mun kì kóng : " Chhai Ôn-sit-ngit yî-phiang ha̍p-fap mò ? "
40012011	Yâ-sû en-kóng : " Ngì-têu tông-chûng , na-he yû-ngìn yû yit-chak yòng , ke-chak yòng chhai Ôn-sit-ngit tiet-lo̍k fut-tú hi , oi ngióng-pân nè ? Kì kám m̀-he chiông yòng-è lâi sông-lòi ?
40012012	Ngìn pí yòng-è kui-chhung kâ chhin-tô nè ! Só-yî , chhai Ôn-sit-ngit cho hó-sṳ he ha̍p-fap ke . "
40012013	Chiap-tén , Yâ-sû tui ke-ngìn kóng : " Sú chhûn chhut-lòi ! " Ke-ngìn yit chhûn-sú , sú chhiu fu̍k-ngièn to chhiong nang-ngoi ke-kî sú yit-yong .
40012014	Fap-li-soi-ngìn chhut-hi , chhiu chhâm-siòng oi ngióng-pân tui-fu Yâ-sû lòi sat-hoi kì .
40012015	Yâ-sû thâng-tó liá-ke sêu-sit , chhiu lì-khôi ke-vi , chhin-tô ngìn thèn-tén kì . Kì yî-hó ke-têu yû-phiang ke ngìn ,
40012016	chúng-he fûn-fu kì-têu , cho-m̀-tet chiông kì ke miàng chhòn chhut-hi .
40012017	Liá he yin-ngiam siên-tî Yî-soi-â só-kóng ke fa : Song-ti kóng :
40012018	" Khon nâ , liá he Ngài só kién-sién ke phu̍k-ngìn ; Ngài siak kì , kì he Ngài sîm só fôn-hí ke . Ngài oi chiông Ngài ke Lìn su-pûn kì ; kì oi tui van-mìn siên-ko Ngài ke chṳn-ngi .
40012019	Kì m̀-voi siông-châng , m̀-voi thai-sâng hêm , kiê-hong ya mò-ngìn thâng-tó kì ke sâng-yîm .
40012020	Chak-fái ke lù-chuk , kì m̀-voi chiông kì áu-thôn , voi vû ke tên-fó , kì m̀-voi chiông kì phùn-thet . Kì voi kiên-chhṳ̀ hàng chṳn-ngi , yit-chhṳ̍t to chṳn-ngi tet-sṳn .
40012021	Chhiòn sṳ-kie só-yû ke ngìn lûng-chúng oi ngióng-mong kì ! "
40012022	Ke-sṳ̀ , yû-ngìn tai yit-ke pûn-kúi fu-sṳ̂n yu mô-muk ke á-è lòi Yâ-sû mien-chhièn . Yâ-sû yî-hó kì , pûn kì voi kóng-fa ya khon-tet-tó .
40012023	Chung-ngìn chhin chho̍k-kiâng , kóng : " Liá kám m̀-he Thai-ví ke chṳ́-sûn mâ ? "
40012024	Fap-li-soi-ngìn thâng-tó liá-ke fa chhiu kóng : " Kì he kho kúi-vòng Phe̍t-sî-puk kiuk-kúi , na mò , kì chhiu mò phan-fap ! "
40012025	Yâ-sû tî kì-têu ke yi-sṳ , chhiu tui kì-têu kóng : " Yit-ke koet-kâ chhṳ-siông fûn-chên , ke koet-kâ yit-thin voi phai-thet ; sàng-sṳ ya-he kâ-thìn chhṳ-siông fûn-chên , thin-chho̍k voi khî-m̀-he̍t .
40012026	Ká-sṳ́ Sat-tan kiuk Sat-tan , chhiu-he chhṳ-siông fûn-chên , kì ke koet ngióng-pân voi khî tet-he̍t nò ?
40012027	Ngài kiuk-kúi na-he kho Phe̍t-sî-puk , án-ngiòng , ngì-têu ke chṳ́-thi kiuk-kúi yu he kho má-sà nò ? Ngì-têu ke chṳ́-thi voi chṳn-mìn he ngì-têu m̀-chho̍k !
40012028	Khì-sṳ̍t , ngài kiuk-kúi na-he kho Song-ti ke Lìn , chhiu-he chṳn-mìn Song-ti yí-kîn chhai ngì-têu tông-chûng chóng-khièn lé .
40012029	" Kám yû-ngìn nèn chin-ngi̍p yúng-sṳ ke vuk-hâ hi chhióng kì ke chhòi-sán ? Chhù-liáu siên chiông yúng-sṳ khún hí-lòi , chang yû fap-thu chhióng kì ke tûng-sî .
40012030	" M̀ thùng ngài khiung-ha ke , chhiu-he fán-tui ngài ke ; m̀ thùng ngài khiung-ha sû-si̍p ke , chhiu-he tá-san ke .
40012031	Só-yî , ngài lâu ngì-têu kóng , ngìn só-fam yit-chhiet ke chhui lâu só-kóng yit-chhiet fí-pong ke fa , chhiòn-phu khó-yî tet-tó sa-miên ; chúng-he siet-thu̍k Sṳn-Lìn ke ngìn mò khó-nèn tet-tó sa-miên .
40012032	Kóng-fa fâm-tó Ngìn-chṳ́ ke , hàn-yû khó-nèn tet-tó sa-miên ; chúng-he siet-thu̍k Sṳn-Lìn ke , mò-lun chhai kîm-sên ya-he lòi-sṳ , mò khó-nèn tet-tó sa-miên .
40012033	" Hó ke kó-chṳ́-su chang voi kiet hó kó-chṳ́ ; fái ke kó-chṳ́-su yit-thin kiet fái kó-chṳ́ . Khon só-kiet ke kó-chṳ́ chhiu cho-tet ngin-chhut kó-chṳ́-su ke hó-fái .
40012034	Ngì liá-têu thu̍k-sà â ! Ngì-têu pún-lòi he ok-thu̍k ke , ngióng-pân voi kóng hó-fa nè ? Yîn-vi sîm-kôn só chông-mân ke , choi chhiu kóng chhut-lòi .
40012035	Hó-ngìn sîm-kôn chit san chhiu fat-chhut san ; fái-ngìn chit ok chhiu fat-chhut ok .
40012036	" Ngài lâu ngì-têu kóng , chhai sṳ́m-phan ke-ngit , ngìn só-kóng ke hàn-fa , tak-ki lûng-chúng oi pài chhut-lòi .
40012037	Yîn-vi , Song-ti oi yung ngì chhṳ-kâ ke fa lòi siên-pu ngì mò-chhui , ya oi yung ngì ke fa lòi thin ngì yû-chhui . "
40012038	Ke-sṳ̀ , yû kí-ke kîn-ho̍k kau-sṳ̂ lâu Fap-li-soi-ngìn lòi tui Yâ-sû kóng : " Sîn-sâng , ngài-têu hî-mong khon ngì hàng sṳ̀n-chiak . "
40012039	Yâ-sû chhiu en kì-têu kóng : " Yit-ke sià-ok m̀-sin ke sṳ-thoi chang yêu-khiù sṳ̀n-chiak ; chúng-he , chhù-liáu siên-tî Yok-nâ ke sṳ̀n-chiak yî-ngoi , mò phe̍t ke sṳ̀n-chiak hó pûn ngì-têu khon .
40012040	Yok-nâ sṳt chhai thai-ǹg ke tú-sṳ́ sâm-ngit sâm-ya , Ngìn-chṳ́ ya oi chhai thi chui-chhṳ̂m ke só-chhai sâm-ngit sâm-ya .
40012041	Chhai sṳ́m-phan ke-ngit , Nì-nì-mì-ngìn voi khî-hí-lòi ko ngì-têu liá-thoi ke ngìn , yîn-vi kì-têu thâng-tó Yok-nâ só-chhòn ke chhiu hi-sià kûi-chṳn . Ngài lâu ngì-têu kóng , chhai liá-vi yû pí Yok-nâ hàn-kha ví-thai ke .
40012042	Chhai sṳ́m-phan ke-ngit , nàm-fông ke ńg-vòng voi khî-hí-lòi ko ngì-têu liá-thoi ke ngìn , yîn-vi kì tui án-yén lòi thâng Só-lò-mùn-vòng chṳ-fi ke fa . Ngài lâu ngì-têu kóng , chhai liá-vi yû pí Só-lò-mùn-vòng hàn-kha ví-thai ke .
40012043	" Sià-lìn lì-khôi só fu-sṳ̂n ke ngìn , chhai châu-sóng ke thi-fông hàng-lòi hàng-hi , chhìm hiû-sit ke só-chhai , chúng-he chhìm mò ,
40012044	chhiu kóng : ' Ngài oi chón ngièn-lòi ke vuk-tú hi . ' Kì chhiu to-chón hi , khon-tó ke vuk hàn-tén , piang-to chhiang-li chhiang-li , yu chṳ́n-lî to chhin hó-se .
40012045	Kì chhiu chhut-hi , tai chhit-ke pí kì hàn-kha ok ke sià-lìn to-chón-lòi , thùng kì khiung-ha ngi̍p-hi he̍t . Án-ngiòng , ke-ngìn heu-lòi ke chhìn-hìn chhiu pí siên-chhièn hàn-kha chhám . Liá sià-ok ke sṳ-thoi ya voi án-ngiòng . "
40012046	Yâ-sû hàn tui chung-ngìn kóng-fa ke sṳ̀ , kiâ mê lâu kiâ ló-thâi lòi . Kì-têu khî chhai ngoi-poi , oi lâu kì kóng-fa .
40012047	Yû ngìn tui Yâ-sû kóng : " Khon â , ngiâ mê lâu ngiâ ló-thâi khî chhai ngoi-poi , oi lâu ngì kóng-fa . "
40012048	Yâ-sû fì-tap ke-ngìn kóng : " Má-ngìn he ngài ke â-mê ? Má-ngìn he ngài ke hiûng-thi ? "
40012049	Kì yu chṳ́-tén kì ke ho̍k-sâng kóng : " Khon â , ngài ke â-mê , ngài ke hiûng-thi chhai liá-vi !
40012050	Fàm sṳ̍t-hàng ngài Thiên-fu chṳ́-yi ke chhiu-he ngài ke hiûng-thi , chí-moi , lâu â-mê . "
40013001	Ke-ngit , Yâ-sû lì-khôi vuk-hâ hi-to fù-sùn , chhô chhai ke-vi .
40013002	Yû yit thai-khiùn ngìn chhi-si̍p to kì mien-chhièn lòi , só-yî kì sông-sòn hi chhô-tén ; chung-ngìn khî chhai fù-sùn .
40013003	Kì chhiu yung pí-yi tui kì-têu kóng chhin-tô tho-lî . Kì kóng : " Yû yit-ke ve-chúng-ke chhut-hi ve-chúng .
40013004	Kì ve ke sṳ̀ , yû-têu chúng-chṳ́ lo̍k chhai lu-sùn , tiâu-é pî-lòi chiông kì-têu sṳ̍t-thet .
40013005	Yû-têu lo̍k chhai nài chhin-chhién ke sa̍k-thèu thi-song ; yîn-vi nài chhin-chhién , chúng-chṳ́ chhin-kiak chhiu pau-ngà chhut-lòi ;
40013006	ngit-thèu chhut-lòi yit sai , nun-ngà chhiu khû-châu thet-hi , yîn-vi kîn mò la chhṳ̂m .
40013007	Yû-têu lo̍k chhai net-è tî-poi , net-è thai hí-lòi , chiông yông-é khi̍t-tén .
40013008	Nang-ngoi yû-têu chúng-chṳ́ lo̍k chhai hó-nài tî-poi , chóng-thai kiet-chṳ́ , yû-têu sû-sṳ̀n yit-pak-phi , yû-têu liuk-sṳ̍p-phi , yû-têu sâm-sṳ̍p-phi . "
40013009	Yâ-sû kiet-lun kóng : " Yû ngí-kûng hó-thâng ke ngìn , chhiu oi thâng ! "
40013010	Ho̍k-sâng lòi-kien Yâ-sû , tui kì kóng : " Ngì tui thai-chung kóng-fa ngióng-pân oi yung pí-yi nè ? "
40013011	Yâ-sû en-kóng : " Koân-he thiên-koet ke o-pi chṳ́-yû pûn ngì-têu tî , chúng-he mò pûn kì-têu tî .
40013012	Yîn-vi yí-kîn yû ke , oi pûn kì hàn-kha tô , pûn kì yû-hó chhûn ; mò ke , lièn kì só-yû ke yit-si̍t-si̍t-é ya oi chhióng-chéu .
40013013	Vi-tó liá-ke yèn-ku , ngài yung pí-yi tui kì-têu kóng-fa ; yîn-vi kì-têu khon ya khon m̀-sṳt , thâng ya thâng m̀ ngi̍p-ngí , sîm ya m̀-voi mìn-pha̍k .
40013014	Liá he yin-ngiam siên-tî Yî-soi-â ke yi-ngièn ; kì chhòn Song-ti ke fa kóng : Ngì-têu thâng-liáu yu thâng , chúng-he m̀-voi ngi̍p-ngí ; khon-liáu yu khon , chúng-he m̀-voi liáu-kié .
40013015	Yîn-vi liá chṳ́-mìn ke sîm chhin-thun ; kì-têu yu ngí-kûng poi-poi , muk-chû sap-sap . Na m̀-he án-ngiòng , kì-têu ke muk-chû voi khon-tet-tó , ngí-kûng voi thâng-tet ngi̍p-ngí , sîm ya voi mìn-pha̍k , kì-têu chhiu voi fì-sîm chón-yi , Ngài chhiu voi yî-hó kì-têu .
40013016	" Chúng-he , ngì-têu he yû fuk-hi ke ngìn ! Yîn-vi ngì-têu ke muk-chû khon tet-tó , ngí-kûng ya thâng tet-tó .
40013017	Ngài sṳ̍t-chhai lâu ngì-têu kóng , thèu-pái yû chhin-tô siên-tî lâu ngi-ngìn sióng-oi khon ngì-têu só khon-tó ke , chúng-he mò khon-tó ; sióng-oi thâng ngì-têu só thâng-tó ke , ya mò thâng-tó .
40013018	" Só-yî , ngì-têu oi mìn-pha̍k liá ve-chúng ke pí-yi he má-ke yi-sṳ .
40013019	Ke thâng-liáu thiên-koet ke chṳ̂n-tho chúng-he mò mìn-pha̍k ke ngìn , chhiu-chhiong ve chhai lu-sùn ke chúng-chṳ́ ; ke sià-ok-chá lòi-to , chhiu chiông ve chhai kì sîm-chûng ke chṳ̂n-tho chhióng-chéu .
40013020	Ke ve chhai sa̍k-thèu thi-song ke chúng-chṳ́ he chṳ́ ngìn thâng-liáu chṳ̂n-tho , ngiàm-sṳ̀ fôn-hí chiap-su ,
40013021	chúng-he chṳ̂n-tho chhai kì sîm-chûng tang-kîn mò chhṳ̂m , chhùn mò kí-kiú , yit-ha vi-tó chṳ̂n-tho tù-tó khun-nàn ya-he pet-hoi , chhin-kiak chhiu tiet-tó .
40013022	Ke ve chhai net-è tî-poi ke chúng-chṳ́ he chṳ́ ngìn thâng-liáu chṳ̂n-tho yî-heu , sên-fa̍t ke chhâu-sîm lâu chhièn-chhòi ke yú-fe̍t chiông chṳ̂n-tho hip-tén , mò fap-thu kiet kó-chṳ́ .
40013023	Ke ve chhai hó-nài tî-poi ke chúng-chṳ́ he chṳ́ ngìn thâng-liáu chṳ̂n-tho , yû liáu-kié , chhiu kiet kó-chṳ́ ; yû-têu sû-sṳ̀n yit-pak-phi , yû-têu liuk-sṳ̍p-phi , yû-têu sâm-sṳ̍p-phi . "
40013024	Yâ-sû nang-ngoi tui kì-têu kóng yit-ke pí-yi . Kì kóng : " Thiên-koet khó-pí yû-ngìn chiông hó ma̍k-chúng ve chhai thièn-hong .
40013025	Yû yit am-pû , thai-kâ soi-muk ke sṳ̀ , tui-thi̍t lòi , ve phai-é chhai ma̍k-é chûng-kiên , chhiu chéu-thet .
40013026	To ma̍k-é tá-chhon ke sṳ̀ , phai-é ya thai hí-lòi .
40013027	Thièn-chú ke phu̍k-ngìn lòi tui kì kóng : ' Thèu-kâ , ngì ve chhai thièn-hong ke kám m̀-he hó ma̍k-chúng mâ ? Liá-têu phai-é to-tái he tui nai-vi lòi ke ? '
40013028	Kì en-kóng : ' Liá he thi̍t-ngìn cho ke . ' Phu̍k-ngìn chhiu mun-kóng : ' Ngì oi ngài-têu hi chiông phai-é pâng-thet mò ? '
40013029	Kì kóng : ' M̀-sṳ́ ! Yîn-vi ngì-têu pâng phai-é ke sṳ̀ , kiâng-pha voi lièn ma̍k-é ya pâng-tó .
40013030	Yù-chhai ma̍k-é thùng phai-é khiung-ha thai ; tén sû-kot ke sṳ̀ , ngài voi fûn-fu sû-kot ke kûng-ngìn siên chiông phai-é pâng chhut-lòi , khún-tén , fit chhai fó-chûng hi sêu , yèn-heu chang kot ma̍k-é , sû-ngi̍p ngài ke chhông-khu . ' "
40013031	Yâ-sû nang-ngoi tui kì-têu kóng yit-ke pí-yi . Kì kóng : " Thiên-koet khó-pí yit-lia̍p kie-chhoi-chṳ́ , yû-ngìn chiông kì chung chhai thièn-tú .
40013032	Liá chúng-chṳ́ pí khì-thâ yit-chhiet ke chúng-chṳ́ kha-se , chúng-he thai hí-lòi heu chhiu pí phe̍t-yong chhoi kha kô-thai ; kì sàng-cho yit-thèu su , lièn fî-niâu ya chhai kì ke su-kî táng-kô cho-teu . "
40013033	Yâ-sû yung nang-ngoi yit-ke pí-yi tui kì-têu kóng : " Thiên-koet khó-pí fat-kau , yû fu-ngìn-kâ nâ-lòi piong chhai si-sṳ̍p kûng-sṳ̂n ke mien-tú , sṳ́ kûi-thòn mien chhiòn-phu fat-hí-lòi . "
40013034	Liá-têu tho-lî Yâ-sû lûng-chúng he yung pí-yi tui chung-ngìn kóng ke ; mò yit-pái kì m̀-he yung pí-yi tui kì-têu kóng .
40013035	Kì án-ngiòng cho , he oi yin-ngiam siên-tî só kóng-ko ke fa : " Ngài oi yung pí-yi tui kì-têu kóng , chiông chhóng-chho sṳ-kie yî-lòi khong-tén ke sṳ kóng pûn kì-têu thâng . "
40013036	Yâ-sû lì-khôi chung-ngìn , ngi̍p vuk-tú hi . Ho̍k-sâng yu lòi mun kì kóng : " Chhiáng lâu ngài-têu kóng , thièn-tú ke phai-é liá-ke pí-yi he má-ke yi-sṳ ? "
40013037	Yâ-sû en-kóng : " Ke ve hó-chúng ke he Ngìn-chṳ́ ;
40013038	thièn he liá-ke sṳ-kie ; hó-chúng he su̍k thiên-koet ke ngìn ; phai-é he su̍k ke sià-ok-chá ke ngìn ;
40013039	ve phai-é ke tui-thi̍t chhiu-he Mô-kúi ; sû-kot ke sṳ̀-chiet he sṳ-kie ke ma̍t-ngit ; sû-kot ke kûng-ngìn he thiên-sṳ́ .
40013040	To ma̍t-ngit , chok-ok ke ngìn oi chhiong phai-é khiung-yong pûn-ngìn pâng chhut-lòi , fit-lo̍k fó-chûng hi sêu .
40013041	Ngìn-chṳ́ oi phai kì ke thiên-sṳ́ , chiông kì ke koet tî-poi ke-têu hoi ngìn fam-chhui lâu yit-chhiet chok-ok ke ngìn lûng-chúng chok hí-lòi ,
40013042	fit-lo̍k fó-lù . Chhai ke-vi , kì-têu voi thai-kieu , ngâu-ngà chhiet-chhṳ́ .
40013043	Ke-sṳ̀ , ngi-ngìn chhai kì-têu Thiên-fu ke koet tî-poi , voi fat-kông chhiong ngit-thèu yit-yong . Yû ngí-kûng hó-thâng ke ngìn , chhiu oi thâng !
40013044	" Thiên-koet khó-pí chhòi-pó khong chhai thièn-tú . Yû-ngìn fat-hien , chhiu chiông kì khièm hí-lòi , yèn-heu fôn-fôn hí-hí chiông chhṳ-kâ só-yû ke chhiòn-phu mai-thet , hi mâi ke-thièn .
40013045	" Thiên-koet yu khó-pí yit-ke sên-lî-ngìn chhìm kui-chhung ke chṳ̂n-chû .
40013046	Kì chhìm-tó yit-lia̍p fî-sòng kui-chhung ke chṳ̂n-chû , chhiu hi mai kì só-yû ke yit-chhiet , lòi mâi ke-lia̍p chṳ̂n-chû .
40013047	" Thiên-koet yu khó-pí ǹg-mióng ve chhai fù-nui lòi tá kok-chúng ke ǹg .
40013048	Mióng-è yit mân , tá-ǹg-ke chiông kì lâi sông-lòi , chhô chhai ngan-song , chiông ǹg-è fûn-lui , tho̍k hó-ke piong-lo̍k thúng-tú , chiông fái-ke fit-thet .
40013049	Sṳ-kie ke ma̍t-ngit ya he chhiong án-ngiòng : Thiên-sṳ́ oi chhut-hi , chiông fái-ngìn tui hó-ngìn tông-chûng fûn-phe̍t chhut-lòi ,
40013050	fit-lo̍k fó-lù tî-poi . Chhai ke-vi , kì-têu voi thai-kieu , ngâu-ngà chhiet-chhṳ́ . "
40013051	Yâ-sû mun kì-têu kóng : " Liá-têu fa ngì-têu chhiòn-phu liáu-kié mò ? " Kì-têu en-kóng : " Liáu-kié . "
40013052	Yâ-sû kóng : " Án-ngiòng , mî-yit-ke kîn-ho̍k kau-sṳ̂ sàng-cho thiên-koet ke ho̍k-sâng , chhiu-chhiong yit-kâ chṳ̂ chú tui kì ke chhông-khu chiông sîn lâu khiu ke tûng-sî chhiòn-phu pân chhut-lòi . "
40013053	Yâ-sû kóng-liáu liá-têu pí-yi , chhiu lì-khôi ke thi-fông ,
40013054	chón-to chhṳ-kâ ke kâ-hiông , chhai fi-thòng kau-hiun ngìn ; thâng-tó ke ngìn lûng-chúng chhin khì-koai , kóng : " Liá-sà ngìn tui nai-vi tet-tó liá-yong ke chṳ-fi , yu voi hàng sṳ̀n-chiak nò ?
40013055	Liá kám m̀-he ke muk-siong ke lai-é mâ ? Kiâ-mê m̀-he ôn-to Mâ-li-â mâ ? Ngâ-kok , Yok-sit , Sî-mùn lâu Yù-thai m̀-he kiâ ló-thâi mâ ?
40013056	Kì ke-têu ló-moi kám m̀-he he̍t chhai ngài-têu liá-vi mâ ? Liá-ngìn to-tái he tui nai-vi tet-tó liá yit-chhiet nè ? "
40013057	Kì-têu chhiu khî-chhie̍t kì . Yâ-sû tui kì-têu kóng : " Chhù-liáu chhai chhṳ-kâ ke pún-hiông , pún-kâ yî-ngoi , siên-tî chhiòn-phu su ngìn chûn-kin . "
40013058	Yîn-vi kì-têu m̀-hén sin , Yâ-sû chhai ke-vi chhiu mò hàng chhin-tô sṳ̀n-chiak .
40014001	Ke-sṳ̀ , Kâ-li-li ke Hî-li̍t-vòng thâng-tó Yâ-sû ke sṳ ,
40014002	chhiu tui thai-sṳ̀n kóng : " Liá-ke ngìn thin-chho̍k he Sṳ̂-sé Yok-hon fán-sâng , chang voi yû hàng liá-têu sṳ̀n-chiak ke nèn-li̍t . "
40014003	Ngièn-lòi , Hî-li̍t vi-tó kiâ hiûng-thi Fî-li̍t ke pû-ngiòng Hî-lò-tí ke yèn-ku , sṳt ha-lin chok Yok-hon , chiông kì thak-tén koân chhai kâm-ngiu̍k tú .
40014004	Yîn-vi Yok-hon chai-sâm chit-phi Hî-li̍t kóng : " Ngì chiam Hî-lò-tí cho pû-ngiòng he vì-fap ke . "
40014005	Hî-li̍t sióng-oi chhṳ̀ kì , chúng-he kiâng ngìn-mìn , yîn-vi kì-têu siông-sin Yok-hon he siên-tî .
40014006	Hî-li̍t cho sâng-ngit ke-ngit , Hî-lò-tí ke moi-é chhai ngìn-hak mien-chhièn thiau-vú , pûn Hî-li̍t chhin fôn-hí .
40014007	Hî-li̍t chhiu tui kì fat-sṳ , yin-hí cheu kì só yêu-khiù ke sóng-pûn kì .
40014008	Su-tó kiâ-mê ke kâu-sô , kì yêu-khiù kóng : " Khiù ngì chit-sṳ̀ chiông Sṳ̂-sé Yok-hon ke thèu-nà piong chhai phàn-tú pûn ngài ! "
40014009	Vòng kám-kok fî-sòng vì-nàn , chúng-he kì yí-kîn chhai ngìn-hak mien-chhièn fat-sṳ , chṳ́-yû ha-lin cheu kì só yêu-khiù ke pûn kì .
40014010	Só-yî , Hî-li̍t phai-ngìn hi kâm-ngiu̍k , chám Yok-hon ke thèu-nà ,
40014011	piong chhai phàn-tú , têu-pûn se-â-moi-é ; kì chhiu kâu-pûn kiâ-mê .
40014012	Yok-hon ke ho̍k-sâng lòi , chiông sṳ̂n-sṳ̂ liâng-hi mài-chong ; yèn-heu hi chiông liá-khien sṳ lâu Yâ-sû kóng .
40014013	Yâ-sû thâng-tó liá sêu-sit , chhiu sông-sòn lì-khôi ke-vi , chhṳ-kâ yit-sà hi phiên-phit ke só-chhai . Chung-ngìn thâng-kóng , chhiu tui tak-ke sàng-sṳ hàng-lu thèn-tén kì hi .
40014014	Yâ-sû yit sông-ngan , khon-tó liá yit thai-khiùn ngìn , chhiu lìn-mén kì-têu , yî-hó kì-têu tông-chûng ke phiang-ngìn .
40014015	Lìm-am-é ke sṳ̀ , ho̍k-sâng lòi-kien Yâ-sû , tui kì kóng : " Thiên am lô , liá-vi yu he phiên-phit ke só-chhai , chhiáng ham thai-kâ lì-khôi , hó pûn kì-têu hi fu-khiun ke chhûn-chông mâi tûng-sî sṳ̍t . "
40014016	Yâ-sû en-kóng : " M̀-sṳ́ ham thai-kâ lì-khôi ; ngì-têu pûn kì-têu sṳ̍t ! "
40014017	Ho̍k-sâng kóng : " Ngài-têu liá-vi chṳ́-yû ńg-chak piáng lâu lióng-mî ǹg . "
40014018	Yâ-sû kóng : " Nâ-lòi pûn ngài . "
40014019	Kì fûn-fu chung-ngìn chhô chhai chhó-phiàng-táng , yèn-heu chiông ńg-chak piáng lâu lióng-mî ǹg nâ hí-lòi , ngo-thèu mong-thiên , kám-chhia Song-ti , yèn-heu pak-khôi piáng-è , kâu-pûn ho̍k-sâng ; ho̍k-sâng chhiu pûn-pûn chung-ngìn .
40014020	Thai-kâ chhiòn-phu sṳ̍t-to páu ; ho̍k-sâng chiông só chhûn ke sui-é ngiâm-hí-lòi , chông-mân sṳ̍p-ngi-chak làm-è .
40014021	Sṳ̍t ke ngìn , fu-ngìn-kâ lâu se-ngìn-è yî-ngoi , yok-yû ńg-chhiên sà .
40014022	Sṳ-heu , Yâ-sû ngiàm-sṳ̀ chhûi ho̍k-sâng sông-sòn , siên to tui-mien ke-phién hi , tén kì hêm chung-ngìn chón-hi .
40014023	Chung-ngìn lì-khôi yî-heu , kì chhṳ-kâ yit-sà sông-sân hi khì-tó ; to am-pû-thèu kì yit-sà hàn liù chhai ke-vi .
40014024	Ke-sṳ̀ , sòn lì ngan yí-kîn chhin-yén , pûn long tá-to vàng-lòi vàng-hi , yîn-vi sòn he ngia̍k-fûng hàng .
40014025	Thiên-mùng-kông ke sṳ̀ , Yâ-sû chhai fù-mien hàng-tén hi ho̍k-sâng ke-vi .
40014026	Ho̍k-sâng khon-tó kì chhai fù-mien hàng , fî-sòng chho̍k-kiâng , kóng : " He kúi ! " Kì-têu chhiu kiâng-to hêm hí-lòi .
40014027	Yâ-sû chit-sṳ̀ tui kì-têu kóng : " Ôn-sîm , he ngài , m̀-sṳ́ kiâng ! "
40014028	Pí-tet kóng : " Chú â , na chṳn-kîn he ngì , chhiáng ham ngài hàng súi-mien hi ngì ke-vi ! "
40014029	Yâ-sû kóng : " Lòi ! " Pí-tet chhiu tui sòn-táng hâ-hi , chhai súi-mien hàng-tén hi Yâ-sû ke-vi .
40014030	Chúng-he , yîn-vi khon-tó fûng chhin-thai , sîm-kôn chho̍k-kiâng , chhiu khôi-sṳ́ chhṳ̀m-tén lo̍k-hi ; kì thai-sâng hêm-kóng : " Chú â , kiu ngài ! "
40014031	Yâ-sû ngiàm-sṳ̀ chhûn-sú lâi-tén kì , kóng : " Ngì ke sin-sîm thet-se lé , cho-má-ke ngì-fù nò ? "
40014032	Kì-têu sông-liáu sòn , fûng chhiu thìn hâ-lòi .
40014033	Sòn-táng ke ho̍k-sâng chhiu khúi-pai kì , kóng : " Ngì sṳ̍t-chhai he Song-ti ke Lai-é . "
40014034	Kì-têu ko-liáu fù , chhai Kiet-nì-sat-le̍t sông-ngan .
40014035	Ke-vi ke ngìn yit ngin-chhut Yâ-sû , chhiu phai-ngìn hi fu-khiun ke thi-fông , tai só-yû ke phiang-ngìn lòi Yâ-sû ke mien-chhièn .
40014036	Kì-têu khiù Yâ-sû chún phiang-ngìn tân-chhiang miâ kì ke sâm-mî ; só-yû miâ-tó ke ngìn chhiòn-phu tet-tó yî-hó .
40015001	Yû kí-ke Fap-li-soi-ngìn lâu kîn-ho̍k kau-sṳ̂ tui Yâ-lu-sat-lâng lòi-kien Yâ-sû , mun kì kóng :
40015002	" Ngióng-pân ngì ke ho̍k-sâng vì-poi ngài-têu chú-siên ke chhòn-thúng ? Kì-têu sṳ̍t-fan chhièn mò cheu kûi-kí sé-sú ! "
40015003	Yâ-sû en-kóng : " Ngì-têu ngióng-pân vi-tó chûn-sú chhòn-thúng lòi vì-poi Song-ti ke min-lin nè ?
40015004	Song-ti kóng : ' Oi hau-kin yà-ôi ' ; yu kóng : ' Chu-ma yà-ôi ke , oi phan kì sí-hìn . '
40015005	Ngì-têu phiên-phiên kóng , mò-lun má-ngìn tui yà-ôi kóng : ' Ngài chiông fung-yông ngì-têu ke tûng-sî chún-cho lî-vu̍t hien-pûn Song-ti ' ,
40015006	kì chhiu m̀-sṳ́ hau-kin yà-ôi . Chhiong án-ngiòng , ngì-têu nâ chhòn-thúng lòi fi-thet Song-ti ke fa .
40015007	Ká-mo vì-san ke ngìn â , Yî-soi-â chṳ́ ngì-têu só-kóng ke yi-ngièn sṳ̍t-chhai mò m̀-chho̍k ! Kì kóng :
40015008	Song-ti án-ngiòng kóng : ' Liá-têu ngìn yung choi-sùn-phì chûn-kin Ngài , chúng-he kì-têu ke sîm yén-yén lì-khôi Ngài .
40015009	Kì-têu chiông ngìn ke kûi-thin chún-cho Ngài ke min-lin lòi kâu ngìn ; kì-têu kin-pai Ngài ya he khûng-khûng . ' "
40015010	Yâ-sû seu-si̍p chung-ngìn to kì mien-chhièn , tui kì-têu kóng : " Ngì-têu oi thâng ngài ke fa , ya oi mìn-pha̍k !
40015011	Tui choi ngi̍p-hi ke tûng-sî m̀-voi sṳ́ ngìn mò chhiang-li ; tui choi chhut-lòi ke chang voi sṳ́ ngìn mò chhiang-li . "
40015012	Heu-lòi , ho̍k-sâng chin-chhièn tui Yâ-sû kóng : " Fap-li-soi-ngìn thâng-liáu ngì ke fa chhin m̀-fu̍k , ngì tî mò ? "
40015013	Yâ-sû en-kóng : " M̀-he ngài thiên-táng ke Â-pâ só-chung ke chhṳ̍t-vu̍t , lûng-chúng oi lièn kîn pâng-thet .
40015014	Mo̍k tap kì-têu ! Kì-têu he mô-muk-ke , oi ngióng-pân vi ngìn tai-lu ; mô-muk-ke tai mô-muk-ke , lióng-sà lûng-chúng voi tiet-lo̍k fut-tú hi . "
40015015	Pí-tet kóng : " Chhiáng lâu ngài-têu kié-sṳt liá pí-yi ke yi-sṳ . "
40015016	Yâ-sû kóng : " To liá-ha ngì-têu hàn-he thùng phe̍t-ngìn khiung-yong mò mìn-pha̍k mâ ?
40015017	Kám-kóng ngì-têu m̀ tî ? Yit-chhiet tui choi ngi̍p-hi ke tûng-sî , he to tú-sṳ́ tî-poi hi , yèn-heu yu ô chhut-lòi .
40015018	Chúng-he tui choi chhut-lòi ke he tui sîm chhut-lòi ; ke-têu chang voi sṳ́ ngìn mò chhiang-li .
40015019	Yîn-vi tui ngìn sîm-chûng chhut-lòi ke , yû chúng-chúng ke ok-ngiam ; liá-têu ok-ngiam voi sṳ́ kì fam hiûng-sat , kiên-yìm , thûng-kiên , thêu-nâ , kóng fâ-liâu , fí-pong tén chhui-ok .
40015020	Liá-têu chang chṳn-kîn voi sṳ́ ngìn mò chhiang-li . Chhiong mò siên cheu kûi-kí sé-sú chhiu sṳ̍t-fan liá-têu sṳ , m̀-voi sṳ́ ngìn mò chhiang-li . "
40015021	Yâ-sû lì-khôi ke só-chhai , sám-to Thai-ngì lâu Sî-tun fu-khiun ke thi-fông hi .
40015022	Ke-vi yû yit-ke Kâ-nàm ke fu-ngìn-kâ lòi kien kì , hêm-kóng : " Chú â , Thai-ví ke chṳ́-sûn , khó-lièn ngài ! Ngâ moi-é pûn kúi fu-sṳ̂n , fî-sòng kân-khú ! "
40015023	Yâ-sû yit-ki fa ya m̀ en kì . Ho̍k-sâng chhièn-lòi khiù kì kóng : " Chhiáng ham kì chéu ! Kì thèn-tén ngài-têu , kûi-lu kín hêm ! "
40015024	Yâ-sû en-kóng : " Ngài chṳ́-yû su chhâi-phai hi Yî-set-lie̍t-ngìn tông-chûng chhìm mì-lu ke yòng . "
40015025	Ke fu-ngìn-kâ yit thâng-tó liá-ke fa , chhiu lòi khúi-pai kì , kóng : " Chú â , khiù ngì pông-chhu ngài ! "
40015026	Yâ-sû en-kóng : " Nâ chṳ́-ńg sṳ̍t ke piáng-è fit pûn kiéu-è sṳ̍t he m̀-chho̍k ke . "
40015027	Ke fu-ngìn-kâ kóng : " Chú â , mò m̀-chho̍k , chúng-he kiéu-è me sṳ̍t chú-ngìn chok-táng tiet hâ-lòi ke piáng-sui-é â ! "
40015028	Yâ-sû chhiu en kì kóng : " Fu-ngìn-kâ , ngì ke sin-sîm chṳ̂n-thai ! Cheu ngì só-oi ke sṳ̀n-chhiòn ngì ! " Kiâ moi-é chhai ke-sṳ̀ chhiu hó lé .
40015029	Yâ-sû lì-khôi ke thi-fông , lòi-to Kâ-li-li-fù fu-khiun ; kì sông-sân , chhô chhai ke-vi .
40015030	Chung-ngìn yu lòi chhìm kì , ya tai-lòi pài-kiok-ke , mô-muk-ke , chhàn-chong ke , á-è , lâu hó-tô phe̍t-yong ke phiang-ngìn , pài chhai Yâ-sû ke kiok-chhièn ; Yâ-sû yit-yit yî-hó kì-têu .
40015031	Ke-khiùn ngìn khon-tó á-è kóng-fa , chhàn-chong ke fu̍k-ngièn , pài-kiok-ke hàng-lu , mô-muk-ke khon-tet-tó , kám-kok fî-sòng khì-koai , chhiu siung-chan Yî-set-lie̍t ke Song-ti .
40015032	Yâ-sû ham ho̍k-sâng lòi , tui kì-têu kóng : " Ngài thoi liá-khiùn ngìn chhin tâm-sîm , yîn-vi kì-têu thùng ngài khiung-ha yí-kîn sâm-ngit , liá-ha mò tûng-sî hó sṳ̍t lô . Ngài mò-oi kì-têu ngo tú-sṳ́ chón-hi , kiâng-pha kì-têu chhai lu-song voi ngo-to pan-sâng-sí . "
40015033	Ho̍k-sâng kóng : " Chhai liá phiên-phit ke só-chhai , ngài-têu oi hi nai-vi chhìm án-tô ke sṳ̍t-vu̍t pûn liá yit thai-khiùn ngìn sṳ̍t-páu nè ? "
40015034	Yâ-sû kóng : " Ngì-têu yû kí-tô piáng ? " Kì-têu en-kóng : " Chhit-chak , hàn-yû kí-mî se ǹg-è . "
40015035	Yâ-sû fûn-fu chung-ngìn chhô chhai thi-song ,
40015036	nâ-hí ke chhit-chak piáng-è lâu kí-mî ǹg-è , kám-chhia Song-ti heu , chhiu pak-khôi , kâu-pûn ho̍k-sâng ; ho̍k-sâng chhiu pûn-pûn chung-ngìn .
40015037	Thai-kâ chhiòn-phu sṳ̍t-to páu . Ho̍k-sâng ngiâm sṳ̍t-chhûn ke sui-é , chông-mân chhit-chak làm-è .
40015038	Sṳ̍t ke ngìn , fu-ngìn-kâ lâu se-ngìn-è yî-ngoi , yû si-chhiên sà .
40015039	Yâ-sû chhiu ham chung-ngìn san-khôi , yèn-heu sông-sòn , hi Mâ-kâ-tân ke thi-fông .
40016001	Yû kí-ke Fap-li-soi-ngìn lâu Sat-tû-kâi-ngìn lòi kien Yâ-sû , sióng-oi hoi kì , chhiu yêu-khiù kì hàng yit-ke sṳ̀n-chiak , lòi chṳn-mìn kì só-cho ke he tui Song-ti lòi ke .
40016002	Yâ-sû kóng : " Lìm-am-é , ngì-têu kóng : ' Thiên-kông-ngit thin-chho̍k hó-thiên , yîn-vi thiên-piên khiên fùng-hà . '
40016003	Chêu-sṳ̀n-thèu , ngì-têu kóng : ' Kîm-pû-ngit voi yû fûng-yí , yîn-vi thiên vû-vû . ' Ngì-têu chhin voi khon thiên-set , chúng-he khon m̀-chhut liá sṳ̀-thoi ke seu-thèu !
40016004	Yit-ke sià-ok m̀-sin ke sṳ-thoi chang yêu-khiù sṳ̀n-chiak ; chúng-he , chhù-liáu Yok-nâ ke sṳ̀n-chiak yî-ngoi , mò phe̍t ke sṳ̀n-chiak hó pûn ngì-têu khon . " Yâ-sû kóng-liáu , chhiu lì-khôi kì-têu .
40016005	Ho̍k-sâng thu-to fù tui-mien hi , m̀ ki-tet tai piáng-è .
40016006	Yâ-sû lâu kì-têu kóng : " Ngì-têu oi se-ngi , oi thì-fòng Fap-li-soi-ngìn lâu Sat-tû-kâi-ngìn ke fat-kau ! "
40016007	Kì-têu pí-chhṳ́ am-chûng ngi-lun kóng : " Kì kóng liá-ke fa , pha-he yîn-vi ngài-têu mò tai piáng-è . "
40016008	Yâ-sû tî kì-têu só-kóng ke , chhiu mun kì-têu kóng : " Ngì-têu ngióng-pân ngi-lun mò piáng-è liá-khien sṳ nè ? Ngì-têu ke sin-sîm thet-se lé !
40016009	Ngióng-pân to liá-ha hàn mò mìn-pha̍k ! Kám-kóng ngì-têu m̀ ki-tet yung ńg-chak piáng pûn ńg-chhiên ngìn sṳ̍t-páu ke sṳ mâ ? Ke-sṳ̀ ngì-têu ngiâm kí-tô làm ke sui-é ?
40016010	Hàn-yû , yung chhit-chak piáng pûn si-chhiên sà sṳ̍t-páu ke-pái , ngì-têu yu ngiâm kí-tô làm ke sui-é ?
40016011	Ngióng-pân hàn m̀ mìn-pha̍k ngài m̀-he thùng ngì-têu kóng piáng-è ke sṳ ? Ngì-têu oi thì-fòng Fap-li-soi-ngìn lâu Sat-tû-kâi-ngìn ke fat-kau ! "
40016012	Ho̍k-sâng liá-sṳ̀ chang tî Yâ-sû pin m̀-he ham kì-têu thì-fòng piáng-è tî-poi ke fat-kau , he oi kì-têu thì-fòng Fap-li-soi-ngìn lâu Sat-tû-kâi-ngìn ke kau-hiun .
40016013	Yâ-sû to Khái-sat-li-â-Fî-li̍p-pí ke thi-fông ; chhai ke-vi , kì mun ho̍k-sâng kóng : " Yit-pân ngìn kóng Ngìn-chṳ́ he má-sà ? "
40016014	Kì-têu en-kóng : " Yû-têu kóng he Sṳ̂-sé Yok-hon ; yû-têu kóng he Yî-li-â ; ya yû-têu kóng he Yâ-li-mí ya-he khì-thâ siên-tî ke yit-ke . "
40016015	Yâ-sû mun kì-têu kóng : " Ngì-têu nè ? Ngì-têu kóng ngài he má-ngìn ? "
40016016	Sî-mùn-Pí-tet en-kóng : " Ngì he Kî-tuk , he yún-sên Song-ti ke Lai-é . "
40016017	Yâ-sû tui kì kóng : " Yok-nâ ke lai-é Sî-mùn , ngì chṳ̂n yû fuk-hi ; yîn-vi liá m̀-he ngìn chṳ́-sṳ ngì ke , he ngài thiên-táng ke Â-pâ khí-sṳ ngì ke .
40016018	Ngài lâu ngì kóng , ngì he Pí-tet , he phàn-sa̍k ; chhai liá phàn-sa̍k táng , ngài oi kien-li̍p ngài ke kau-fi , lièn sí ke khièn-sṳ ya mò khó-nèn yàng-ko kì .
40016019	Ngài oi chiông thiên-koet ke só-sṳ̀ kâu-pûn ngì , ngì chhai thi-song só kim-chṳ́ ke , chhai thiên-táng ya oi kim-chṳ́ ; ngì chhai thi-song só phî-chún ke , chhai thiên-táng ya oi phî-chún . "
40016020	Yèn-heu , Yâ-sû fûn-fu ho̍k-sâng , chhie̍t-tui m̀-hó lâu má-sà kóng kì chhiu-he Kî-tuk .
40016021	Tui ke-sṳ̀ khôi-sṳ́ , Yâ-sû mìn-mìn chṳ́-sṳ ho̍k-sâng , kì yit-thin oi sông Yâ-lu-sat-lâng hi , tui ke-têu chóng-ló , chi-sṳ̂-chóng lâu kîn-ho̍k kau-sṳ̂ su chhin-tô ke khú-nan , ya voi pûn-ngìn sat-hoi , chúng-he thi-sâm-ngit kì voi fu̍k-fa̍t .
40016022	Pí-tet lâi-tén Yâ-sû , khôi-sṳ́ khien kì kóng : " Chú â , cho-m̀-tet ! Liá-khien sṳ chhiên-van cho-m̀-tet lìm-to ngì sṳ̂n-song ! "
40016023	Yâ-sû chón-sṳ̂n tui Pí-tet kóng : " Sat-tan , sám-khôi ! Ngì he ngài ke pan-kiok-sa̍k ; yîn-vi ngì ke sióng-fap m̀-he tui Song-ti lòi ke , he ngìn ke sióng-fap . "
40016024	Yèn-heu , Yâ-sû tui ho̍k-sâng kóng : " Sióng-oi thèn ngài ke ngìn , chhiu oi piong-thet chhṳ-kâ , khià-hí kì ke sṳ̍p-sṳ-ka lòi thèn ngài .
40016025	Yîn-vi sióng-oi kiu chhṳ-kâ sâng-miang ke ngìn , fán-chón voi sóng-sṳt sâng-miang ; vi-tó ngài sóng-sṳt sâng-miang ke ngìn , fán-chón voi tet-tó sâng-miang .
40016026	Ngìn na-he chhon-tó chhiòn sṳ-kie , chúng-he sóng-sṳt chhṳ-kâ ke sâng-miang , yû má-ke lu-yung nè ? Tông-yèn mò ! Kì oi nâ má-ke lòi von chhṳ-kâ ke sâng-miang nè ?
40016027	Ngìn-chṳ́ oi chhai kiâ Pâ ke yùng-kông chûng , thùng kì ke thiên-sṳ́ khiung-ha lòi . Ke-sṳ̀ , kì oi cheu kok-ngìn ke hàng-vì sṳ̂-hàng po-yin .
40016028	Ngài sṳ̍t-chhai lâu ngì-têu kóng , khî chhai liá-vi ke ngìn , yû-têu chhai sí yî-chhièn voi khon-tó Ngìn-chṳ́ lìm-to kì-têu tông-chûng lòi chóng-khièn . "
40017001	Liuk-ngit yî-heu , Yâ-sû tai-tén Pí-tet , lâu Ngâ-kok , Yok-hon lióng hiûng-thi , tiâm-tiâm-é sông yit-chho kô-sân .
40017002	Chhai kì-têu mien-chhièn , Yâ-sû ke hìn-siong kói-pien : Kì ke mien fat-kông chhiong ngit-thèu , sâm ya chhiong kông án pha̍k .
40017003	Fut-yèn , sâm-ke ho̍k-sâng khon-tó Mô-sî lâu Yî-li-â chhai ke-vi thùng Yâ-sû kóng-fa .
40017004	Pí-tet tui Yâ-sû kóng : " Chú â , ngài-têu chhai liá-vi chhin hó ! Ngì na-he oi , ngài chhai liá-vi tap sâm-kiên liàu-è , yit-kiên pûn ngì , yit-kiên pûn Mô-sî , yit-kiên pûn Yî-li-â . "
40017005	Pí-tet ke fa hàn-màng kóng-so̍t , yû yit-te chhan-lan ke yùn chhut-hien , châ-tén kì-têu . Fut-yèn yû sâng tui yùn-chûng chhòn chhut-lòi kóng : " Liá he Ngài só-siak ke Lai-é , Ngài só fôn-hí ke . Ngì-têu oi thâng-chhiùng kì ! "
40017006	Ho̍k-sâng thâng-tó liá-ke sâng , chhiu phu̍k lo̍k-hi , fî-sòng chho̍k-kiâng .
40017007	Yâ-sû hàng ko-lòi , phok kì-têu , kóng : " Hong-hí-lòi , m̀-sṳ́ kiâng ! "
40017008	Kì-têu ngo-thèu yit khon , mò khon-tó phe̍t-ngìn , chṳ́-yû Yâ-sû chhai ke-vi .
40017009	Kì-têu hâ-sân ke sṳ̀ , Yâ-sû fûn-fu kì-têu kóng : " Ngìn-chṳ́ màng tui sí fu̍k-fa̍t yî-chhièn , chhiên-van m̀-hó chiông só khon-tó ke yi-siong kóng-pûn ngìn thâng . "
40017010	Ho̍k-sâng mun kì kóng : " Kîn-ho̍k kau-sṳ̂ ngióng-voi kóng , Yî-li-â thin-chho̍k oi siên lòi nè ? "
40017011	Yâ-sû kóng : " Yû-yáng , Yî-li-â oi siên lòi sṳ́ van-sṳ fu̍k-ngièn .
40017012	Chúng-he ngài lâu ngì-têu kóng , Yî-li-â yí-kîn lòi lé , khó-sit ngìn m̀ ngin-sṳt kì , fán-chón sùi-sîm só-oi lòi tui-thai kì . Khiung-yong , Ngìn-chṳ́ ya voi su kì-têu ke khú-thu̍k . "
40017013	Liá-sṳ̀ , ho̍k-sâng chang tî Yâ-sû só-kóng ke , he chṳ́ Sṳ̂-sé Yok-hon .
40017014	Kì-têu chón-to chung-ngìn ke-vi ke sṳ̀ , yû yit-ke ngìn chin-chhièn lòi , khúi chhai Yâ-sû mien-chhièn ,
40017015	kóng : " Chú â , khiù ngì khó-lièn ngâ lai-é ! Kì pot chû-mà-chhái , fî-sòng thung-khú , sòng-sòng tiet-lo̍k fó tî-poi ya-he súi-chûng hi .
40017016	Ngài tai kì lòi-kien ngì ke ho̍k-sâng , chúng-he kì-têu mò phan-fap yî-hó kì . "
40017017	Yâ-sû en-kóng : " Ngì-têu liá sṳ-thoi ke ngìn ngióng-pân án mò sin-sîm , án fú-phai ! Ngài hàn oi chhai ngì-têu liá-vi kí-kiú nè ? Hàn oi ngiûn-nai ngì-têu kí-kiú nè ? Chiông se-ngìn-è tai-lòi ngài liá-vi ! "
40017018	Yèn-heu , Yâ-sû chit-phi ke kúi ; kúi yit chhut-lòi , se-ngìn-è ke phiang chit-sṳ̀ chhiu hó lé .
40017019	Sṳ-heu , ho̍k-sâng am-chûng lòi mun Yâ-sû kóng : " Ngài-têu ngióng-pân mò fap-thu chiông ke kúi kiuk chhut-hi nè ? "
40017020	Yâ-sû en-kóng : " Yîn-vi ngì-têu ke sin-sîm thet-se . Ngài sṳ̍t-chhai lâu ngì-têu kóng , ngì-têu ke sin-sîm na-he yû yit-lia̍p kie-chhoi-chṳ́ án-thai , chhiu-he tui liá-chho sân kóng : ' Tui liá-vi sái-to ke-vi hi ! ' kì ya voi sái ko-hi . Mò má-ke sṳ he ngì-têu cho m̀-tó ke . "
40017022	Ho̍k-sâng lûng-chúng chhi-si̍p chhai Kâ-li-li ke sṳ̀ , Yâ-sû tui kì-têu kóng : " Ngìn-chṳ́ voi pûn-ngìn kâu chhai ngìn ke sú-chûng ;
40017023	kì-têu voi sat-hoi kì , chúng-he thi-sâm-ngit kì voi fu̍k-fa̍t . " Ho̍k-sâng thâng-tó , fî-sòng yù-sèu .
40017024	Yâ-sû lâu ho̍k-sâng lòi-to Kâ-pak-nùng ke sṳ̀ , yû kí-ke sû sṳn-thien-soi ke ngìn lòi kien Pí-tet , mun kì kóng : " Ngì-têu ke sîn-sâng m̀-he oi na̍p sṳn-thien-soi mâ ? "
40017025	Pí-tet kóng : " Tông-yèn oi na̍p . " Pí-tet ngi̍p vuk-tú hi ke sṳ̀ , Yâ-sû siên mun kì kóng : " Sî-mùn , na̍p koân-soi ya-he ngìn-thèu-soi pûn liá sṳ-kiên ke kiûn-vòng ke , he pún-koet ke kûng-mìn ya-he ngoi-koet-ngìn ? Ngì sióng ngióng-pân ? "
40017026	Pí-tet kóng : " He ngoi-koet-ngìn ! " Yâ-sû kóng : " Ki-yèn he án-ngiòng , pún-koet ke kûng-mìn chhiu m̀-sṳ́ na̍p-soi .
40017027	Chúng-he , ngài-têu mo̍k fâm-tó liá-têu ngìn . Ngì hi fù-piên tiau-ǹg , chiông tiau-tó ke thèu-yit-mî ǹg-è chok-lòi , tá-khôi ǹg-choi , ngì voi khon-tó yit-ke ngiùn-pi ; ke chhièn chhiu-he ngì lâu ngài lióng-sà oi na̍p ke sṳn-thien-soi , ngì chhiu nâ-hi pûn kì-têu . "
40018001	Ke-sṳ̀ , ho̍k-sâng lòi mun Yâ-sû kóng : " Chhai thiên-koet tî-poi má-ngìn chui ví-thai ? "
40018002	Yâ-sû ham yit-ke se-ngìn-è lòi , pûn kì khî chhai kì-têu ke chûng-kiên ,
40018003	kóng : " Ngài sṳ̍t-chhai lâu ngì-têu kóng , chhù-liáu ngì-têu pien-to chhiong se-ngìn-è án-ngiòng , ngì-têu chhie̍t-tui mò khó-nèn sàng-cho thiên-koet ke chṳ́-mìn .
40018004	Chhiong liá-ke se-ngìn-è án khiâm-pî ke , chhai thiên-koet tî-poi chhiu-he chui ví-thai ke .
40018005	Vi-tó ngài ke miàng chiap-thai yit-ke chhiong liá se-ngìn-è ke , chhiu-he chiap-thai ngài .
40018006	" Mò-lun má-ngìn hoi sin-thù chûng ngim-hò yit-ke mì-se ke ngìn lì-khôi ngài , kì chui-hó pûn-ngìn yung thai mo-sa̍k thò-tén kiáng-kîn , fit-lo̍k chhṳ̂m-hói chim-sí .
40018007	Liá sṳ-kiên chhám lé , yîn-vi yû hoi-ngìn lì-khôi ngài ke sṳ ! Fat-sên án-ngiòng ke sṳ he nàn-miên ke , chúng-he sṳ́ liá-ke sṳ fat-sên ke ngìn chhám lé !
40018008	" Na-he ngì ke yit-kî sú ya-he yit-kî kiok hoi ngì fam-chhui , chiông kì chám hâ-lòi , fit-thet kì . Séu yit-kî sú ya-he yit-kî kiok lòi tet-tó yún-yén ke sâng-miang , kha-yàng sûng-sú sûng-kiok hó-hó sa fit-lo̍k yún-yén put-me̍t ke lie̍t-fó chûng .
40018009	Na-he ngì ke yit-chak muk-chû hoi ngì fam-chhui , chiông kì yet chhut-lòi , fit-thet kì . Séu yit-chak muk-chû lòi tet-tó yún-yén ke sâng-miang , kha-yàng sûng-muk hó-hó sa fit-lo̍k thi-ngiu̍k ke fó tî-poi .
40018010	" Ngì-têu oi se-ngi , m̀-hó khon-khiâng ngim-hò yit-ke mì-se ke ngìn . Ngài lâu ngì-têu kóng , chhai thiên-táng , kì-têu ke thiên-sṳ́ sòng-sòng khî chhai ngài thiên-táng ke Â-pâ mien-chhièn .
40018012	" Ngì-têu sióng khon-é , na-he yit-ke ngìn yû yit-pak-chak yòng , khì-chûng yit-chak hàng mì-lu , kì kám m̀-voi chiông kiú-sṳ̍p-kiú-chak piong chhai sân-phài-táng , hi chhìm ke-chak mì-lu ke yòng mâ ?
40018013	Ngài sṳ̍t-chhai lâu ngì-têu kóng , kì na-he chhìm-tó ke-chak mì-lu ke yòng yit-thin fî-sòng fôn-hí , pí kiú-sṳ̍p-kiú-chak mò mì-lu ke yòng fôn-hí hàn-kha thai !
40018014	Khiung-yong , ngì-têu chhai thiên-táng ke Â-pâ ya mò-oi ngim-hò yit-ke mì-se ke ngìn sóng-sṳt-thet .
40018015	" Na-he ngì ke hiûng-thi ya-he chí-moi tet-chhui ngì , ngì chhiu hi kien kì , chṳ́-chhut kì ke m̀-chho̍k ; chúng-he oi chhai tân-chhiang kì yit-sà thùng ngì khiung-ha ke sṳ̀ chang-hó án-ngiòng cho . Na-he kì thâng ngì ke khien-va , ngì chhiu-he chhùng-sîn tet-tó ngì ke hiûng-thi ya-he chí-moi .
40018016	Na-he kì m̀-thâng , ngì chhiu nang-ngoi chhiáng yit-lióng sà khiung-ha hi ; án-ngiòng , mî-yit-ki chit-phi ke fa chhiu yû lióng-sâm sà hó cho-chṳn .
40018017	Na-he kì hàn-he m̀-thâng , chhiu chiông liá-khien sṳ ke thèu-mî po-ko kau-fi . Kau-fi kì ya m̀-thâng , ngì chhiu khon kì cho Ngoi-pâng-ngìn ya-he soi-kun .
40018018	" Ngài sṳ̍t-chhai lâu ngì-têu kóng , ngì-têu chhai thi-song só kim-chṳ́ ke , chhai thiên-táng ya oi kim-chṳ́ ; ngì-têu chhai thi-song só phî-chún ke , chhai thiên-táng ya oi phî-chún .
40018019	" Ngài chai lâu ngì-têu kóng , ngì-têu chhai thi-song , na-he yû lióng-ke ngìn thùng-sîm ha̍p-yi khì-tó , mò-lun khiù má-ke , ngài chhai thiên-táng ke Â-pâ tit-khok voi sṳ̀n-chhiòn ngì-têu .
40018020	Yîn-vi , mò-lun chhai nai-vi , yû lióng-sâm sà fung ngài ke miàng lòi chhi-si̍p , ngài chhiu chhai kì-têu chûng-kiên . "
40018021	Ke-sṳ̀ , Pí-tet lòi mun Yâ-sû kóng : " Chú â , ngài ke hiûng-thi ya-he chí-moi tet-chhui ngài , ngài oi ngièu kì kí-tô pái ? Chhit-pái la mò ? "
40018022	Yâ-sû en-kóng : " M̀-he chhit-pái . Ngài lâu ngì kóng , he chhit-sṳ̍p-ke chhit-pái .
40018023	Yîn-vi thiên-koet khó-pí liá-ke ku-sṳ : Yû yit-ke vòng oi lâu kì ke phu̍k-ngìn son-sṳ .
40018024	Kì khôi-sṳ́ son-sṳ ke sṳ̀-chiet , yû-ngìn chiông yit-ke khiam kì kí-hâ chhiên-van ngiùn-è ke phu̍k-ngìn tai-to kì mien-chhièn lòi .
40018025	Yîn-vi liá-ke ngìn mò-chhièn hó-vàn , chú-ngìn chhiu ha-lin chiông kì lâu kì ke pû-ngiòng chṳ́-ńg chhiòn-phu mai-pûn ngìn cho nùng-chhòi , lièn kì só-yû ke yit-chhiet ya lûng-chúng mai-thet lòi vàn-chai .
40018026	Ke phu̍k-ngìn chhai vòng mien-chhièn khúi hâ-lòi , khiù kóng : ' Khôn-yùng ngài yit-pái nâ ! Ngài thin-chho̍k voi chiông yit-chhiet chai-vu vàn-chhîn . '
40018027	Ke phu̍k-ngìn ke chú-ngìn chhiu khó-lièn kì , piong kì chéu , yu miên-thet kì ke chai .
40018028	" Ke phu̍k-ngìn chhut-lòi heu , tù-tó yit-ke thùng kì khiung-ha cho-se ke phân . Liá thùng-phân khiam kì kí-ke ngiùn-è , kì chhiu khiú-tén kì , kha̍k kì ke hèu-lièn , kóng : ' Khiam ngài ke chhièn vàn ngài ! '
40018029	Kì ke thùng-phân khúi hâ-lòi , khiù kì kóng : ' Khôn-yùng ngài yit-pái nâ ! Ngài thin-chho̍k voi vàn-chhîn ! '
40018030	Chúng-he kì m̀-hén , fán-chón chiông thùng-phân koân chhai kâm-ngiu̍k , tén kì vàn-chhîn chai-vu .
40018031	Khì-thâ ke thùng-phân khon-tó liá-ke sṳ , sîm chhin kân-khú ; kì-têu hi kien chú-ngìn , chiông liá-sṳ ke thèu-mî tui kì po-ko .
40018032	Chú-ngìn chhiu hêm ke phu̍k-ngìn lòi , tui kì kóng : ' Ngì liá fái-sîm ke phu̍k-ngìn ! Ngì khiù ngài , ngài chhiu miên ngì só-yû ke chai ,
40018033	ngì kám mò yin-kôi lìn-mén ngì ke thùng-phân , chhiong ngài lìn-mén ngì khiung-yong mâ ? '
40018034	Chú-ngìn fî-sòng khién , chiông kì koân chhai kâm-ngiu̍k su hìn-fa̍t , tén kì vàn-chhîn chhiòn-phu ke chai . "
40018035	Yâ-sû kóng : " Na-he ngì-têu tak-sà m̀-hén tui nui-sîm ngièu-sa hiûng-thi ya-he chí-moi , ngài chhai thiên-táng ke Â-pâ ya oi án-ngiòng tui-thai ngì-têu . "
40019001	Yâ-sû kóng-liáu liá-têu fa , chhiu lì-khôi Kâ-li-li , lòi-to Yok-tan-hò tûng-phién ke Yù-thai thi-khî .
40019002	Yit thai-khiùn ngìn thèn-tén kì ; chhai ke-vi , kì yî-hó kì-têu tông-chûng ke phiang-ngìn .
40019003	Yû-têu Fap-li-soi-ngìn lòi-kien Yâ-sû , sióng-oi hoi kì , mun kì kóng : " Chhiáng-kau ngì , mò-lun lî-yù he má-ke , ngài-têu ke fap-li̍t chún ló-kûng lì-thet pû-ngiòng , he-mò ? "
40019004	Yâ-sû en-kóng : " Ngì-têu mò thu̍k-ko liá-chham kîn-vùn he-mò ? Thai-chhû , chhóng-chho Chú só-chho ke ngìn , ' yû nàm ya yû ńg ' .
40019005	Song-ti kóng : ' Yîn-vi án-ngiòng , nàm-ngìn oi lì-khôi yà-ôi , lâu pû-ngiòng kiet-ha̍p , lióng-sà sàng-cho yit-thí . '
40019006	Ki-yèn he án-ngiòng , fû-chhî chhiu m̀-he lióng-ke ngìn , he yit-thí . Só-yî , Song-ti só phi-ha̍p ke , ngìn cho-m̀-tet chhak-khôi . "
40019007	Fap-li-soi-ngìn yu mun-kóng : " Án-ngiòng , Mô-sî cho-má-ke pûn ngài-têu yit-thiàu kie-min kóng , cho ló-kûng ke siá yit-chông lì-fûn sû pûn pû-ngiòng chhiu cho-tet lì-thet kì nè ? "
40019008	Yâ-sû en-kóng : " Mô-sî chún ngì-têu lì-thet pû-ngiòng , he yîn-vi ngì-têu ke sîm chhin-ngang ; chúng-he chhai sṳ-kie chhóng-chho ke hí-thèu pin m̀-he án-ngiòng .
40019009	Ngài lâu ngì-têu kóng , chhù-liáu cho pû-ngiòng ke vì-fam chṳ̂n-chiet , mò-lun má-ngìn lì-thet pû-ngiòng , chhùng-sîn lâu phe̍t ke fu-ngìn-kâ kiet-fûn , chhiu-he fam kiên-yìm . "
40019010	Ho̍k-sâng tui Yâ-sû kóng : " Ló-kûng lâu pû-ngiòng ke koân-he na-he án-ngiòng , mò kiet-fûn fán-chón kha-hó . "
40019011	Yâ-sû kóng : " Liá-chúng kóng-fap m̀-he tak-ke ngìn voi chiap-su , chṳ́-yû tet-tó Song-ti thi̍t-phe̍t ên-su ke ngìn chang voi .
40019012	Yîn-vi ngìn mò kiet-fûn ke lî-yù chhin-tô : Yû-têu he chhut-se chhiu kiet-fûn m̀-tet ; yû-têu he ngìn-vì ke ngièn-yîn mò kiet-fûn ke ; nang-ngoi yû-têu he vi-tó thiên-koet ke yèn-ku mò-oi kiet-fûn . Yû fap-thu chiap-su ke ngìn chhiu chiap-su . "
40019013	Yû ngìn tai se-ngìn-è lòi-kien Yâ-sû , hî-mong Yâ-sû vi kì-têu on-sú khì-tó ; chúng-he ho̍k-sâng chit-phi ke-têu ngìn .
40019014	Yâ-sû kóng : " Pûn se-ngìn-è lòi ngài liá-vi , m̀-hó kim-chṳ́ kì-têu , yîn-vi thiên-koet ke chṳ́-mìn chhiu-chhiong liá-chúng ke ngìn . "
40019015	Yâ-sû chhiu vi kì-têu on-sú chuk-fuk , yèn-heu lì-khôi ke só-chhai .
40019016	Yû yit-pái , yû-ngìn lòi-kien Yâ-sû , kóng : " Sîn-sâng , ngài oi cho má-ke san-sṳ chang cho-tet sṳ̀n-su yún-yén ke sâng-miang â ? "
40019017	Yâ-sû en-kóng : " Ngì ngióng-pân mun ngài koân-he ' san ' ke sṳ nè ? Chṳ́-yû yit-vi he san ke . Ngì na-he sióng-oi sṳ̀n-su yún-yén ke sâng-miang , chhiu-oi chûn-sú kie-min . "
40019018	Kì chhiu mun-kóng : " Má-ke kie-min ? " Yâ-sû kóng : " Cho-m̀-tet chhṳ̀-ngìn ; cho-m̀-tet fam kiên-yìm ; cho-m̀-tet thêu-nâ ; cho-m̀-tet cho ká kien-chṳn ;
40019019	oi hau-kin yà-ôi ; oi siak lìn-sa , chhiu-chhiong siak chhṳ-kâ yit-yong . "
40019020	Ke heu-sâng-ngìn en-kóng : " Liá-têu kie-min , ngài chhiòn-phu yí-kîn chûn-sú lé , hàn-oi cho má-ke nè ? "
40019021	Yâ-sû kóng : " Ngì na-he oi cho vàn-chhiòn ke ngìn , hi mai ngì só-yû ke sán-ngia̍p , chiông chhièn sung-pûn khiùng-khú-ngìn , ngì chhiu voi yû chhòi-sán chit-chhùn chhai thiên-táng ; yèn-heu ngì lòi thèn ngài . "
40019022	Ke heu-sâng-ngìn yit thâng-tó liá-ke fa , chhiu sîm-chhìn chhṳ̀m-chhung lòi lì-khôi , yîn-vi kì ke sán-ngia̍p chhin-tô .
40019023	Yâ-sû chhiu tui ho̍k-sâng kóng : " Ngài sṳ̍t-chhai lâu ngì-têu kóng , yû-chhièn-ngìn oi cho thiên-koet ke chṳ́-mìn , chṳ̂n nàn ô !
40019024	Ngài chai lâu ngì-têu kóng , yû-chhièn-ngìn oi cho Song-ti koet ke chṳ́-mìn , pí lo̍k-thò chhôn-ko chṳ̂m-phi hàn-kha nàn ! "
40019025	Ho̍k-sâng thâng-tó liá-ke fa , sṳ̍p-fûn khì-koai , chhiu mun : " Án-ngiòng , má-ngìn yû khó-nèn tet-kiu nè ? "
40019026	Yâ-sû chu-muk khon kì-têu , kóng : " Chhai ngìn liá he mò khó-nèn , chúng-he chhai Song-ti van-sṳ tû nèn . "
40019027	Ke-sṳ̀ , Pí-tet tui kì kóng : " Ngì khon , ngài-têu yí-kîn piong-thet yit-chhiet lòi thèn ngì , ngài-têu chiông-lòi voi tet-tó má-ke nè ? "
40019028	Yâ-sû tui kì-têu kóng : " Ngài sṳ̍t-chhai lâu ngì-têu kóng , chhai chiông-lòi ke sîn sṳ̀-thoi , Ngìn-chṳ́ chhô chhai kì yùng-yeu ke pó-chho song ke sṳ̀ , ngì-têu thèn ngài ke ngìn voi chhô chhai sṳ̍p-ngi-chak pó-chho song , lòi sṳ́m-phan Yî-set-lie̍t ke sṳ̍p-ngi kî-chhu̍k .
40019029	Mò-lun má-ngìn , vi-tó ngài ke yèn-ku lòi piong-thet fòng-vuk , hiûng-thi , chí-moi , yà-ôi , chṳ́-ńg , ya-he thièn-thi , lûng-chúng voi tet-tó pak-phi ke chióng-sóng , yu voi tet-tó yún-yén ke sâng-miang .
40019030	Chúng-he , chhin-tô chhai chui thèu-chhièn ke voi cho poi-mî ; chhin-tô chhai chui poi-mî ke voi cho thèu-chhièn . "
40020001	" Thiên-koet khó-pí liá-ke ku-sṳ : Yû yit-ke phù-thò-yèn ke chú-ngìn tá-chó chhut-hi , chhiáng kûng-ngìn hi kì ke phù-thò-yèn cho-se .
40020002	Kì thùng kì-têu kóng-hó , yit-ngit ke kûng-chhièn he yit-chak ngiùn-chhièn , chhiu ham kì-têu ngi̍p phù-thò-yèn hi cho-se .
40020003	Chêu-sṳ̀n-thèu kiú-tiám-chûng chó-yu , kì yu hi sṳ-chhòng , khon-tó yû-têu ngìn chhai ke-vi hàn-hàn khî-tén ,
40020004	chhiu tui kì-têu kóng : ' Ngì-têu ya ngi̍p-hi phù-thò-yèn cho-se ; ngài voi pûn ngì-têu kûng-tong ke kûng-chhièn . '
40020005	Kì-têu chhiu hi . Heu-lòi , tông-chu sṳ̍p-ngi-tiám , lâu hâ-chu-thèu sâm-tiám-chûng , kì yu chhut-hi , cheu-yong yu chhiáng têu kûng-ngìn lòi .
40020006	Hâ-chu-thèu voi ńg-tiám-chûng , kì yu chhut-hi , khon-tó hàn yû-ngìn hàn-hàn khî chhai ke-vi , chhiu mun kì-têu kóng : ' Ngì-têu cho-má-ke kûi-ngit hàn-hàn khî chhai liá-vi ? '
40020007	Kì-têu en-kóng : ' Yîn-vi mò-ngìn chhiáng ngài-têu . ' Kì chhiu tui kì-têu kóng : ' Án-ngiòng , ngì-têu ya ngi̍p-hi phù-thò-yèn cho-se . '
40020008	" To lìm-am-é , yèn-chú tui kûng-thèu kóng : ' Ham kûng-ngìn chhiòn-phu lòi , fat kûng-chhièn pûn kì-têu , tui chui-mî ngi̍p-lòi ke siên pûn , to chui-siên ngi̍p-lòi ke . '
40020009	Ke-têu ńg-tiám-chûng chang lòi cho-se ke , mî-yit-ke ngìn liâng-tó yit-chak ngiùn-chhièn .
40020010	Lùn-to ke-têu chui-siên lòi cho-se ke ngìn liâng kûng-chhièn , kì-têu láu-tó yit-thin voi tet-tó kha-tô , chúng-he tak-sà ya he liâng-tó yit-chak ngiùn-chhièn .
40020011	Kì-têu liâng-chhièn heu , chhiu mài-yen chú-ngìn ,
40020012	kóng : ' Ke-têu chui-mî ngi̍p-lòi ke chang cho yit-tiám-chûng ke se , chúng-he ngài-têu kûi-ngit chhai lat-lat ke ngit-thèu hâ cho-to voi sí , ngì pûn kì-têu ke sa thùng pûn ngài-têu ke phiàng-tô ! '
40020013	Yèn-chú en kì-têu chûng-kiên ke yit-sà kóng : ' Phèn-yû , ngài pin mò khûi-khiam ngì . Ngì lâu ngài kám m̀-he kóng-hó , mî-ngit ke kûng-chhièn he yit-chak ngiùn-chhièn ?
40020014	Nâ ngì ke kûng-chhièn chón-hi ! Ngài oi pûn ke chui-mî lòi ke , thùng pûn ngì ke phiàng-tô ;
40020015	kám-kóng ngài mò khièn hó yung ngài chhṳ-kâ ke chhièn mâ ? Yîn-vi ngài tui ngìn thai-fông , ngì chhiu muk chhak-chhak he-mò ? ' "
40020016	Yâ-sû kiet-lun kóng : " Chhiong án-ngiòng , ke-têu chhai chui poi-mî ke voi cho thèu-chhièn ; chhai chui thèu-chhièn ke voi cho poi-mî . "
40020017	Yâ-sû hi Yâ-lu-sat-lâng ke sṳ̀ , tai sṳ̍p-ngi-ke ho̍k-sâng to lu-sùn , tui kì-têu kóng :
40020018	" Khon â , ngài-têu liá-ha oi sông Yâ-lu-sat-lâng hi ; Ngìn-chṳ́ voi pûn-ngìn kâu chhai chi-sṳ̂-chóng lâu kîn-ho̍k kau-sṳ̂ ke sú-chûng . Kì-têu voi phan kì sí-hìn ,
40020019	yèn-heu chiông kì kâu-pûn Ngoi-pâng-ngìn . Kì-têu voi met-sa kì , piên-tá kì , chiông kì tâng sṳ̍p-sṳ-ka ; chúng-he , thi-sâm-ngit kì voi fu̍k-fa̍t . "
40020020	Ke-sṳ̀ , Sî-pí-thai ke pû-ngiòng tai-tén lióng-ke lai-é lòi-kien Yâ-sû , khúi hâ-lòi , khiù kì yit-khien sṳ .
40020021	Yâ-sû mun kì kóng : " Ngì oi má-ke ? " Kì kóng : " Khiù ngì tap-yin , chhai ngì cho vòng ke sṳ̀ , pûn ngài liá lióng-ke lai-é yit-ke chhô chhai ngì ke yu-phién , yit-ke chhô chhai ngì ke chó-phién . "
40020022	Yâ-sû en-kóng : " Ngì-têu m̀-tî chhṳ-kâ só khiù ke he má-ke . Ngài yit-thin oi lîm ke khú-pî , ngì-têu yû fap-thu lîm mò ? " Kì-têu kóng : " Ngài-têu yû fap-thu ! "
40020023	Yâ-sû kóng : " Ngì-têu khok-sṳ̍t oi lîm ngài ke khú-pî ; chúng-he má-ngìn chhô chhai ngài ke chó-yu , chhiu m̀-he ngài cho-tet kiet-thin ke . Liá-têu chho-vi , ngâ Pâ vi má-ngìn chún-phi , chhiu oi su-pûn má-ngìn . "
40020024	Khì-thâ sṳ̍p-ke ho̍k-sâng thâng-tó liá-ke sṳ , chhiu tông-at kì lióng hiûng-thi .
40020025	Yâ-sû ham kì-têu chhiòn-phu to kì mien-chhièn lòi , tui kì-têu kóng : " Ngì-têu tî , Ngoi-pâng-ngìn ke thúng-chhṳ-chá yû khièn kón-hot kì-têu , kì-têu ke liâng-chhiu ya yû khièn chṳ́-fî kì-têu ;
40020026	chúng-he , chhai ngì-têu tông-chûng cho-m̀-tet án-ngiòng . Ngì-têu chûng-kiên sióng-oi cho thai-ngìn-vu̍t ke , chhiu oi cho ngì-têu ke phu̍k-ngìn ;
40020027	sióng-oi cho thèu ke , chhiu oi cho ngì-têu ke nù-phu̍k ;
40020028	chhiu-chhiong Ngìn-chṳ́ lòi , m̀-he oi pûn-ngìn fu̍k-sṳ , he lòi fu̍k-sṳ ngìn , ya oi vi-tó kiu-su̍k chung-ngìn lòi hî-sên chhṳ-kâ ke sâng-miang . "
40020029	Kì-têu lì-khôi Yâ-li-kô ke sṳ̀ , yit thai-khiùn ngìn thèn-tén Yâ-sû .
40020030	Yû lióng-ke mô-muk-ke chhô chhai lu-sùn , yit thâng-kóng he Yâ-sû kîn-ko , chhiu thai-sâng hêm-kóng : " Chú â , Thai-ví ke chṳ́-sûn â , khó-lièn ngài-têu ! "
40020031	Thai-kâ chit-phi kì-têu , ham kì-têu m̀-hó chhàu ; chúng-he kì-têu hàn-kha thai-sâng hêm-kóng : " Chú â , Thai-ví ke chṳ́-sûn â , khó-lièn ngài-têu ! "
40020032	Yâ-sû thìn hâ-lòi , ham kì-têu ko-lòi , mun-kóng : " Ngì-têu oi ngài vi ngì-têu cho má-ke ? "
40020033	Kì-têu en-kóng : " Chú â , khiù ngì pûn ngài-têu muk-chû khon-tet-tó ! "
40020034	Yâ-sû chhiu lìn-mén kì-têu , miâ kì-têu ke muk-chû ; kì-têu ngiàm-sṳ̀ khon-tet-tó , chhiu thèn-tén Yâ-sû .
40021001	Kì-têu hàng voi to Yâ-lu-sat-lâng , to Pak-fap-khì , chhai Kám-lám-sân , Yâ-sû ham lióng-ke ho̍k-sâng siên hàng ,
40021002	fûn-fu kì-têu kóng : " Ngì-têu hi thèu-chhièn ke chhûn-chông . Ngì-têu ngiàm-sṳ̀ voi khon-tó yit-chak lì-è lâu yit-chak se lì-è thò khiung-ha ; chiông kì-têu kié-khôi , khiên-lòi pûn ngài .
40021003	Na-he yû-ngìn tui ngì-têu kóng má-ke , chhiu lâu kì kóng : ' Chú oi yung kì-têu ' ; ke-ngìn ngiàm-sṳ̀ voi chún ngì-têu khiên-lòi . "
40021004	Liá-khien sṳ he oi sṳ̍t-hien siên-tî só kóng ke :
40021005	Hi lâu Siak-ôn-sàng ke chṳ́-ńg kóng : " Khon â , ngì-têu ke kiûn-vòng lòi lé ! Kì chhin khiâm-pî khì-tén lì-è lòi , khì-tén yit-thiàu se lì-è . "
40021006	Lióng-ke ho̍k-sâng chhiu cheu Yâ-sû ke fa hi cho .
40021007	Kì-têu chiông lì-è lâu se lì-è khiên-lòi , chiông chhṳ-kâ ke sâm tap chhai kì-têu ke poi-nòng-táng , Yâ-sû chhiu khì sông-hi .
40021008	Yit thai-khiùn ngìn chiông chhṳ-kâ ke sâm phû chhai lu-song , ya yû-têu ngìn chám-hâ su-kî , nâ-lòi phû chhai lu-song .
40021009	Thèu-chhièn hàng lâu heu-poi thèn ke ngìn-khiùn thai-sâng hêm-kóng : " Hò-san-nâ ! Siung-chan kûi-pûn Thai-ví ke chṳ́-sûn ! Ngien Song-ti su-fuk pûn ke fung Chú miàng lòi ke ! Hò-san-nâ ! Siung-chan kûi-pûn Chṳ-kô ke Song-ti ! "
40021010	Yâ-sû ngi̍p Yâ-lu-sat-lâng ke sṳ̀ , chhiòn sàng chhiu chhài hí-lòi . Yû ngìn mun-kóng : " Liá-ke ngìn to-tái he má-ngìn ? "
40021011	Chung-ngìn en-kóng : " Kì he Kâ-li-li-sén Nâ-sat-le̍t ke siên-tî Yâ-sû . "
40021012	Yâ-sû ngi̍p-hi sṳn-thien , chiông só-yû chhai sṳn-thien-tú cho sên-lî ke ngìn kiuk chhut-hi . Kì súng-vang von-chhièn ke ngìn ke chok-è lâu mai ngie̍t-kap-è ke ngìn ke ten-é ,
40021013	tui kì-têu kóng : " Sṳn-kîn ki-chai Song-ti ke fa kóng : ' Ngài ke sṳn-thien oi cho khì-tó ke thien ' , ngì-têu sa chiông kì pien-cho chhe̍t-teu ! "
40021014	Yû mô-muk-ke lâu pài-kiok-ke lòi sṳn-thien-tú chhìm Yâ-sû ; kì chhiu yî-hó kì-têu .
40021015	Chi-sṳ̂-chóng lâu kîn-ho̍k kau-sṳ̂ khon-tó Yâ-sû só-hàng ke sṳ̀n-chiak , yu thâng-tó se-ngìn-è chhai sṳn-thien-tú hêm-kóng : " Hò-san-nâ ! Siung-chan kûi-pûn Thai-ví ke chṳ́-sûn ! " chhiu chhin khién .
40021016	Kì-têu mun Yâ-sû kóng : " Ngì thâng-tó kì-têu hêm má-ke mò ? " Yâ-sû en-kóng : " Ngài tông-yèn yû thâng-tó . Sṳn-kîn kóng : ' Ngì sṳ́ se-ngìn-è lâu ô-nga-é fat-chhut mî-meu ke siung-chan ' liá-ki fa , kám-kóng ngì-têu mò thu̍k-ko he-mò ? "
40021017	Kì chhiu lì-khôi kì-têu , chhut-sàng hi Pak-thai-nì , chhai ke-vi ko-ya .
40021018	Thi-ngi-ngit tá-chó , chhai chón-sàng ke lu-song , Yâ-sû tú-kî .
40021019	Kì khon-tó lu-sùn yû yit-thèu vù-fâ-kó-su , chhiu hàng-chhièn hi , chúng-he chhìm m̀-tó má-ke , chṳ́-yû ya̍p-é . Kì chhiu tui ke-thèu su-é kóng : " Ngì yún-yén m̀-voi chai kiet kó-chṳ́ lé ! " Ke-thèu vù-fâ-kó-su ngiàm-sṳ̀ chhiu châu-thet .
40021020	Ho̍k-sâng khon-tó liá-ke chhìn-hìn , kám-kok chhin khì-koai . Kì-têu mun-kóng : " Liá-thèu vù-fâ-kó-su ngióng-pân voi ngiàm-sṳ̀ châu-thet â ? "
40021021	Yâ-sû en-kóng : " Ngài sṳ̍t-chhai lâu ngì-têu kóng , ngì-têu na-he yû sin-sîm , mò ngì-fù , ngài tui liá-thèu vù-fâ-kó-su só cho ke , ngì-têu ya cho-tet-tó . M̀ tân-chhiang án-ngiòng , ngì-têu chhiu-he tui liá-chho sân kóng : ' Sái-khôi , lo̍k hói-tú hi ! ' ya yit-thin voi sṳ̍t-hien .
40021022	Chṳ́-oi yû sin-sîm , ngì-têu khì-tó só khiù ke yit-chhiet chhiòn-phu voi tet-tó . "
40021023	Yâ-sû ngi̍p-hi sṳn-thien , tông kau-sṳ ngìn ke sṳ̀ , chi-sṳ̂-chóng lâu mìn-kiên ke chóng-ló lòi-kien kì , mun-kóng : " Ngì kho má-ke khièn-piang cho liá-têu sṳ ? Má-ngìn pûn ngì liá khièn-piang nè ? "
40021024	Yâ-sû en-kóng : " Ngài siên mun ngì-têu yit-ki fa , na-he ngì-têu fì-tap ngài , ngài chhiu lâu ngì-têu kóng ngài kho má-ke khièn-piang cho liá-têu sṳ .
40021025	Yok-hon hàng sé-lî ke khièn-piang he tui nai-vi lòi ke ? He tui Song-ti ya-he tui ngìn lòi ke ? " Kì-têu chhiu pí-chhṳ́ chên-lun , kóng : " Na-he ngài-têu kóng : ' Tui Song-ti lòi ke ' , kì voi kóng : ' Án-ngiòng , ngì-têu cho-má-ke m̀ sin Yok-hon nè ? '
40021026	Na-he ngài-têu kóng : ' Tui ngìn lòi ke ' , kiâng-pha chung-ngìn voi tui-fu ngài-têu , yîn-vi kì-têu lûng-chúng siông-sin Yok-hon he siên-tî . "
40021027	Tui án-ngiòng , kì-têu en Yâ-sû kóng : " Ngài-têu m̀ tî . " Yâ-sû tui kì-têu kóng : " Án-ngiòng , ngài ya m̀ lâu ngì-têu kóng ngài kho má-ke khièn-piang cho liá-têu sṳ-chhìn . "
40021028	Yâ-sû yu kóng : " Ngì-têu ke yi-kien ngióng-pân ? Mêu-ngìn yû lióng-ke lai-é . Kì tui thai ke lai-é kóng : ' Lai-é â , ngì kîm-pû-ngit hi phù-thò-yèn cho-se . '
40021029	Kì en-kóng : ' Ngài m̀ hi . ' Chúng-he heu-lòi kì kói-pien chú-yi , chhiu hi .
40021030	Ke â-pâ ya tui thi-ngi-ke lai-é kóng khiung-yong ke fa . Thi-ngi-ke lai-é en-kóng : ' Hó , â-pâ , ngài hi . ' Chúng-he kì mò hi .
40021031	Liá lióng-ke lai-é to-tái nai-ke chûn-hàng â-pâ ke yi-sṳ nè ? " Kì-têu en-kóng : " He thai ke lai-é . " Yâ-sû kóng : " Ngài sṳ̍t-chhai lâu ngì-têu kóng , soi-kun lâu kî-ńg voi pí ngì-têu siên cho Song-ti koet ke chṳ́-mìn .
40021032	Yîn-vi Sṳ̂-sé Yok-hon lòi , kì chṳ́-sṳ ngì-têu yin-tông hàng ke chṳn-lu , ngì-têu m̀ siông-sin kì ; chúng-he soi-kun lâu kî-ńg fán-chón sin kì . Ngì-têu khon-tó heu , hàn-he mò kói-pien sîm-yi , hàn-he m̀ siông-sin kì . "
40021033	Yâ-sû yu kóng : " Ngì-têu chai thâng nang-ngoi yit-ke pí-yi ! Yû yit-ke yèn-chú , khôi yit-te phù-thò-yèn , chû-vì yung lì-pâ vì-tén , yu chhai yèn-chûng yet yit-chak cha-chiú-chhṳ̀ , hí yit-chho sú-mong-thòi , yèn-heu chiông phù-thò-yèn chû pûn thien-nùng , chhṳ-kâ chhut-ngoi hi lî-hàng .
40021034	Sû kó-chṳ́ ke sṳ̀-chiet voi to lé , kì phai phu̍k-ngìn hi tui ke-têu thien-nùng sû kì yin-tet ke kó-chṳ́ .
40021035	Ke-têu thien-nùng khiú-tén kì ke-têu phu̍k-ngìn , tá-sông yit-ke , chhṳ̀-sí yit-ke , yu yung sa̍k-thèu te̍p nang-ngoi yit-ke .
40021036	Yèn-chú yu phai khì-thâ ke phu̍k-ngìn hi , ngìn-su pí siên-chhièn kha-tô ; ke-têu thien-nùng cheu-yong tui-fu kì-têu .
40021037	Chui-heu , yèn-chú phai chhṳ-kâ ke lai-é hi . Kì sîm-kôn sióng : ' Chui-séu , kì-têu me voi chûn-chhung ngài ke lai-é . '
40021038	Chúng-he ke-têu thien-nùng khon-tó kiâ lai-é ke sṳ̀ , pí-chhṳ́ kóng : ' Liá ngìn he yèn-chú ke ki-sṳ̀n-ngìn ; lòi â , ngài-têu chhṳ̀-sí kì , lòi chiam kì ke sán-ngia̍p ! '
40021039	Kì-têu chhiu khiú-tén kì , chiông kì súng-chhut yèn-ngoi , chhṳ̀-sí kì .
40021040	" Án-ngiòng , phù-thò-yèn ke chú-ngìn lòi ke sṳ̀ , kì voi ngióng-pân tui-fu ke-têu thien-nùng nè ? "
40021041	Kì-têu en Yâ-sû kóng : " Kì yit-thin voi chhut-sú me̍t-thet ke-têu fái-ngìn , chiông phù-thò-yèn nang-ngoi chû pûn ke-têu cheu-sṳ̀ kâu kó-chṳ́ ke thien-nùng . "
40021042	Yâ-sû tui kì-têu kóng : " Sṳn-kîn ke fa ngì-têu mò thu̍k-ko he-mò ? Nài-súi sṳ̂-fu só fit-thet ke liá-te sa̍k-thèu , yí-kîn sàng-cho thi-kî chûng chui chhung-yeu ke . Liá he Chú ke chok-vì , he ngióng-pân khì-meu ke sṳ â ! "
40021043	Yâ-sû yu kóng : " Só-yî , ngài lâu ngì-têu kóng , Song-ti oi chiông Kì ke koet tui ngì-têu chûng-kiên chhióng-chéu , su pûn ke-têu voi kiet kó-chṳ́ ke Ngoi-pâng-ngìn .
40021044	Má-ngìn tiet chhai liá sa̍k-thèu-táng , kì chhiu voi fún-sṳ̂n sui-kut ; liá sa̍k-thèu tiet-lo̍k má-ngìn ke sṳ̂n-song , ya voi chiông kì chak-to mièn-mièn . "
40021045	Ke-têu chi-sṳ̂-chóng lâu Fap-li-soi-ngìn thâng-tó Yâ-sû kóng liá-têu pí-yi , tî kì he chṳ́ kì-têu kóng ke ,
40021046	chhiu sióng-oi chok kì . Chúng-he kì-têu kiâng chung-ngìn , yîn-vi chung-ngìn khon Yâ-sû he siên-tî .
40022001	Yâ-sû yu yung pí-yi tui kì-têu kóng :
40022002	" Thiên-koet khó-pí yit-ke koet-vòng vi chhṳ-kâ ke lai-é chún-phi fûn-yîn ke yèn-si̍t .
40022003	Kì phai phu̍k-ngìn hi chhûi kì só chhiáng ke ngìn-hak lòi chhâm-kâ yèn-si̍t , chúng-he kì-têu m̀-hén lòi .
40022004	Kì nang-ngoi yu phai yit-têu phu̍k-ngìn hi , fûn-fu kì-têu lâu ngìn-hak kóng : ' Ngài ke chok-si̍t yí-kîn pài-hó lé , ngiù-kú lâu phì ke thèu-sâng ya chhṳ̀-hó , yit-chhiet chhiòn-phu chún-phi hó-se lé , chhiáng ngì-têu lòi chhâm-kâ fûn-yîn ke yèn-si̍t . '
40022005	Chúng-he , ke-têu su yêu-chhiáng ke ngìn-hak hàn-he m̀-tap kì , tak-sà mò-hàn chhṳ-kâ ke sṳ-chhìn : Yit-ke hi thièn-hong , yit-ke hi cho sên-lî ,
40022006	khì-thâ ke chhiu chok ke-têu phu̍k-ngìn , vú-yu̍k kì-têu , chiông kì-têu tá-sí .
40022007	Koet-vòng fî-sòng fat-khién , chhiu phai pîn hi chhù-me̍t ke-têu hiûng-sú , piong-fó sêu kì-têu ke sàng-sṳ .
40022008	Yèn-heu , kì tui phu̍k-ngìn kóng : ' Fûn-yîn ke yèn-si̍t yí-kîn pài-hó , chúng-he siên-chhièn só chhiáng ke ngìn mò chṳ̂-kiet lé .
40022009	Liá-ha ngì-têu hi thai-kiê , chiông só tù-tó ke ngìn chhiòn-phu chhiáng-lòi chhâm-kâ fûn-yîn ke yèn-si̍t . '
40022010	Só-yî phu̍k-ngìn chhiu hi kiê-lu , chiông só khon-tó ke ngìn , mò-lun hó-fái lûng-chúng chhiáng-lòi , sṳ́ fûn-yîn ke chok-si̍t chhô-to mân-mân .
40022011	" Koet-vòng chhut-lòi khon ngìn-hak ke sṳ̀ , khon-tó yit-ke mò chok lî-fu̍k ke ngìn ,
40022012	chhiu tui kì kóng : ' Phèn-yû , ngì lòi liá-vi , ngióng-pân mò chok lî-fu̍k â ? ' Ke ngìn tiâm-tiâm mò chhut-sâng .
40022013	Koet-vòng chhiu fûn-fu phu̍k-ngìn : ' Chiông kì ke sú-kiok thak-hí-lòi , fit-to ngoi-poi ke vû-am-chûng . Chhai ke-vi , kì voi thai-kieu , ngâu-ngà chhiet-chhṳ́ . ' "
40022014	Yâ-sû kiet-lun kóng : " Su yêu-chhiáng ke ngìn tô , chúng-he tet-tó kién-sién ke ngìn séu ! "
40022015	Fap-li-soi-ngìn chhut-hi , pí-chhṳ́ chhâm-siòng oi ngióng-pân tui Yâ-sû ke fa chhìm pá-piang lòi hoi kì .
40022016	Kì-têu phai chhṳ-kâ ke ho̍k-sâng , thùng Hî-li̍t-tóng ke ngìn khiung-ha hi kien Yâ-sû , mun-kóng : " Sîn-sâng , ngài-têu tî ngì he sṳ̀n-sṳ̍t ke ngìn ; ngì chûng-sṳ̍t chiông Song-ti ke tho-lî kau-sṳ ngìn , m̀-kón ngìn ngióng-pân sióng , yîn-vi ngì m̀-voi khon ngìn ke chhìn-mien .
40022017	Chhiáng lâu ngài-têu kóng ngì ke yi-kien : Na̍p-soi pûn Lò-mâ Fòng-ti he vì-poi ngài-têu ke fap-li̍t mò ? "
40022018	Yâ-sû tî kì-têu ke fái sîm-su̍t , chhiu kóng : " Ká-hó ke ngìn â , ngióng-pân sióng-oi hoi ngài ?
40022019	Nâ yit-chak na̍p-soi ke ngiùn-pi pûn ngài khon ! " Kì-têu chhiu nâ yit-chak ngiùn-pi pûn kì .
40022020	Yâ-sû mun kì-têu kóng : " Liá-ke siong lâu miàng-ho he má-ngìn ke ? "
40022021	Kì-têu en-kóng : " He Fòng-ti ke . " Yâ-sû chhiu tui kì-têu kóng : " Ki-yèn he án-ngiòng , chiông Fòng-ti ke tûng-sî kûi-pûn Fòng-ti , chiông Song-ti ke tûng-sî kûi-pûn Song-ti . "
40022022	Kì-têu thâng-tó liá-ke fa , fî-sòng hî-khì , chhiu lì-khôi kì .
40022023	Chhai ke-ngit , yû-têu m̀ siông-sin fu̍k-fa̍t liá-khien sṳ ke Sat-tû-kâi-ngìn lòi-kien Yâ-sû , mun kì kóng :
40022024	" Sîn-sâng , Mô-sî kóng : ' Na-he yû yit-ke ngìn ko-sṳ̂n , chúng-he mò chṳ́-ńg , kiâ ló-thâi yit-thin oi thó sú-koá ke â-só cho pû-ngiòng , thoi â-kô chhòn-chûng chiap-thoi . '
40022025	Thèu-pái , chhai ngài-têu liá-vi sṳt yû chhit-ke hiûng-thi : Thai-kô kiet-fûn heu , màng yû chṳ́-ńg chhiu ko-sṳ̂n , liù-hâ pû-ngiòng pûn kiâ ló-thâi ;
40022026	thi-ngi-ke lâu thi-sâm-ke ya he án-ngiòng , yit-chhṳ̍t to thi-chhit-ke , chhìn-hìn chhiòn-phu khiung-yong .
40022027	Chui-mî , ke fu-ngìn-kâ ya ko-sṳ̂n .
40022028	Chhiáng-mun , chhai fu̍k-fa̍t ke sṳ̀-chiet , chhit-ke ngìn chûng kì oi son he nai yit-sà ke pû-ngiòng nè ? Yîn-vi kì-têu chhiòn-phu sṳt lâu kì kiet-fûn . "
40022029	Yâ-sû en kì-têu kóng : " Ngì-têu m̀-chho̍k lé ! Ngì-têu mò mìn-pha̍k Sṳn-kîn , ya mò chhîn-chhú Song-ti ke khièn-nèn .
40022030	Kì-têu tui sí fu̍k-fa̍t ke sṳ̀ , he lâu thiên-táng ke thiên-sṳ́ khiung-yong , mò thó ya mò ka .
40022031	Koân-he sí-ngìn fu̍k-fa̍t ke sṳ , ngì-têu mò thu̍k-ko Song-ti lâu ngì-têu kóng ke fa he-mò ?
40022032	Song-ti kóng : ' Ngài he Â-pak-lâ-hón ke Song-ti , Yî-sat ke Song-ti , Ngâ-kok ke Song-ti . ' Liá yi-sṳ he kóng , Song-ti m̀-he sí-ngìn ke Song-ti , he sâng-ngìn ke Song-ti . "
40022033	Chung-ngìn thâng-tó án-ngiòng ke kau-hiun , kám-kok chhin hî-khì .
40022034	Fap-li-soi-ngìn thâng-kóng Yâ-sû chiông Sat-tû-kâi-ngìn tù-to tiâm-tiâm , chhiu chhi-si̍p khiung-ha .
40022035	Khì-chûng yû yit-ke Fap-li̍t kau-sṳ̂ sióng-oi yung yit-ke mun-thì lòi-hoi Yâ-sû , chhiu mun kì kóng :
40022036	" Sîn-sâng , Mô-sî ke fap-li̍t tông-chûng , nai-thiàu kie-min he chui chhung-yeu ke ? "
40022037	Yâ-sû kóng : " ' Ngì oi yung chhiòn-phu ke sîm-chṳ , chhìn-kám lâu lî-chṳ kin-oi Chú — ngì ke Song-ti . '
40022038	Liá he kie-min chûng chui-thai lâu thi-yit chhung-yeu ke .
40022039	Thi-ngi-thiàu ya he khiung-yong chhung-yeu : ' Ngì oi siak lìn-sa , chhiu-chhiong siak chhṳ-kâ yit-yong . '
40022040	Chhiòn-phu Mô-sî ke fap-li̍t lâu siên-tî ke kau-hiun , chhiu-he yung liá lióng-thiàu kie-min cho kîn-kí . "
40022041	Fap-li-soi-ngìn chhi-si̍p khiung-ha ke sṳ̀ , Yâ-sû mun kì-têu :
40022042	" Ngì-têu tui Kî-tuk ke khon-fap he ngióng-pân ? Kì he má-ngìn ke chṳ́-sûn ? " Kì-têu en-kóng : " Kì he Thai-ví ke chṳ́-sûn . "
40022043	Yâ-sû kóng : " Án-ngiòng , Thai-ví su Sṳn-Lìn ke kám-thung , ngióng-pân hàn chhṳ̂n kì cho ' Chú ' nè ? Thai-ví kóng :
40022044	Chú tui ngài ke Chú kóng : ' Ngì chhô chhai Ngài ke yu-phién , tén Ngài sṳ́ ngì ke sù-thi̍t phu̍k chhai ngì ke kiok-hâ . '
40022045	Ki-yèn Thai-ví chhṳ̂n kì cho ' Chú ' , Kî-tuk ngióng-voi yu he Thai-ví ke chṳ́-sûn nè ? "
40022046	Mò ngìn nèn kóng pan-ki fa lòi en Yâ-sû . Tui ke-ngit yî-heu , ya mò ngìn kám chai mun kì má-ke nàn-thì .
40023001	Yâ-sû tui chung-ngìn lâu kiâ ho̍k-sâng kóng :
40023002	" Kîn-ho̍k kau-sṳ̂ lâu Fap-li-soi-ngìn chhô chhai kié-sṳt Mô-sî fap-li̍t ke vi-é táng-kô ,
40023003	só-yî , ngì-têu oi thâng-chhiùng pin chûn-hàng kì-têu ke kau-hiun ; chúng-he m̀-hó ho̍k kì-têu ke só-cho , yîn-vi kì-têu voi kóng , m̀-voi hàng .
40023004	Kì-têu chiông nàn khâi ke chhûng-tâm khún hí-lòi , piong chhai phe̍t-ngìn ke kiên-thèu-táng , chúng-he chhṳ-kâ lièn chhûn yit-kî sú-chṳ́ then-sú ya m̀-hén .
40023005	Kì-têu só-cho yit-chhiet ke sṳ-chhìn , lûng-chúng he cho pûn phe̍t-ngìn khon ke . Kì-têu chiông tai chhai ngiak-thèu lâu sú-hong ke kîn-vùn-thoi cho kha-thai têu , ya chiông sâm-chhui-é cho kha-chhòng têu ;
40023006	kì-têu chhin oi chhô yèn-si̍t chûng ke thai-vi lâu fi-thòng-tú ke thi̍t-phe̍t chho-vi ;
40023007	kì-têu chhin oi phe̍t-ngìn chhai kûng-khiung chhòng-só tui kì-têu chṳ-kin chhiáng-ôn , ham kì-têu ' Sîn-sâng ' .
40023008	Khì-sṳ̍t , ngì-têu mò yin-kôi pûn-ngìn chhṳ̂n-cho ' Sîn-sâng ' , yîn-vi ngì-têu chṳ́-yû yit-vi Sîn-sâng ; ngì-têu chhiòn-phu he hiûng-thi chí-moi .
40023009	Ngì-têu m̀-hó chhṳ̂n sṳ-kiên ke ngìn cho ' Â-pâ ' , yîn-vi ngì-têu chṳ́-yû yit-vi Â-pâ , chhiu-he chhai thiên-táng ke Â-pâ .
40023010	" Ngì-têu ya mò yin-kôi pûn-ngìn chhṳ̂n-cho ' Sṳ̂-fu ' , yîn-vi ngì-têu chṳ́-yû yit-vi Sṳ̂-fu , chhiu-he Kî-tuk .
40023011	Ngì-têu chûng-kiên má-ngìn he chui ví-thai ke , chhiu oi cho ngì-têu ke phu̍k-ngìn .
40023012	Song-ti oi chiông chhṳ-kô ke ngìn kong-cho pî-mì , ya oi kô-sṳ̂n kâm-sîm khiâm-pî ke ngìn .
40023013	" Ngì-têu liá-pân ká-hó ke kîn-ho̍k kau-sṳ̂ lâu Fap-li-soi-ngìn chhám lé ! Ngì-têu tông ngìn ke mien chiông thiên-koet ke mùn koân hí-lòi , chhṳ-kâ m̀ ngi̍p-hi , ya m̀ pûn sióng-oi ngi̍p ke ngìn ngi̍p-hi !
40023015	" Ngì-têu liá-pân ká-hó ke kîn-ho̍k kau-sṳ̂ lâu Fap-li-soi-ngìn chhám lé ! Ngì-têu hàng-phien thiên-ngài hói-kok , khien yit-ke ngìn ngi̍p-kau , tén-to kì ngi̍p-kau yî-heu , ngì-têu sa sṳ́ kì pien-cho pí ngì-têu kâ-phi fái , pí ngì-têu kien-kâ tông su thi-ngiu̍k ke hìn-fa̍t .
40023016	" Ngì liá-têu chhiâng-miâng ke tai-lu-ngìn chhám lé ! Ngì-têu kóng : ' Ngìn na-he chṳ́-tén sṳn-thien fat-sṳ , liá mò má-ke yeu-kín ; chúng-he chṳ́-tén sṳn-thien-tú ke kîm-é fat-sṳ ke , kì chhiu oi chûn-sú . '
40023017	Ngì liá-têu chhiâng-miâng ke ngong-é â ! Chia-mun , kîm-é kha chhung-yeu ? Ya-he sṳ́ kîm-é sàng-cho sṳn-vu̍t ke sṳn-thien kha chhung-yeu â ?
40023018	Ngì-têu yu kóng : ' Ngìn na-he chṳ́-tén chi-thàn fat-sṳ , liá mò má-ke yeu-kín ; chúng-he chṳ́-tén chi-thàn-táng ke chi-vu̍t fat-sṳ ke , kì chhiu oi chûn-sú . '
40023019	Ngì liá-têu chhiâng-miâng-é â ! To-tái he chi-vu̍t kha chhung-yeu ? Ya-he sṳ́ chi-vu̍t sàng-cho sṳn ke chi-thàn kha chhung-yeu â ?
40023020	Chúng-kóng , ngìn chṳ́-tén chi-thàn fat-sṳ , chhiu-he chṳ́-tén chi-thàn lâu chi-thàn-táng só-yû ke chi-vu̍t fat-sṳ ;
40023021	chṳ́-tén sṳn-thien fat-sṳ , chhiu-he chṳ́-tén sṳn-thien lâu he̍t chhai tî-poi ke Song-ti fat-sṳ ;
40023022	chṳ́-tén thiên fat-sṳ , chhiu-he chṳ́-tén Song-ti ke pó-chho lâu chhô chhai táng-kô ke Song-ti fat-sṳ .
40023023	" Ngì-têu liá-pân ká-hó ke kîn-ho̍k kau-sṳ̂ lâu Fap-li-soi-ngìn chhám lé ! Ngì-têu lièn pho̍k-hò , pat-kok , fì-hiông liá-têu hiông-liau ya hien sṳ̍p-fûn chṳ̂-yit pûn Song-ti ; chúng-he fap-li̍t-chûng kha chhung-yeu ke , chhiong kûng-ngi , chhṳ̀-pî , sin-sṳ̍t , ngì-têu fán-chón fut-lio̍k . Khì-sṳ̍t , liá-têu chang he ngì-têu yin-tông chhin-li̍t hi-hàng ke ; khì-thâ ke , ya cho-m̀-tet fut-lio̍k .
40023024	Ngì liá-têu chhiâng-miâng ke tai-lu-ngìn â ! Ngì-têu tui yím-liau-chûng chiông mûn-sut-é li-chhut-lòi , chúng-he lo̍k-thò ngì-têu fán-chón thûn-lo̍k-hi !
40023025	" Ngì-têu liá-pân ká-hó ke kîn-ho̍k kau-sṳ̂ lâu Fap-li-soi-ngìn chhám lé ! Ngì-têu chiông pî-é lâu phàn-è ke ngoi-poi sé-to chhiang-chhiang , tî-poi fán-chón chông-mân thâm-sîm lâu fong-thong .
40023026	Chhiâng-miâng ke Fap-li-soi-ngìn â ! Pî-é ke tî-poi siên sé pûn kì chhiang , án-ngiòng , ngoi-poi chhiu voi chhiang-li .
40023027	" Ngì-têu liá-pân ká-hó ke kîn-ho̍k kau-sṳ̂ lâu Fap-li-soi-ngìn chhám lé ! Ngì-têu chhiong fún-pha̍k ke fùn-mu , ngoi-poi chhin chiâng , chúng-he tî-poi he sí-ngìn kut-thèu lâu kok-chúng ô-chô tûng-sî .
40023028	Khiung-yong , ngì-têu péu-mien khon hí-lòi sṳ̍p-fûn kûng-chṳn , chúng-he nui-sîm chông-mân hî-ká lâu sià-ok .
40023029	" Ngì-têu liá-pân ká-hó ke kîn-ho̍k kau-sṳ̂ lâu Fap-li-soi-ngìn chhám lé ! Ngì-têu chhùng-kien siên-tî ke fùn-mu , chṳ́n-lî ngi-ngìn ke pî-sa̍k ,
40023030	yu kóng : ' Ngài-têu na-he sâng chhai chú-siên ke sṳ̀-thoi , chhie̍t-tui m̀-voi chhiong kì-têu án-ngiòng sat-hoi siên-tî ! '
40023031	Án-ngiòng , ngì-têu yí-kîn sṳ̀n-ngin chhṳ-kâ chhiu-he ke-têu sat-hoi siên-tî ke ngìn ke chṳ́-sûn !
40023032	Yù-chhai ngì-têu ki-siu̍k hi cho , hi pú-mân ngì-têu chú-siên chit-ok ke fun-ngiak !
40023033	Ngì liá-têu thu̍k-sà , thu̍k-sà ke chṳ́-sûn â , ngì-têu oi ngióng-pân sám-khôi thi-ngiu̍k ke hìn-fa̍t â ?
40023034	Khon â ! Yîn-vi án-ngiòng , ngài voi phai siên-tî , chṳ-fi-ngìn lâu kau-sṳ̂ lòi ngì-têu liá-vi ; tông-chûng , yû-têu voi pûn ngì-têu chhṳ̀-sí ya-he tâng sṳ̍p-sṳ-ka , yû-têu voi chhai ngì-têu ke fi-thòng pûn ngì-têu piên-tá , tui liá-sàng pet-to phe̍t sàng hi .
40023035	Án-ngiòng , sṳ-kiên só-yû sat-hoi vù-kû ke hiet-chai , chhiu-he tui sat-hoi vù-kû ke Â-pak to Sat-kâ-li-â vì-chṳ́ yit-chhiet ke hiet-chai , lûng-chúng voi lìm chhai ngì-têu ke sṳ̂n-song . Sat-kâ-li-â chhiu-he Pâ-lâ-kâ ke lai-é , pûn ngì-têu chhṳ̀-sí chhai sṳn-thien lâu chi-thàn chûng-kiên ke .
40023036	Ngài sṳ̍t-chhai lâu ngì-têu kóng , liá-têu sṳ-chhìn lûng-chúng voi lìm chhai liá-thoi ngìn ke sṳ̂n-song .
40023037	" Yâ-lu-sat-lâng â ! Yâ-lu-sat-lâng â ! Ngì sat-hoi siên-tî , yu yung sa̍k-thèu te̍p-sí Song-ti só chhâi-phai lòi ngì liá-vi ke sṳ́-chá ! Ngài ngióng-pân tô-pái oi pó-fu ngì ke chṳ́-ńg , chhiong kiê-mà chhi-si̍p kiê-chṳ́ chhai yi̍t-kap hâ yit-yong ; chúng-he ngì-têu mò-oi !
40023038	Khon â , ngì-têu ke kâ-yèn voi pien-cho fông-liòng ke só-chhai .
40023039	Ngài lâu ngì-têu kóng , chhiùng-kîm yî-heu , ngì-têu voi khon ngài m̀-tó , chhṳ̍t-to ngì-têu kóng : ' Ngien Song-ti su-fuk pûn ke fung Chú miàng lòi ke ! ' "
40024001	Yâ-sû tui sṳn-thien chhut-lòi , hàng-tén lì-khôi ke sṳ̀ , ho̍k-sâng lòi-to kì ke mien-chhièn , chṳ́-tén sṳn-thien ke kien-chuk ham kì khon .
40024002	Yâ-sû tui kì-têu kóng : " Ngì-têu kám m̀-he khon-tó liá-têu kien-chuk mâ ? Ngài sṳ̍t-chhai lâu ngì-têu kóng , liá só-chhai ke mî yit-te sa̍k-thèu chhiòn-phu voi pûn-ngìn chhak-hâ-lòi , mò yit-te sa̍k-thèu voi thia̍p chhai nang-ngoi yit-te ke táng-kô . "
40024003	Yâ-sû chhô chhai Kám-lám-sân táng , ho̍k-sâng am-chûng lòi mun kì kóng : " Chhiáng lâu ngài-têu kóng , liá-ke sṳ kí-sṳ̀ voi fat-sên nè ? Ngì ke chai-lìm lâu sṳ-kie ke kiet-mî voi yû má-ke seu-thèu ? "
40024004	Yâ-sû en-kóng : " Ngì-têu oi se-ngi , m̀-hó pûn-ngìn mì-fe̍t .
40024005	Yîn-vi yû chhin-tô ngìn voi ká-mo ngài ke miàng lòi , kóng : ' Ngài chhiu-he Kî-tuk ! ' tui án-ngiòng mì-fe̍t chhin-tô ngìn .
40024006	Ngì-têu voi thâng-tó fu-khiun siông-chhṳ̀ ke fûng-sâng lâu yén-fông chan-chên ke sêu-sit . Ngì-têu m̀-sṳ́ kiâng , liá-têu sṳ thin-chho̍k voi fat-sên ; chúng-he liá m̀-he kóng ma̍t-ngit yí-kîn to lé .
40024007	Mìn-chhu̍k voi lâu mìn-chhu̍k siông-chhṳ̀ ; koet-kâ voi lâu koet-kâ chan-chên ; tak só-chhai voi yû kî-fông lâu thi-thûng .
40024008	Liá yit-chhiet sṳ-chhìn ke fat-sên chhiu-chhiong sán-fu sên-sán-chhièn ke chhṳn-thung yit-yong .
40024009	" Ke-sṳ̀ , ngì-têu voi pûn-ngìn chok-hi , su khú-hìn , pûn-ngìn sat-hoi . Vi-tó ngài ke miàng , thiên-ha van-mìn lûng-chúng voi yen-hen ngì-têu .
40024010	Ke-sṳ̀ , chhin-tô ngìn voi piong-thet kì-têu ke sin-ngióng , pí-chhṳ́ chhut-mai , fu-siông yen-hen .
40024011	Chhin-tô ká siên-tî voi chhut-hien , lòi mì-fe̍t chhin-tô ngìn .
40024012	Yîn-vi sià-ok fam-lam , chhin-tô ngìn ke oi-sîm voi chhiam-chhiam lâng-thet-hi .
40024013	Chúng-he , ngiûn-nai to-tái ke ngìn thin-chho̍k voi tet-kiu .
40024014	Thiên-koet ke fuk-yîm oi siên chhòn-phien thiên-ha , tui chhiòn ngìn-lui cho kien-chṳn , yèn-heu ma̍t-ngit chang voi to .
40024015	" Ngì-têu khon-tó siên-tî Tan-yî-lî só kóng ke ke ' Fí-me̍t-sin , sià-ok ke tûng-sî ' khî chhai sṳ̀n-sṳn ke só-chhai ke sṳ̀ ( thu̍k ke ngìn oi liáu-kié liá-ki fa ke yi-sṳ ) ,
40024016	he̍t chhai Yù-thai thi-khî ke , oi chéu-hi sân-táng phit-nan ;
40024017	chhai vuk-táng ke , m̀-hó hâ-lòi ngi̍p-hi vuk-tú nâ tûng-sî ;
40024018	chhai thièn-hong ke , m̀-hó chón-hi nâ ngoi-sâm .
40024019	Chhai ke-têu ngit-è , fài-thôi ke fu-ngìn-kâ lâu pûn ô-nga-é sṳ̍t-nen ke â-mê chhiu chhám lé !
40024020	Ngì-têu oi khì-khiù Song-ti , m̀-hó pûn ngì-têu chhai hòn-thiên ya-he Ôn-sit-ngit phit-nan .
40024021	Yîn-vi ke-têu ngit-è ke thai châi-nan he chhóng-chho sṳ-kie yî-lòi m̀-sṳt yû ke , chiông-lòi ya m̀-voi chai yû .
40024022	Na-he Song-ti mò kám-séu ke-têu châi-nan ke ngit-è , mò ngìn nèn sên-chhùn hâ-hi . Chúng-he , vi-tó Kì só kién-sién ke chṳ́-mìn , Song-ti voi kám-séu ke-têu ngit-è .
40024023	" Na-he yû-ngìn lâu ngì-têu kóng : ' Ngì khon , Kî-tuk chhai liá-vi ! ' ya-he ' Kî-tuk chhai ke-vi ! ' m̀-hó siông-sin .
40024024	Yîn-vi ká Kî-tuk lâu ká siên-tî voi chhut-hien , kì-têu voi hàng thai sṳ̀n-chiak lâu thai khì-sṳ , chhin kì só-nèn lòi mì-fe̍t Song-ti só kién-sién ke chṳ́-mìn .
40024025	Khon â , ngài yí-kîn siên lâu ngì-têu kóng-ko lé .
40024026	" Na-he yû-ngìn lâu ngì-têu kóng : ' Khon â , Kî-tuk chhai khóng-yâ ! ' ngì-têu m̀-hó chhut-hi ; ya-he kóng : ' Khon â , kì chhai vuk-tú ! ' ngì-têu ya m̀-hó siông-sin .
40024027	Yîn-vi Ngìn-chṳ́ ke chai-lìm voi chhiong ngiap-lang yit-yong , yit-ha-é chhiu tui thiên ke tûng-phién cheu-to sî-phién hi .
40024028	" Sṳ̂n-sṳ̂ chhai nai-vi , yîn-tiâu ya voi chhi-si̍p chhai ke-vi .
40024029	" Ke-têu châi-nan ke ngit-è yit ko-hi , ngit-thèu voi pien vû , ngie̍t-kông m̀-voi chai kông , sên-é voi tui thiên-táng tiet-hâ-lòi , thai-khûng ke ne-thúng ya voi yèu-thung .
40024030	Ke-sṳ̀ , Ngìn-chṳ́ chai-lìm ke seu-thèu voi chhai thiên-piên chhut-hien . Thi-song ke van-chhu̍k van-mìn lûng-chúng voi thai-kieu ; kì-têu voi khon-tó Ngìn-chṳ́ thai-yû nèn-li̍t lâu yùng-yeu chhô-tén thiên-táng ke yùn kong-lìm .
40024031	Ho-thùng ke sâng voi thai-hióng , kì oi chhâi thiên-sṳ́ to thiên-ngài hói-kok hi , tui sṳ-kie liá-phién to sṳ-kie ke-phién , seu-si̍p kì só kién-sién ke chṳ́-mìn .
40024032	" Ngì-têu oi tui vù-fâ-kó-su ho̍k kau-hiun . Tông su-kî chón-chhiâng , sâng-chhut sîn ya̍p ke sṳ̀ , ngì-têu chhiu tî ngie̍t-thiên voi to lé .
40024033	Khiung-yong , ngì-têu khon-tó liá yit-chhiet ke hien-siong , chhiu oi tî sṳ̀-kiên voi to , yí-kîn chhai mùn-héu lé .
40024034	Ngài sṳ̍t-chhai lâu ngì-têu kóng , liá-thoi ngìn hàn-màng lûng-chúng ko-sṳ̂n yî-chhièn , liá yit-chhiet ke sṳ chhiu voi fat-sên .
40024035	Thiên lâu thi voi mò-thet , chúng-he ngài ke fa yún-yén m̀-voi mò-thet .
40024036	" Chúng-he ke oi lòi ke ngit-è lâu sṳ̀-kiên , mò ngìn tî ; thiên-táng ke thiên-sṳ́ ya m̀-tî , Lai-é ya m̀-tî , chṳ́-yû Â-pâ tî .
40024037	Ngìn-chṳ́ ke chai-lìm voi chhiong Nò-â sṳ̀-thoi só fat-sên ke sṳ yit-yong .
40024038	Thai-súi màng lòi yî-chhièn , ngìn-ngìn cheu-sòng sṳ̍t-lîm ka-chhí , chhṳ̍t-to Nò-â ngi̍p thai-sòn ke-ngit ;
40024039	kì-têu má-ke tû m̀-tî , chhṳ̍t-to thai-súi lòi-to , chiông kì-têu chhiòn-phu tá-chéu . Ngìn-chṳ́ ke chai-lìm ya voi án-ngiòng .
40024040	Ke-sṳ̀ , lióng-ke ngìn chhai thièn-hong cho-se , yit-ke voi su chiap-chéu , yit-ke voi liù-hâ-lòi ;
40024041	lióng-ke fu-ngìn-kâ âi mo-sa̍k , yit-ke voi su chiap-chéu , yit-ke voi liù-hâ-lòi .
40024042	Só-yî , ngì-têu oi kín-siáng , yîn-vi m̀-tî ngì-têu ke Chú oi chhai nai-ngit chai-lìm .
40024043	Ngì-têu oi tî : Yit-kâ ke chú-ngìn na-he tî chhe̍t-é am-pû-thèu kí-sṳ̀ voi lòi , kì yit-thin voi kín-siáng , m̀ pûn chhe̍t-é yet khûng-é ngi̍p-lòi .
40024044	Chhiong án-ngiòng , ngì-têu ya yin-tông sùi-sṳ̀ chún-phi hó-se , yîn-vi Ngìn-chṳ́ voi chhai ngì-têu mò sióng-tó ke sṳ̀ fut-yèn kong-lìm .
40024045	" Án-ngiòng , má-ngìn he chûng-sîm yu chîn-mìn ke phu̍k-ngìn â ? Chhiu-he chú-ngìn chṳ́-phai kì kón-lî khì-thâ phu̍k-ngìn ke sṳ̀ , kì chhiu cheu-sṳ̀ fûn-phi liòng-sṳ̍t ke ngìn .
40024046	Chú-ngìn chón-lòi ke sṳ̀ , khon-tó kì án-ngiòng hàng , liá phu̍k-ngìn he ngióng-pân yû fuk-hi â !
40024047	Ngài sṳ̍t-chhai lâu ngì-têu kóng , chú-ngìn voi phai kì kón-lî só-yû ke sán-ngia̍p .
40024048	Chúng-he , kì na-he fái phu̍k-ngìn , sîm-chûng sióng : ' Ngài ke chú-ngìn voi kha-man chang chón-lòi ' ,
40024049	chhiu chhut-sú tá kì ke thùng-phân , yu hi thùng chiú-chui ke ngìn khiung-ha sṳ̍t-lîm ,
40024050	chhai kì mò sióng-tó ke ngit-è , chhai kì m̀-tî ke sṳ̀-kiên , ke phu̍k-ngìn ke chú-ngìn voi chón-lòi ,
40024051	chiông kì tá-to pan-sâng-sí , sṳ́ kì lâu ká-hó ke ngìn khiung-ha su hìn-fa̍t ; chhai ke-vi kì voi thai-kieu , ngâu-ngà chhiet-chhṳ́ . "
40025001	" Chhai ke-ngit , thiên-koet khó-pí liá-ke ku-sṳ : Yû sṳ̍p-ke se-â-moi-é khoan-tén yù-tên , chhut-hi ngiàng-chiap sîn-lòng .
40025002	Khì-chûng ńg-ke he ngong-ke , ńg-ke he chhûng-mìn-ke .
40025003	Ngong-ke khoan-tén tên , chúng-he mò nang-ngoi tai yù ;
40025004	chhûng-mìn-ke khoan-tén tên , nang-ngoi yu tai kí-kon yù .
40025005	Sîn-lòng thìn-thò ke sṳ̀ , se-â-moi-é chhiòn-phu tuk-muk-soi to soi-thet-hi .
40025006	" To pan-ya , yû-ngìn hêm-kóng : ' Sîn-lòng lòi lô , ngì-têu chhut-lòi ngiàng-chiap kì ! '
40025007	Sṳ̍p-ke se-â-moi-é lûng-chúng hong-hí-lòi , chiông yù-tên thiâu kha kông têu .
40025008	Ke-sṳ̀ , ngong-ke tui chhûng-mìn-ke kóng : ' Pai-thok , pûn yit-si̍t yù pûn ngài-têu , yîn-vi ngài-têu ke yù-tên voi vû-thet lé ! '
40025009	Ke-têu chhûng-mìn-ke en-kóng : ' Cho-m̀-tet ô , ngài-têu ke yù pûn-pûn ngì-têu , kiâng-pha thai-kâ voi m̀-la yung ; ngì-têu chhṳ-kâ hi tiam-hong mâi . '
40025010	Ngong-ke se-â-moi-é hi mâi yù ke sṳ̀-chiet , sîn-lòng chhiu to lé . Ke ńg-ke yû chún-phi ke se-â-moi-é chhiu thèn-tén sîn-lòng ngi̍p-hi , khiung-ha chhâm-kâ yèn-si̍t ; mùn chhiu koân hí-lòi .
40025011	" Khì-thâ ke se-â-moi-é mò kí-kiú ya to ; kì-têu hêm-kóng : ' Chú â , Chú â ! Chhiáng lâu ngài-têu khôi-mùn ! '
40025012	Sîn-lòng en-kóng : ' Ngài sṳ̍t-chhai lâu ngì-têu kóng , ngài kîn-pún m̀ sṳt ngì-têu . ' "
40025013	Yâ-sû kóng : " Só-yî , ngì-têu oi kín-siáng , yîn-vi ngì-têu m̀-tî ke ngit-è , ke sṳ̀-kiên kí-sṳ̀ voi to .
40025014	" Thiên-koet yu khó-pí liá-ke ku-sṳ : Yû yit-ke ngìn oi chhut-hi lî-hàng , kì ham phu̍k-ngìn lòi , chiông sán-ngia̍p kâu-pûn kì-têu .
40025015	Kì cheu kì-têu tak-sà ke chhòi-thiau , yit-ke pûn ńg-chhiên chak ngiùn-pi , yit-ke pûn lióng-chhiên , yit-ke pûn yit-chhiên , yèn-heu chhiu chhut-fat .
40025016	Ke liâng ńg-chhiên ke , ngiàm-sṳ̀ hi cho sên-lî , chhon-tó ńg-chhiên chak ngiùn-pi .
40025017	Ke liâng lióng-chhiên ke , ya khiung-yong án-ngiòng chhon-tó lióng-chhiên chak ngiùn-pi .
40025018	Chúng-he ke liâng yit-chhiên ke chhut-hi , chhai thi-nài-hâ yet yit-ke khûng-é , chiông chú-ngìn ke chhièn mài-hí-lòi .
40025019	" Ko chhin kiú , ke kí-ke phu̍k-ngìn ke chú-ngìn chón-lòi , thùng kì-têu son-sṳ .
40025020	Ke liâng ńg-chhiên ke , tai-tén nang-ngoi ke ńg-chhiên ngi̍p-lòi , kóng : ' Thèu-kâ , ngì pûn ngài ńg-chhiên chak ngiùn-pi ; ngì khon , ngài yu chhon-tó ńg-chhiên . '
40025021	Chú-ngìn kóng : ' Chhin hó , ngì liá hó yu chûng-sîm ke phu̍k-ngìn ! Ngì chhai se-se ke sṳ táng-kô yû chûng-sîm , ngài oi vî-thok ngì kîn-yìn thai sṳ . Ngi̍p-lòi thùng ngì ke chú-ngìn khiung-ha hióng-su khoai-lo̍k ô ! '
40025022	" Ke liâng lióng-chhiên ke , ya ngi̍p-lòi , kóng : ' Thèu-kâ , ngì pûn ngài lióng-chhiên chak ngiùn-pi ; ngì khon , ngài yu chhon-tó lióng-chhiên . '
40025023	Chú-ngìn kóng : ' Chhin hó , ngì liá hó yu chûng-sîm ke phu̍k-ngìn ! Ngì chhai se-se ke sṳ táng-kô yû chûng-sîm , ngài oi vî-thok ngì kîn-yìn thai sṳ . Ngi̍p-lòi thùng ngì ke chú-ngìn khiung-ha hióng-su khoai-lo̍k ô ! '
40025024	" Ke-sṳ̀ , ke liâng yit-chhiên ke ya ngi̍p-lòi , kóng : ' Thèu-kâ , ngài tî ngì he li-hoi ke ngìn ; ngì mò chung ke thi-fông ya oi sû-kot , mò ve-chúng ke só-chhai ya oi sû-sṳ̀n .
40025025	Ngài chhin kiâng , chhiu chiông ngì ke chhièn mài chhai thi-nài-hâ . Chhiáng khon , ngì ke chhièn chhai liá-vi . '
40025026	" Kì ke chú-ngìn kóng : ' Ngì liá fái yu lân-sṳ̂ ke phu̍k-ngìn ! Ki-yèn ngì tî ngài mò chung ke thi-fông ya oi sû-kot , mò ve-chúng ke só-chhai ya oi sû-sṳ̀n ,
40025027	ngì chhiu yin-kôi chiông ngài ke chhièn chhùn-ngi̍p ngiùn-hòng , tén ngài chón-lòi ke sṳ̀ , hó lièn-pún-tai-li khiung-ha liâng-chón-lòi .
40025028	Ngì-têu chiông kì ke chhièn nâ pûn ke yû yit-van chak ngiùn-pi ke .
40025029	Yîn-vi yí-kîn yû ke , oi pûn kì hàn-kha tô , pûn kì yû-hó chhûn ; mò ke , lièn kì só-yû ke yit-si̍t-si̍t-é ya oi chhióng-chéu .
40025030	Liá-ke mò yung ke phu̍k-ngìn , ngì-têu chiông kì kiuk-to ngoi-poi ke vû-am tú hi ; pûn kì chhai ke-vi thai-kieu , ngâu-ngà chhiet-chhṳ́ . '
40025031	" Tông Ngìn-chṳ́ chhai kì ke yùng-kông chûng kong-lìm ke sṳ̀ , chung thiên-sṳ́ thùng kì khiung-ha , kì oi chhô chhai yùng-yeu ke pó-chho-táng ;
40025032	van-mìn chhiòn-phu oi chhi-si̍p chhai kì ke mien-chhièn . Kì oi chiông kì-têu pûn-cho lióng-khiùn , chhiong chóng-yòng ke ngìn chiông mièn-yòng tui sân-yòng chûng pûn-khôi-lòi yit-yong .
40025033	Kì oi chiông mièn-yòng piong chhai yu-phién , sân-yòng piong chhai chó-phién .
40025034	Yèn-heu , vòng voi tui chhai kì yu-phién ke ngìn kóng : ' Tet-tó ngâ Pâ su-fuk ke ngìn â , ngì-têu lòi ! Lòi sṳ̀n-su tui chhóng-chho sṳ-kie yî-lòi chhiu vi ngì-têu chún-phi ke koet .
40025035	Yîn-vi ngài tú-kî , ngì-têu pûn ngài sṳ̍t ; ngài choi-châu , ngì-têu pûn ngài lîm ; ngài chhut-ngoi liù-long , ngì-têu chiap-thai ngài hi ngì-têu vuk-hâ ;
40025036	ngài tá-chhak-pok , ngì-têu pûn ngài chok ; ngài pot-phiang , ngì-têu cheu-ku ngài ; ngài chhô-kâm , ngì-têu lòi khon ngài . '
40025037	" Ke-sṳ̀ , ke-têu ngi-ngìn voi en-kóng : ' Chú â , ngài-têu kí-sṳ̀ khon-tó ngì tú-kî , pûn ngì sṳ̍t ; ya-he choi-châu , pûn ngì lîm ?
40025038	Kí-sṳ̀ khon-tó ngì chhut-ngoi liù-long , chiap-thai ngì hi ngài-têu vuk-hâ ; ya-he khon-tó ngì tá-chhak-pok , pûn ngì chok ?
40025039	Kí-sṳ̀ khon-tó ngì pot-phiang ya-he chhô-kâm , ngài-têu hi khon-ku ngì â ? '
40025040	Vòng voi en-kóng : ' Ngài sṳ̍t-chhai lâu ngì-têu kóng , ngì-têu ngióng-pân tui-thai ngài liá hiûng-thi chí-moi chûng chui mì-se ke yit-sà , chhiu-he tui-thai ngài yit-yong ! '
40025041	" Yèn-heu , vòng voi tui chhai kì chó-phién ke ngìn kóng : ' Su-tó Song-ti chu-chú ke ngìn â , ngì-têu lì-khôi ngài ! Ngi̍p-hi vi Mô-kúi lâu kì ke cháu-ngà só chún-phi yún-yén put-me̍t ke fó tî-poi !
40025042	Yîn-vi ngài tú-kî , ngì-têu mò pûn ngài sṳ̍t ; choi-châu , ngì-têu mò pûn ngài lîm ;
40025043	ngài chhut-ngoi liù-long , ngì-têu mò chiap-thai ngài hi ngì-têu vuk-hâ ; ngài tá-chhak-pok , ngì-têu mò pûn ngài chok ; ngài pot-phiang ya-he chhô-kâm , ngì-têu mò khon-ku ngài . '
40025044	" Liá-sṳ̀ , kì-têu voi kóng : ' Chú â , ngài-têu kí-sṳ̀ khon-tó ngì tú-kî ya-he choi-châu , ya-he chhut-ngoi liù-long , ya-he tá-chhak-pok , ya-he pot-phiang ya-he chhô-kâm , mò fu̍k-sṳ ngì â ? '
40025045	Vòng voi en kì-têu kóng : ' Ngài sṳ̍t-chhai lâu ngì-têu kóng , ngì-têu m̀ pông-chhu liá-têu ngìn chûng-kiên chui mì-se ke yit-sà , chhiu-he m̀ pông-chhu ngài . '
40025046	Liá-chúng ke ngìn oi su yún-yén ke hìn-fa̍t ; chúng-he ke-têu ngi-ngìn , kì-têu yit-thin voi tet-tó yún-yén ke sâng-miang . "
40026001	Yâ-sû kóng-liáu liá-têu fa , chhiu tui ho̍k-sâng kóng :
40026002	" Ngì-têu tî , kâ lióng-ngit chhiu-he Phàn-ko-chiet , Ngìn-chṳ́ voi pûn-ngìn chhut-mai , hi tâng sṳ̍p-sṳ-ka . "
40026003	Ke-sṳ̀ , chi-sṳ̂-chóng lâu mìn-kiên ke chóng-ló chhai thai-chi-sṳ̂ Kâi-â-fap ke kôn-thâng chhi-fi ,
40026004	khiung-ha yîm-mèu oi pi-me̍t chok Yâ-sû , chiông kì chhṳ̀-sí .
40026005	Chúng-he kì-têu kóng : " Ngài-têu m̀-hó chhai chiet-khì-chûng ha-sú , miên-tet ngiâ-hí mìn-chung ke phau-thung . "
40026006	Yâ-sû chhai Pak-thai-nì pot thái-kô ke Sî-mùn vuk-hâ ;
40026007	yû yit-ke fu-ngìn-kâ tai yit-chak ngiu̍k-kon-é lòi , tî-poi chông chhin chṳ̂n-kui ke hiông-yù . Yâ-sû sṳ̍t-fan ke sṳ̀ , ke fu-ngìn-kâ chiông hiông-yù tó chhai Yâ-sû ke thèu-nà-táng .
40026008	Ho̍k-sâng khon-tó , chhin mò fôn-hí , kóng : " Ngióng-pân án tá-sóng nè ?
40026009	Liá hiông-yù cho-tet mai chhin-tô chhièn lòi kiu-chi khiùng-khú-ngìn â ! "
40026010	Yâ-sû tî kì-têu só-kóng ke , chhiu tui kì-têu kóng : " Cho-má-ke vì-nàn liá fu-ngìn-kâ nò ? Kì vi ngài cho ke he yit-khien chhin-chiâng ke sṳ .
40026011	Yîn-vi sòng-sòng yû khiùng-khú-ngìn thùng ngì-têu khiung-ha , chúng-he ngài m̀-he sòng-sòng thùng ngì-têu khiung-ha .
40026012	Kì chiông liá hiông-yù tó chhai ngài ke sṳ̂n-song he vi ngài ke mài-chong cho chún-phi .
40026013	Ngài sṳ̍t-chhai lâu ngì-têu kóng , phû-thiên-ha , mò-lun liá fuk-yîm chhòn-to má-ke só-chhai , tak-sà tû oi kóng-hí kì só-cho ke sṳ , lòi ki-ngiam kì . "
40026014	Yâ-sû sṳ̍p-ngi-ke ho̍k-sâng tông-chûng , yû yit-ke Kâ-lio̍k-ngìn Yù-thai ; kì hi kien chi-sṳ̂-chóng ,
40026015	kóng : " Na-he ngài chiông Yâ-sû kâu-pûn ngì-têu , ngì-têu oi pûn ngài má-ke ? " Kì-têu chhiu nâ sâm-sṳ̍p-chak ngiùn-chhièn pûn kì .
40026016	Tui ke-sṳ̀ hí , Yù-thai chhiu chhìm kî-fi oi chhut-mai Yâ-sû .
40026017	Chhù-kau-chiet ke thi-yit-ngit , ho̍k-sâng lòi mun Yâ-sû kóng : " Ngì oi ngài-têu chhai nai-vi vi ngì chún-phi Phàn-ko-chiet ke vân-chhôn ? "
40026018	Yâ-sû en-kóng : " Ngì-têu ngi̍p-sàng hi kien mêu-ngìn , tui kì kóng : ' Sîn-sâng kóng : Ngài ke sṳ̀-kî yí-kîn khiûn lé ; ngài oi lâu ngài ke ho̍k-sâng chhai ngiâ vuk-hâ sú Phàn-ko-chiet . ' "
40026019	Ho̍k-sâng chhiu cheu Yâ-sû só fûn-fu ke hi chún-phi Phàn-ko-chiet ke vân-chhôn .
40026020	Lìm-am-é , Yâ-sû lâu sṳ̍p-ngi-ke ho̍k-sâng vì-tén chok-è chhô-tén .
40026021	Sṳ̍t ke sṳ̀-chiet , Yâ-sû kóng : " Ngài sṳ̍t-chhai lâu ngì-têu kóng , ngì-têu tông-chûng yû yit-ke ngìn oi chhut-mai ngài . "
40026022	Ho̍k-sâng chhiu chhin yù-sèu , yit-ke yit-ke mun kì kóng : " Chú â , kám he ngài ? "
40026023	Yâ-sû en-kóng : " Lâu ngài yung khiung-chak phàn-è vun-piáng ke , chhiu-he oi chhut-mai ngài ke ngìn .
40026024	Cheu Sṳn-kîn só kóng , Ngìn-chṳ́ voi su-hoi ; chúng-he chhut-mai Ngìn-chṳ́ ke ngìn yû châi-fo lé ! Kì mo̍k chhut-se hàn-kha hó ! "
40026025	Chhut-mai Yâ-sû ke Yù-thai ya khôi-khiéu kóng : " Sîn-sâng , kám he ngài ? " Yâ-sû kóng : " Ngì yí-kîn kóng lé ! "
40026026	Kì-têu sṳ̍t ke sṳ̀-chiet , Yâ-sû nâ-hí piáng-è , kám-chhia Song-ti heu , chhiu pak-khôi , pûn-pûn ho̍k-sâng , kóng : " Nâ-lòi sṳ̍t ; liá he ngài ke sṳ̂n-thí . "
40026027	Kì yu nâ-hí pî-é , kám-chhia Song-ti heu , kâu-pûn kì-têu , kóng : " Ngì-têu chhiòn-phu oi lîm ;
40026028	liá he ngài ke hiet , he chṳn-mìn Song-ti lâu ngìn li̍p-yok ke hiet , vi-tó sṳ́ chhin-tô ngìn ke chhui tet-tó sa-miên lòi liù-chhut ke .
40026029	Ngài lâu ngì-têu kóng , ngài chhie̍t-tui m̀-voi chai lîm liá phù-thò-chiú , chhṳ̍t-to ngài lâu ngì-têu chhai ngâ Pâ ke koet lîm sîn-chiú ke-ngit . "
40026030	Kì-têu chhong yit-sú sṳ̂ , chhiu chhut-lòi , to Kám-lám-sân hi .
40026031	Yèn-heu , Yâ-sû tui kì-têu kóng : " Kîm-am-pû , ngì-têu lûng-chúng voi vi ngài ke yèn-ku lì-khôi ngài ; yîn-vi Sṳn-kîn ki-chai : Song-ti kóng : ' Ngài oi kûng-kit mu̍k-ngìn , yòng-khiùn chhiu fûn-san thet-hi . '
40026032	Chúng-he ngài fu̍k-fa̍t yî-heu , oi pí ngì-têu siên hi Kâ-li-li . "
40026033	Pí-tet tui Yâ-sû kóng : " Chhiu-son phe̍t-ngìn yîn-vi ngì ke yèn-ku chhiòn-phu lì-khôi ngì , ngài yún-yén m̀-voi lì-khôi ngì ! "
40026034	Yâ-sû tui kì kóng : " Ngài sṳ̍t-chhai lâu ngì kóng , kîm-am-pû , kiê-é thài yî-chhièn , ngì voi sâm-pái m̀ ngin ngài . "
40026035	Pí-tet en-kóng : " Chhiu-son ngài yit-thin oi thùng ngì khiung-ha sí , ngài ya chhie̍t-tui m̀-voi m̀ ngin ngì ! " Khì-thâ ke ho̍k-sâng ya chhiòn-phu án-ngiòng kóng .
40026036	Yâ-sû lâu ho̍k-sâng lòi-to yit-ke só-chhai , miàng ôn-to Khiet-sî-mâ-nì ; kì tui kì-têu kóng : " Ngì-têu chhai liá-vi chhô , ngài oi hi ke-phién khì-tó . "
40026037	Yèn-heu kì tai-tén Pí-tet lâu Sî-pí-thai ke lióng-ke lai-é khiung-ha hi . Kì khôi-sṳ́ kám-kok chhin yù-sông thung-khú ,
40026038	tui kì-têu kóng : " Ngài ke sîm kân-khú to voi sí . Ngì-têu liù chhai liá-vi , oi thùng ngài khiung-ha kín-siáng ô ! "
40026039	Kì hàng-chhièn têu-é , chhiu phu̍k chhai thi-song , khì-tó kóng : " Â-pâ â , na-he cho-tet , khiù Ngì m̀-hó pûn ngài lîm liá-ke khú-pî ! Chúng-he , m̀-hó cheu ngài ke yi-sṳ , oi cheu Ngì ke chṳ́-yi . "
40026040	Kì to-chón sâm-ke ho̍k-sâng ke-vi , fat-hien kì-têu soi-thet , chhiu lâu Pí-tet kóng : " Sṳ̍t-chhai ô , ngì-têu mò fap-thu thùng ngài khiung-ha kín-siáng yit-tiám-chûng kiú mâ ?
40026041	Oi kín-siáng khì-tó , miên-tet ham-lo̍k mì-fe̍t . Ngì-têu khok-sṳ̍t sîm-lìn kâm-ngien , chúng-he ngiuk-thí ngiôn-ngio̍k . "
40026042	Yâ-sû thi-ngi-pái yu hi khì-tó , kóng : " Â-pâ â , na-he liá khú-pî cho-m̀-tet lì-khôi ngài , thin-chho̍k oi ngài lîm , ngien Ngì ke chṳ́-yi sṳ̀n-chhiòn ! "
40026043	Kì yu to-chón ho̍k-sâng ke-vi , khon-tó kì-têu yu soi-thet , yîn-vi kì-têu ke muk-chû pak-m̀-khôi .
40026044	Yâ-sû yu lì-khôi kì-têu , thi-sâm-pái hi khì-tó , hàn-he kóng khiung-yong ke fa .
40026045	Yèn-heu kì yu to-chón ho̍k-sâng ke-vi , kóng : " Ngì-têu hàn soi-muk , hàn chhai ke-vi hiû-sit mâ ? Khon â , sṳ̀-kiên to lé , Ngìn-chṳ́ yí-kîn pûn-ngìn chhut-mai to chhui-ngìn sú-chûng lô .
40026046	Hong-hí-lòi , ngài-têu lòi-hi ! Khon â , chhut-mai ngài ke ngìn to lé ! "
40026047	Yâ-sû hàn kóng-tén fa ke sṳ̀ , sṳ̍p-ngi-ke ho̍k-sâng chûng ke Yù-thai lòi-to . Yû yit thai-khiùn ngìn tai-tén tô-é , kun-é thùng kì khiung-ha lòi ; kì-têu he chi-sṳ̂-chóng lâu mìn-kiên ke chóng-ló phai-lòi ke .
40026048	Chhut-mai Yâ-sû ke ngìn sṳ-chhièn pûn kì-têu yit-chak am-ho , kóng : " Ngài chîm má-ngìn , kì chhiu-he ngì-têu só sióng-oi ke ngìn ; ngì-têu chhiu chok kì . "
40026049	Yù-thai chit-sṳ̀ hàng-to Yâ-sû mien-chhièn , ham kóng : " Sîn-sâng , phìn-ôn ! " yu chîm kì .
40026050	Yâ-sû kóng : " Phèn-yû , ngì só-oi cho ke , chhiu cho ! " Só-yî , ke-têu ngìn chhiu chin-chhièn lòi , ha-sú chok Yâ-sû .
40026051	Thùng Yâ-sû khiung-ha ke ngìn tông-chûng , yû yit-sà pâng-chhut tô-é , tui thai-chi-sṳ̂ ke phu̍k-ngìn phiak-ko-hi , chiông kì ke ngí-kûng siok-thet yit-chak .
40026052	Yâ-sû lâu kì kóng : " Tô-é sû-hí-lòi ; yîn-vi fàm thûng-tô ke , yit-thin voi sí chhai tô-ha .
40026053	Kám-kóng ngì m̀-tî ngài cho-tet khiù ngâ Pâ , Kì voi ngiàm-sṳ̀ chhâi chhêu-ko sṳ̍p-ngi-yàng ke thiên-sṳ́ lòi mâ ?
40026054	Ngài na án-ngiòng cho , Sṳn-kîn só kóng , sṳ-chhìn yit-thin voi án-ngiòng fat-sên ke fa oi ngióng-pân lòi sṳ̍t-hien nò ? "
40026055	Tông-sṳ̀ , Yâ-sû tui ke-khiùn ngìn kóng : " Ngì-têu tai-tén tô-é lâu kun-é chhut-lòi chok ngài , khon ngài cho khiòng-tho he-mò ? Ngài tak-ngit chhô chhai sṳn-thien-tú kâu ngìn , ngì-têu pin mò chok ngài .
40026056	Chúng-he , liá yit-chhiet sṳ-chhìn ke fat-sên , lûng-chúng he oi sṳ̍t-hien siên-tî chhai Sṳn-kîn só-kóng ke fa . " Liá-sṳ̀ , só-yû ke ho̍k-sâng chhiòn-phu lì-khôi kì thò-chéu .
40026057	Ke-têu chok Yâ-sû ke ngìn tai Yâ-sû to thai-chi-sṳ̂ Kâi-â-fap ke-vi hi ; kîn-ho̍k kau-sṳ̂ lâu chóng-ló yí-kîn chhi-si̍p chhai ke-vi .
40026058	Pí-tet yén-yén thèn-tén Yâ-sû , chhṳ̍t-to thai-chi-sṳ̂ ke thìn-yen . Pí-tet ngi̍p thìn-yen-tú hi , thùng kín-ví chhô khiung-ha , oi khon liá sṳ-chhìn ke kiet-khiu̍k to-tái voi ngióng-pân .
40026059	Chi-sṳ̂-chóng lâu chhiòn ngi-fi sióng-chhin phan-fap chhìm ká chṳn-kí oi ko Yâ-sû , lòi thin kì sí-hìn ;
40026060	sûi-yèn yû hó-tô ká ke kien-chṳn-ngìn chhut-lòi ko Yâ-sû , chúng-he nâ-m̀-chhut má-ke chṳn-kí lòi . Chui-mî , yû lióng-ke ngìn chin-chhièn lòi ko kì , kóng :
40026061	" Liá-ke ngìn sṳt kóng : ' Ngài yû phan-fap chhak-thet Song-ti ke sṳn-thien , sâm-ngit-nui yu chiông kì chhùng-kien hí-lòi . ' "
40026062	Thai-chi-sṳ̂ khî-hí-lòi , mun Yâ-sû kóng : " Liá-têu ngìn ko ngì ke , ngì mò má-ke fa hó en he-mò ? "
40026063	Yâ-sû tiâm-tiâm m̀ chhut-sâng . Thai-chi-sṳ̂ yu tui kì kóng : " Ngài chṳ́-tén yún-sên Song-ti ke miàng min-lin ngì fat-sṳ lâu ngài-têu kóng , ngì he Kî-tuk , Song-ti ke Lai-é mò ? "
40026064	Yâ-sû en-kóng : " Liá he ngì kóng ke . Chúng-he ngài lâu ngì-têu kóng , ngit-heu , ngì-têu voi khon-tó Ngìn-chṳ́ chhô chhai Chhiòn-nèn-chá ke yu-phién , chhô-tén thiên-táng ke yùn kong-lìm ! "
40026065	Thai-chi-sṳ̂ chhiu chhá-lie̍t chhṳ-kâ ke sâm , kóng : " Kì vú-yu̍k Song-ti ! Ngài-têu m̀-sṳ́ phe̍t ke chṳn-ngìn lé ! Ngì-têu yí-kîn thâng-tó kì vú-yu̍k Song-ti ke fa ;
40026066	ngì-têu kóng oi ngióng-pân phan kì ? " Kì-têu en-kóng : " Kì kôi sí ! "
40026067	Kì-têu chhiu phi héu-lân chhai kì ke mien-hong , yu yung khièn-thèu-mà tá kì . Yû-têu ngìn yung pâ-chóng-mà sân kì ,
40026068	kóng : " Kî-tuk â , ngì he siên-tî , chhṳ-thòn-khon , he má-ngìn tá ngì ? "
40026069	Pí-tet chhô chhai ngoi-poi ke thìn-yen-tú ; yû yit-ke sṳ́-ńg hàng ko-lòi , kóng : " Ngì me he thùng Kâ-li-li ke Yâ-sû khiung-ha ke . "
40026070	Pí-tet tông thai-kâ ke mien féu-ngin , kóng : " Ngài m̀-tî ngì kóng má-ke . "
40026071	Heu-lòi , kì chhut-hi , hàng-to thìn-yen mùn-héu , yu yû yit-ke sṳ́-ńg khon-tó kì , tui khî chhai ke-vi ke ngìn kóng : " Liá-ke ngìn thùng Nâ-sat-le̍t ke Yâ-sû he khiung-ha ke . "
40026072	Pí-tet yu féu-ngin yit-pái , fat-sṳ kóng : " Ngài kîn-pún m̀-sṳt ke-ngìn ! "
40026073	Ko yit-ha-é , sùn-thèu khî-tén ke ngìn yu lòi tui Pí-tet kóng : " Ngì khok-sṳ̍t he kì-têu tông-chûng ke yit-ke , thâng ngì ke khiông chhiu tî ! "
40026074	Pí-tet chhiu fat-sṳ chu-chú kóng : " Ngài m̀ sṳt ke-sà ngìn ! " Chit-sṳ̀ , kiê-é chhiu thài .
40026075	Pí-tet chang sióng-hí Yâ-sû só-kóng ke fa : " Kiê-é thài yî-chhièn , ngì voi sâm-pái m̀ ngin ngài . " Kì chhiu chéu-chhut-hi , kieu-to fî-sòng sông-sîm .
40027001	Thiên-kông ke sṳ̀ , só-yû ke chi-sṳ̂-chóng lâu mìn-kiên ke chóng-ló chhâm-siòng , oi hoi-sí Yâ-sû .
40027002	Kì-têu chiông Yâ-sû thak-hí-lòi , kié-sung , kâu-pûn Lò-mâ chúng-tuk Pí-lâ-tô .
40027003	Chhut-mai Yâ-sû ke Yù-thai khon-tó Yâ-sû su thin-chhui , chhiu heu-fí , chiông sâm-sṳ̍p-chak ngiùn-chhièn nâ-hi vàn chi-sṳ̂-chóng lâu chóng-ló ,
40027004	kóng : " Ngài chhut-mai mò-chhui ke ngìn , hoi kì sí ; ngài yû chhui lé ! " Kì-têu en kóng : " Liá he ngì chhṳ-kâ ke sṳ-chhìn , lâu ngài-têu yû má-ke koân-he ? "
40027005	Yù-thai chhiu chiông ngiùn-chhièn fit chhai sṳn-thien-tú , chhut-hi tiau-kiáng chhṳ-sat .
40027006	Chi-sṳ̂-chóng chiông chhièn ngiâm-hí-lòi , kóng : " Liá he hiet-chhièn , nâ-lòi piong-lo̍k fung-hien-siông he vì-fap ke . "
40027007	Chhâm-siòng ke kiet-kó , kì-têu thùng-yi nâ liá chhièn hi mâi sêu-fì sṳ̂-fu ke thi , cho mài-chong ngoi-hiông-ngìn ke mu-thi .
40027008	Án-ngiòng , to kîm-pû-ngit thai-kâ hàn ham ke-thi cho " Hiet-thièn " .
40027009	Liá-khien sṳ ke kîn-ko , yin-ngiam siên-tî Yâ-li-mí só-kóng ke fa : " Kì-têu nâ sâm-sṳ̍p-chak ngiùn-chhièn , chhiu-he Yî-set-lie̍t-ngìn só thùng-yi vi kì fu-chhut ke ka-chhièn ,
40027010	hi mâi sêu-fì sṳ̂-fu ke thi ; liá he cheu Chú só min-lin ngài ke . "
40027011	Yâ-sû khî chhai chúng-tuk mien-chhièn , chúng-tuk mun kì kóng : " Ngì he Yù-thai-ngìn ke vòng mò ? " Yâ-sû en-kóng : " Liá he ngì kóng ke . "
40027012	Chi-sṳ̂-chóng lâu chóng-ló ko kì ke sṳ̀ , kì chhiòn-phu m̀ en .
40027013	Só-yî Pí-lâ-tô tui kì kóng : " Kì-têu ko ngì án-tô sṳ , ngì mò thâng-tó he-mò ? "
40027014	Yâ-sû hàn-he m̀ en , lièn yit-ki fa ya mò kóng ; chúng-tuk kám-kok fî-sòng ke khì-koai .
40027015	Tak-ngièn Phàn-ko-chiet , chúng-tuk voi cheu koan-li vi thai-chung piong yit-ke kì-têu só oi ke siù-fam .
40027016	Ke-sṳ̀ , tú-hó yû yit-ke chhut-miàng ke siù-fam , ôn-to Yâ-sû-Pâ-lâ-pâ .
40027017	Só-yî , thai-chung chhi-si̍p ke sṳ̀ , Pí-lâ-tô mun kì-têu : " Ngì-têu oi ngài vi ngì-têu piong nai-ke nè ? Yâ-sû-Pâ-lâ-pâ nè ? Ya-he ke chhṳ̂n-cho Kî-tuk ke Yâ-sû nè ? "
40027018	Pí-lâ-tô mìn-mìn tî kì-têu he yîn-vi chhit-tu chang chiông Yâ-sû kâu-pûn kì ke .
40027019	Pí-lâ-tô khôi-thìn ke sṳ̀ , kì ke pû-ngiòng phai-ngìn lòi-kien kì kóng : " Ngì chhiên-van mo̍k chhap ke ngi-ngìn ke sṳ ; ngài chhô-am-pû chhai mung-chûng yîn-vi kì su chhin-tô khú . "
40027020	Chi-sṳ̂-chóng lâu chóng-ló kâu-sô thai-chung lòi yêu-khiù sṳt-fong Pâ-lâ-pâ , chhú-sí Yâ-sû .
40027021	Só-yî , chúng-tuk mun kì-têu kóng : " Liá lióng-ke ngìn tông-chûng , ngì-têu oi ngài vi ngì-têu piong nai-ke nè ? " Kì-têu chhiu en-kóng : " Pâ-lâ-pâ ! "
40027022	Pí-lâ-tô yu mun kì-têu kóng : " Án-ngiòng , ke chhṳ̂n-cho Kî-tuk ke Yâ-sû , ngài oi ngióng-pân chhú-lî kì nò ? " Kì-têu chhiòn-phu kóng : " Chiông kì tâng sṳ̍p-sṳ-ka ! "
40027023	Pí-lâ-tô mun kóng : " Kì to-tái cho má-ke fái-sṳ ? " Kì-têu hàn-kha thai-sâng hêm-kóng : " Chiông kì tâng sṳ̍p-sṳ-ka ! "
40027024	Pí-lâ-tô khon-tó liá-ke chhìn-hìn , tî kâ kóng ya mò yung , fán-chón voi ngiâ-hí phau-thung , chhiu nâ súi chhai chung-ngìn mien-chhièn sé-sú , kóng : " Liù liá ngìn ke hiet , m̀-he ngài ke chhui , ngì-têu chhṳ-kâ fu-chit ! "
40027025	Chung-ngìn chhè-sâng kóng : " Liá ngìn ke hiet-chai , son chhai ngài-têu lâu ngài-têu chṳ́-sûn ke sṳ̂n-song ! "
40027026	Pí-lâ-tô chhiu piong Pâ-lâ-pâ pûn kì-têu , yu min-lin chiông Yâ-sû piên-tá , yèn-heu kâu-pûn ngìn hi tâng sṳ̍p-sṳ-ka .
40027027	Chúng-tuk ke pîn-é chiông Yâ-sû tai-ngi̍p chúng-tuk-fú ; chhiòn-chhui si̍p-ha̍p chhai Yâ-sû chû-vì .
40027028	Kì-têu thot-hâ Yâ-sû ke sâm , lâu kì chok yit-liâng chû-fùng-set ke chhòng-phàu ,
40027029	yung net-è phiên yit-táng miên-liù , lâu kì tai-tén , nâ yit-kî thèn-thiàu piong chhai kì ke yu-sú , khúi chhai kì mien-chhièn met-sa kì , kóng : " Yù-thai-ngìn ke vòng van-soi ! "
40027030	Kì-têu yu yung héu-lân phi kì , nâ thèn-thiàu kín tá kì ke thèu-nà .
40027031	Met-sa so̍t , kì-têu chiông kì sṳ̂n-song ke chhòng-phàu thot-hâ-lòi , lâu kì chok chhṳ-kâ ke sâm , yèn-heu tai kì chhut-hi tâng sṳ̍p-sṳ-ka .
40027032	Kì-têu chhut-lòi ke sṳ̀ , tù-tó yit-ke Kú-li-nai-ngìn , miàng ôn-to Sî-mùn , chhiu khiòng-pet kì thoi Yâ-sû khià sṳ̍p-sṳ-ka .
40027033	Kì-têu lòi-to yit-ke thi-fông , ôn-to Kok-kok-thâ , yi-sṳ chhiu-he " Thèu-nà-hok ke Sân-thèu " .
40027034	Kì-têu nâ chhâm fú-tám ke chiú pûn Yâ-sû lîm ; Yâ-sû tâm yit-ha , chhiu m̀ lîm .
40027035	Kì-têu chhiu chiông Yâ-sû tâng chhai sṳ̍p-sṳ-ka-táng , yu chhû-chhiâm-é lòi pûn kì ke sâm ,
40027036	yèn-heu chhô chhai ke-vi chóng-tén kì .
40027037	Kì-têu chhai kì thèu-nà ke táng-kô ôn yit-te phài-è siá-tén kì ke chhui-miàng : " Liá he Yù-thai-ngìn ke vòng Yâ-sû . "
40027038	Kì-têu yu chiông lióng-ke khiòng-tho thùng Yâ-sû khiung-ha tâng sṳ̍p-sṳ-ka , yit-ke chhai kì ke yu-phién , yit-ke chhai kì ke chó-phién .
40027039	Tui ke-vi kîn-ko ke ngìn vú-yu̍k Yâ-sû , yèu-thèu ,
40027040	kóng : " Ngì liá oi chhak sṳn-thien , sâm-ngit-nui chiông kì chhùng-kien hí-lòi ke ! Ngì na-he Song-ti ke Lai-é , kiu ngì chhṳ-kâ , tui sṳ̍p-sṳ-ka-táng hâ-lòi â ! "
40027041	Chi-sṳ̂-chóng , kîn-ho̍k kau-sṳ̂ , lâu chóng-ló ya khiung-yong chhṳ́-seu kì , kóng :
40027042	" Kì kiu-liáu phe̍t-ngìn , sa mò fap-thu kiu chhṳ-kâ ! Kì he Yî-set-lie̍t ke vòng ô ! Na-he kì liá-ha tui sṳ̍p-sṳ-ka-táng hâ-lòi , ngài-têu chhiu sin kì !
40027043	Kì yí-kho Song-ti ; na-he Song-ti kak-yi kì , liá-ha chhiu khó-yî kiu kì ; yîn-vi kì sṳt kóng : ' Ngài he Song-ti ke Lai-é . ' "
40027044	Thùng Yâ-sû khiung-ha tâng sṳ̍p-sṳ-ka ke khiòng-tho ya án-ngiòng sâu-nat kì .
40027045	Tông-chu ke sṳ̀ , thai-thi vû-am , yok-yû sâm-tiám-chûng kiú .
40027046	To hâ-chu sâm-tiám-chûng ke sṳ̀ , Yâ-sû thai-sâng hêm-kóng : " Yî-li ! Yî-li ! Lâ-mâ sat-pâ-kok-thai-nì ? " Yi-sṳ he kóng : " Ngài ke Song-ti , ngài ke Song-ti , Ngì cho-má-ke piong-thet ngài ? "
40027047	Sùn-thèu khî-tén ke ngìn , yû-têu thâng-tó chhiu kóng : " Liá-ke ngìn hêm Yî-li-â ! "
40027048	Khì-chûng yû yit-sà ngiàm-sṳ̀ chéu-ko-hi , nâ yit-te hói-mièn chim sôn phù-thò-chiú , yèn-heu thak chhai thèn-thiàu-táng , oi nâ pûn kì lîm .
40027049	Khì-thâ ke ngìn kóng : " Tén yit-ha-é , ngài-têu khon Yî-li-â voi lòi kiu kì mò ! "
40027050	Yâ-sû yu thai-hêm yit-sâng , chhiu thôn-hi sí-thet .
40027051	Liá-sṳ̀ , koa chhai sṳn-thien-tú ke pu-liàm , tui táng-kô to tái-hâ lie̍t-cho lióng-sak . Thai-thi chṳ́n-thung , phàn-sa̍k lie̍t-khôi ,
40027052	fùn-mu ya khôi lé , chhin-tô ko-sṳ̂n ke sṳn-thù fán-sâng ko-lòi .
40027053	Yâ-sû fu̍k-fa̍t yî-heu , kì-têu lì-khôi fùn-mu , ngi̍p-hi Sṳn-sàng ; chhin tô-ngìn khon-tó kì-têu .
40027054	Chóng Yâ-sû ke kiûn-kôn lâu pîn-é khon-tó thi-thûng pin só fat-sên ke sṳ , chhiu thai chho̍k-kiâng , kóng : " Kì sṳ̍t-chhai he Song-ti ke Lai-é ! "
40027055	Chhai ke-vi , hàn-yû hó-tô fu-ngìn-kâ yén-yén khî-tén khon ; kì-têu he tui Kâ-li-li thèn-tén Yâ-sû lòi fu̍k-sṳ kì ke .
40027056	Khì-chûng yû Mat-thai-lâ ke Mâ-li-â , Ngâ-kok lâu Yok-sit ke â-mê Mâ-li-â , pin Sî-pí-thai lióng-ke lai-é ke â-mê .
40027057	Lìm-am-é , yû yit-ke Â-li-mâ-thai ke yû-chhièn-ngìn lòi ; kì ke miàng ôn-to Yok-sit , ya he Yâ-sû ke ho̍k-sâng .
40027058	Kì hi kien Pí-lâ-tô , yêu-khiù sû-liam Yâ-sû ke vì-thí ; Pí-lâ-tô chhiu fûn-fu chiông Yâ-sû ke vì-thí kâu-pûn kì .
40027059	Yok-sit liâng-tó vì-thí heu , yung chhiang-li ke mà-sâ pâu-hó ,
40027060	piong chhai kì sîn cho ke fùn-mu tî-poi ; liá fùn-mu he kì tui sa̍k-piak chho̍k-sàng ke . Kì yu chiông yit-te thai sa̍k-thèu chan-ko-lòi , set-tén mu-mùn , yèn-heu chang lì-khôi .
40027061	Ke-sṳ̀ , Mat-thai-lâ ke Mâ-li-â lâu nang-ngoi yit-ke Mâ-li-â chhô chhai fùn-mu tui-mien .
40027062	Thi-ngi-ngit , chhiu-he lî-pai-liuk ke chêu-sṳ̀n , chi-sṳ̂-chóng thùng Fap-li-soi-ngìn khiung-ha hi kien Pí-lâ-tô ,
40027063	kóng : " Thai-ngìn , ngài-têu ki-tet ke-chak phien-ngìn ke lau-é hàn sâng ke sṳ̀-chiet sṳt kóng : ' Sâm-ngit-heu ngài oi fu̍k-fa̍t . '
40027064	Só-yî , chhiáng ngì ha-lin ngiàm-ngiàm chóng-hó fùn-mu , chhṳ̍t-to thi-sâm-ngit , kiâng-pha kì ke ho̍k-sâng lòi chiông kì thêu-chéu , yèn-heu hi tui ngìn kóng : ' Kì tui sí fu̍k-fa̍t lé . ' Na-he án-ngiòng , heu-lòi ke khî-phien voi pí siên-chhièn ke hàn-kha li-hoi . "
40027065	Pí-lâ-tô tui kì-têu kóng : " Tai yit-chhui ví-pîn hi , cheu ngì-têu só tî thó-tong ke phan-fap hi chóng ! "
40027066	Kì-têu chhiu hi , yung-chhin phan-fap ngiàm sú fùn-mu , chhai sa̍k-thèu-táng kâ fûng-thiàu , yu min-lin ví-pîn chóng-tén .
40028001	Ôn-sit-ngit ko-hi , lî-pai-ngit thiên-mùng-kông ke sṳ̀ , Mat-thai-lâ ke Mâ-li-â thùng nang-ngoi yit-ke Mâ-li-â khiung-ha hi khon fùn-mu .
40028002	Fut-yèn , fat-sên thai thi-thûng , yîn-vi yû Chú ke thiên-sṳ́ tui thiên-táng hâ-lòi , chiông sa̍k-thèu sái-khôi , chhô chhai ke táng-kô .
40028003	Kì ke mien-mau chhiong ngiap-lang , sâm chhiong siet án pha̍k .
40028004	Ke-têu ví-pîn kiâng-to pi̍t-pi̍t-chhat , chhiong hak-to voi sí ke ngìn yit-yong .
40028005	Thiên-sṳ́ tui ke-têu fu-ngìn-kâ kóng : " M̀-sṳ́ kiâng ; ngài tî ngì-têu he chhìm ke pûn-ngìn tâng sṳ̍p-sṳ-ka ke Yâ-sû .
40028006	Kì mò chhai liá-vi , cheu kì só-kóng ke , kì yí-kîn fu̍k-fa̍t lé . Ngì-têu ko-lòi , khon ôn-chong kì ke só-chhai .
40028007	Ngì-têu kiak-kiak hi lâu kiâ ho̍k-sâng kóng : ' Kì yí-kîn tui sí fu̍k-fa̍t lé ; kì oi pí ngì-têu siên hi Kâ-li-li ; chhai ke-vi , ngì-têu voi kien-tó kì . ' Oi ki-tet ngài lâu ngì-têu kóng ke fa . "
40028008	Ke-têu fu-ngìn-kâ chhiu kón-kín lì-khôi fùn-mu , yu kiâng yu chhin fôn-hí , chéu-tén hi oi lâu kiâ ho̍k-sâng kóng .
40028009	Fut-yèn , Yâ-sû tù-tó kì-têu , kóng : " Ngien ngì-têu phìn-ôn ! " Kì-têu chhiu chin-chhièn , nám-tén kì ke kiok , pai kì .
40028010	Yâ-sû lâu kì-têu kóng : " M̀-sṳ́ kiâng ; hi lâu ngài ke hiûng-thi kóng , ham kì-têu hi Kâ-li-li ; chhai ke-vi , kì-têu voi kien-tó ngài . "
40028011	Ke-têu fu-ngìn-kâ hi ke sṳ̀-chiet , yû-têu chóng fùn-mu ke pîn-é chón sàng-tú hi , tui chi-sṳ̂-chóng po-ko só fat-sên ke yit-chhiet sṳ .
40028012	Chi-sṳ̂-chóng lâu chóng-ló chhâm-siòng heu , nâ yit thai-thoi-chhièn pûn pîn-é ,
40028013	tui kì-têu kóng : " Ngì-têu oi án-ngiòng kóng : ' Kì ke-têu ho̍k-sâng am-pû-sṳ̀ lòi , chhai ngài-têu soi-thet ke sṳ̀ chiông kì ke sṳ̂n-sṳ̂ thêu-chéu . '
40028014	Na-he chúng-tuk thâng-tó liá-khien sṳ , ngài-têu voi thoi ngì-têu kóng-fa , pó-chṳn ngì-têu mò sṳ . "
40028015	Só-yî , pîn-é chhiu nâ ke-têu chhièn , cheu só fûn-fu kì-têu ke hi cho . Liá yèu-ngièn chhiu liù-chhòn chhai Yù-thai-ngìn ke chûng-kiên , chhṳ̍t-to kîm-pû-ngit .
40028016	Sṳ̍p-yit-ke ho̍k-sâng hi Kâ-li-li , to Yâ-sû fûn-fu kì-têu hi ke sân-táng .
40028017	Kì-têu yit kien-tó Yâ-sû , chhiu pai kì ; chúng-he hàn yû-ngìn ngì-fù .
40028018	Yâ-sû hàng ko-lòi , tui kì-têu kóng : " Song-ti yí-kîn chiông thiên-táng lâu thi-song só-yû ke khièn-piang su-pûn ngài .
40028019	Só-yî , ngì-têu oi hi chhiòn sṳ-kie , sṳ́ van-mìn chhiòn-phu cho ngài ke ho̍k-sâng , fung Fu , Chṳ́ , Sṳn-Lìn ke miàng lâu kì-têu hàng sé-lî ,
40028020	kâu kì-têu chûn-sú yit-chhiet ngài só min-lin ngì-têu ke . Oi ki-tet ! Ngài voi sòng-sòng lâu ngì-têu thùng-chhai , chhṳ̍t-to sṳ-kie ke ma̍t-ngit . "
41001001	Song-ti ke Lai-é , Yâ-sû Kî-tuk ke fuk-yîm he án-ngiòng khôi-sṳ́ ke .
41001002	Chhiong siên-tî Yî-soi-â chhai kì ke sû tî-poi só-siá ke : Song-ti kóng : " Khon â , Ngài oi chhâi-phai Ngài ke sṳ́-chá cho ngì ke siên-fûng ; kì oi vi ngì khôi-lu . "
41001003	Chhai khóng-yâ yû ngìn hêm-kóng : " Oi chún-phi hó-se Chú ke tho-lu , siû-chhṳ̍t Kì só-oi hàng ke se-lu ! "
41001004	Yok-hon chhiu-he án-ngiòng chhai khóng-yâ chhut-hien , vi ngìn hàng sé-lî . Kì siên-pu kóng : " Ngì-têu oi hi-chhie̍t chhui-ok , chiap-su sé-lî , Song-ti chhiu voi sa-miên ngì-têu ke chhui . "
41001005	Fî-sòng tô ke ngìn tui Yù-thai ke tak só-chhai lâu chhiòn Yâ-lu-sat-lâng lòi-to Yok-hon ke mien-chhièn . Kì-têu sṳ̀n-ngin chhṳ-kâ ke chhui ; Yok-hon chhiu chhai Yok-tan-hò vi kì-têu hàng sé-lî .
41001006	Yok-hon chok-tén lo̍k-thò-mô cho ke sâm , yêu-khiên thak-tén phì-tai ; sṳ̍t chhó-máng lâu yâ-phûng-thòng ko ngit-è .
41001007	Kì siên-pu kóng : " Yû yit-ke ngìn , pí ngài kha-man lòi ke , kì pí ngài ví-thai chhin-tô . Ngài chhiu-he khù-hâ-lòi lâu kì thot-hài ya mò chṳ̂-kiet .
41001008	Ngài he yung súi vi ngì-têu hàng sé-lî , chúng-he kì oi yung Sṳn-Lìn vi ngì-têu hàng sé-lî . "
41001009	Mò kí-kiú yî-heu , Yâ-sû tui Kâ-li-li-sén ke Nâ-sat-le̍t lòi , Yok-hon chhiu chhai Yok-tan-hò vi kì hàng sé-lî .
41001010	Yâ-sû tui súi-chûng yit sông-lòi , chhiu khon-tó thiên-khôi , Sṳn-Lìn chhiong ngie̍t-kap-è yit-yong , kong chhai kì ke sṳ̂n-song ;
41001011	tui thiên-táng yû sâng-yîm chhòn hâ-lòi , kóng : " Ngì he Ngài só-siak ke Lai-é , Ngài só fôn-hí ke . "
41001012	Sṳn-Lìn chit-sṳ̀ chhûi-pet Yâ-sû hi-to khóng-yâ .
41001013	Kì chhai khóng-yâ si-sṳ̍p ngit , su Sat-tan ke sṳ-tham ; kì lâu yâ-chhu khiung-ha , pin yû thiên-sṳ́ lòi fu̍k-sṳ kì .
41001014	Yok-hon pûn-ngìn koân chhai kâm-ngiu̍k yî-heu , Yâ-sû hi-to Kâ-li-li , siên-chhòn Song-ti ke fuk-yîm .
41001015	Kì kóng : " Sṳ̀-kiên yí-kîn to lé , Song-ti ke koet voi sṳ̍t-hien lé ! Ngì-têu oi hi-chhie̍t chhui-ok , sin-chhiùng liá-ke fuk-yîm . "
41001016	Yâ-sû chhai Kâ-li-li fù-piên hàng ke sṳ̀ , khon-tó lióng-ke tá-ǹg ke ngìn — Sî-mùn lâu kiâ ló-thâi Ôn-tet-lie̍t — chhai fù-chûng ve-mióng tá-ǹg .
41001017	Yâ-sû tui kì-têu kóng : " Lòi thèn ngài ! Ngài oi pûn ngì-têu tet-tó ngìn chhiong tá-tó ǹg yit-yong . "
41001018	Kì-têu chit-sṳ̀ piong-hâ mióng-è , thèn Yâ-sû hi .
41001019	Hiong-chhièn hàng mò kí-yén , Yâ-sû yu khon-tó Sî-pí-thai ke lai-é Ngâ-kok lâu Yok-hon ; kì lióng hiûng-thi chhai sòn-táng chṳ́n-lî ǹg-mióng .
41001020	Yâ-sû chit-sṳ̀ fû-seu kì lióng-sà , kì-têu chhiu chiông â-pâ Sî-pí-thai lâu kûng-ngìn liù chhai sòn-táng , thèn Yâ-sû hi .
41001021	Kì-têu lòi-to Kâ-pak-nùng-sàng , Yâ-sû chhiu chhai Ôn-sit-ngit ngi̍p-hi fi-thòng , chhai ke-vi kâu ngìn .
41001022	Thâng-tó kì kau-hiun ke ngìn lûng-chúng kám-kok fî-sòng khì-koai , yîn-vi kì kau-hiun kì-têu ke sṳ̀ chhin-yû khièn-piang , lâu yit-pân ke kîn-ho̍k kau-sṳ̂ mò khiung-yong .
41001023	Tú-hó , chhai kì-têu ke fi-thòng-tú yû yit-ke sià-lìn fu-sṳ̂n ke ngìn hêm-kóng :
41001024	" Nâ-sat-le̍t ke Yâ-sû , ngì ngióng-pân lòi kôn-sa̍p ngài-têu ? Ngì lòi sêu-me̍t ngài-têu he-mò ? Ngài tî ngì he má-ngìn ; ngì he Song-ti ke Sṳn-chá ! "
41001025	Yâ-sû min-lin ke-chak sià-lìn kóng : " Tiâm-tiâm , tui liá ngìn sṳ̂n-song chhut-lòi ! "
41001026	Sià-lìn sṳ́ ke-ngìn chhiòn-sṳ̂n pi̍t-pi̍t-chhat , yèn-heu thai-kieu yit sâng , chhiu tui kiâ sṳ̂n-song chhut-lòi .
41001027	Chung-ngìn fî-sòng chho̍k-kiâng , thêu-thêu ngi-lun kóng : " Liá to-tái he má-ke sṳ-chhìn ! Sṳ̍t-chhai he sîn ke kau-hiun ! Kì kin-yèn yû khièn-piang chṳ́-fî sià-lìn , sià-lìn ya chṳn-kîn fu̍k-chhiùng kì ke min-lin ! "
41001028	Án-ngiòng , Yâ-sû ke miàng-sâng chhin kiak chhiu chhòn-phien Kâ-li-li ke só-chhai .
41001029	Kì-têu yit lì-khôi fi-thòng , chhiu to Sî-mùn lâu Ôn-tet-lie̍t ke vuk-hâ hi ; Ngâ-kok lâu Yok-hon ya khiung-ha hi .
41001030	Sî-mùn ke chhông-mîn-ôi tú-tú fat-sêu , soi chhai mìn-chhòng-táng ; Yâ-sû yit to , kì-têu chhiu chiông kì ke phiang lâu Yâ-sû kóng .
41001031	Yâ-sû hi khon kì , khiên kì ke sú , fù kì hong-hí-lòi . Kì ke sêu chhiu thui-thet ; kì hong-hí-lòi chêu-thai kì-têu .
41001032	To lìm-am-é , ngit-thèu lo̍k-sân ke sṳ̀ , yû chhin-tô ngìn tai kok-chúng ke phiang-ngìn lâu pûn-kúi fu-sṳ̂n ke ngìn lòi-to Yâ-sû ke mien-chhièn ;
41001033	sàng-nui ke ngìn chhiòn-phu chhi-si̍p to mùn-chhièn lòi .
41001034	Yâ-sû yî-hó kok-chúng phiang-chṳn ke ngìn , ya kiuk-chéu chhin-tô kúi . Kì put-chún kúi kóng-fa , yîn-vi kì-têu tî kì he má-ngìn .
41001035	Thi-ngi-ngit tá-chó , thiên hàn-màng kông , Yâ-sû chhiu hong-chhòng , chhut-hi ngoi-poi phiên-phit ke só-chhai , chhai ke-vi khì-tó .
41001036	Sî-mùn lâu kì ke thùng-phân chhut-hi chhìm kì ;
41001037	chhìm-tó yî-heu , chhiu tui kì kóng : " Thai-kâ chhiòn-phu chhai ke-vi chhìm ngì ! "
41001038	Yâ-sû kóng : " Ngài-têu lòi-hi fu-khiun ke chhûn-chông , ngài ya yin-tông oi chhai ke-têu só-chhai chhòn-tho , yîn-vi liá he ngài lòi ke muk-tit . "
41001039	Án-ngiòng , Yâ-sû hàng-phien Kâ-li-li chhiòn-thi , chhai kok thi-fông ke fi-thòng chhòn-tho , yu kiuk-kúi .
41001040	Yû yit-ke pot thái-kô ke ngìn lòi-to Yâ-sû ke mien-chhièn , khúi lo̍k-hi khiù kì kóng : " Ngì na-he hén , chhiu voi sṳ́ ngài chhiang-li . "
41001041	Yâ-sû sîm-chûng chhûng-mân lìn-mén , chhûn-sú miâ kì , en kì kóng : " Ngài hén , ngì chhiang-li lé ! "
41001042	Kì sṳ̂n-song ke thái-kô chit-sṳ̀ mò-thet hi , kì chhiu tet-tó chhiang-li .
41001043	Yâ-sû ngiàm-sṳ̀ ham kì lì-khôi , ya chai-sâm fûn-fu kì kóng :
41001044	" M̀-hó chiông liá-khien sṳ lâu phe̍t-ngìn kóng ; chhṳ̍t-chiap hi kien chi-sṳ̂ , pûn kì kiám-chhà , yèn-heu cheu Mô-sî só-thin ke kûi-kí hien chi-vu̍t , lòi tui ngìn chṳn-mìn ngì yí-kîn chhiang-li lé . "
41001045	Chúng-he liá-ke ngìn yit chhut-hi , fán-chón si-chhu siên-chhòn liá-hong sṳ-chhìn , hoi Yâ-sû mò fap-thu chai kûng-khôi ngi̍p-sàng , chṳ́-yû he̍t chhai sàng-ngoi phiên-phit ke só-chhai . Chung-ngìn hàn-he tui si-vì lòi chhìm kì .
41002001	Ko mò kí-ngit , Yâ-sû yu chón-to Kâ-pak-nùng-sàng ; thai-kâ thâng-kóng kì chhai vuk-hâ ke sêu-sit .
41002002	Chhin-tô ngìn chhiu chhi-si̍p lòi , lièn mùn-chhièn ya mò khûng-vi . Yâ-sû tui kì-têu kóng-tho ke sṳ̀-chiet ,
41002003	yû si-ke ngìn kông yit-ke thân-fûng phiang-ngìn lòi-kien Yâ-sû .
41002004	Chúng-he yîn-vi ngìn chhin-tô , kì-têu mò fap-thu chiông kì kông-to Yâ-sû mien-chhièn . Só-yî kì-têu chhiu chhai Yâ-sû thìn-liù ke só-chhai , tui vuk-táng chhak yit-chak khûng-é ; yèn-heu , chiông phiang-ngìn lièn kì só soi ke chhó-chhia̍k , chhui-hâ-hi .
41002005	Yâ-sû khon-tó liá-têu ngìn ke sin-sîm , chhiu tui thân-fûng phiang-ngìn kóng : " Se-chṳ́ â , ngì ke chhui tet-tó sa-miên lé . "
41002006	Yû kí-ke kîn-ho̍k kau-sṳ̂ chhô chhai ke-vi , sîm-chûng ngi-lun kóng :
41002007	" Liá-ke ngìn kóng-fa ngióng-kám án ko-fun ! Kì kóng vú-yu̍k Song-ti ke fa ! Chhù-liáu Song-ti yî-ngoi , má-ngìn yû sa-chhui ke khièn-piang nè ? "
41002008	Yâ-sû chit-sṳ̀ tî kì-têu sîm-chûng sióng má-ke , chhiu tui kì-têu kóng : " Ngì-têu ngióng-pân án-ngiòng sióng nè ?
41002009	Tui liá-ke thân-fûng phiang-ngìn kóng : ' Ngì ke chhui tet-tó sa-miên ' yùng-yi nè ? Ya-he kóng : ' Hong-hí-lòi , nâ ngì ke chhó-chhia̍k hàng-chón-hi ' kha yùng-yi nè ?
41002010	Liá-ha ngài oi tui ngì-têu chṳn-mìn , Ngìn-chṳ́ chhai thi-song yû sa-chhui ke khièn-piang . " Chhiu tui thân-fûng phiang-ngìn kóng :
41002011	" Ngài fûn-fu ngì hong-hí-lòi , nâ ngì ke chhó-chhia̍k chón-hi vuk-hâ ! "
41002012	Ke-ngìn chhiu hong-hí-lòi , nâ-hí chhó-chhia̍k , chhai thai-kâ mien-chhièn hàng chhut-hi . Chung-ngìn chhiu fî-sòng chho̍k-kiâng , siung-chan Song-ti kóng : " Ngài-têu chhiùng-lòi màng-sṳt khon-tó án-ngiòng ke sṳ ! "
41002013	Yâ-sû yu to-chón Kâ-li-li fù-piên , yit thai-khiùn ngìn hi-to kì ke-vi , kì chhiu kau-hiun kì-têu .
41002014	Kì chai hiong-chhièn hàng , khon-tó yit-ke soi-vu-yèn , chhiu he Â-le̍t-fî ke lai-é Li-vi , chhô chhai soi-koân . Yâ-sû tui kì kóng : " Lòi thèn ngài ! " Li-vi chhiu hong-hí-lòi thèn kì .
41002015	Heu-lòi Yâ-sû chhai Li-vi ke vuk-hâ sṳ̍t-fan , chhin-tô soi-vu-yèn lâu mò sú kau-kûi ke ngìn ya thèn-tén kì lòi , tông-chûng ya yû chhin-tô thùng Yâ-sû lâu kiâ ho̍k-sâng khiung-ha sṳ̍t-fan .
41002016	Yû-têu Fap-li-soi-ngìn chûng ke kîn-ho̍k kau-sṳ̂ khon-tó Yâ-sû thùng fái-ngìn lâu soi-kun khiung-ha sṳ̍t-fan , chhiu chṳt-mun kiâ ho̍k-sâng kóng : " Kì ngióng-pân thùng soi-kun lâu fái-ngìn khiung-ha sṳ̍t-fan nè ? "
41002017	Yâ-sû thâng-tó , chhiu en-kóng : " Khien-không ke ngìn m̀-sṳ́ yî-sên , yû phiang ke ngìn chang oi . Ngài lòi ke muk-tit m̀-he oi fû-seu ngi-ngìn , he oi fû-seu chhui-ngìn . "
41002018	Yû yit-pái , Sṳ̂-sé Yok-hon ke ho̍k-sâng lâu Fap-li-soi-ngìn tông chhai ke-vi kim-sṳ̍t , yû ngìn lòi mun Yâ-sû kóng : " Sṳ̂-sé Yok-hon ke ho̍k-sâng lâu Fap-li-soi-ngìn ke ho̍k-sâng kim-sṳ̍t , ngì ke ho̍k-sâng mò kim-sṳ̍t , he vi-tó má-ke nè ? "
41002019	Yâ-sû en-kóng : " Sîn-lòng hàn chhai fûn-yîn ke yèn-si̍t chûng , ngìn-hak kám oi-sṳ́ kim-sṳ̍t ? Sîn-lòng thùng kì-têu khiung-ha ke sṳ̀ , kì-têu chhiu m̀-sṳ́ kim-sṳ̍t .
41002020	Chúng-he sṳ̀-kiên voi to , sîn-lòng voi pûn-ngìn tui kì-têu tông-chûng tai-chéu , ke-sṳ̀ kì-têu chhiu oi kim-sṳ̍t .
41002021	" Mò ngìn yung sîn-pu pú khiu-sâm ; na-he án-ngiòng , sîn pú ke pu voi chhá-lie̍t khiu-sâm , lan-khûng chhiu hàn-kha thai .
41002022	Ya mò ngìn chiông sîn-chiú chông chhai khiu phì-thoi tú ; na-he án-ngiòng , sîn-chiú voi chong-lie̍t phì-thoi , chiú lâu phì-thoi chhiòn-phu voi tá-sóng thet . Sîn-chiú oi chông chhai sîn phì-thoi tú chang chho̍k ! "
41002023	Yû yit-ke Ôn-sit-ngit , Yâ-sû kîn-ko ma̍k-thièn , kiâ ho̍k-sâng ya thùng kì khiung-ha hàng ; kì-têu yit-phién hàng yit-phién lo̍t têu ma̍k-chhon .
41002024	Fap-li-soi-ngìn tui Yâ-sû kóng : " Ngì khon , ngì ke ho̍k-sâng ngióng-pân cho Ôn-sit-ngit kim-chṳ́ cho ke sṳ ? "
41002025	Yâ-sû en-kóng : " Thai-ví lâu thèn kì ke ngìn khiam-khiet yu tú-kî ke sṳ̀ cho má-ke , ngì-têu mò thu̍k-ko he-mò ?
41002026	Kì ngi̍p-hi Song-ti ke sṳn-thien , sṳ̍t hien-pûn Song-ti ke piáng . Liá-ke sṳ fat-sên chhai Â-pí-â-thâ cho thai-chi-sṳ̂ ke sṳ̀-chiet . Cheu ngài-têu ke fap-li̍t , chṳ́-yû chi-sṳ̂ chang cho-tet sṳ̍t liá-ke piáng-è ; chúng-he Thai-ví nâ-lòi sṳ̍t , yu pûn-pûn thèn kì ke ngìn sṳ̍t . "
41002027	Yâ-sû kiet-lun kóng : " Ôn-sit-ngit he vi-tó ngìn sat ke ; ngìn m̀-he vi-tó Ôn-sit-ngit lòi chhùn-chhai ke .
41002028	Só-yî Ngìn-chṳ́ ya he Ôn-sit-ngit ke Chú . "
41003001	Yâ-sû yu ngi̍p-hi fi-thòng ; chhai ke-vi yû yit-ke ngìn , kì ke yit-kî sú khiò-thet .
41003002	Yû-têu ngìn sióng-oi chhìm Yâ-sû ke pá-piang lòi ko kì , chhiu chhai sùn-thèu chóng-tén , oi khon kì chhai Ôn-sit-ngit voi vi ngìn yî-phiang mò .
41003003	Yâ-sû lâu ke sú khiò-thet ke ngìn kóng : " Hong-hí-lòi , to thèu-chhièn lòi . "
41003004	Yèn-heu , mun thai-kâ kóng : " Koân-he Ôn-sit-ngit , ngài-têu ke fap-li̍t he ngióng-pân kûi-thin ? Oi cho hó-sṳ , ya-he cho fái-sṳ ? Oi kiu ngìn , ya-he chhṳ̀ ngìn ? " Thai-kâ tiâm-tiâm m̀ chhut-sâng .
41003005	Yâ-sû chhiu fat-khién , yung muk-chû hìm kì-têu , thùng-sṳ̀ sîm-chûng vi-tó liá-têu ngìn pî-sông , yîn-vi kì-têu ke sîm-kôn án ngang . Kì lâu ke-ngìn kóng : " Sú chhûn chhut-lòi ! " Ke-ngìn chiông sú yit chhûn chhut-lòi , kì ke sú chhiu hó lé .
41003006	Fap-li-soi-ngìn chhut-hi , chhiu lâu Hî-li̍t-tóng ke ngìn chhâm-siòng oi ngióng-pân tui-fu Yâ-sû lòi sat-hoi kì .
41003007	Yâ-sû lâu kiâ ho̍k-sâng lì-khôi ke-vi to Kâ-li-li-fù ke-phién hi , yû yit thai-khiùn ngìn thèn-tén kì . Liá-têu ngìn he tui Kâ-li-li , Yù-thai ,
41003008	Yâ-lu-sat-lâng , Yî-thú-mâi , Yok-tan-hò tûng-phién , pin Thai-ngì lâu Sî-tun fu-khiun ke sàng-sṳ lòi ke . Kì-têu lòi chhìm Yâ-sû he yîn-vi thâng-tó Yâ-sû só-cho ke yit-chhiet sṳ-chhìn .
41003009	Yîn-vi ngìn chhin thai-khiùn , Yâ-sû chhiu fûn-fu ho̍k-sâng chún-phi yit-chak sòn , miên-tet thai-kâ chiâm-tén kì .
41003010	Yîn-vi kì yî-hó chhin-tô phiang-ngìn , só-yû pot-phiang ke ngìn chhiòn-phu sióng-oi chiâm-to thèu-chhièn lòi miâ kì .
41003011	Ke-têu pûn sià-lìn fu-sṳ̂n ke ngìn yit khon-tó kì , chhiu phu̍k chhai kì ke mien-chhièn , hêm-kóng : " Ngì he Song-ti ke Lai-é ! "
41003012	Yâ-sû ngiàm-ngiàm min-lin sià-lìn , cho-m̀-tet chiông kì ke miàng chhòn chhut-hi .
41003013	Yâ-sû sông yit-chho sân-táng , seu-si̍p kì só kak-yi ke ngìn lòi thèn kì . Kì-têu lòi-to kì ke mien-chhièn ,
41003014	Yâ-sû chhiu sién-chhut sṳ̍p-ngi-ke ngìn , ham kì-têu cho sṳ́-thù , oi kì-têu sòng-sòng thùng kì khiung-ha , ya oi phai kì-têu hi chhòn-tho ,
41003015	yu pûn kì-têu kiuk-kúi ke khièn-piang .
41003016	Yâ-sû só kién-sién ke sṳ̍p-ngi-ke ngìn he : Sî-mùn ( Yâ-sû yu thùng kì ôn-miàng Pí-tet ) ,
41003017	Sî-pí-thai ke lai-é Ngâ-kok lâu Ngâ-kok ke ló-thâi Yok-hon ( Yâ-sû yu thùng kì-têu ôn-miàng Pan-nì-khì , yi-sṳ he " sin-chhìn phau-lie̍t , chhiong lùi-kûng ke ngìn " ) ,
41003018	yu yû Ôn-tet-lie̍t , Fî-li̍t , Pâ-tô-lò-mâi , Mâ-thai , Tô-mâ , Â-le̍t-fî ke lai-é Ngâ-kok , Tha̍t-thai , Kit-chin-tóng ke Sî-mùn ,
41003019	lâu chhut-mai Yâ-sû ke Kâ-lio̍k-ngìn Yù-thai .
41003020	Yâ-sû to-chón-hi vuk-tú ; yu yû yit thai-khiùn ke ngìn lòi chhi-si̍p , hoi kì lâu ho̍k-sâng lièn sṳ̍t-fan ke sṳ̀-kiên ya mò .
41003021	Yâ-sû vuk-hâ ke ngìn thâng-kóng liá-ke chhìn-hìn , chhut-lòi oi chú-tóng kì , yîn-vi yû-ngìn kóng : " Kì pot-tiên lé ! "
41003022	Yû-têu tui Yâ-lu-sat-lâng lòi ke kîn-ho̍k kau-sṳ̂ kóng : " Kì he pûn Phe̍t-sî-puk fu-sṳ̂n ! Kì he kho kúi-vòng kiuk-kúi ! "
41003023	Yâ-sû ham liá-têu ngìn lòi , yung pí-yi tui kì-têu kóng : " Sat-tan ngióng-voi kiuk Sat-tan nè ?
41003024	Yit-ke koet-kâ chhṳ-siông fûn-chên , ke koet-kâ yit-thin voi khî-m̀-he̍t .
41003025	Yit-ke kâ-thìn chhṳ-siông fûn-chên , ke kâ-thìn thin-chho̍k voi khî-m̀-he̍t .
41003026	Án-ngiòng , ká-sṳ́ Sat-tan chhṳ-siông fûn-chên , kì ke koet kiet-thin khî-m̀-he̍t , voi me̍t-mòng thet-hi .
41003027	" Mò ngìn nèn chin-ngi̍p yúng-sṳ ke vuk-hâ hi chhióng kì ke chhòi-sán ; chhù-liáu siên chiông yúng-sṳ khún hí-lòi , chang yû fap-thu chhióng kì ke tûng-sî .
41003028	" Ngài sṳ̍t-chhai lâu ngì-têu kóng , ngìn só fam yit-chhiet ke chhui , lâu só-kóng yit-chhiet fí-pong ke fa , chhiòn-phu khó-yî tet-tó sa-miên ;
41003029	chúng-he siet-thu̍k Sṳn-Lìn ke ngìn yún-yén mò khó-nèn tet-tó sa-miên , yîn-vi kì só fam ke he yún-yén ke chhui . "
41003030	( Yâ-sû kóng liá-ke fa he yîn-vi yû-ngìn kóng : " Kì he pûn sià-lìn fu-sṳ̂n . " )
41003031	Liá-sṳ̀ , Yâ-sû ke â-mê lâu ló-thâi lòi-to ; kì-têu khî chhai ngoi-poi , ham ngìn chhòn-fa pûn Yâ-sû , kóng kì-têu oi kien kì .
41003032	Yû yit thai-khiùn ngìn vì-tén , chhô chhai Yâ-sû ke sṳ̂n-piên ; kì-têu lâu kì kóng : " Khon â , ngiâ mê lâu ngiâ ló-thâi chhai ngoi-poi , oi kien ngì ! "
41003033	Yâ-sû kóng : " Má-ngìn he ngài ke â-mê ? Má-ngìn he ngài ke hiûng-thi ? "
41003034	Kì khon-tén chhô chhai chû-vì ke ngìn , kóng : " Khon â , ngài ke â-mê , ngài ke hiûng-thi chhai liá-vi !
41003035	Fàm sṳ̍t-hàng Song-ti chṳ́-yi ke chhiu-he ngài ke hiûng-thi , chí-moi , lâu â-mê . "
41004001	Yâ-sû yu chhai Kâ-li-li fù-sùn kau-hiun chung-ngìn . Yû yit thai-khiùn ngìn chhi-si̍p to kì mien-chhièn lòi , só-yî kì sông sòn hi chhô-tén . Sòn thìn chhai fù-chûng , chung-ngìn khî chhai fù ke sùn-thèu .
41004002	Yâ-sû chhiu yung pí-yi kâu kì-têu chhin-tô tho-lî ; khì-chûng , kì yû kóng :
41004003	" Ngì-têu chu-yi thâng â ! Yû yit-ke ve-chúng-ke chhut-hi ve-chúng .
41004004	Kì ve ke sṳ̀ , yû-têu chúng-chṳ́ lo̍k chhai lu-sùn , tiâu-é pî-lòi chiông kì-têu sṳ̍t-thet .
41004005	Yû-têu lo̍k chhai nài chhin-chhién ke sa̍k-thèu thi-song ; yîn-vi nài chhin-chhién , chúng-chṳ́ chhin-kiak chhiu pau-ngà chhut-lòi ;
41004006	ngit-thèu chhut-lòi yit sai , nun-ngà chhiu khû-châu thet-hi , yîn-vi kîn mò la chhṳ̂m .
41004007	Yû-têu lo̍k chhai net-è tî-poi , net-è thai hí-lòi , chiông yông-é khi̍t-tén , chhiu mò fap-thu kiet-chṳ́ .
41004008	Nang-ngoi yû-têu chúng-chṳ́ lo̍k chhai hó-nài tî-poi , chóng-thai sṳ̀n-su̍k , chhiu kiet chhin-tô chṳ́ , yû-têu sû-sṳ̀n sâm-sṳ̍p-phi , yû-têu liuk-sṳ̍p-phi , yû-têu yit-pak-phi . "
41004009	Yâ-sû kiet-lun kóng : " Yû ngí-kûng hó-thâng ke ngìn , chhiu oi thâng ! "
41004010	Yâ-sû tân-chhiang yit-sà ke sṳ̀-chiet , yû-têu thâng-ko kì kóng-tho ke ngìn lâu sṳ̍p-ngi-ke ho̍k-sâng khiung-ha lòi-kien kì , chhiáng-kau kì liá-têu pí-yi ke yi-sṳ .
41004011	Yâ-sû kóng : " Tui ngì-têu , Song-ti koet ke o-pi he yung mìn-kóng ke ; na-he tui ngoi-ngìn , yit-chhiet chhiu oi yung pí-yi .
41004012	Chhiong Sṳn-kîn só kóng : Kì-têu khon-liáu yu khon , chúng-he m̀-voi liáu-kié , thâng-liáu yu thâng , chúng-he m̀-voi ngi̍p-ngí ; na-m̀-he án-ngiòng , kì-têu fì-sîm chón-yi , Song-ti chhiu voi sa-miên kì-têu . "
41004013	Yâ-sû mun kì-têu kóng : " Ngì-têu mò mìn-pha̍k liá-ke pí-yi he-mò ? Án-ngiòng , ngióng-voi mìn-pha̍k khì-thâ ke pí-yi ?
41004014	Ve-chúng ke ngìn só ve ke chhiu-he Song-ti ke chṳ̂n-tho .
41004015	Yû-têu ngìn chhiong lo̍k chhai lu-sùn ke chúng-chṳ́ ; kì-têu yit thâng-tó chṳ̂n-tho , Sat-tan chit-sṳ̀ chhiu lòi , chiông ve chhai kì-têu sîm-chûng ke chṳ̂n-tho chhióng-chéu .
41004016	Yu yû-têu ngìn chhiong lo̍k chhai sa̍k-thèu thi-song ke chúng-chṳ́ ; kì-têu yit thâng-tó chṳ̂n-tho chit-sṳ̀ fôn-hí chiap-su ,
41004017	chúng-he chṳ̂n-tho chhai kì-têu sîm-chûng tang-kîn mò chhṳ̂m , chhùn mò kí-kiú , yit-ha vi-tó chṳ̂n-tho tù-tó khun-nàn ya-he pet-hoi , chhin-kiak chhiu tiet-tó .
41004018	Hàn yû-têu ngìn chhiong ve chhai net-è tî-poi ke chúng-chṳ́ ; kì-têu yû thâng-tó chṳ̂n-tho ,
41004019	chúng-he sên-fa̍t ke chhâu-sîm , chhièn-chhòi ke yú-fe̍t , lâu kok-chúng ke yu̍k-mong ngi̍p-lòi chiông chṳ̂n-tho hip-tén , mò fap-thu kiet kó-chṳ́ .
41004020	Chúng-he , yû-têu ngìn chhiong ve chhai hó-nài tî-poi ke chúng-chṳ́ ; kì-têu thâng-tó chṳ̂n-tho chhiu chiap-su , pin kiet kó-chṳ́ , yû-têu sû-sṳ̀n sâm-sṳ̍p-phi , yû-têu liuk-sṳ̍p-phi , yû-têu yit-pak-phi . "
41004021	Yâ-sû yu tui kì-têu kóng : " Yû má-ngìn tiám-tên , nâ-lòi piong chhai téu tái-hâ ya-he mìn-chhòng-hâ ? Kám-m̀-he oi piong chhai tên-thòi-táng mâ ?
41004022	Tak-hong yún-chhòng ke sṳ chui-heu voi hién-mìn chhut-lòi ; khong-tén ke sṳ chui-heu ya voi pûn-ngìn yet chhut-lòi .
41004023	Yû ngí-kûng hó-thâng ke ngìn , chhiu oi thâng ! "
41004024	Kì yu lâu kì-têu kóng : " Ngì-têu só thâng ke oi liù-sîm ! Ngì-têu yung má-ke tûng-sî liòng pûn phe̍t-ngìn , Song-ti ya oi yung khiung-yong ke tûng-sî liòng pûn ngì-têu , sṳm-chṳ oi hàn-kha tô .
41004025	Yû ke , oi pûn kì hàn-kha tô ; mò ke , lièn kì só-yû ke yit-si̍t-si̍t-é ya oi chhióng-chéu . "
41004026	Yâ-sû ki-siu̍k kóng : " Song-ti ke koet chhiong yit-ke ngìn ve-chúng chhai thi-song .
41004027	Kì am-pû-thèu soi-muk , ngit-sṳ̀-thèu hong-chhòng , ke-têu chúng-chṳ́ pau-ngà chóng-thai , ngióng-pân voi án-ngiòng , kì m̀ tî .
41004028	Nài chhṳ-yèn voi sṳ́ chhṳ̍t-vu̍t sên-chóng kiet-chṳ́ : siên pau-ngà , yèn-heu tá-chhon , chui-heu kiet chhin-tô chṳ́ .
41004029	Ńg-kuk siuk lé , kì chhiu yung vò-liàm sû-kot , yîn-vi sû-sṳ̀n ke sṳ̀-chiet to lé . "
41004030	Yâ-sû kóng : " Ngài-têu kóng Song-ti ke koet chhiong má-ke nè ? Ngài-têu cho-tet yung má-ke pí-yi lòi sot-mìn nè ?
41004031	Song-ti ke koet khó-pí yit-lia̍p kie-chhoi-chṳ́ , he sṳ-kiên chui-se ke chúng-chṳ́ . Yû-ngìn chiông kì chung chhai nài-tú ,
41004032	ko mò kí-kiú , kì chhiu thai hí-lòi , pí phe̍t-yong chhoi kha kô-thai ; kì sâng-chhut chhû-kî , fî-niâu chhai kì yîm-liòng ke só-chhai cho-teu . "
41004033	Yâ-sû yung chhin-tô chhiong án-ngiòng ke pí-yi tui chung-ngìn kóng-tho , cheu kì-têu só nèn mìn-pha̍k ke lòi kâu kì-têu .
41004034	Kì tui kì-têu kóng-tho chhin-oi yung pí-yi ; chúng-he tân-chhiang thùng ho̍k-sâng khiung-ha ke sṳ̀ , kì chhiu chhiòn-phu kié-sṳt pûn kì-têu thâng .
41004035	Ke-ngit am-pû , Yâ-sû lâu ho̍k-sâng kóng : " Ngài-têu chhô-sòn lòi-hi fù tui-mien ke-phién . "
41004036	Kì-têu chhiu lì-khôi chung-ngìn . Yâ-sû yí-kîn chhai sòn-táng chhô-hó-se , ho̍k-sâng chhiu khôi-sòn ; nang-ngoi ya yû phe̍t ke sòn khiung-ha hi .
41004037	Fut-yèn , yû yit-chhṳn phau-fûng chhôi-tén lòi , pô-long chhin thai , tá-ngi̍p sòn-tú , sòn-tú ke súi chhâ-m̀-tô voi nêm-hí-lòi .
41004038	Ke-sṳ̀ , Yâ-sû hàn chhai sòn-mî , thiap-tén chṳ́m-thèu soi-muk . Kì-têu hêm-siáng kì , kóng : " Sîn-sâng , ngài-têu voi mò miang lô , ngì mò-oi tap ngài-têu he-mò ? "
41004039	Yâ-sû siáng ko-lòi , chit-phi fûng kóng : " Thìn hâ-lòi ! " Yu fûn-fu long kóng : " Tiâm-tiâm ! " Fûng chhiu thìn hâ-lòi , fù-mien chhiu thai-thai phìn-chhin .
41004040	Yâ-sû mun kì-têu kóng : " Cho-má-ke án kiâng ? Ngì-têu hàn mò sin-sîm he-mò ? "
41004041	Kì-têu chhiu chhin kiâng , pí-chhṳ́ kóng : " Liá-ke ngìn to-tái he má-ngìn , lièn fûng lâu long ya thâng-chhiùng kì ! "
41005001	Kì-têu lòi-to Kâ-li-li-fù tui-mien ke-phién , su̍k Kiet-lâ-sêm-ngìn ke thi-khî .
41005002	Yâ-sû yit hâ-sòn , chhiu tù-tó yit-ke tui chhúng-pû chhut-lòi ke ngìn ; liá ngìn pûn sià-lìn fu-sṳ̂n ,
41005003	yit-chhṳ̍t he̍t chhai chhúng-pû , mò-ngìn nèn khúng-chṳ kì , yung thiet-lien ya khún kì m̀-he̍t .
41005004	Chhin-tô pái yû-ngìn yung kiok-liàu sú-khau só-tén kì , chúng-he kiok-liàu sa pûn kì tá-sui thet-hi , sú-khau sa pûn kì ngiú-thôn thet-hi . Mò-ngìn yû la li̍t lòi chṳ-fu̍k kì !
41005005	Kì ngit-ya chhai chhúng-pû lâu sân-tú chhin hêm , yu nâ sa̍k-thèu khau chhṳ-kâ .
41005006	Kì yén-yén khon-tó Yâ-sû , chhiu chéu-ko-lòi , khúi chhai kì ke mien-chhièn ,
41005007	thai-sâng hêm-kóng : " Chṳ-kô Song-ti ke Lai-é Yâ-sû , ngì cho-má-ke oi kôn-sa̍p ngài nè ? Ngài fung Song-ti ke miàng khiù ngì , mo̍k châu-tha̍p ngài ! "
41005008	( Kì kóng liá-ke fa he yîn-vi Yâ-sû yí-kîn fûn-fu kì kóng : " Sià-lìn â , tui liá-ke ngìn sṳ̂n-song chhut-lòi ! " )
41005009	Yâ-sû mun kì kóng : " Ngì ôn-to má-ke miàng ? " Kì en-kóng : " Ngài ôn-to ' Thai-khiùn ' , yîn-vi ngài-têu chhin-tô ! "
41005010	Kì chai-sâm khiù Yâ-sû mo̍k kiuk kì-têu lì-khôi ke thi-fông .
41005011	Chhai fu-khiun sân-phài-táng , tú-hó yû yit thai-khiùn chû-é chhai ke-vi sṳ̍t tûng-sî ;
41005012	sià-lìn chhiu khiù Yâ-sû kóng : " Chún ngài-têu ngi̍p chû-khiùn , pûn ngài-têu fu chhai chû-é tî-poi . "
41005013	Yâ-sû chún kì-têu ; sià-lìn chhiu tui ke-ngìn sṳ̂n-song chhut-lòi , ngi̍p-hi chû-khiùn ; kûi-khiùn chû-é ( yok lióng-chhiên-chak ) chûng-hâ pên-kông , tiet-lo̍k fù tî-poi , chhiòn-phu chim-sí .
41005014	Chóng chû-é ke ngìn chhiu chéu-thet ; kì-têu hi sàng-tú lâu chû-vì ke hiông-chhûn kóng-hí liá-ke sṳ . Chung-ngìn chhiu chhut-lòi khon , to-tái fat-sên má-ke sṳ-chhìn .
41005015	Kì-têu lòi-to Yâ-sû ke-vi , khon-tó ke pûn kúi fu-sṳ̂n ke ngìn , chhiu-he thèu-pái pûn thai-khiùn kúi fu-sṳ̂n ke , chhô-tén , chok-hó sâm-fu , thèu-nó chhîn-siáng ; kì-têu chhiu chhin chho̍k-kiâng .
41005016	Khon-tó liá sṳ-chhìn kîn-ko ke ngìn , chiông fat-sên chhai pûn kúi fu-sṳ̂n ke ngìn sṳ̂n-song lâu chû-khiùn ke sṳ lâu thai-kâ kóng .
41005017	Kì-têu chhiu yêu-khiù Yâ-sû lì-khôi kì-têu ke thi-fông .
41005018	Yâ-sû sông-sòn ke sṳ̀ , ke sṳt pûn kúi fu-sṳ̂n ke ngìn lòi khiù Yâ-sû kóng : " Ngài thèn ngì hi hó-mò ? "
41005019	Yâ-sû m̀-hén , chúng-he lâu kì kóng : " Chón-hi ngiâ vuk-hâ , lâu chhîn-chhu̍k kóng , Chú ngióng-pân yung chhṳ̀-oi tui-thai ngì , pin Kì vi ngì só-cho ke sṳ he ngióng-pân ke thai . "
41005020	Ke ngìn chhiu lì-khôi , chit-sṳ̀ chhai Sṳ̍p-yip ke thi-fông siên-chhòn Yâ-sû vi kì só-cho ke sṳ-chhìn he ngióng-pân ke thai ; só-yû thâng-tó ke ngìn chhiòn-phu kám-kok chhin khì-koai .
41005021	Yâ-sû yu chhô-sòn chón-to fù ke-phién hi ; chhai fù-piên yû yit thai-khiùn ngìn lòi-to kì ke mien-chhièn chhi-si̍p .
41005022	Ke só-chhai yû yit-ke fi-thòng ke kón-lî-yèn , miàng ôn-to Ya̍p-lû , ya lòi . Kì yit khon-tó Yâ-sû , chhiu phu̍k chhai kì ke kiok-chhièn ,
41005023	khiù kì kóng : " Ngài ke mân-ńg phiang-to voi sí , khiù ngì lòi-hi vi kì on-sú , yî-hó kì , kiu kì yit miang ! "
41005024	Yâ-sû chhiu thùng kì hi . Chhin-tô ngìn ya chiâm-tén thèn kì hi .
41005025	Ke só-chhai yû yit-ke fu-ngìn-kâ , pot hiet-leu-phiang sṳ̍p-ngi ngièn ,
41005026	khon-ko chhin-tô ke yî-sên , chhai kì-têu ke sú-hâ su chhin-tô ke khú , só-yû ke chhièn-chhòi ya yung-thet-hi ; chúng-he kì ke phiang m̀ tân-chhiang mò hó , fán-chón hàn-kha ngiàm-chhung .
41005027	Kì sṳt thâng-ko Yâ-sû ke sṳ , só-yî chiâm chhai ngìn-khiùn chûng , hàng-to Yâ-sû ke heu-poi , miâ kì ke sâm ,
41005028	sîm-kôn sióng : " Ngài chṳ́-yû miâ-tó kì ke sâm , yit-thin voi tet-tó yî-hó . "
41005029	Kì ke hiet-leu ngiàm-sṳ̀ chhiu thìn-chṳ́ , kám-kok sṳ̂n-song ke phiang yí-kîn hó lé .
41005030	Yâ-sû chit-sṳ̀ kám-kok yû nèn-li̍t chhiùng chhṳ-kâ sṳ̂n-song chhut-hi , chhiu chhai ngìn-khiùn chûng chón-ko sṳ̂n lòi , kóng : " Má-ngìn miâ ngài ke sâm ? "
41005031	Kiâ ho̍k-sâng en kì kóng : " Ngì khon , án tô ngìn chiâm-tén ngì , ngì hàn mun : ' Má-ngìn miâ ngài ' mâ ? "
41005032	Chúng-he Yâ-sû si-mien kín chhìm , oi khon má-ngìn miâ kì .
41005033	Ke fu-ngìn-kâ tî chhṳ-kâ sṳ̂n-song só fat-sên ke sṳ , chhiu pi̍t-pi̍t-chhat , lòi-to Yâ-sû ke mien-chhièn khúi lo̍k-hi , cheu-sṳ̍t lâu kì kóng .
41005034	Yâ-sû tui kì kóng : " Moi-é â , ngì ke sin-sîm kiu-tó ngì ! Ôn-sîm chón-hi , ngì ke phiang yí-kîn hó lé . "
41005035	Yâ-sû hàn kóng-tén liá-ki fa ke sṳ̀ , yû ngìn tui fi-thòng kón-lî-yèn ke vuk-hâ kón-lòi , lâu Ya̍p-lû kóng : " Ngiâ moi-é yí-kîn sí-thet , ngióng-pân hàn lò-thung sîn-sâng nè ? "
41005036	Yâ-sû m̀-tap kì-têu só-kóng ke fa , tui fi-thòng ke kón-lî-yèn kóng : " M̀-sṳ́ kiâng , chṳ́-oi sin ! "
41005037	Yèn-heu kì tai-tén Pí-tet , Ngâ-kok , lâu Ngâ-kok ke ló-thâi Yok-hon khiung-ha hi , m̀-hén pûn phe̍t-ngìn thèn-tén kì .
41005038	Kì-têu lòi-to fi-thòng kón-lî-yèn ke vuk-hâ , Yâ-sû khon-tó thai-kâ lon chhàu-chhàu , thai-sâng kieu .
41005039	Yâ-sû ngi̍p-hi tui kì-têu kóng : " Ngì-têu cho-má-ke lon chhàu-chhàu thai-sâng kieu nè ? Se-ngìn-è pin mò sí , he soi-thet thin-thin . "
41005040	Kì-têu chhiu seu kì . Yâ-sû chiông kì-têu kiuk chhut-hi , chhiu tai-tén se-ngìn-è ke yà-ôi lâu kì sâm-ke ho̍k-sâng ngi̍p-hi se-â-moi-é ke fòng-kiên .
41005041	Kì khiên-tén se-â-moi-é ke sú , tui kì kóng : " Thai-li-sâ , kú-mí ! " Yi-sṳ chhiu-he : " Se-â-moi-é , ngài fûn-fu ngì , hong-hí-lòi ! "
41005042	Se-â-moi-é ngiàm-sṳ̀ chhiu hong-hí-lòi hàng . ( Kì yí-kîn sṳ̍p-ngi-se ) . Liá-ke sṳ , sṳ́ thai-kâ fî-sòng hî-khì !
41005043	Yâ-sû ngiàm-ngiàm fûn-fu kì-têu , m̀-hó siên-chhòn liá-ke sṳ-chhìn , yu kâu-tai nâ têu tûng-sî pûn se-â-moi-é sṳ̍t .
41006001	Yâ-sû lì-khôi ke thi-fông , to-chón-hi chhṳ-kâ ke kâ-hiông ; kiâ ho̍k-sâng ya thèn-tén kì .
41006002	To Ôn-sit-ngit , kì chhai fi-thòng kau-hiun ngìn . Tông-tô ngìn thâng-tó kì ke fa chhiu chhin khì-koai , kóng : " Liá-sà ngìn tui nai-vi tet-tó liá-ke pún-sṳ nè ? Má-ngìn pûn kì liá-ke chṳ-fi nè ? Mò sióng-tó kì hàn-voi hàng sṳ̀n-chiak ô !
41006003	Kì kám m̀-he muk-siong ? Kì m̀-he Mâ-li-â ke lai-é , Ngâ-kok , Yok-sit , Yù-thai lâu Sî-mùn ke â-kô mâ ? Kì ke-têu ló-moi m̀-he he̍t chhai ngài-têu liá-vi mâ ? " Kì-têu chhiu khî-chhie̍t kì .
41006004	Yâ-sû tui kì-têu kóng : " Chhù-liáu chhai chhṳ-kâ ke pún-hiông , pún-chhu̍k , pún-kâ yî-ngoi , siên-tî chhiòn-phu su ngìn chûn-kin . "
41006005	Án-ngiòng , kì chhai ke-vi chhiu mò fap-thu hàng má-ke sṳ̀n-chiak , chṳ́-yû on-sú chhai yit-têu phiang-ngìn ke sṳ̂n-song , lòi yî-hó kì-têu .
41006006	Yîn-vi ke-têu ngìn m̀-hén sin , kì kám-kok fî-sòng khì-koai . Yâ-sû ki-siu̍k chhai fu-khiun tak-ke chhûn-chông kau-hiun ngìn .
41006007	Kì ham sṳ̍p-ngi-ke ho̍k-sâng lòi , phai kì-têu lióng-sà lióng-sà khiung-ha chhut-hi . Kì su kì-têu kiuk sià-lìn ke khièn-piang ,
41006008	yu fûn-fu kì-têu kóng : " Chhut-ngoi ke sṳ̀ , chhù-liáu yit-kî koái-kun-é , m̀-hó tai má-ke tûng-sî ; m̀-hó tai sṳ̍t-vu̍t lâu lî-hàng-thoi , sâm-thoi-tú ya m̀-hó tai chhièn ;
41006009	oi chok-hài , chúng-he m̀-hó kâ-tai yit-liâng nui-sâm . "
41006010	Kì yu tui kì-têu kóng : " Ngì-têu hi-to yit-ke só-chhai , nai kâ-ngìn hén chiap-thai ngì-têu , chhiu he̍t chhai ke-vi , chhṳ̍t-to ngì-têu lì-khôi ke só-chhai .
41006011	Mò-lun to má-ke só-chhai , na-he ke-vi ke ngìn m̀ chiap-thai ngì-têu , ya m̀-thâng ngì-têu ke fa , ngì-têu chhiu lì-khôi ke só-chhai , ya oi chiông kiok-hong ke nài-fún tém-thet , lòi péu-sṳ tui kì-têu ke kín-ko . "
41006012	Ho̍k-sâng chhiu chhut-hi chhòn-tho , khien ngìn hi-sià kûi-chṳn .
41006013	Kì-têu ya kiuk-chéu chhin-tô kúi , yung yù kò chhin-tô phiang-ngìn , yî-hó kì-têu .
41006014	Koân-he Yâ-sû ke yit-chhiet sṳ , Hî-li̍t-vòng chhiòn-phu yû thâng-tó , yîn-vi Yâ-sû ke miàng-sâng yí-kîn chhòn-to tak só-chhai . Yû ngìn kóng : " Kì he hàng sé-lî ke Yok-hon fán-sâng , chang voi yû hàng liá-têu sṳ̀n-chiak ke nèn-li̍t . "
41006015	Yû ngìn kóng : " Kì he Yî-li-â . " Ya yû ngìn kóng : " Kì he siên-tî , chhiong kú-sṳ̀-thoi ke siên-tî . "
41006016	Chúng-he Hî-li̍t thâng-tó liá-têu fa , chhiu kóng : " Kì chhiu-he pûn ngài chám-thèu ke Yok-hon fán-sâng lé ! "
41006017	Ngièn-lòi , Hî-li̍t sṳt ham ngìn hi chok Yok-hon , chiông kì thak-tén , koân chhai kâm-ngiu̍k tú . Hî-li̍t cho liá-ke sṳ he oi pûn Hî-lò-tí fôn-hí ; Hî-lò-tí he Hî-li̍t ke hiûng-thi Fî-li̍t ke pû-ngiòng , chúng-he pûn kì chiam-lòi cho pû-ngiòng .
41006018	Yok-hon chai-sâm chit-phi Hî-li̍t kóng : " Ngì chiam hiûng-thi ke pû-ngiòng he vì-fap ke ! "
41006019	Yîn-vi án-ngiòng , Hî-lò-tí sîm-chûng yen-hen kì , sióng-oi hoi-sí kì , chúng-he mò kî-fi ;
41006020	yîn-vi Hî-li̍t tî Yok-hon he chṳn-chhṳ̍t sṳn-kiet ke ngìn , só-yî chhiu kin-chhung pó-fu kì . Hî-li̍t tak-pái thâng-tó Yok-hon só-kóng ke fa , sîm-chûng chhiu mò phìn-ôn , chúng-he yu chhin fôn-hí thâng kì kóng-lun .
41006021	Hî-lò-tí só tén ke kî-fi to lé . Hî-li̍t sâng-ngit ke sṳ̀ , kí-hàng sṳn-thai ke yen-fi , phan-chok chêu-thai vùn-vú pak-kôn lâu Kâ-li-li mìn-kiên ke liâng-chhiu .
41006022	Yèn-si̍t chûng , Hî-lò-tí ke moi-é ngi̍p-lòi thiau-vú ; Hî-li̍t lâu ngìn-hak chhiòn-phu chhin fôn-hí . Só-yî vòng tui se-â-moi-é kóng : " Yù-chhai ngì tui ngài yêu-khiù má-ke , ngài yit-thin voi sóng ngì . "
41006023	Kì yu fat-sṳ kóng : " Mò-lun ngì khiù má-ke , chhiu-he ngài ke yit-pan kông-sân , ngài ya voi pûn ngì ! "
41006024	Ke se-â-moi-é chhut-hi mun kiâ-mê , kóng : " Ngài oi khiù má-ke chang hó nè ? " Kiâ-mê kóng : " Sṳ̂-sé Yok-hon ke thèu-nà . "
41006025	Se-â-moi-é ngiàm-sṳ̀ to-chón-lòi kien vòng , khiù kóng : " Khiù vòng chit-sṳ̀ chiông Sṳ̂-sé Yok-hon ke thèu-nà piong chhai phàn-tú pûn ngài ! "
41006026	Vòng thâng-tó liá-ke chhiáng-khiù , fî-sòng vì-nàn ; chúng-he kì yí-kîn chhai ngìn-hak mien-chhièn fat-sṳ , chhiu mò sióng-oi khî-chhie̍t se-â-moi-é ke chhiáng-khiù .
41006027	Só-yî , kì chit-sṳ̀ min-lin ví-pîn hi nâ Yok-hon ke thèu-nà lòi . Ví-pîn chhiu hi-to kâm-ngiu̍k , chám Yok-hon ke thèu-nà ,
41006028	piong chhai phàn-tú , têu-pûn se-â-moi-é ; kì chhiu kâu-pûn kiâ-mê .
41006029	Yok-hon ke ho̍k-sâng thâng-tó liá-ke sêu-sit , chhiu lòi chiông Yok-hon ke sṳ̂n-sṳ̂ liâng-chéu , chong chhai fùn-mu tî-poi .
41006030	Sṳ́-thù to-chón-lòi kien Yâ-sû , chiông kì-têu só-cho só-chhòn ke yit-chhiet , chhiòn-phu tui kì po-ko .
41006031	Yîn-vi lòi-lòi hi-hi ke ngìn chhin tô , Yâ-sû lâu ho̍k-sâng mò-hàn to mò sṳ̀-kiên hó sṳ̍t-fan , só-yî kì tui kì-têu kóng : " Ngì-têu thèn ngài lòi , ngài-têu lòi-hi phiên-phit ke só-chhai hiû-sit yit-ha . "
41006032	Kì-têu chhiu chhô-sòn chhut-fat , tiâm-tiâm-é hi phiên-phit ke só-chhai .
41006033	Chúng-he , yû chhin-tô ngìn khon-tó kì-têu lì-khôi , ngiàm-sṳ̀ ngin-tó he kì-têu . Chung-ngìn chhiu tui tak-ke sàng chhut-lòi , siông-châng pi-poi kón hi , pí Yâ-sû lâu ho̍k-sâng siên to ke só-chhai .
41006034	Yâ-sû yit sông-ngan , khon-tó liá yit thai-khiùn ngìn , chhiu lìn-mén kì-têu , yîn-vi kì-têu chhiong mò mu̍k-ngìn ke yòng-khiùn khiung-yong ; kì chhiu kâu kì-têu chhin-tô tho-lî .
41006035	Lìm-am-é ke sṳ̀ , ho̍k-sâng lòi-kien Yâ-sû , tui kì kóng : " Thiên am lô , liá-vi yu he phiên-phit ke só-chhai ,
41006036	chhiáng ham thai-kâ lì-khôi , hó pûn kì-têu hi fu-khiun ke chhûn-chông mâi tûng-sî sṳ̍t . "
41006037	Chúng-he Yâ-sû en-kóng : " Ngì-têu pûn kì-têu sṳ̍t ! " Kì-têu kóng : " Ngì oi ngài-têu yung lióng-pak-chak ngiùn-chhièn hi mâi piáng-è pûn kì-têu sṳ̍t he-mò ? "
41006038	Yâ-sû lâu kì-têu kóng : " Ngì-têu hi chhìm-khon-ná , chúng-khiung yû kí-tô piáng-è ? " Kì-têu chhìm to-chón-lòi kóng : " Chṳ́-yû ńg-chak piáng , lióng-mî ǹg . "
41006039	Yâ-sû fûn-fu ho̍k-sâng hêm chung-ngìn fûn-khôi chhô chhai chhó-phiàng-táng .
41006040	Chung-ngìn chhiu chhô-hâ-lòi , yû-têu yit-phài yit-pak sà , yû-têu ńg-sṳ̍p sà .
41006041	Yâ-sû chiông ńg-chak piáng lâu lióng-mî ǹg nâ-hí-lòi , ngo-thèu mong-thiên , kám-chhia Song-ti , yèn-heu pak-khôi piáng-è , kâu-pûn ho̍k-sâng ; ho̍k-sâng chhiu pûn-pûn chung-ngìn . Chhiong án-ngiòng , kì ya chiông lióng-mî ǹg-è pûn-pûn thai-kâ .
41006042	Thai-kâ chhiòn-phu sṳ̍t-to páu ;
41006043	ho̍k-sâng chiông só chhûn ke piáng-sui-é lâu ǹg-sui-é ngiâm-hí-lòi , chông-mân sṳ̍p-ngi-chak làm-è .
41006044	Sṳ̍t piáng-è ke nàm-ngìn khiung-yû ńg-chhiên sà .
41006045	Sṳ-heu , Yâ-sû ngiàm-sṳ̀ chhûi kiâ ho̍k-sâng sông-sòn , siên hi tui-mien ke Pak-soi-thai , tén kì hêm chung-ngìn chón-hi .
41006046	Lì-khôi thai-kâ heu , kì chhiu sông-sân hi khì-tó .
41006047	To am-pû-thèu ke sṳ̀ , sòn yí-kîn chhang-to fù-chûng , Yâ-sû yit-sà hàn liù chhai ngan-song .
41006048	Kì khon-tó ho̍k-sâng chhang-sòn chhin sîn-khú , yîn-vi sòn ngia̍k-fûng hàng . Thiên-mùng-kông ke sṳ̀ , Yâ-sû chhai fù-mien hàng-tén hi ho̍k-sâng ke-vi , sióng-oi tui kì-têu phòng-piên ko-hi .
41006049	Ho̍k-sâng khon-tó kì chhai fù-mien hàng , láu-tó he kúi , chhiu hêm hí-lòi ;
41006050	yîn-vi kì-têu thai-kâ khon-tó kì , ya kiâng-to voi sí . Yâ-sû chit-sṳ̀ tui kì-têu kóng : " Ôn-sîm , he ngài , m̀-sṳ́ kiâng ! "
41006051	Kì sông-hi thùng kì-têu khiung-ha chhô-sòn , fûng chhiu thìn hâ-lòi . Ho̍k-sâng hak-to ngong-ngong ,
41006052	yîn-vi kì-têu mò liáu-kié pûn piáng liá-khien sṳ ke yi-sṳ ; kì-têu ke thèu-nó chhin thun .
41006053	Kì-têu ko-liáu fù , chhai Kiet-nì-sat-le̍t kho ngan , chiông sòn thak-hó .
41006054	Kì-têu yit hâ-sòn , chung-ngìn chhiu ngin-chhut Yâ-sû .
41006055	Chung-ngìn hàng-phien ke só-chhai , thâng-tó Yâ-sû chhai nai-vi , kì-têu chhiu chiông phiang-ngìn yung chhó-chhia̍k kông-to kì mien-chhièn lòi .
41006056	Mò-lun Yâ-sû hi-to hiông-ha , sàng-tú , ya-he chhûn-chông , chung-ngìn chhiu chiông phiang-ngìn piong chhai kiê-lu , khiù Yâ-sû chún phiang-ngìn tân-chhiang miâ kì ke sâm-mî ; só-yû miâ-tó ke ngìn chhiòn-phu tet-tó yî-hó .
41007001	Fap-li-soi-ngìn lâu kí-ke tui Yâ-lu-sat-lâng lòi ke kîn-ho̍k kau-sṳ̂ khiung-ha lòi kien Yâ-sû .
41007002	Kì-têu khon-tó Yâ-sû ke ho̍k-sâng chûng yû-ngìn yung mò chhiang-li ke sú sṳ̍t-fan , mò chhiong Fap-li-soi-ngìn án-ngiòng siên sé-sú .
41007003	( Ngièn-lòi Fap-li-soi-ngìn lâu yit-pân ke Yù-thai-ngìn chhiòn-phu chûn-sú chú-siên ke chhòn-thúng , na-he mò cheu kûi-thin ke fông-fap siên sé-sú chhiu m̀ sṳ̍t-fan ;
41007004	tui kiê-lu mâi-lòi ke tûng-sî , na mò siên sé-ko ya m̀ sṳ̍t . Kì-têu hàn chûn-sú chhin-tô khì-thâ chhòn-thúng ke kûi-thin , chhiong oi ngióng-pân sé pî-é , vo̍k-é , thùng-hi lâu mìn-chhòng tén-tén . )
41007005	Só-yî Fap-li-soi-ngìn lâu kîn-ho̍k kau-sṳ̂ mun Yâ-sû kóng : " Ngióng-pân ngì ke ho̍k-sâng mò chûn-sú ngài-têu chú-siên ke chhòn-thúng , fán-chón yung mò chhiang-li ke sú sṳ̍t-fan nè ? "
41007006	Yâ-sû kóng : " Yî-soi-â chṳ́ ngì-têu liá-chúng ká-mo vì-san ke ngìn só-kóng ke yi-ngièn sṳ̍t-chhai mò m̀-chho̍k ! Chhiong Sṳn-kîn só ki : Song-ti án-ngiòng kóng : ' Liá-têu ngìn yung choi-sùn-phì chûn-kin Ngài , chúng-he kì-têu ke sîm yén-yén lì-khôi Ngài .
41007007	Kì-têu chiông ngìn ke kûi-thin chún-cho Ngài ke min-lin lòi kâu ngìn ; kì-têu kin-pai Ngài ya he khûng-khûng . ' "
41007008	Yâ-sû kóng : " Ngì-têu chûn-sú kú-chó ngìn ke chhòn-thúng , chúng-he vì-fán Song-ti ke min-lin . "
41007009	Kì yu kóng : " Ngì-têu yung chhin kô-mìn ke chia-khiéu lòi khî-chhie̍t Song-ti ke min-lin , muk-tit chhiu-he oi pó-sú chhṳ-kâ ke chhòn-thúng .
41007010	Mô-sî kóng : ' Oi hau-kin yà-ôi ' ; yu kóng : ' Chu-ma yà-ôi ke , oi phan kì sí-hìn . '
41007011	Ngì-têu phiên-phiên kóng , mò-lun má-ngìn tui yà-ôi kóng : ' Ngài chiông fung-yông ngì-têu ke tûng-sî chún-cho Khó-pán ' ( yi-sṳ he hien-pûn Song-ti ke tûng-sî ) ,
41007012	kì chhiu m̀-sṳ́ fung-yông yà-ôi .
41007013	Ngì-têu án-ngiòng cho , chhiu-he nâ ngì-têu kâu ngìn ke chhòn-thúng lòi fi-thet Song-ti ke fa . Ngì-têu hàn cho chhin-tô chhiong liá-chúng ke sṳ . "
41007014	Yâ-sû yu seu-si̍p chung-ngìn to kì mien-chhièn , tui kì-têu kóng : " Ngì-têu thai-kâ oi thâng ngài ke fa , ya oi mìn-pha̍k .
41007015	Tui ngoi-poi ngi̍p-to ngìn tî-poi ke , m̀-voi sṳ́ ngìn mò chhiang-li ; fán-chón , tui tî-poi chhut-lòi ke chang voi sṳ́ ngìn mò chhiang-li . "
41007017	Yâ-sû lì-khôi chung-ngìn ngi̍p-hi vuk-tú ke sṳ̀ , kiâ ho̍k-sâng mun kì liá pí-yi ke yi-sṳ .
41007018	Yâ-sû lâu kì-têu kóng : " Ngì-têu thùng kì-têu khiung-yong mò mìn-pha̍k mâ ? Kám-kóng ngì-têu m̀ tî ? Tui ngoi-poi ngi̍p-hi ke m̀-voi sṳ́ ngìn mò chhiang-li ;
41007019	yîn-vi tui ngoi-poi ngi̍p-hi ke m̀-he to kì ke sîm-chûng , he to kì ke chhòng-tú tî-poi , yèn-heu chhiu ô chhut-lòi . " ( Yâ-sû kóng liá-ke fa , yi-sṳ he kóng yit-chhiet sṳ̍t-vu̍t chhiòn-phu he chhiang-li ke . )
41007020	Kì ki-siu̍k kóng : " Sṳ́ ngìn mò chhiang-li ke he tui ngìn tî-poi chhut-lòi ke .
41007021	Yîn-vi tui ngìn sîm-chûng chhut-lòi ke , yû chúng-chúng ke ok-ngiam ; liá-têu ok-ngiam voi sṳ́ kì fam thûng-kiên , thêu-nâ , hiûng-sat , kiên-yìm ,
41007022	thâm-sîm , sià-ok , kúi-cha , fong-thong , chhit-tu , fí-pong , kiêu-ngau , tiên-khòng tén chhui-ok .
41007023	Liá yit-chhiet ke sià-ok chhiòn-phu he tui ngìn tî-poi chhut-lòi , ya chṳn-kîn voi sṳ́ ngìn mò chhiang-li ke . "
41007024	Yâ-sû lì-khôi ke só-chhai , to Thai-ngì-sàng fu-khiun ke thi-fông hi . Kì he̍t chhai yit-ke ngìn-kâ , mò-oi pûn ngìn tî , chúng-he khong m̀-he̍t .
41007025	Yû yit-ke fu-ngìn-kâ , kì ke moi-é pûn sià-lìn fu-sṳ̂n . Kì thâng-tó Yâ-sû ke sṳ , chit-sṳ̀ lòi-kien kì , khúi chhai kì ke kiok-chhièn .
41007026	Liá fu-ngìn-kâ he yit-ke ngoi-koet-ngìn , chhai Si-li-â ke Fî-nì-kî chhut-se ke . Kì khiù Yâ-sû chiông kiâ moi-é sṳ̂n-song ke kúi kiuk chhut-hi .
41007027	Yâ-sû tui kì kóng : " Oi pûn chṳ́-ńg siên sṳ̍t-páu ; nâ chṳ́-ńg sṳ̍t ke piáng-è fit pûn kiéu-è sṳ̍t he m̀-chho̍k ke . "
41007028	Ke fu-ngìn-kâ en-kóng : " Chú â , mò m̀-chho̍k , chúng-he chok-tái-hâ ke kiéu-è me sṳ̍t chṳ́-ńg só chhûn ke piáng-sui-é â ! "
41007029	Yâ-sû tui kì kóng : " Phìn liá-ki fa , ngì hó chón-hi lé ; kúi yí-kîn tui ngiâ moi-é sṳ̂n-song chhut-hi lé ! "
41007030	Ke fu-ngìn-kâ chhiu chón vuk-hâ , khon-tó moi-é soi chhai mìn-chhòng-táng ; kúi yí-kîn lì-khôi kì .
41007031	Yâ-sû lì-khôi Thai-ngì fu-khiun ke thi-fông , kîn-ko Sî-tun , tui Sṳ̍p-yip chón-to Kâ-li-li-fù .
41007032	Yû ngìn chiông yit-ke yu lûng yu á ke ngìn tai-to Yâ-sû mien-chhièn lòi , khiù Yâ-sû vi kì on-sú .
41007033	Yâ-sû tai kì lì-khôi ngìn-khiùn , to sùn-thèu hi , yung chhṳ-kâ ke sú-chṳ́ tham kì ke ngí-kûng , yu yung héu-lân kò kì ke sa̍t-mà .
41007034	Yâ-sû ngo-thèu mong-thiên , chhṳ̂m-chhṳ̂m théu yit-héu thai-hi , tui ke-ngìn kóng : " Ngì-fat-thai ! " yi-sṳ chhiu-he " Tá khôi-lòi ! "
41007035	Ke-ngìn ke ngí-kûng chhiu tá khôi-lòi , sa̍t-mà-kîn ya ngiung-hâ-lòi , kì chhiu khôi-khiéu kóng-fa , chhiòn mò khun-nàn .
41007036	Yâ-sû fûn-fu thai-kâ chhiên-van m̀-hó tui ngìn kóng-hí liá-hong sṳ ; chúng-he kì ye̍t fûn-fu , kì-têu chhiu ye̍t siên-chhòn .
41007037	Só-yû thâng-tó ke ngìn chhiòn-phu sṳ̍p-fûn khì-koai ; kì-têu kóng : " Kì tak-yong sṳ-chhìn chhiòn-phu cho-to án hó ! Kì sṳm-chṳ pûn ngí-lûng ke thâng-tó , pûn á-è kóng-fa ! "
41008001	Ko mò kí-kiú , nang-ngoi yit thai-khiùn ngìn chhi-si̍p khiung-ha . Kì-têu mò má-ke hó sṳ̍t ; Yâ-sû ham ho̍k-sâng lòi , tui kì-têu kóng :
41008002	" Ngài thoi liá-khiùn ngìn chhin tâm-sîm , yîn-vi kì-têu thùng ngài khiung-ha yí-kîn sâm-ngit , liá-ha mò tûng-sî hó sṳ̍t lô .
41008003	Na-he ngài hêm kì-têu ngo-tú-sṳ́ chón-hi , kì-têu chhai lu-song voi ngo-to pan-sâng-sí , yîn-vi kì-têu yû-têu he tui chhin-yén lòi ke . "
41008004	Kiâ ho̍k-sâng chhiu mun kì kóng : " Chhai liá phiên-phit ke só-chhai , ngài-têu oi hi nai-vi chhìm án-tô ke sṳ̍t-vu̍t pûn liá-têu ngìn sṳ̍t-páu nè ? "
41008005	Yâ-sû mun kì-têu kóng : " Ngì-têu yû kí-tô piáng ? " Kì-têu en-kóng : " Chhit-chak . "
41008006	Yâ-sû fûn-fu chung-ngìn chhô chhai thi-song , yèn-heu nâ-hí ke chhit-chak piáng-è , kám-chhia Song-ti heu , chhiu pak-khôi , kâu-pûn ho̍k-sâng , ham kì-têu chhòn-pûn thai-kâ ; ho̍k-sâng chhiu pûn-pûn chung-ngìn .
41008007	Kì-têu ya yû kí-mî se ǹg-è ; Yâ-sû hien-song kám-chhia , fûn-fu ho̍k-sâng ya pûn-pûn thai-kâ .
41008008	Thai-kâ chhiòn-phu sṳ̍t-to páu . Ho̍k-sâng ngiâm sṳ̍t-chhûn ke sui-é , chông-mân chhit-chak làm-è .
41008009	Ke-têu ngìn thai-yok yû si-chhiên sà . Yâ-sû chhiu ham chung-ngìn san-khôi ,
41008010	ngiàm-sṳ̀ lâu ho̍k-sâng sông-sòn , hi Thai-mâ-nú-thâ ke thi-fông .
41008011	Yû-têu Fap-li-soi-ngìn lòi kien Yâ-sû , lâu kì phien-lun . Kì-têu sióng-oi hoi kì , chhiu yêu-khiù kì hàng yit-ke sṳ̀n-chiak , lòi chṳn-mìn kì só-cho ke he tui Song-ti lòi ke .
41008012	Yâ-sû chhṳ̂m-chhṳ̂m théu yit-héu thai-hi kóng : " Liá sṳ-thoi ke ngìn ngióng-pân oi yêu-khiù sṳ̀n-chiak nè ? Ngài sṳ̍t-chhai lâu ngì-têu kóng , mò má-ke sṳ̀n-chiak hó pûn liá sṳ-thoi ke ngìn khon ! "
41008013	Kì chhiu lì-khôi kì-têu , yu sông-sòn ko-hi fù ke tui-mien .
41008014	Ho̍k-sâng m̀ ki-tet tai kâ-têu piáng-è , sòn-táng chṳ́-yû chhûn yit-chak piáng-è , mò phe̍t ke sṳ̍t-vu̍t .
41008015	Yâ-sû kín-ko kì-têu kóng : " Ngì-têu oi se-ngi , oi thì-fòng Fap-li-soi-ngìn ke fat-kau lâu Hî-li̍t ke fat-kau . "
41008016	Kì-têu pí-chhṳ́ am-chûng ngi-lun kóng : " Kì kóng liá-ke fa , pha-he yîn-vi ngài-têu mò kâ-tai piáng-è . "
41008017	Yâ-sû tî kì-têu só-kóng ke , chhiu tui kì-têu kóng : " Ngì-têu ngióng-pân thó-lun mò piáng-è liá-khien sṳ nè ? Kám-kóng ngì-têu hàn-màng liáu-kié , hàn mò mìn-pha̍k he-mò ? Ngì-têu ke thèu-nó kám án thun ?
41008018	Ngì-têu yû muk-chû , kám khon-m̀-tó ? Yû ngí-kûng , kám thâng-m̀-tó ? Ngì-têu kám m̀ ki-tet-hi lé ?
41008019	Ngài pak-khôi ńg-chak piáng-è pûn-pûn ńg-chhiên ngìn sṳ̍t ke sṳ̀ , ngì-têu chiông sṳ̍t-chhûn ke sui-é chông-mân kí-tô làm-è ? " Kì-têu en-kóng : " Sṳ̍p-ngi làm . "
41008020	Yâ-sû yu mun-kóng : " Ngài pak-khôi chhit-chak piáng-è pûn-pûn si-chhiên ngìn sṳ̍t ke sṳ̀ , ngì-têu yu chông-mân kí-tô làm-è ? " Kì-têu en-kóng : " Chhit làm . "
41008021	Yèn-heu , Yâ-sû kóng : " Án-ngiòng , ngì-têu hàn m̀-voi mìn-pha̍k he-mò ? "
41008022	Kì-têu lòi-to Pak-soi-thai , yû-ngìn tai yit-ke mô-muk-ke to Yâ-sû mien-chhièn lòi , yêu-khiù Yâ-sû miâ kì .
41008023	Yâ-sû khiên mô-muk ke sú , tai kì to chhûn-chông ngoi-poi hi , phi héu-lân chhai kì ke muk-chû hong , yèn-heu on-sú chhai kì ke sṳ̂n-song , mun kì kóng : " Ngì yû khon-tó tûng-sî mò ? "
41008024	Kì ngo-thèu lòi khon , kóng : " Ngài yû khon-tó ngìn ; kì-têu chhiong su-é , hàng-lòi hàng-hi . "
41008025	Yâ-sû yu yung sú miâ kì ke muk-chû . Ke mô-muk-ke pak-khôi muk-chû lòi khon , chhiu vàn-chhiòn fî-fu̍k , tak-yong tûng-sî khon-to chhîn-chhîn chhú-chhú .
41008026	Yâ-sû ham kì chón-hi , yu fûn-fu kì kóng : " Lièn liá chhûn-chông ya m̀-hó chai ngi̍p-hi . "
41008027	Yâ-sû lâu ho̍k-sâng hi Khái-sat-li-â-Fî-li̍p-pí fu-khiun ke chhûn-chông . Chhai lu-song , kì mun kì-têu kóng : " Yit-pân ngìn kóng ngài he má-ngìn ? "
41008028	Kì-têu en-kóng : " Yû-têu kóng ngì he Sṳ̂-sé Yok-hon ; yû-têu kóng ngì he Yî-li-â ; ya yû-têu kóng ngì he siên-tî chûng ke yit-ke . "
41008029	Yâ-sû yu mun kì-têu kóng : " Ngì-têu nè ? Ngì-têu kóng ngài he má-ngìn ? " Pí-tet kóng : " Ngì chhiu-he Kî-tuk . "
41008030	Yèn-heu , Yâ-sû kín-ko kì-têu , yit-thin m̀-hó tui phe̍t-ngìn kóng kì ke sṳ̂n-fun .
41008031	Yâ-sû chhiu khôi-sṳ́ kau-sṳ ho̍k-sâng , Ngìn-chṳ́ yit-thin oi su chhin-tô ke khú-nan ; kì voi pûn chóng-ló , chi-sṳ̂-chóng lâu kîn-ho̍k kau-sṳ̂ hi-chhie̍t , ya voi pûn-ngìn sat-hoi , chúng-he thi-sâm-ngit kì voi fu̍k-fa̍t .
41008032	Kì chiông liá-têu sṳ kóng-to chhîn-chhîn chhú-chhú . Pí-tet chhiu lâi-tén Yâ-sû , khôi-sṳ́ khien kì .
41008033	Yâ-sû chón-sṳ̂n , khon-tén ho̍k-sâng , chit-phi Pí-tet kóng : " Sat-tan , sám-khôi ! Ngì ke sióng-fap m̀-he tui Song-ti lòi ke , he ngìn ke sióng-fap . "
41008034	Yèn-heu , Yâ-sû ham chung-ngìn lâu ho̍k-sâng to kì mien-chhièn lòi , lâu kì-têu kóng : " Sióng-oi thèn ngài ke ngìn , chhiu oi piong-thet chhṳ-kâ , khià-hí kì ke sṳ̍p-sṳ-ka lòi thèn ngài .
41008035	Yîn-vi sióng-oi kiu chhṳ-kâ sâng-miang ke ngìn , fán-chón voi sóng-sṳt sâng-miang ; vi-tó ngài lâu ngài ke fuk-yîm sóng-sṳt sâng-miang ke ngìn , fán-chón voi tet-tó sâng-miang .
41008036	Ngìn na-he chhon-tó chhiòn sṳ-kie , chúng-he sóng-sṳt chhṳ-kâ ke sâng-miang , yû má-ke lu-yung nè ? Tông-yèn mò !
41008037	Kì oi nâ má-ke lòi von chhṳ-kâ ke sâng-miang nè ?
41008038	Tui liá yìm-lon lâu sià-ok ke sṳ-thoi , mò-lun má-ngìn , yîn-vi ngài lâu ngài ke kau-hiun kám-kok kien-seu , Ngìn-chṳ́ chhai kiâ Pâ ke yùng-kông chûng , thùng kì ke sṳn thiên-sṳ́ khiung-ha kong-lìm ke-sṳ̀ , ya oi khon kì cho kien-seu ke ngìn . "
41009001	Yâ-sû yu tui kì-têu kóng : " Ngài sṳ̍t-chhai lâu ngì-têu kóng , khî chhai liá-vi ke ngìn , yû-têu chhai sí yî-chhièn voi khon-tó Song-ti ke chú-khièn thai-yû nèn-li̍t lòi sṳ̍t-hien . "
41009002	Liuk-ngit yî-heu , Yâ-sû tai-tén Pí-tet , Ngâ-kok lâu Yok-hon , tiâm-tiâm-é sông yit-chho kô-sân . Chhai kì-têu mien-chhièn , Yâ-sû ke hìn-siong kói-pien :
41009003	Kì ke sâm fat-kông , fî-sòng ke pha̍k , sṳ-kiên mò-ngìn nèn chiông pu-é ngiam-to án pha̍k .
41009004	Sâm-ke ho̍k-sâng fut-yèn khon-tó Yî-li-â lâu Mô-sî chhai ke-vi thùng Yâ-sû kóng-fa .
41009005	Pí-tet tui Yâ-sû kóng : " Sîn-sâng , ngài-têu chhai liá-vi chhin hó ! Ngài-têu lòi tap sâm-kiên liàu-è , yit-kiên pûn ngì , yit-kiên pûn Mô-sî , yit-kiên pûn Yî-li-â . "
41009006	Yîn-vi sâm-ke ho̍k-sâng chhin kiâng , Pí-tet m̀-tî oi kóng má-ke chang hó .
41009007	Liá-sṳ̀ yû yùn chhut-hien , châ-tén kì-têu . Fut-yèn yû sâng tui yùn-chûng chhòn chhut-lòi kóng : " Liá he Ngài só-siak ke Lai-é . Ngì-têu oi thâng-chhiùng kì ! "
41009008	Kì-têu kón-kín si-mien kín-chhìm , chúng-he mò khon-tó phe̍t-ngìn , chṳ́-yû Yâ-sû thùng kì-têu khiung-ha .
41009009	Kì-têu hâ-sân ke sṳ̀ , Yâ-sû fûn-fu kì-têu kóng : " Ngìn-chṳ́ màng tui sí fu̍k-fa̍t yî-chhièn , chhiên-van m̀-hó chiông só khon-tó ke sṳ lâu phe̍t-ngìn kóng . "
41009010	Kì-têu chûn-sú Yâ-sû ke fa , chúng-he pí-chhṳ́ thó-lun kóng : " Tui sí fu̍k-fa̍t to-tái he má-ke yi-sṳ ? "
41009011	Kì-têu yu mun Yâ-sû kóng : " Kîn-ho̍k kau-sṳ̂ ngióng-voi kóng , Yî-li-â thin-chho̍k oi siên lòi nè ? "
41009012	Yâ-sû en-kóng : " Yû-yáng , Yî-li-â oi siên lòi sṳ́ van-sṳ fu̍k-ngièn ; chúng-he Sṳn-kîn ngióng-pân yu kóng , Ngìn-chṳ́ pit-thin voi su chhin-tô khú pin pûn-ngìn hi-chhie̍t nè ?
41009013	Chúng-he ngài lâu ngì-têu kóng , Yî-li-â yí-kîn lòi lé ; kì-têu ya sùi-sîm só-oi lòi tui-thai kì , chhiong Sṳn-kîn só kóng koân-he kì ke fa yit-yong . "
41009014	Kì-têu to-chón-hi khì-thâ ho̍k-sâng ke-vi ke sṳ̀ , khon-tó yit thai-khiùn ngìn vì-tén kì-têu . Yû-têu kîn-ho̍k kau-sṳ̂ chhai ke-vi thùng ho̍k-sâng phien-lun .
41009015	Chung-ngìn yit khon-tó Yâ-sû , chhiòn-phu fî-sòng khì-koai , chhiu chéu-tén hi ngiàng-chiap kì .
41009016	Yâ-sû mun ho̍k-sâng kóng : " Ngì-têu thùng kì-têu phien-lun má-ke ? "
41009017	Ngìn-khiùn chûng yû yit-ke ngìn en-kóng : " Sîn-sâng , ngài tai-tén ngài ke lai-é lòi chhìm ngì ; yîn-vi kì pûn á-è-kúi fu-sṳ̂n , mò fap-thu kóng-fa .
41009018	Tak-pái kúi kûng-kit kì ke sṳ̀ , chhiu chiông kì phiâng-lo̍k thi-nài-hâ , sṳ́ kì choi kín pu̍t-phô , ngâu-hèn ngà-kau , kûi-sṳ̂n ngang-ngang . Ngài yêu-khiù ngiâ ho̍k-sâng kiuk liá-ke kúi chéu , chúng-he kì-têu mò phan-fap . "
41009019	Yâ-sû tui kì-têu kóng : " Ngì-têu liá sṳ-thoi ke ngìn ngióng-pân án mò sin-sîm ! Ngài hàn oi chhai ngì-têu liá-vi kí-kiú nè ? Hàn oi ngiûn-nai ngì-têu kí-kiú nè ? Chiông se-ngìn-è tai-lòi ngài liá-vi ! "
41009020	Kì-têu chhiu chiông se-ngìn-è tai-ko-lòi . Ke kúi yit khon-tó Yâ-sû , chhiu sṳ́ se-ngìn-è thai chhû-kîn , vang chhai thi-song kún-lòi kún-hi , choi kín pu̍t-phô .
41009021	Yâ-sû mun kì ke â-pâ kóng : " Kì pot liá-ke phiang yû kí-kiú lé ? " Kì en-kóng : " Chhiùng se chhiu yû lô .
41009022	Kúi chhin-tô pái sióng-oi hoi-sí kì , chiông kì phiâng-to fó tî-poi , súng-lo̍k súi-chûng . Ngì na yû phan-fap , khiù ngì lìn-mén ngài-têu , pông-chhu ngài-têu ! "
41009023	Yâ-sû kóng : " He ô , ngì na yû phan-fap ! Yû sin-sîm ke ngìn , má-ke sṳ-chhìn tû yû khó-nèn . "
41009024	Se-ngìn-è ke â-pâ ngiàm-sṳ̀ thai-sâng kóng : " Ngài sin , chúng-he ngài ke sin-sîm m̀-la , khiù ngì pông-chhu ngài ! "
41009025	Yâ-sû khon-tó chung-ngìn vì-tén lòi , chhiu ngiàm-ngiàm chit-phi ke sià-lìn kóng : " Ngì liá lûng-á-kúi , ngài min-lin ngì tui liá se-ngìn-è sṳ̂n-song chhut-lòi , put-chún ngì chai ngi̍p-hi ! "
41009026	Ke kúi thai-hêm yit-sâng , sṳ́ se-ngìn-è thai chhû-kîn yit-chhṳn-é , chhiu chhut-lòi . Se-ngìn-è sa chhiong sí-thet yit-yong ; thai-kâ kóng : " Kì sí-thet lô ! "
41009027	Chúng-he Yâ-sû khiên-tén kì ke sú , fù kì hong-hí-lòi , kì chhiu khî-hí-lòi .
41009028	Yâ-sû yit ngi̍p-hi vuk-tú , ho̍k-sâng chhiu am-chûng mun kì kóng : " Ngài-têu ngióng-pân mò fap-thu chiông ke kúi kiuk chhut-hi nè ? "
41009029	Yâ-sû en-kóng : " Chṳ́-yû kho khì-tó chang kiuk tet-chéu liá-chúng ke kúi , yî-ngoi mò phe̍t ke phan-fap . "
41009030	Kì-têu lì-khôi ke thi-fông , kîn-ko Kâ-li-li . Yâ-sû mò-oi pûn ngìn tî kì hi nai ,
41009031	yîn-vi kì chhai ke-vi kâu ho̍k-sâng . Kì kóng : " Ngìn-chṳ́ voi pûn-ngìn kâu chhai ngìn ke sú-chûng ; kì-têu voi sat-hoi kì ; sí-heu thi-sâm-ngit kì voi fu̍k-fa̍t . "
41009032	Chúng-he kì-têu m̀-voi liáu-kié liá fa ke yi-sṳ , yu m̀-kám mun kì .
41009033	Kì-têu lòi-to Kâ-pak-nùng , ngi̍p-hi vuk-tú heu , Yâ-sû mun kiâ ho̍k-sâng kóng : " Ngì-têu chhai lu-song chên-lun má-ke nò ? "
41009034	Kì-têu m̀-kám chhut-sâng , yîn-vi kì-têu kûi-lu châng mò-thìn : Má-ngìn chui ví-thai .
41009035	Yâ-sû chhô-hâ-lòi , ham sṳ̍p-ngi-ke ho̍k-sâng to kì mien-chhièn lòi , tui kì-têu kóng : " Sióng-oi cho thèu ke , kì chhiu oi cho chui-se ke , cho chung-ngìn ke phu̍k-ngìn . "
41009036	Yèn-heu kì ham yit-ke se-ngìn-è lòi-to kì-têu tông-chûng , nám-tén kì , tui kì-têu kóng :
41009037	" Vi-tó ngài ke miàng chiap-thai yit-ke chhiong liá se-ngìn-è ke , chhiu-he chiap-thai ngài . Chiap-thai ngài ke , m̀-he tân-chhiang chiap-thai ngài , ya he chiap-thai ke chhâi ngài lòi ke . "
41009038	Yok-hon tui Yâ-sû kóng : " Sîn-sâng , ngài-têu khon-tó yû-ngìn fung ngì ke miàng kiuk-kúi , ngài-têu chhiu kim-chṳ́ kì , yîn-vi kì m̀-he thèn ngài-têu ke . "
41009039	Yâ-sû kóng : " M̀-hó kim-chṳ́ kì ; yîn-vi mò ngìn voi fung ngài ke miàng hàng sṳ̀n-chiak , ngiàm-sṳ̀ yu fán-ko-lòi kóng fái-fa kûng-kit ngài .
41009040	M̀-he fán-tui ngài-têu ke , chhiu-he chan-sṳ̀n ngài-têu ke .
41009041	Ngài sṳ̍t-chhai lâu ngì-têu kóng , mò-lun má-ngìn , yîn-vi ngì-têu su̍k Kî-tuk , nâ yit-pî súi pûn ngì-têu lîm , kì yit-thin voi tet-tó chióng-sóng . "
41009042	Yâ-sû kóng : " Mò-lun má-ngìn hoi sin-thù chûng ngim-hò yit-ke mì-se ke ngìn lì-khôi ngài , kì chui-hó pûn-ngìn yung thai mo-sa̍k thò-tén kiáng-kîn , fit-lo̍k hói-tú hi .
41009043	Na-he ngì ke yit-kî sú hoi ngì fam-chhui , chám-thet kì ! Séu yit-kî sú lòi tet-tó yún-yén ke sâng-miang , kha-yàng sûng-sú hó-hó lo̍k thi-ngiu̍k , lo̍k chhai yún-yén put-me̍t ke lie̍t-fó chûng .
41009045	Na-he ngì ke yit-kî kiok hoi ngì fam-chhui , chám-thet kì ! Séu yit-kî kiok lòi tet-tó yún-yén ke sâng-miang , kha-yàng sûng-kiok hó-hó sa fit-lo̍k thi-ngiu̍k .
41009047	Na-he ngì ke yit-chak muk-chû hoi ngì fam-chhui , chiông kì yet-chhut-lòi ! Séu yit-chak muk-chû ngi̍p Song-ti ke koet , kha-yàng sûng-muk hó-hó sa fit-lo̍k thi-ngiu̍k .
41009048	Chhai ke-vi , chhùng-è m̀-voi sí , lie̍t-fó yún-yén put-me̍t .
41009049	" Mî-yit-ke ngìn voi pûn fó sṳ-lien , chhiong pûn yàm lû-hó yit-yong .
41009050	Yàm he hó ke , chúng-he yàm na sṳt-thet hàm-mi , oi ngióng-pân sṳ́ kì chai hàm nè ? Ngì-têu oi yû yàm ke chok-yung , yu oi pí-chhṳ́ fò-mu̍k . "
41010001	Yâ-sû lì-khôi ke thi-fông , lòi-to Yù-thai thi-khî lâu Yok-tan-hò tûng-phién . Chung-ngìn yu chhi-si̍p to kì ke-vi hi , kì chhiu cheu-sòng kau-hiun kì-têu .
41010002	Yû-têu Fap-li-soi-ngìn lòi-kien Yâ-sû , sióng-oi hoi kì , chhiu mun kì kóng : " Chhiáng-kau ngì , ngài-têu ke fap-li̍t chún ló-kûng lì-thet pû-ngiòng mò ? "
41010003	Yâ-sû fán-mun kóng : " Mô-sî ke min-lin he ngióng-pân kóng ? "
41010004	Kì-têu en-kóng : " Mô-sî chún ló-kûng siá yit-chông lì-fûn sû pûn pû-ngiòng , chhiu cho-tet lì-thet kì . "
41010005	Yâ-sû tui kì-têu kóng : " Mô-sî siá liá-thiàu kie-min pûn ngì-têu he yîn-vi ngì-têu ke sîm chhin-ngang .
41010006	Chúng-he chhai thai-chhû , Song-ti chhóng-chho sṳ-kie ke sṳ̀ , só-chho ke ngìn ' yû nàm ya yû ńg ' ;
41010007	' yîn-vi án-ngiòng , nàm-ngìn oi lì-khôi kì ke yà-ôi , lâu pû-ngiòng kiet-ha̍p ,
41010008	lióng-sà sàng-cho yit-thí . ' Ki-yèn he án-ngiòng , fû-chhî chhiu m̀-he lióng-ke ngìn , he yit-thí .
41010009	Só-yî , Song-ti só phi-ha̍p ke , ngìn cho-m̀-tet chhak-khôi . "
41010010	Kì-têu to-chón-hi vuk-tú ke sṳ̀ , ho̍k-sâng yu mun-hí liá-khien sṳ .
41010011	Yâ-sû lâu kì-têu kóng : " Mò-lun má-ngìn lì-thet pû-ngiòng , chhùng-sîn lâu phe̍t ke fu-ngìn-kâ kiet-fûn , chhiu-he fam kiên-yìm , khûi-khiam kì ke pû-ngiòng ;
41010012	pû-ngiòng na lì-thet ló-kûng , chai hi lâu phe̍t-ngìn kiet-fûn , ya he fam kiên-yìm . "
41010013	Yû-têu ngìn tai se-ngìn-è lòi-kien Yâ-sû , hî-mong kì miâ kì-têu ; chúng-he ho̍k-sâng chit-phi ke-têu ngìn .
41010014	Yâ-sû khon-tó chhiu fat-khién , tui ho̍k-sâng kóng : " Pûn se-ngìn-è lòi ngài liá-vi , m̀-hó kim-chṳ́ kì-têu , yîn-vi Song-ti koet ke chṳ́-mìn chhiu-chhiong liá-chúng ke ngìn .
41010015	Ngài sṳ̍t-chhai lâu ngì-têu kóng , mò-lun má-ngìn , na m̀-he chhiong se-ngìn-è án-ngiòng lòi chiap-su Song-ti ke chú-khièn , kì chhie̍t-tui mò khó-nèn sàng-cho Song-ti ke chṳ́-mìn . "
41010016	Kóng-liáu , kì chhiu nám-tén se-ngìn-è , yit-ke yit-ke on-sú , vi kì-têu chuk-fuk .
41010017	Yâ-sû tú-tú chang chhut-hi , yû yit-ke ngìn chéu-ko-lòi , khúi chhai kì ke mien-chhièn , mun kì kóng : " Liòng-san ke sîn-sâng , ngài oi cho má-ke chang cho-tet sṳ̀n-su yún-yén ke sâng-miang â ? "
41010018	Yâ-sû mun kì kóng : " Ngì ngióng-pân ham ngài cho liòng-san ke nè ? Song-ti yî-ngoi , mò chai yû liòng-san ke .
41010019	Ngì tî ke-têu kie-min : ' Cho-m̀-tet chhṳ̀-ngìn ; cho-m̀-tet fam kiên-yìm ; cho-m̀-tet thêu-nâ ; cho-m̀-tet cho ká kien-chṳn ; cho-m̀-tet cha-khî ; oi hau-kin yà-ôi . ' "
41010020	Ke ngìn en-kóng : " Sîn-sâng , liá-têu kie-min ngài chhiòn-phu chhiùng-se chhiu yí-kîn chûn-sú lé . "
41010021	Yâ-sû chu-muk khon-tén kì , chhin siak kì , chhiu kóng : " Ngì hàn khiam yit-yong . Hi mai ngì só-yû ke sán-ngia̍p , chiông chhièn sung-pûn khiùng-khú-ngìn , ngì chhiu voi yû chhòi-sán chit-chhùn chhai thiên-táng ; yèn-heu ngì lòi thèn ngài . "
41010022	Ke ngìn yit thâng-tó liá-ke fa , chhiu mien-set la̍k-chhiâng , sîm-chhìn chhṳ̀m-chhung lòi lì-khôi , yîn-vi kì ke sán-ngia̍p chhin-tô .
41010023	Yâ-sû khon-tén ho̍k-sâng , lâu kì-têu kóng : " Yû-chhièn-ngìn oi cho Song-ti koet ke chṳ́-mìn , sṳ̍t-chhai chṳ̂n nàn ô ! "
41010024	Ho̍k-sâng yîn-vi kì ke fa kám-kok chhin khì-koai ; chúng-he Yâ-sû yu kóng : " Se-chṳ́ â , oi cho Song-ti koet ke chṳ́-mìn chhiu chhin nàn !
41010025	Yû-chhièn-ngìn oi cho Song-ti koet ke chṳ́-mìn , pí lo̍k-thò chhôn-ko chṳ̂m-phi hàn-kha nàn ! "
41010026	Liá-sṳ̀ , ho̍k-sâng sṳ̍p-fûn khì-koai , pí-chhṳ́ mun-kóng : " Án-ngiòng , má-ngìn yû khó-nèn tet-kiu nè ? "
41010027	Yâ-sû chu-muk khon kì-têu , kóng : " Chhai ngìn he mò khó-nèn , chúng-he chhai Song-ti chhiu m̀-he án-ngiòng , yîn-vi Song-ti van-sṳ tû nèn . "
41010028	Pí-tet chiap-choi kóng : " Ngì khon , ngài-têu yí-kîn piong-thet yit-chhiet lòi thèn ngì . "
41010029	Yâ-sû tui kì-têu kóng : " Ngài sṳ̍t-chhai lâu ngì-têu kóng , vi-tó ngài ya-he fuk-yîm lòi piong-thet fòng-vuk , hiûng-thi , chí-moi , yà-ôi , chṳ́-ńg , ya-he thièn-thi ke ngìn ,
41010030	chhai kîm-sṳ sûi-yèn voi tù-tó pet-hoi , chúng-he voi tet-tó pak-phi ke fòng-vuk , hiûng-thi , chí-moi , yà-ôi , chṳ́-ńg , ya-he thièn-thi ; chhai lòi-sên voi tet-tó yún-yén ke sâng-miang .
41010031	Chúng-he , chhin-tô chhai chui thèu-chhièn ke voi cho poi-mî ; chhin-tô chhai chui poi-mî ke voi cho thèu-chhièn . "
41010032	Chhai kì-têu hi Yâ-lu-sat-lâng ke lu-song , Yâ-sû chhai thèu-chhièn hàng . Ho̍k-sâng sîm-chûng chhûng-mân ngì-fù ; khì-thâ thèn-tén ke ngìn ya chhin kiâng . Yâ-sû ham sṳ̍p-ngi-ke ho̍k-sâng to kì mien-chhièn lòi , chai yit-pái lâu kì-têu kóng-hí mò kí-kiú yî-heu oi fat-sên chhai kì sṳ̂n-song ke sṳ .
41010033	Kì kóng : " Khon â , ngài-têu liá-ha oi sông Yâ-lu-sat-lâng hi ; Ngìn-chṳ́ voi pûn-ngìn kâu chhai chi-sṳ̂-chóng lâu kîn-ho̍k kau-sṳ̂ ke sú-chûng . Kì-têu voi phan kì sí-hìn , yèn-heu chiông kì kâu-pûn Ngoi-pâng-ngìn .
41010034	Kì-têu voi met-sa kì , phi kì héu-lân , piên-tá kì , chui-heu sat-hoi kì ; chúng-he , thi-sâm-ngit kì voi fu̍k-fa̍t . "
41010035	Sî-pí-thai ke lai-é Ngâ-kok lâu Yok-hon lòi-kien Yâ-sû , kóng : " Sîn-sâng , ngài-têu yû yit-ke yêu-khiù , hî-mong ngì tap-yin . "
41010036	Yâ-sû mun-kóng : " Oi ngài vi ngì-têu cho má-ke ? "
41010037	Kì-têu kóng : " Ngì chhô yùng-yeu pó-chho ke sṳ̀ , hî-mong ngì pûn ngài-têu thùng ngì khiung-ha chhô , yit-ke chhai ngì ke yu-phién , yit-ke chhai ngì ke chó-phién . "
41010038	Yâ-sû tui kì-têu kóng : " Ngì-têu m̀-tî chhṳ-kâ só khiù ke he má-ke . Ngài só lîm ke khú-pî , ngì-têu yû fap-thu lîm mò ? Ngài só su ke sé-lî , ngì-têu yû fap-thu sṳ̀n-su mò ? "
41010039	Kì-têu kóng : " Ngài-têu yû fap-thu ! " Yâ-sû kóng : " Ngài só lîm ke khú-pî , ngì-têu khok-sṳ̍t oi lîm , ngài só su ke sé-lî , ngì-têu khok-sṳ̍t oi sṳ̀n-su ;
41010040	chúng-he má-ngìn chhô chhai ngài ke chó-yu , chhiu m̀-he ngài cho-tet kiet-thin ke . Liá-têu chho-vi , Song-ti vi má-ngìn chún-phi , chhiu oi su-pûn má-ngìn . "
41010041	Khì-thâ sṳ̍p-ke ho̍k-sâng thâng-tó liá-ke sṳ , chhiu tông-at Ngâ-kok lâu Yok-hon .
41010042	Yâ-sû ham kì-têu chhiòn-phu to kì mien-chhièn lòi , tui kì-têu kóng : " Ngì-têu tî , Ngoi-pâng-ngìn só ngin-vì ke thúng-chhṳ-chá yû khièn kón-hot kì-têu , kì-têu ke liâng-chhiu ya yû khièn chṳ́-fî kì-têu ;
41010043	chúng-he , chhai ngì-têu tông-chûng chhiu m̀-he án-ngiòng . Ngì-têu chûng-kiên sióng-oi cho thai-ngìn-vu̍t ke , chhiu oi cho ngì-têu ke phu̍k-ngìn ;
41010044	sióng-oi cho thèu ke , chhiu oi cho thai-kâ ke nù-phu̍k .
41010045	Yîn-vi Ngìn-chṳ́ lòi , m̀-he oi pûn-ngìn fu̍k-sṳ , he lòi fu̍k-sṳ ngìn , ya oi vi-tó kiu-su̍k chung-ngìn lòi hî-sên chhṳ-kâ ke sâng-miang . "
41010046	Kì-têu lòi-to Yâ-li-kô-sàng . Yâ-sû lâu kiâ ho̍k-sâng thùng yit thai-khiùn ngìn lì-khôi Yâ-li-kô ke sṳ̀ , yû yit-ke mô-muk ke khiet-sṳ̍t-é — Tí-mâi ke lai-é Pâ-tí-mâi , chhô chhai lu-sùn .
41010047	Kì yit thâng-kóng he Nâ-sat-le̍t ke Yâ-sû , chhiu thai-sâng hêm-kóng : " Thai-ví ke chṳ́-sûn Yâ-sû â , khó-lièn ngài ! "
41010048	Chhin-tô ngìn chit-phi kì , ham kì m̀-hó chhàu . Chúng-he kì hàn-kha thai-sâng hêm-kóng : " Thai-ví ke chṳ́-sûn â , khó-lièn ngài ! "
41010049	Yâ-sû chhiu thìn hâ-lòi , kóng : " Ham kì ko-lòi . " Kì-têu chhiu tui mô-muk-ke kóng : " M̀-sṳ́ kín-chông , hong-hí-lòi , kì ham ngì ko-hi ! "
41010050	Mô-muk-ke chit-sṳ̀ thot-hâ ngoi-sâm , thiau-hí-lòi , hàng-to Yâ-sû ke mien-chhièn .
41010051	Yâ-sû mun kì kóng : " Ngì oi ngài vi ngì cho má-ke ? " Mô-muk-ke en-kóng : " Sîn-sâng , ngài oi khon-tet-tó ! "
41010052	Yâ-sû chhiu tui kì kóng : " Ngì cho-tet lì-khôi lé ! Ngì ke sin-sîm yí-kîn yî-hó ngì lé . " Mô-muk-ke ngiàm-sṳ̀ khon-tet-tó , chhiu thèn-tén Yâ-sû khiung-ha hàng .
41011001	Yâ-sû lâu ho̍k-sâng hàng voi to Yâ-lu-sat-lâng , chiông-khiun Pak-fap-khì lâu Pak-thai-nì , chhai Kám-lám-sân , Yâ-sû ham lióng-ke ho̍k-sâng siên hàng ,
41011002	fûn-fu kì-têu kóng : " Ngì-têu hi thèu-chhièn ke chhûn-chông . Ngì-têu yit ngi̍p-hi , chhiu voi khon-tó yit-chak hàn-màng yû-ngìn khì-ko ke se lì-è thò chhai ke-vi . Ngì-têu chiông kì kié-khôi , khiên-lòi liá-vi .
41011003	Na-he yû-ngìn mun ngì-têu : ' Ngióng-pân cho liá-ke sṳ ? ' ngì-têu chhiu lâu kì kóng : ' Chú oi yung kì ; kì ngiàm-sṳ̀ voi sung-chón-lòi . ' "
41011004	Kì-têu chhiu hi , khon-tó lu-sùn yû yit-chak se lì-è thò chhai mùn-héu , chhiu chiông kì kié-khôi .
41011005	Khî chhai ke-vi ke ngìn mun kì-têu kóng : " Ngì-têu cho-má-ke kié-khôi se lì-è ? "
41011006	Kì-têu chhiu cheu Yâ-sû só fûn-fu ke fì-tap ; ke-têu ngìn chhiu chún kì-têu chiông se lì-è khiên-chéu .
41011007	Kì-têu chiông se lì-è khiên-to Yâ-sû ke-vi , chiông chhṳ-kâ ke sâm tap chhai lì-è ke poi-nòng-táng , Yâ-sû chhiu khì sông-hi .
41011008	Yû chhin-tô ngìn yung chhṳ-kâ ke sâm phû chhai lu-song , ya yû-ngìn nâ yâ-thi chám-lòi ke su-kî phû chhai lu-song .
41011009	Thèu-chhièn hàng lâu heu-poi thèn ke ngìn thai-sâng hêm-kóng : " Hò-san-nâ ! Siung-chan Song-ti ! Ngien Song-ti su-fuk pûn ke fung Chú miàng lòi ke !
41011010	Ngien Song-ti su-fuk pûn ngài-têu chú-siên Thai-ví ke koet , chhiu-he mò kí-kiú voi lìm-to ke ! Hò-san-nâ ! Siung-chan kûi-pûn Chṳ-kô ke Song-ti ! "
41011011	Yâ-sû to Yâ-lu-sat-lâng , ngi̍p-hi sṳn-thien , si chû-vì khon yit-ha . Yîn-vi thiên yí-kîn am , kì chhiu lâu sṳ̍p-ngi-ke ho̍k-sâng chhut-sàng to Pak-thai-nì hi .
41011012	Thi-ngi-ngit , kì-têu tui Pak-thai-nì to-chón sàng-tú hi ; chhai lu-song , Yâ-sû tú-kî .
41011013	Kì khon-tó thèu-chhièn mò kí-yén ke só-chhai yû yit-thèu vù-fâ-kó-su , ya̍p-é cha̍t-cha̍t , chhiu hàng-ko-hi , sióng-oi khon yû kó-chṳ́ mò . Kì hàng-to su-chhièn , khon-tó chṳ́-yû ya̍p-é , yîn-vi ke-sṳ̀ m̀-he vù-fâ-kó ke sṳ̀-chiet .
41011014	Yâ-sû chhiu tui ke-thèu su-é kóng : " Chhiùng-kîm yî-heu , m̀-voi chai yû-ngìn sṳ̍t ngì ke kó-chṳ́ ! " Kiâ ho̍k-sâng lûng-chúng thâng-tó liá-ke fa .
41011015	Kì-têu lòi-to Yâ-lu-sat-lâng , Yâ-sû yit ngi̍p sṳn-thien chhiu chiông só-yû chhai sṳn-thien-tú cho sên-lî ke ngìn kiuk chhut-hi . Kì súng-vang von-chhièn ke ngìn ke chok-è lâu mai ngie̍t-kap-è ke ngìn ke ten-é ,
41011016	ya m̀-chún yû-ngìn kông tûng-sî chhai sṳn-thien hàng-lòi hàng-hi .
41011017	Kì kau-hiun kì-têu kóng : " Sṳn-kîn kám m̀-he ki-chai Song-ti ke fa kóng : ' Ngài ke sṳn-thien oi cho van-mìn khì-tó ke thien ' , ngì-têu sa chiông kì pien-cho chhe̍t-teu ! "
41011018	Chi-sṳ̂-chóng lâu kîn-ho̍k kau-sṳ̂ thâng-tó liá-ke fa , chhiu sióng phan-fap oi sat-hoi Yâ-sû . Chúng-he kì-têu kiâng kì , yîn-vi chung-ngìn tû khîm-fu̍k kì ke kau-hiun .
41011019	Lìm-am-é , Yâ-sû chhiu lâu ho̍k-sâng hi sàng-ngoi .
41011020	Thi-ngi-ngit tá-chó , Yâ-sû lâu ho̍k-sâng yu tui ke-thiàu lu kîn-ko , khon-tó ke-thèu vù-fâ-kó-su lièn kîn chhiòn-phu châu-thet .
41011021	Pí-tet sióng-hí liá-khien sṳ ke kîn-ko , chhiu tui Yâ-sû kóng : " Sîn-sâng , ngì khon , ngì só chu-chú ke vù-fâ-kó-su châu-thet lô . "
41011022	Yâ-sû fì-tap kóng : " Tui Song-ti oi yû sin-sîm !
41011023	Ngài sṳ̍t-chhai lâu ngì-têu kóng , ngì-têu na-he tui liá-chho sân kóng : ' Sái-khôi , lo̍k hói-tú hi ! ' sîm-chûng mò ngì-fù , khok-sin só kóng ke yit-thin voi sṳ̍t-hien , liá-ke sṳ chhiu voi vi-tó ngì-têu lòi sṳ̍t-hien .
41011024	Só-yî , ngài lâu ngì-têu kóng , ngì-têu khì-tó ke sṳ̀ , siông-sin ngì-têu só khiù ke he yí-kîn tet-tó , chhiu voi tet-tó .
41011025	Ngì-têu khî-tén khì-tó ke sṳ̀ , oi siên sa-miên tet-chhui ngì-têu ke ngìn ; án-ngiòng , ngì-têu chhai thiên-táng ke Â-pâ chang voi sa-miên ngì-têu ke ko-fam . "
41011027	Kì-têu yu lòi-to Yâ-lu-sat-lâng . Yâ-sû chhai sṳn-thien-tú hàng ke sṳ̀ , chi-sṳ̂-chóng , kîn-ho̍k kau-sṳ̂ , lâu chóng-ló lòi-kien kì ,
41011028	mun kì kóng : " Ngì kho má-ke khièn-piang cho liá-têu sṳ ? Má-ngìn pûn ngì liá khièn-piang cho liá-têu sṳ nè ? "
41011029	Yâ-sû en-kóng : " Ngài siên mun ngì-têu yit-ki fa , na-he ngì-têu fì-tap ngài , ngài chhiu lâu ngì-têu kóng , ngài kho má-ke khièn-piang cho liá-têu sṳ .
41011030	Lâu ngài kóng , Yok-hon hàng sé-lî ke khièn-piang , he tui Song-ti lòi ke , ya-he tui ngìn lòi ke ? "
41011031	Kì-têu chhiu pí-chhṳ́ chên-lun , kóng : " Na-he ngài-têu kóng : ' Tui Song-ti lòi ke ' , kì voi kóng : ' Án-ngiòng , ngì-têu cho-má-ke m̀ sin Yok-hon nè ? '
41011032	Na-he ngài-têu kóng : ' Tui ngìn lòi ke ' , ngài-têu ke mun-thì chhiu tông-thai lé . " ( Kì-têu kiâng ngìn-mìn voi tui-fu kì-têu , yîn-vi chung-ngìn lûng-chúng siông-sin Yok-hon he siên-tî . )
41011033	Tui án-ngiòng , kì-têu en Yâ-sû kóng : " Ngài-têu m̀ tî . " Yâ-sû tui kì-têu kóng : " Án-ngiòng , ngài ya m̀ lâu ngì-têu kóng ngài kho má-ke khièn-piang cho liá-têu sṳ-chhìn . "
41012001	Yâ-sû yu yung pí-yi tui kì-têu kóng : " Yû yit-ke ngìn khôi yit-te phù-thò-yèn , chû-vì yung lì-pâ vì-tén , yu chhai yèn-chûng yet yit-chak cha-chiú-chhṳ̀ , hí yit-chho sú-mong-thòi , yèn-heu chiông phù-thò-yèn chû pûn thien-nùng , chhṳ-kâ chhut-ngoi hi lî-hàng .
41012002	To sû phù-thò ke sṳ̀-chiet , kì phai yit-ke phu̍k-ngìn hi tui ke-têu thien-nùng sû kì yin-tet ke kó-chṳ́ .
41012003	Ke-têu thien-nùng chiông ke phu̍k-ngìn chok-lòi tá , kiuk kì khûng-sú chón-hi .
41012004	Yèn-chú yu phai nang-ngoi yit-ke phu̍k-ngìn hi ; kì-têu sa chiông kì ke thèu-nà tá lan-khûng , yu vú-yu̍k kì .
41012005	Yèn-chú chai-ko phai yit-ke phu̍k-ngìn hi , kì-têu chhiu chiông kì chhṳ̀-sí . Kì-têu yu chhiong án-ngiòng tui-fu chhin-tô ngìn , yû-têu pûn kì-têu tá , yû-têu pûn kì-têu chhṳ̀-sí .
41012006	Yèn-chú chṳ́-yû chhûn kì só siak ke lai-é hó phai . Chui-heu , kì chhiu phai kì hi , sîm-kôn sióng : ' Chui-séu , kì-têu me voi chûn-chhung ngài ke lai-é . '
41012007	Chúng-he ke-têu thien-nùng pí-chhṳ́ chhâm-siòng kóng : ' Liá ngìn he yèn-chú ke ki-sṳ̀n-ngìn ; lòi â , ngài-têu lòi chhṳ̀-sí kì , kì ke sán-ngia̍p chhiu pien-cho ngài-têu ke lé ! '
41012008	Kì-têu chhiu khiú-tén kì , chhṳ̀-sí kì , chiông kì ke sṳ̂n-sṳ̂ fit-to yèn-ngoi . "
41012009	Yâ-sû mun-kóng : " Án-ngiòng , phù-thò-yèn ke chú-ngìn voi ngióng-pân cho nè ? Kì yit-thin voi lòi chhṳ̀-sí ke-têu thien-nùng , chiông phù-thò-yèn chû pûn phe̍t-ngìn .
41012010	Ngì-têu mò thu̍k-ko liá-chham Sṳn-kîn he-mò ? Nài-súi sṳ̂-fu só fit-thet ke liá-te sa̍k-thèu , yí-kîn sàng-cho thi-kî chûng chui chhung-yeu ke .
41012011	Liá he Chú ke chok-vì , he ngióng-pân khì-meu ke sṳ â ! "
41012012	Yîn-vi Yù-thai-ngìn ke liâng-chhiu tî Yâ-sû só kóng ke pí-yi he chit-phi kì-têu , chhiu sióng-oi chok kì . Chúng-he kì-têu kiâng chung-ngìn , kô-put-chiông chhiu lì-khôi kì .
41012013	Yû-têu Fap-li-soi-ngìn lâu Hî-li̍t-tóng ke ngìn fung-min lòi-kien Yâ-sû , sióng-oi tui kì ke fa chhìm pá-piang lòi hoi kì .
41012014	Kì-têu tui kì kóng : " Sîn-sâng , ngài-têu tî ngì he sṳ̀n-sṳ̍t ke ngìn ; m̀-kón ngìn ngióng-pân sióng , ngì ya m̀-voi khon ngìn ke chhìn-mien , chúng-he chûng-sṳ̍t chiông Song-ti ke tho-lî kau-sṳ ngìn . Na̍p-soi pûn Lò-mâ Fòng-ti he vì-poi ngài-têu ke fap-li̍t mò ?
41012015	Ngài-têu oi na̍p ya-he m̀-sṳ́ na̍p ? " Yâ-sû khon-chhut kì-têu ke kúi-kie , chhiu en-kóng : " Ngì-têu ngióng-pân sióng-oi hoi ngài nè ? Nâ yit-chak ngiùn-pi pûn ngài khon ! "
41012016	Kì-têu nâ yit-chak ngiùn-pi pûn kì . Yâ-sû mun kì-têu kóng : " Liá-ke siong lâu miàng-ho he má-ngìn ke ? " Kì-têu en-kóng : " He Fòng-ti ke . "
41012017	Yâ-sû tui kì-têu kóng : " Ki-yèn he án-ngiòng , chiông Fòng-ti ke tûng-sî kûi-pûn Fòng-ti , chiông Song-ti ke tûng-sî kûi-pûn Song-ti . " Kì-têu thâng-tó liá-ke fa , chhiu tui kì chhin hî-khì .
41012018	Yû-têu m̀ siông-sin fu̍k-fa̍t liá-khien sṳ ke Sat-tû-kâi-ngìn lòi-kien Yâ-sû , mun kì kóng :
41012019	" Sîn-sâng , Mô-sî vi ngài-têu li̍p-fap kóng : ' Na-he yû yit-ke ngìn ko-sṳ̂n , liù-hâ kì ke pû-ngiòng , chúng-he mò chṳ́-ńg , kì ke ló-thâi yit-thin oi thó sú-koá ke â-só cho pû-ngiòng , thoi â-kô chhòn-chûng chiap-thoi . '
41012020	Sṳt yû chhit-ke hiûng-thi : Thai-kô thó pû-ngiòng heu , mò liù-hâ chṳ́-ńg chhiu ko-sṳ̂n ;
41012021	ngi-kô thó sú-koá ke â-só heu , ya mò liù-hâ chṳ́-ńg chhiu ko-sṳ̂n ; thi-sâm-ke ya he án-ngiòng .
41012022	Chhit-ke hiûng-thi chhiòn-phu thó-ko ke fu-ngìn-kâ , lûng-chúng mò liù-hâ chṳ́-ńg chhiu ko-sṳ̂n . Chui-mî , ke fu-ngìn-kâ ya ko-sṳ̂n .
41012023	Án-ngiòng , chhai fu̍k-fa̍t ke sṳ̀-chiet , liá-ke fu-ngìn-kâ oi son he má-ngìn ke pû-ngiòng nè ? Yîn-vi chhit-ke hiûng-thi chhiòn-phu sṳt lâu kì kiet-fûn . "
41012024	Yâ-sû en kì-têu kóng : " Ngì-têu m̀-chho̍k lé , ngióng-pân kóng nè ? Yîn-vi ngì-têu mò mìn-pha̍k Sṳn-kîn , ya mò chhîn-chhú Song-ti ke khièn-nèn .
41012025	Kì-têu tui sí fu̍k-fa̍t ke sṳ̀ , he lâu thiên-táng ke thiên-sṳ́ khiung-yong , mò thó ya mò ka .
41012026	Koân-he sí-ngìn fu̍k-fa̍t ke sṳ , ngì-têu mò thu̍k-ko Mô-sî ke sû só-siá net-su chho̍k-fó ke ku-sṳ he-mò ? Song-ti lâu Mô-sî kóng : ' Ngài he Â-pak-lâ-hón ke Song-ti , Yî-sat ke Song-ti , Ngâ-kok ke Song-ti . '
41012027	Liá yi-sṳ he kóng , Song-ti m̀-he sí-ngìn ke Song-ti , he sâng-ngìn ke Song-ti . Ngì-têu vàn-chhiòn m̀-chho̍k lé ! "
41012028	Yû yit-ke kîn-ho̍k kau-sṳ̂ thâng-tó kì-têu ke phien-lun , kám-kok Yâ-sû chhin voi fì-tap mun-thì , chhiu chin-chhièn lòi mun Yâ-sû kóng : " Kie-min chûng nai-thiàu he thi-yit chhung-yeu ke ? "
41012029	Yâ-sû en-kóng : " Thi-yit chhung-yeu ke chhiu-he : ' Yî-set-lie̍t â , ngì oi chu-yi thâng ! Chú — ngài-têu ke Song-ti he vì-yit ke Chú .
41012030	Ngì oi yung chhiòn-phu ke sîm-chṳ , chhìn-kám , lî-chṳ lâu li̍t-liong kin-oi Chú — ngì ke Song-ti . '
41012031	Thi-ngi he : ' Ngì oi siak lìn-sa , chhiu-chhiong siak chhṳ-kâ yit-yong . ' Mò pí liá lióng-thiàu hàn-kha chhung-yeu ke kie-min lé . "
41012032	Ke kîn-ho̍k kau-sṳ̂ tui Yâ-sû kóng : " Sîn-sâng , ngì só kóng ke chhin chho̍k ! Chhiu-chhiong ngì só kóng , Song-ti he vì-yit ke Chú , chhù-liáu Kì yî-ngoi mò phe̍t ke Song-ti .
41012033	Oi yung chhiòn-phu ke sîm-chṳ , lî-chṳ lâu li̍t-liong kin-oi Song-ti ; ya oi siak lìn-sa , chhiu-chhiong siak chhṳ-kâ yit-yong . Chûn-sú liá lióng-thiàu kie-min , pí hien sêu-fa-chi lâu khì-thâ ke chi-vu̍t pûn Song-ti hàn-kha chhung-yeu . "
41012034	Yâ-sû khon-chhut kì ke fì-tap mân-yû chṳ-fi , chhiu tui kì kóng : " Ngì lì Song-ti ke koet mò kí-yén lé . " Tui ke-sṳ̀ yî-heu , mò ngìn kám chai mun Yâ-sû má-ke nàn-thì .
41012035	Yâ-sû chhai sṳn-thien-tú kau-sṳ ngìn ke sṳ̀ , thì-chhut yit-ke mun-thì , kóng : " Kîn-ho̍k kau-sṳ̂ ngióng-pân kóng Kî-tuk he Thai-ví ke chṳ́-sûn nè ?
41012036	Thai-ví chhṳ-kâ sṳt su Sṳn-Lìn ke kám-thung kóng : Chú tui ngài ke Chú kóng : ' Ngì chhô chhai Ngài ke yu-phién , tén Ngài sṳ́ ngì ke sù-thi̍t phu̍k chhai ngì ke kiok-hâ . '
41012037	Thai-ví chhṳ-kâ chhṳ̂n kì cho ' Chú ' , Kî-tuk ngióng-voi yu he Thai-ví ke chṳ́-sûn nè ? " Chung-ngìn chhiòn-phu chhin fôn-hí thâng Yâ-sû kóng-lun .
41012038	Chhai kau-sṳ kì-têu ke sṳ̀ , kì kóng : " Oi thì-fòng kîn-ho̍k kau-sṳ̂ ; kì-têu hau chok chhòng-phàu , chêu-yèu ko-kiê , oi phe̍t-ngìn chhai kûng-khiung chhòng-só tui kì-têu chṳ-kin chhiáng-ôn ,
41012039	yu chhin oi chhô fi-thòng-tú ke thi̍t-phe̍t chho-vi lâu yèn-si̍t chûng ke thai-vi .
41012040	Kì-têu thûn-sṳ̍t koá-fu ke sán-ngia̍p , yèn-heu chhai ngìn ke mien-chhièn péu-yên chhòng-phiên ke khì-tó . Kì-têu yit-thin voi su-tó kha-chhûng ke chit-fa̍t ! "
41012041	Yâ-sû chhô chhai sṳn-thien ngiùn-khu ke tui-mien , khon thai-kâ ngióng-pân piong chhièn lo̍k fung-hien-siông . Tông-tô yû-chhièn-ngìn piong chhin-tô chhièn lo̍k-hi ;
41012042	heu-lòi yû yit-ke khiùng-khú ke koá-fu hàng ko-lòi , piong lióng-chak se thùng-chhièn lo̍k-hi , chhâ-m̀-tô he yit-vùn-chhièn thin-thin .
41012043	Yâ-sû ham kiâ ho̍k-sâng ko-lòi , tui kì-têu kóng : " Ngài sṳ̍t-chhai lâu ngì-têu kóng , liá khiùng-khú ke koá-fu piong-lo̍k fung-hien-siông ke pí chung-ngìn só-hien ke kha-tô .
41012044	Yîn-vi phe̍t-ngìn he fung-hien kì-têu yung chhûn ke yit-phu-fun ; chúng-he kì he chhai mò la-yung ke tông-chûng , chiông chhiòn-phu ke sên-fa̍t-fi hien-chhut-lòi . "
41013001	Yâ-sû tui sṳn-thien chhut-lòi ke sṳ̀ , kì yit-ke ho̍k-sâng tui kì kóng : " Sîn-sâng , ngì khon , liá-têu sa̍k-thèu sṳ̍t-chhai chhin thai , liá-têu kien-chuk ngióng-voi án chiâng ! "
41013002	Yâ-sû tui kì kóng : " Ngì kín-khon liá-têu ví-thai ke kien-chuk he-mò ? Liá só-chhai ke mî yit-te sa̍k-thèu chhiòn-phu voi pûn-ngìn chhak-hâ-lòi , mò yit-te sa̍k-thèu voi thia̍p chhai nang-ngoi yit-te ke táng-kô . "
41013003	Yâ-sû chhai Kám-lám-sân táng , mien-tui sṳn-thien chhô-tén . Pí-tet , Ngâ-kok , Yok-hon lâu Ôn-tet-lie̍t am-chûng lòi mun kì kóng :
41013004	" Chhiáng lâu ngài-têu kóng , liá-ke sṳ kí-sṳ̀ voi fat-sên nè ? Liá yit-chhiet fat-sên ke sṳ̀-chiet voi yû má-ke seu-thèu ? "
41013005	Yâ-sû lâu kì-têu kóng : " Ngì-têu oi se-ngi , m̀-hó pûn-ngìn mì-fe̍t .
41013006	Yû chhin-tô ngìn voi ká-mo ngài ke miàng lòi , kóng : ' Ngài chhiu-he Kî-tuk ! ' tui án-ngiòng mì-fe̍t chhin-tô ngìn .
41013007	Ngì-têu thâng-tó fu-khiun siông-chhṳ̀ ke fûng-sâng lâu yén-fông chan-chên ke sêu-sit , ke-sṳ̀ , m̀-sṳ́ kiâng . Liá-têu sṳ thin-chho̍k voi fat-sên ; chúng-he liá m̀-he kóng ma̍t-ngit yí-kîn to lé .
41013008	Mìn-chhu̍k voi lâu mìn-chhu̍k siông-chhṳ̀ ; koet-kâ voi lâu koet-kâ chan-chên ; tak só-chhai voi yû thi-thûng lâu kî-fông . Liá-têu sṳ ke fat-sên chhiu-chhiong sán-fu sên-sán-chhièn ke chhṳn-thung yit-yong .
41013009	" Ngì-têu chhṳ-kâ oi se-ngi , yîn-vi yû-ngìn voi chok ngì-têu , sung ngì-têu sông fap-yen ; ngì-têu ya voi chhai fi-thòng-tú pûn-ngìn piên-tá . Vi-tó ngài ke yèn-ku , ngì-têu voi khî chhai thúng-chhṳ-chá lâu kiûn-vòng ke mien-chhièn su sṳ́m-phan , lòi tui kì-têu cho kien-chṳn .
41013010	Chúng-kóng , fuk-yîm yit-thin oi siên chhòn-pûn van-mìn .
41013011	Ngì-têu pûn-ngìn chok-tó , sung-hi fap-yen ke sṳ̀ , m̀-sṳ́ siên sèu oi kóng má-ke fa ; to ke-sṳ̀ Song-ti chṳ́-sṳ má-ke , ngì-têu chhiu kóng má-ke ; yîn-vi ngì-têu só-oi kóng ke , m̀-he chhṳ-kâ ke fa , he Sṳn-Lìn oi thûng-ko ngì-têu kóng ke .
41013012	Ke-sṳ̀ , hiûng-thi voi chhut-mai hiûng-thi lòi hoi-sí kì-têu ; â-pâ ya voi án-ngiòng tui-thai chṳ́-ńg ; chṳ́-ńg ya voi thùng yà-ôi chok-tui lòi hoi-sí kì-têu .
41013013	Vi-tó ngài ke miàng , thai-kâ voi yen-hen ngì-têu ; chúng-he ngiûn-nai to-tái ke ngìn thin-chho̍k voi tet-kiu .
41013014	" Ngì-têu khon-tó ke ' Fí-me̍t-sin , sià-ok ke tûng-sî ' khî chhai kì mò yin-kôi khî ke só-chhai ke sṳ̀ ( thu̍k ke ngìn oi liáu-kié liá-ki fa ke yi-sṳ ) , he̍t chhai Yù-thai thi-khî ke , oi chéu-hi sân-táng phit-nan ;
41013015	chhai vuk-táng ke , m̀-hó hâ-lòi , ya m̀-hó ngi̍p-hi vuk-tú nâ má-ke tûng-sî ;
41013016	chhai thièn-hong ke , m̀-hó chón-hi nâ ngoi-sâm .
41013017	Chhai ke-têu ngit-è , fài-thôi ke fu-ngìn-kâ lâu pûn ô-nga-é sṳ̍t-nen ke â-mê chhiu chhám lé !
41013018	Ngì-têu oi khì-khiù Song-ti , m̀-hó pûn liá-têu sṳ chhai hòn-thiên fat-sên !
41013019	Yîn-vi ke-têu ngit-è ke châi-nan he tui Song-ti chhóng-chho sṳ-kie yî-lòi m̀-sṳt yû ke , chiông-lòi ya m̀-voi chai yû .
41013020	Na-he Chú mò kám-séu ke-têu châi-nan ke ngit-è , mò ngìn nèn sên-chhùn hâ-hi . Chúng-he , vi-tó Kì só kién-sién ke chṳ́-mìn , Chú yí-kîn kám-séu ke-têu ngit-è .
41013021	" Na-he yû-ngìn lâu ngì-têu kóng : ' Ngì khon , Kî-tuk chhai liá-vi ! ' ya-he ' Kî-tuk chhai ke-vi ! ' m̀-hó siông-sin .
41013022	Yîn-vi ká Kî-tuk lâu ká siên-tî voi chhut-hien ; kì-têu voi hàng sṳ̀n-chiak khì-sṳ , chhin kì só-nèn lòi mì-fe̍t Song-ti só kién-sién ke chṳ́-mìn .
41013023	Ngì-têu oi se-ngi ! Ngài yí-kîn siên chiông liá yit-chhiet ke sṳ lûng-chúng lâu ngì-têu kóng-ko lé .
41013024	" Ke-têu châi-nan ke ngit-è ko-thet yî-heu , ngit-thèu voi pien vû , ngie̍t-kông m̀-voi chai kông ,
41013025	sên-é voi tui thiên-táng tiet-hâ-lòi , thai-khûng ke ne-thúng ya voi yèu-thung .
41013026	Ke-sṳ̀ , kì-têu voi khon-tó Ngìn-chṳ́ thai-yû nèn-li̍t lâu yùng-yeu chhô yùn kong-lìm .
41013027	Kì oi chhâi thiên-sṳ́ to thiên-ngài hói-kok hi , tui sṳ-kie liá-phién to sṳ-kie ke-phién , seu-si̍p kì só kién-sién ke chṳ́-mìn .
41013028	" Ngì-têu oi tui vù-fâ-kó-su ho̍k kau-hiun . Tông su-kî chón-chhiâng , sâng-chhut sîn ya̍p ke sṳ̀ , ngì-têu chhiu tî ngie̍t-thiên voi to lé .
41013029	Khiung-yong , ngì-têu khon-tó liá yit-chhiet ke hien-siong , chhiu oi tî sṳ̀-kiên voi to , yí-kîn chhai mùn-héu lé .
41013030	Ngài sṳ̍t-chhai lâu ngì-têu kóng , liá-thoi ngìn hàn-màng lûng-chúng ko-sṳ̂n yî-chhièn , liá yit-chhiet ke sṳ chhiu voi fat-sên .
41013031	Thiên lâu thi voi mò-thet , chúng-he ngài ke fa yún-yén m̀-voi mò-thet .
41013032	" Chúng-he ke oi lòi ke ngit-è lâu sṳ̀-kiên , mò ngìn tî ; thiên-táng ke thiên-sṳ́ ya m̀-tî , Lai-é ya m̀-tî , chṳ́-yû Â-pâ tî .
41013033	Ngì-têu oi se-ngi , oi kín-siáng , yîn-vi ngì-têu m̀-tî ke sṳ̀-kiên kí-sṳ̀ voi to .
41013034	Liá-ke sṳ chhîn-chhiong yit-ke ngìn chhut-ngoi lî-hàng , chiông kâ-vu kâu-pûn phu̍k-ngìn kón-lî , fûn-phi mî-yit-ke ngìn ke kûng-chok , yu fûn-fu chóng-mùn-ke oi chu-yi .
41013035	Só-yî , ngì-têu oi kín-siáng , yîn-vi ngì-têu m̀-tî chú-ngìn kí-sṳ̀ voi chón-lòi , he lìm-am-é ya-he pan-ya , he thiên-mùng-kông ya-he ngit-thèu chhut-lòi yî-heu .
41013036	Na-he kì fut-yèn chón-lòi , m̀-hó pûn kì khon-tó ngì-têu chhai soi-muk !
41013037	Ngài lâu ngì-têu kóng ke fa , ya he lâu thai-kâ kóng ke : Ngì-têu oi kín-siáng ! "
41014001	Phàn-ko-chiet lâu Chhù-kau-chiet ke chhièn lióng-ngit , chi-sṳ̂-chóng lâu kîn-ho̍k kau-sṳ̂ yîm-mèu oi pi-me̍t chok Yâ-sû , chiông kì chhṳ̀-sí .
41014002	Kì-têu kóng : " Ngài-têu m̀-hó chhai chiet-khì-chûng ha-sú , miên-tet ngiâ-hí mìn-chung ke phau-thung . "
41014003	Yâ-sû chhai Pak-thai-nì pot thái-kô ke Sî-mùn vuk-hâ ; sṳ̍t-fan ke sṳ̀ , yû yit-ke fu-ngìn-kâ tai yit-chak ngiu̍k-kon-é lòi , tî-poi chông chhin chṳ̂n-kui ke sùn nâ-tha̍t hiông-yù . Kì tá-pho ngiu̍k-kon , chiông hiông-yù tó chhai Yâ-sû ke thèu-nà-táng .
41014004	Yèn-si̍t chûng ke ngìn yû-têu chhin mò fôn-hí , pí-chhṳ́ ngi-lun kóng : " Ngióng-pân án tá-sóng nè ?
41014005	Liá hiông-yù cho-tet mai sâm-pak-làng-chak ngiùn-chhièn , nâ-lòi kiu-chi khiùng-khú-ngìn â ! " Kì-têu chhiu chit-phi ke fu-ngìn-kâ .
41014006	Chúng-he Yâ-sû kóng : " Yù-chhai kì ! Cho-má-ke vì-nàn kì nò ? Kì vi ngài cho ke he yit-khien chhin-chiâng ke sṳ .
41014007	Yîn-vi sòng-sòng yû khiùng-khú-ngìn thùng ngì-têu khiung-ha , na-he oi , ngì-têu sùi-sṳ̀ cho-tet kiu-chi kì-têu ; chúng-he ngài m̀-he sòng-sòng thùng ngì-têu khiung-ha .
41014008	Kì yí-kîn chhin só-nèn ke cho lé ; kì chiông liá hiông-yù tó chhai ngài ke sṳ̂n-song he vi ngài ke mài-chong siên cho chún-phi .
41014009	Ngài sṳ̍t-chhai lâu ngì-têu kóng , phû-thiên-ha , mò-lun fuk-yîm chhòn-to má-ke só-chhai , tak-sà tû oi kóng-hí kì só-cho ke sṳ , lòi ki-ngiam kì . "
41014010	Yâ-sû sṳ̍p-ngi-ke ho̍k-sâng tông-chûng , yû yit-ke Kâ-lio̍k-ngìn Yù-thai ; kì hi kien chi-sṳ̂-chóng , oi chiông Yâ-sû kâu-pûn kì-têu .
41014011	Kì-têu thâng-tó Yù-thai só-kóng ke , chhiu fî-sòng fôn-hí , yu tap-yin nâ chhièn pûn kì . Tui ke-sṳ̀ hí , Yù-thai chhiu chhìm kî-fi oi chhut-mai Yâ-sû .
41014012	Chhù-kau-chiet ke thi-yit-ngit , chhiu-he chhṳ̀ Phàn-ko-chiet kâu-yòng ke-ngit , ho̍k-sâng lòi mun Yâ-sû kóng : " Ngì oi ngài-têu hi nai-vi vi ngì chún-phi Phàn-ko-chiet ke vân-chhôn nè ? "
41014013	Yâ-sû chhiu phai lióng-ke ho̍k-sâng , fûn-fu kì-têu kóng : " Ngì-têu ngi̍p-sàng hi , voi tù-tó yit-ke ngìn tai-tén yit-kon súi , ngì-têu chhiu thèn-tén kì ;
41014014	kì hi-to nai kâ , ngì-têu chhiu mun ke kâ ke chú-ngìn kóng : ' Sîn-sâng kóng : Ngài lâu ngài ke ho̍k-sâng sṳ̍t Phàn-ko-chiet vân-chhôn ke hak-thâng chhai nai-vi ? '
41014015	Kì voi tai ngì-têu hi khon lèu-táng yit-kiên pu-chṳ-hó ke thai fòng-kiên ; ngì-têu chhiu chhai ke-vi thoi ngài-têu chún-phi . "
41014016	Lióng-ke ho̍k-sâng chhut-hi , ngi̍p-hi sàng-tú ; só tù-tó ke chhiòn-phu lâu Yâ-sû tui kì-têu kóng ke khiung-yong ; kì-têu chhiu chhai ke-vi chún-phi Phàn-ko-chiet ke vân-chhôn .
41014017	Lìm-am-é , Yâ-sû lâu sṳ̍p-ngi-ke ho̍k-sâng chhiòn-phu to-chhè .
41014018	Kì-têu chhô-hâ-lòi sṳ̍t ke sṳ̀-chiet , Yâ-sû kóng : " Ngài sṳ̍t-chhai lâu ngì-têu kóng , ngì-têu tông-chûng thùng ngài khiung-ha sṳ̍t ke , yû yit-ke ngìn oi chhut-mai ngài . "
41014019	Ho̍k-sâng chhiu chhin yù-sèu , yit-ke yit-ke mun kì kóng : " Kám he ngài ? "
41014020	Yâ-sû en-kóng : " He ngì-têu sṳ̍p-ngi-sà tông-chûng ke yit-sà ; lâu ngài yung khiung-chak phàn-è vun-piáng ke , kì chhiu-he .
41014021	Cheu Sṳn-kîn só kóng , Ngìn-chṳ́ voi su-hoi ; chúng-he chhut-mai Ngìn-chṳ́ ke ngìn yû châi-fo lé ! Kì mo̍k chhut-se hàn-kha hó ! "
41014022	Kì-têu sṳ̍t ke sṳ̀-chiet , Yâ-sû nâ-hí piáng-è , kám-chhia Song-ti heu , chhiu pak-khôi , pûn-pûn kì-têu , kóng : " Nâ-lòi sṳ̍t ; liá he ngài ke sṳ̂n-thí . "
41014023	Kì yu nâ-hí pî-é , kám-chhia Song-ti heu , kâu-pûn kì-têu ; kì-têu chhiòn-phu chhiu lîm .
41014024	Yâ-sû kóng : " Liá he ngài ke hiet , he chṳn-mìn Song-ti lâu ngìn li̍p-yok ke hiet , vi chhin-tô ngìn lòi liù-chhut ke .
41014025	Ngài sṳ̍t-chhai lâu ngì-têu kóng , ngài chhie̍t-tui m̀-voi chai lîm liá phù-thò-chiú , chhṳ̍t-to chhai Song-ti ke koet lîm sîn-chiú ke-ngit . "
41014026	Kì-têu chhong yit-sú sṳ̂ , chhiu chhut-lòi , to Kám-lám-sân hi .
41014027	Yâ-sû tui kì-têu kóng : " Ngì-têu lûng-chúng voi lì-khôi ngài , yîn-vi Sṳn-kîn ki-chai : Song-ti kóng : ' Ngài oi kûng-kit mu̍k-ngìn , yòng-khiùn chhiu fûn-san thet-hi . '
41014028	Chúng-he ngài fu̍k-fa̍t yî-heu , oi pí ngì-têu siên hi Kâ-li-li . "
41014029	Pí-tet kóng : " Chhiu-son phe̍t-ngìn chhiòn-phu lì-khôi ngì , ngài chhie̍t-tui m̀-voi lì-khôi ngì ! "
41014030	Yâ-sû tui kì kóng : " Ngài sṳ̍t-chhai lâu ngì kóng , kîm-am-pû , kiê-é thài thi-ngi-pái yî-chhièn , ngì voi sâm-pái m̀ ngin ngài . "
41014031	Pí-tet yung hàn-kha kiên-thin ke khiéu-hi kóng : " Chhiu-son ngài yit-thin oi thùng ngì khiung-ha sí , ngài ya chhie̍t-tui m̀-voi m̀ ngin ngì ! " Khì-thâ ke ho̍k-sâng ya chhiòn-phu án-ngiòng kóng .
41014032	Kì-têu lòi-to yit-ke só-chhai , miàng ôn-to Khiet-sî-mâ-nì ; Yâ-sû lâu ho̍k-sâng kóng : " Ngì-têu chhai liá-vi chhô , tén ngài hi khì-tó . "
41014033	Yèn-heu kì tai Pí-tet , Ngâ-kok lâu Yok-hon khiung-ha hi . Kì khôi-sṳ́ kám-kok chhin yù-sông thung-khú ,
41014034	tui kì-têu kóng : " Ngài ke sîm kân-khú to voi sí . Ngì-têu liù chhai liá-vi , oi kín-siáng ô ! "
41014035	Kì hàng-chhièn têu-é , chhiu phu̍k chhai thi-song , khién-khiù Song-ti , na-he cho-tet , m̀-sṳ́ pûn kì kîn-li̍t liá-ke thung-khú .
41014036	Kì kóng : " Â-pâ , ngài ke Yà â , chhai Ngì fàm-sṳ tû nèn . Khiù Ngì chiông liá-ke khú-pî sái-chéu ; chúng-he , m̀-hó cheu ngài ke yi-sṳ , oi cheu Ngì ke chṳ́-yi . "
41014037	Kì to-chón-lòi ke sṳ̀ , fat-hien sâm-ke ho̍k-sâng soi-thet , chhiu lâu Pí-tet kóng : " Sî-mùn , ngì chhai liá soi-muk he-mò ? Mò fap-thu kín-siáng yit-tiám-chûng kiú mâ ?
41014038	Ngì-têu oi kín-siáng khì-tó , miên-tet ham-lo̍k mì-fe̍t . Ngì-têu khok-sṳ̍t sîm-lìn kâm-ngien , chúng-he ngiuk-thí ngiôn-ngio̍k . "
41014039	Kì yu hàng-ko-hi , hàn-he yung khiung-yong ke fa khì-tó .
41014040	Yèn-heu kì yu to-chón ho̍k-sâng ke-vi , khon-tó kì-têu yu soi-thet , yîn-vi kì-têu ke muk-chû pak-m̀-khôi ; kì-têu ya m̀-tî oi lâu kì kóng má-ke chang hó .
41014041	Yâ-sû thi-sâm-pái to-chón-lòi , lâu kì-têu kóng : " Ngì-têu hàn soi-muk , hàn chhai ke-vi hiû-sit mâ ? La-pái lé , sṳ̀-kiên to lé , khon â , Ngìn-chṳ́ yí-kîn pûn-ngìn chhut-mai to chhui-ngìn sú-chûng lô .
41014042	Hong-hí-lòi , ngài-têu lòi-hi ! Khon â , chhut-mai ngài ke ngìn to lé ! "
41014043	Yâ-sû hàn kóng-tén fa ke sṳ̀ , sṳ̍p-ngi-ke ho̍k-sâng chûng ke Yù-thai lòi-to . Yû yit thai-khiùn ngìn tai-tén tô-é , kun-é thùng kì khiung-ha lòi ; kì-têu he chi-sṳ̂-chóng , kîn-ho̍k kau-sṳ̂ , lâu chóng-ló phai-lòi ke .
41014044	Chhut-mai Yâ-sû ke ngìn sṳ-chhièn pûn kì-têu yit-chak am-ho , kóng : " Ngài chîm má-ngìn , kì chhiu-he ngì-têu só sióng-oi ke ngìn . Ngì-têu oi chok-tó kì , ngiàm-ngiàm khon-sú , chiông kì tai-chéu . "
41014045	Yù-thai yit to , chit-sṳ̀ hàng-to Yâ-sû mien-chhièn , ham kóng : " Sîn-sâng ! " yu chîm kì .
41014046	Só-yî kì-têu chhiu ha-sú chok Yâ-sû .
41014047	Khî chhai sùn-thèu ke ngìn tông-chûng , yû yit-sà pâng-chhut tô-é , tui thai-chi-sṳ̂ ke phu̍k-ngìn phiak-ko-hi , chiông kì ke ngí-kûng siok-thet yit-chak .
41014048	Yâ-sû tui kì-têu kóng : " Ngì-têu tai-tén tô-é lâu kun-é chhut-lòi chok ngài , khon ngài cho khiòng-tho he-mò ?
41014049	Ngài tak-ngit chhai sṳn-thien-tú kâu ngìn , sòng-sòng thùng ngì-têu khiung-ha , ngì-têu pin mò chok ngài . Chúng-he , liá-ke sṳ he oi yin-ngiam Sṳn-kîn só-kóng ke fa . "
41014050	Liá-sṳ̀ , só-yû ke ho̍k-sâng chhiòn-phu lì-khôi kì thò-chéu .
41014051	Yû yit-ke heu-sâng-ngìn , sṳ̂n-song tân-chhiang phî-tén yit-te mà-pu , thèn chhai Yâ-sû ke heu-poi ; kì-têu chhiu sióng-oi chok kì ,
41014052	chúng-he kì fit-thet ke-te pu-é , tá-chhak-pok chéu-thet .
41014053	Kì-têu chiông Yâ-sû tai-to thai-chi-sṳ̂ ke-vi hi ; só-yû ke chi-sṳ̂-chóng , chóng-ló , lâu kîn-ho̍k kau-sṳ̂ chhiòn-phu chhi-si̍p chhai ke-vi .
41014054	Pí-tet yén-yén thèn-tén Yâ-sû , chhṳ̍t-to thai-chi-sṳ̂ ke thìn-yen-tú , chhô chhai kín-ví ke tông-chûng phoi-fó .
41014055	Chi-sṳ̂-chóng lâu chhiòn ngi-fi sióng-chhin phan-fap chhìm chṳn-kí ko Yâ-sû , lòi thin kì sí-hìn , chúng-he chhìm m̀-tó má-ke chṳn-kí .
41014056	Hó-tô ngìn chhut-mien cho ká kien-chṳn ko kì , chúng-he kì-têu só-kóng ke teu-m̀-tó .
41014057	Heu-lòi yû kí-ke ngìn khî-hí-lòi , cho ká kien-chṳn ko Yâ-sû kóng :
41014058	" Ngài-têu thâng-tó kì kóng-ko : ' Ngài oi chiông liá-chho ngìn-sú só hí ke sṳn-thien chhak-thet , sâm-ngit-nui hí yit-chho m̀-he ngìn-sú só-cho ke sṳn-thien . ' "
41014059	Lièn liá-ke khúng-ko , kì-têu só-kóng ke ya teu-m̀-tó .
41014060	Só-yî thai-chi-sṳ̂ chhai thai-kâ mien-chhièn khî-hí-lòi , mun Yâ-sû kóng : " Liá-têu ngìn ko ngì ke , ngì mò má-ke fa hó en he-mò ? "
41014061	Yâ-sû tiâm-tiâm , yit-ki fa ya m̀ kóng . Thai-chi-sṳ̂ yu mun kì : " Ngì he m̀-he Kî-tuk , he ke yin-tông su chhṳ̂n-siung ke Song-ti ke Lai-é mò ? "
41014062	Yâ-sû en-kóng : " Ngài he ! Ngì-têu voi khon-tó Ngìn-chṳ́ chhô chhai Chhiòn-nèn-chá ke yu-phién , chhô-tén thiên-táng ke yùn kong-lìm ! "
41014063	Thai-chi-sṳ̂ chhiu chhá-lie̍t chhṳ-kâ ke sâm , kóng : " Ngài-têu m̀-sṳ́ phe̍t ke chṳn-ngìn lé !
41014064	Ngì-têu yû thâng-tó kì vú-yu̍k Song-ti ke fa . Ngì-têu kóng oi ngióng-pân phan kì ? " Kì-têu chhiòn-phu phan kì yû-chhui , yin-tông chhú sí-hìn .
41014065	Yû-têu ngìn chhiu tui kì phi héu-lân , yu êm-tén kì ke muk-chû , yung khièn-thèu-mà tá kì , mun kì kóng : " Siên-tî â , chhṳ-thòn-khon , he má-ngìn tá ngì ? " Ke-têu kín-ví ya lâi-tén kì , yung pâ-chóng-mà sân kì .
41014066	Ke-sṳ̀ , Pí-tet hàn liù chhai hâ-poi ke thìn-yen-tú . Yû thai-chi-sṳ̂ ke yit-ke sṳ́-ńg hàng ko-lòi ,
41014067	khon-tó Pí-tet chhai ke-vi phoi-fó , chhiu khon-tén kì , kóng : " Ngì me he thùng Nâ-sat-le̍t ke Yâ-sû khiung-ha ke . "
41014068	Pí-tet féu-ngin kóng : " Ngài m̀-tî , ya mò liáu-kié ngì kóng má-ke . " Yèn-heu , kì chhut-hi chhièn-yen . Liá-sṳ̀ , kiê-é chhiu thài .
41014069	Ko yit-ha-é , ke sṳ́-ńg yu khon-tó kì , chhiu lâu khî chhai sùn-thèu ke ngìn kóng : " Liá-sà he kì-têu tông-chûng ke yit-ke ! "
41014070	Pí-tet yu féu-ngin yit-pái . Yu ko yit-ha-é , sùn-thèu khî-tén ke ngìn chai yit-pái tui Pí-tet kóng : " Ngì khok-sṳ̍t he kì-têu tông-chûng ke yit-ke , yîn-vi ngì ya he Kâ-li-li-ngìn ! "
41014071	Pí-tet chhiu fat-sṳ chu-chú kóng : " Ngài m̀-sṳt ngì-têu só-kóng ke ngìn ! "
41014072	Chit-sṳ̀ , kiê-é chhiu thài thi-ngi-pái ; Pí-tet chang sióng-hí Yâ-sû tui kì kóng-ko ke fa : " Kiê-é thài lióng-pái yî-chhièn , ngì voi sâm-pái m̀ ngin ngài . " Pí-tet chhiu ngiûn-m̀-he̍t , kieu chhut-lòi .
41015001	Thi-ngi-ngit tá-chó , chi-sṳ̂-chóng kón-kín thùng chóng-ló , kîn-ho̍k kau-sṳ̂ , lâu ngi-fi chhiòn-thí chhâm-siòng , ngi-thin kie-va̍k . Kì-têu chiông Yâ-sû thak-hí-lòi , kié-sung , kâu-pûn Pí-lâ-tô .
41015002	Pí-lâ-tô mun kì kóng : " Ngì he Yù-thai-ngìn ke vòng mò ? " Yâ-sû en-kóng : " Liá he ngì kóng ke . "
41015003	Chi-sṳ̂-chóng ko Yâ-sû chhin-tô sṳ-chhìn ,
41015004	só-yî Pí-lâ-tô yu mun Yâ-sû kóng : " Ngì khon , kì-têu ko ngì án-tô chhui-miàng , ngì mò-oi fì-tap mâ ? "
41015005	Yâ-sû hàn-he m̀ kóng yit-ki fa ; Pí-lâ-tô kám-kok khì-koai .
41015006	Tak-ngièn Phàn-ko-chiet , Pí-lâ-tô cheu chung-ngìn ke yêu-khiù piong yit-ke siù-fam .
41015007	Tú-hó yû yit-ke ngìn miàng ôn-to Pâ-lâ-pâ , kì thùng ke-têu chhai phau-lon-chûng chhṳ̀-ngìn ke phan-thù koân khiung-ha .
41015008	Thai-chung chhi-si̍p , yêu-khiù Pí-lâ-tô cheu koan-li vi kì-têu phan liá-khien sṳ ke sṳ̀-chiet ,
41015009	Pí-lâ-tô mun kì-têu kóng : " Ngì-têu oi ngài vi ngì-têu piong Yù-thai-ngìn ke vòng he-mò ? "
41015010	Khì-sṳ̍t Pí-lâ-tô mìn-mìn tî , chi-sṳ̂-chóng he yîn-vi chhit-tu chang chiông Yâ-sû kâu-pûn kì ke .
41015011	Chúng-he chi-sṳ̂-chóng san-thung chung-ngìn , yêu-khiù Pí-lâ-tô vi kì-têu piong Pâ-lâ-pâ .
41015012	Pí-lâ-tô yu mun chung-ngìn kóng : " Án-ngiòng , ngì-têu chhṳ̂n-cho Yù-thai-ngìn ke vòng ke , ngài oi ngióng-pân chhú-lî kì nò ? "
41015013	Kì-têu thai-sâng hêm-kóng : " Chiông kì tâng sṳ̍p-sṳ-ka ! "
41015014	Pí-lâ-tô mun-kóng : " Kì to-tái cho má-ke fái-sṳ ? " Kì-têu hàn-kha thai-sâng hêm-kóng : " Chiông kì tâng sṳ̍p-sṳ-ka ! "
41015015	Pí-lâ-tô vi-tó oi tet-tó chung-ngìn ke fôn-hí , chhiu piong Pâ-lâ-pâ pûn kì-têu , yu min-lin chiông Yâ-sû piên-tá , yèn-heu kâu-pûn ngìn hi tâng sṳ̍p-sṳ-ka .
41015016	Pîn-é chiông Yâ-sû tai-ngi̍p chúng-tuk-fú ke thìn-yen-tú , yu hêm chhiòn-chhui si̍p-ha̍p .
41015017	Kì-têu lâu Yâ-sû chok yit-liâng chṳ́-set ke chhòng-phàu , yu yung net-è phiên yit-táng miên-liù , lâu kì tai-tén ,
41015018	yèn-heu tui kì hàng-lî kóng : " Yù-thai-ngìn ke vòng van-soi ! "
41015019	Kì-têu yu yung thèn-thiàu kín tá kì ke thèu-nà , yung héu-lân phi kì , khúi lo̍k-hi pai kì .
41015020	Met-sa so̍t , kì-têu chiông kì ke chṳ́-set chhòng-phàu thot-hâ-lòi , lâu kì chok chhṳ-kâ ke sâm , yèn-heu tai kì chhut-hi tâng sṳ̍p-sṳ-ka .
41015021	Chhai lu-song , kì-têu tù-tó yit-ke ngìn , miàng ôn-to Sî-mùn , tú-hó tui hiông-ha ngi̍p-sàng lòi , kì-têu khiòng-pet kì thoi Yâ-sû khià sṳ̍p-sṳ-ka . ( Sî-mùn he Kú-li-nai-ngìn , he Â-li̍t-sân-thai lâu Lû-fû ke â-pâ . )
41015022	Kì-têu chiông Yâ-sû tai-to yit-ke thi-fông , ôn-to Kok-kok-thâ , yi-sṳ chhiu-he " Thèu-nà-hok ke Sân-thèu " .
41015023	Chhai ke-vi , kì-têu nâ chhâm mu̍t-yo̍k ke chiú pûn Yâ-sû lîm , chúng-he Yâ-sû m̀ lîm .
41015024	Yèn-heu kì-têu chiông Yâ-sû tâng chhai sṳ̍p-sṳ-ka-táng , yu chhû-chhiâm-é lòi pûn kì ke sâm .
41015025	Chêu-sṳ̀n-thèu kiú-tiám-chûng ke sṳ̀ , kì-têu chiông Yâ-sû tâng sṳ̍p-sṳ-ka .
41015026	Yû yit-te phài-è siá-tén kì ke chhui-miàng kóng : " Yù-thai-ngìn ke vòng . "
41015027	Kì-têu yu chiông lióng-ke khiòng-tho thùng Yâ-sû khiung-ha tâng sṳ̍p-sṳ-ka , yit-ke chhai kì ke yu-phién , yit-ke chhai kì ke chó-phién .
41015029	Tui ke-vi kîn-ko ke ngìn vú-yu̍k Yâ-sû , yèu-thèu kóng : " Hái , ngì liá oi chhak sṳn-thien , sâm-ngit-nui chiông kì chhùng-kien hí-lòi ke !
41015030	Liá-ha , kiu ngì chhṳ-kâ , tui sṳ̍p-sṳ-ka-táng hâ-lòi â ! "
41015031	Chi-sṳ̂-chóng lâu kîn-ho̍k kau-sṳ̂ ya khiung-yong chhṳ́-seu kì , pí-chhṳ́ kóng : " Kì kiu-liáu phe̍t-ngìn , sa mò fap-thu kiu chhṳ-kâ !
41015032	Kî-tuk , Yî-set-lie̍t ke vòng â , liá-ha tui sṳ̍p-sṳ-ka-táng hâ-lòi pûn ngài-têu khon , ngài-têu chhiu siông-sin ! " Thùng Yâ-sû khiung-ha tâng sṳ̍p-sṳ-ka ke ngìn ya án-ngiòng sâu-nat kì .
41015033	Tông-chu ke sṳ̀ , thai-thi vû-am , yok-yû sâm-tiám-chûng kiú .
41015034	To hâ-chu sâm-tiám-chûng ke sṳ̀ , Yâ-sû thai-sâng hêm-kóng : " Yî-lò-yî ! Yî-lò-yî ! Lâ-mâ sat-pâ-kok-thai-nì ? " Yi-sṳ he kóng : " Ngài ke Song-ti , ngài ke Song-ti , Ngì cho-má-ke piong-thet ngài ? "
41015035	Sùn-thèu khî-tén ke ngìn , yû-têu thâng-tó chhiu kóng : " Thâng â , kì hêm Yî-li-â ! "
41015036	Yû yit-ke ngìn chéu-ko-hi , nâ yit-te hói-mièn chim sôn phù-thò-chiú , yèn-heu thak chhai thèn-thiàu-táng , nâ pûn kì lîm , kóng : " Tén yit-ha-é , ngài-têu khon Yî-li-â voi lòi kiu kì hâ-lòi mò ! "
41015037	Yâ-sû thai-hêm yit-sâng , chhiu thôn-hi sí-thet .
41015038	Koa chhai sṳn-thien-tú ke pu-liàm , tui táng-kô to tái-hâ lie̍t-cho lióng-sak .
41015039	Khî chhai sṳ̍p-sṳ-ka chhièn ke yit-ke kiûn-kôn , khon-tó Yâ-sû thai-sâng hêm lâu sí ke chhìn-hìn , chhiu kóng : " Liá ngìn sṳ̍t-chhai he Song-ti ke Lai-é ! "
41015040	Hàn yû-têu fu-ngìn-kâ yén-yén khî-tén khon ; khì-chûng yû Mat-thai-lâ ke Mâ-li-â , yu yû se Ngâ-kok lâu Yok-sit ke â-mê Mâ-li-â , thùng Sat-lò-mí .
41015041	Yâ-sû chhai Kâ-li-li ke sṳ̀ , kì-têu chhiu thèn-tén kì , ya fu̍k-sṳ kì . Hàn-yû khì-thâ hó-tô fu-ngìn-kâ he thùng Yâ-sû khiung-ha lòi Yâ-lu-sat-lâng ke .
41015042	Lìm-am-é , Â-li-mâ-thai-ngìn Yok-sit lòi-to ; kì he yit-ke su-ngìn chûn-chhung ke ngi-yèn , ya yit-chhṳ̍t phan-mong Song-ti koet ke sṳ̍t-hien . Ke-ngit he Yi-phi-ngit , chhiu-he Ôn-sit-ngit ke chhièn yit-ngit . Yok-sit thai-tám hi kien Pí-lâ-tô , yêu-khiù sû-liam Yâ-sû ke vì-thí .
41015043	
41015044	Pí-lâ-tô thâng-tó Yâ-sû yí-kîn sí-thet , kám-kok chhin khì-koai . Kì ham kiûn-kôn lòi , mun kì Yâ-sû he m̀-he sí-thet chhin kiú .
41015045	Tui kiûn-kôn liáu-kié sṳ̍t-chhìn heu , Pí-lâ-tô chhiu chiông Yâ-sû ke vì-thí kâu-pûn Yok-sit .
41015046	Yok-sit mâi-liáu mà-sâ , chiông Yâ-sû ke vì-thí chhí-hâ-lòi , yung mà-sâ pâu-hó , piong chhai sa̍k-piak chho̍k-sàng ke fùn-mu tî-poi , yu chiông yit-te thai sa̍k-thèu chan-ko-lòi , set-tén mùn-héu .
41015047	Mat-thai-lâ ke Mâ-li-â lâu Yok-sit ke â-mê Mâ-li-â yû khon-tó ôn-chong Yâ-sû ke só-chhai .
41016001	Ôn-sit-ngit yit ko , Mat-thai-lâ ke Mâ-li-â , Ngâ-kok ke â-mê Mâ-li-â , lâu Sat-lò-mí mâi têu hiông-liau , oi hi kò Yâ-sû ke vì-thí .
41016002	Lî-pai-ngit tá-chó , ngit-thèu chang chhut-lòi , kì-têu chhiu hi mu-thi .
41016003	Chhai lu-song , kì-têu sîm-chûng sióng : " Yû má-ngìn hó then-sú chiông mu mùn-héu ke sa̍k-thèu sái-khôi nò ? " ( Yîn-vi ke he yit-chak thai sa̍k-thèu . ) Chúng-he kì-têu khià-thèu yit-khon , sa̍k-thèu yí-kîn sái-khôi lé .
41016004	
41016005	Kì-têu hàng-ngi̍p fùn-mu , khon-tó yit-ke heu-sâng-ngìn chhô chhai yu-phién , sṳ̂n-song chok-tén pha̍k-set ke chhòng-phàu ; kì-têu fî-sòng chho̍k-kiâng .
41016006	Ke heu-sâng-ngìn kóng : " M̀-sṳ́ kiâng , ngài tî ngì-têu he chhìm pûn-ngìn tâng sṳ̍p-sṳ-ka ke Nâ-sat-le̍t-ngìn Yâ-sû . Kì mò chhai liá-vi , yí-kîn fu̍k-fa̍t lé ! Ngì-têu khon , liá he kì-têu ôn-chong kì ke só-chhai .
41016007	Ngì-têu hi lâu kiâ ho̍k-sâng , thi̍t-phe̍t he Pí-tet , kóng : ' Kì oi pí ngì-têu siên hi Kâ-li-li ; chhai ke-vi ngì-têu voi kien-tó kì , chhiu-chhiong kì yî-chhièn lâu ngì-têu kóng ke . ' "
41016008	Kì-têu pi̍t-pi̍t-chhat yu kám-kok khì-koai , ngiàm-sṳ̀ lì-khôi fùn-mu , chhong-tén chéu . Kì-têu mò chiông liá-ke sṳ lâu má-ngìn kóng , yîn-vi kì-têu chhin kiâng . Ke-têu fu-ngìn-kâ hi kien Pí-tet lâu kì ke phèn-yû , chiông só thâng-tó ke chhiòn-phu lâu kì-têu kóng . Sṳ-heu , Yâ-sû chhîn-sṳ̂n chhâi-phai kiâ ho̍k-sâng , chhiùng-tûng to-sî , chhòn liá sṳ̀n-sṳn , put-me̍t , pûn ngìn tet-tó yún-yén chṳ́n-kiu ke tho-lî . Â-mén !
41016009	Lî-pai-ngit tá-chó , Yâ-sû fu̍k-fa̍t heu , chui-siên tui Mat-thai-lâ ke Mâ-li-â hién-hien . ( Yâ-sû sṳt tui kì sṳ̂n-song kiuk-chhut chhit-ke kúi . )
41016010	Kì hi lâu ke-têu thèn Yâ-sû ke ngìn kóng ; kì-têu tông chhai ke-vi sông-sîm liù muk-chṳp .
41016011	Kì-têu thâng-tó Yâ-sû fu̍k-fa̍t lâu Mâ-li-â yí-kîn khon-tó kì ke sêu-sit , chúng-he mò ngìn siông-sin .
41016012	Liá sṳ yî-heu , Yâ-sû yung nang-ngoi yit-chúng fông-sṳt tui lióng-ke oi hi hiông-ha ke ho̍k-sâng hién-hien .
41016013	Liá lióng-sà to-chón-lòi lâu khì-thâ ke ho̍k-sâng kóng , kì-têu hàn-he m̀ sin .
41016014	Chui-heu , sṳ̍p-yit-ke ho̍k-sâng chhô-tén sṳ̍t-fan ke sṳ̀ , Yâ-sû tui kì-têu hién-hien . Kì chit-phi kì-têu , yîn-vi kì-têu m̀ tân-chhiang mò sin-sîm , yu ngang-kiáng , m̀ sin kì fu̍k-fa̍t heu khon-tó kì ke ngìn só kien-chṳn ke .
41016015	Kì tui kì-têu kóng : " Ngì-têu oi hi phû-thiên-ha , tui chhiòn ngìn-lui chhòn fuk-yîm .
41016016	Sin yu chiap-su sé-lî ke , thin-chho̍k tet-kiu ; m̀ sin ke , voi su thin-chhui .
41016017	Sin ke ngìn voi yû hàng liá-têu sṳ̀n-chiak ke nèn-li̍t : Kì-têu voi fung ngài ke miàng kiuk-kúi ; kóng sîn ke lìn-ngî ;
41016018	yung sú chok sà ; lîm-tó yû thu̍k ke tûng-sî ya m̀-voi su sông-hoi ; on-sú chhai phiang-ngìn sṳ̂n-song , phiang-ngìn chhiu voi tet-tó yî-chhṳ . "
41016019	Chú Yâ-sû lâu kì-têu kóng liá-têu fa yî-heu , su-chiap to thiên-táng hi , chhô chhai Song-ti ke yu-phién .
41016020	Ho̍k-sâng chhut-hi , tak só-chhai chhòn fuk-yîm ; Chú lâu kì-têu thùng-kûng , yung kì-têu só hàng ke sṳ̀n-chiak lòi chṳn-mìn kì-têu só chhòn ke tho he chṳ̂n-sṳ̍t ke .
42001001	Thì-â-fî-lò thai-ngìn : Yí-kîn yû hó-tô ngìn thì-pit siá-sû , kóng-hí chhai ngài-têu tông-chûng só fat-sên ke sṳ-chhìn .
42001002	Kì-têu só-siá ke , he cheu ke-têu yit khôi-sṳ́ chhiu chhîn-muk khon-tó yu chhòn-ko liá tho-lî ke ngìn só-kóng ke .
42001003	Liá yit-chhiet , ngài tui-thèu-to-mî chhiòn-phu siòng-se chhà-ko , só-yî ngài sióng-oi cheu sun-si lòi tui ngì po-ko ,
42001004	muk-tit he oi pûn ngì tî ngì só-ho̍k ke tho-lî he khok-sṳ̍t ke .
42001005	Hî-li̍t-vòng thúng-chhṳ Yù-thai ke sṳ̀ , yû yit-ke chi-sṳ̂ , miàng ôn-to Sat-kâ-li-â , he su̍k Â-pí-ngâ chi-sṳ̂ ke-pân ke ; kiâ pû-ngiòng ôn-to Yî-li-sâ-pha̍k , ya he chi-sṳ̂ Â-lùn kâ-chhu̍k ke heu-thoi .
42001006	Chhai Song-ti khon-lòi , kì lióng kûng-phò he chṳn-chhṳ̍t ke ngìn , ngiàm-kiet chûn-sú Chú ke yit-chhiet kie-min lâu kûi-thin .
42001007	Kì-têu mò se-ngìn-è , yîn-vi Yî-li-sâ-pha̍k m̀-voi kiung ; kì lióng-sà ya yí-kîn ló lé .
42001008	Yû yit-ngit , Sat-kâ-li-â tông-pân , chhai Song-ti mien-chhièn chṳp-hàng chi-sṳ̂ ke chṳt-vu .
42001009	Cheu chi-sṳ̂ ke koan-li , chhû-chhiâm-é ke kiet-kó , kì ngi̍p-hi Chú ke sṳn-thien sêu-hiông .
42001010	Kì sêu-hiông ke sṳ̀ , chung-ngìn chhai ngoi-poi khì-tó .
42001011	Fut-yèn , Chú ke thiên-sṳ́ khî chhai hiông-thàn ke yu-phién tui kì hién-hien ;
42001012	Sat-kâ-li-â khon-tó , hak yit-ha , ya chhin chho̍k-kiâng .
42001013	Chúng-he ke thiên-sṳ́ tui kì kóng : " Sat-kâ-li-â , m̀-sṳ́ kiâng ! Song-ti thâng-tó ngì ke khì-tó lé ; ngiâ pû-ngiòng Yî-li-sâ-pha̍k voi vi ngì kiung yit-ke lai-é , ngì oi chiông kì ke miàng ôn-to Yok-hon .
42001014	Ngì voi fôn-hí khoai-lo̍k ; chhin-tô ngìn ya voi vi-tó kì ke chhut-se lòi fôn-hí .
42001015	Chiông-lòi , kì chhai Chú ke mien-chhièn voi cho ví-thai ke ngìn-vu̍t . Thâm-chiú lâu lie̍t-chiú , kì lûng-chúng cho-m̀-tet lîm ; chhai â-mê ke thôi-tú , kì chhiu voi pûn Sṳn-Lìn chhûng-mân .
42001016	Kì chiông-lòi oi tai-liâng chhin-tô Yî-set-lie̍t-ngìn kûi Chú — kì-têu ke Song-ti .
42001017	Kì oi cho Chú ke siên-fûng , kiên-khiòng yû thai nèn-li̍t , chhiong siên-tî Yî-li-â yit-yong . Kì oi sṳ́ yà-ôi lâu chṳ́-ńg chhùng-sîn fò-hó , sṳ́ phoi-ngia̍k ke ngìn fì-thèu , hàng ngi-ngìn chṳ-fi ke lu ; kì oi pông-chhu ngìn-mìn lòi ngiàng-chiap Chú . "
42001018	Sat-kâ-li-â tui thiên-sṳ́ kóng : " Ngài oi ngióng-pân chang voi tî liá he sṳ-sṳ̍t ? Ngài he yit-ke ló-ngìn-kâ , ngài pû-ngiòng ya án ló lé . "
42001019	Thiên-sṳ́ en-kóng : " Ngài he khî chhai Song-ti mien-chhièn ke Kâ-pak-lie̍t ; ngài su-phai chhòn-fa pûn ngì , po ngì liá hó sêu-sit .
42001020	Chúng-he , yîn-vi ngì m̀ sin ngài só kóng , sṳ̀-kî sṳ̀n-su̍k ke sṳ̀ voi sṳ̍t-hien ke liá-têu fa , ngì voi pien-cho á-è ; tén-to yin-hí sṳ̍t-hien ke-ngit , ngì chang voi kóng-fa . "
42001021	Thai-kâ kín tén Sat-kâ-li-â , m̀-tî kì chhai sṳn-thien-tú cho-má-ke yèn-chhàn án kiú .
42001022	To kì chhut-lòi , m̀-voi lâu kì-têu kóng-fa , kì-têu chang tî kì chhai sṳn-thien-tú khon-tó yi-siong . Kì pí-sú va̍k-kiok tui thai-kâ péu-sṳ yi-sṳ , yit-chhṳ̍t m̀-voi kóng-fa .
42001023	Chhai sṳn-thien sṳ-fung ke ngit-khì yit mân , Sat-kâ-li-â chhiu chón vuk-hâ hi .
42001024	Ko mò kí-kiú , kiâ pû-ngiòng Yî-li-sâ-pha̍k chṳn-kîn yû sṳ̂n-hong , chhai vuk-tú khong ńg-ke ngie̍t .
42001025	Kì kóng : " Án-kiú hí-lòi , chui-heu Chú hàn-he hó khoán-thai ngài , chhù-thet ngài chhai ngìn mien-chhièn ke kien-seu . "
42001026	Yî-li-sâ-pha̍k fài-thôi liuk-ke ngie̍t ke sṳ̀ , Song-ti chhâi thiên-sṳ́ Kâ-pak-lie̍t hi Kâ-li-li-sén ke yit-chho ôn-to Nâ-sat-le̍t ke sàng ,
42001027	chhòn-fa pûn yit-ke thùng-chṳ̂n-ńg , miàng ôn-to Mâ-li-â ; liá thùng-chṳ̂n-ńg yí-kîn lâu Thai-ví kâ-chhu̍k yit-ke miàng ôn-to Yok-sit ke nàm-ngìn thin-chhîn .
42001028	Thiên-sṳ́ to kì ke mien-chhièn , kóng : " Ngien ngì phìn-ôn ! Chú lâu ngì thùng-chhai , thai-thai su-fuk pûn ngì ! "
42001029	Mâ-li-â yîn-vi thiên-sṳ́ ke fa , sṳ̍p-fûn chho̍k-kiâng , fán-fu̍k sṳ̂-sióng liá fa he má-ke yi-sṳ .
42001030	Thiên-sṳ́ tui kì kóng : " Mâ-li-â , m̀-sṳ́ kiâng , yîn-vi Song-ti yí-kîn su ên-tién pûn ngì .
42001031	Ngì voi fài-thôi , kiung yit-ke lai-é ; ngì oi chiông kì ke miàng ôn-to Yâ-sû .
42001032	Kì voi sàng-cho ví-thai ke ngìn-vu̍t , chhṳ̂n-cho Chṳ-kô Song-ti ke Lai-é . Chú — Song-ti oi chiông kì ke chú-siên Thai-ví ke vòng-vi su-pûn kì .
42001033	Kì oi yún-yén cho Ngâ-kok ke chṳ́-sûn ke vòng ; kì ke vòng-khièn vù-khiùng vù-chhin . "
42001034	Mâ-li-â tui thiên-sṳ́ kóng : " Ngài hàn-màng ka-ngìn , ngióng-pân voi yû án-ngiòng ke sṳ â ? "
42001035	Thiên-sṳ́ en-kóng : " Sṳn-Lìn voi kong chhai ngì ke sṳ̂n-song ; Chṳ-kô Song-ti ke khièn-nèn voi pí-yim ngì . Só-yî , tui ngì lòi chhut-se ke ô-nga-é he sṳn ke , he Song-ti ke Lai-é .
42001036	Ngì khon , ngì ke chhîn-chhit Yî-li-sâ-pha̍k , kì sûi-yèn án ló , phe̍t-ngìn kóng kì m̀-voi kiung lé , chúng-he kì liá-ha yí-kîn yû liuk-ke ngie̍t ke sṳ̂n-hong .
42001037	Yîn-vi chhai Song-ti mò yit-khien sṳ he cho m̀-tó ke . "
42001038	Mâ-li-â kóng : " Ngài he Chú ke sṳ́-ńg ; ngien cheu ngì ke fa sṳ̀n-chhiu chhai ngài ke sṳ̂n-song . " Án-ngiòng , thiên-sṳ́ chhiu lì-khôi kì .
42001039	Mò kí-kiú heu , Mâ-li-â chhut-fat , kón-kín hi Yù-thai sân-tú ke yit-chho sàng .
42001040	Kì ngi̍p-hi Sat-kâ-li-â ke vuk-hâ , tui Yî-li-sâ-pha̍k chhiáng-ôn .
42001041	Yî-li-sâ-pha̍k yit thâng-tó Mâ-li-â ke chhiáng-ôn , kì só fài ke thôi chhiu kín thiàu . Yî-li-sâ-pha̍k pûn Sṳn-Lìn chhûng-mân ,
42001042	thai-sâng hêm-kóng : " Ngì he fu-ńg tông-chûng chui yû fuk-hi ke ! Ngì fài ke thôi ya he yû fuk-hi ke !
42001043	Ngài ke Chú ke â-mê lòi-khon ngài , ngài ngióng-pân khâm-tet nò ?
42001044	Yîn-vi ngì chhiáng-ôn ke sâng yit ngi̍p ngài ke ngí-kûng , ngài só fài ke thôi chhiu fôn-hí to kín thiàu .
42001045	Ngì khok-sin Chú tui ngì kóng ke fa yit-thin voi sṳ̍t-hien ; ngì sṳ̍t-chhai yû fuk-hi â ! "
42001046	Mâ-li-â kóng : " Ngài ke sîm chûn Chú vì-thai ;
42001047	ngài ke lìn yîn-vi Song-ti — ngài ke kiu-chú lòi fôn-hí ;
42001048	yîn-vi Kì ku-ngiam Kì pî-mì ke sṳ́-ńg . Chhiùng-kîm yî-heu , van-mìn voi chhṳ̂n ngài he yû fuk-hi ke ,
42001049	yîn-vi Chhiòn-nèn ke Song-ti vi ngài sàng thai-sṳ . Kì ke miàng he sṳ̀n-sṳn ke ;
42001050	Kì tui kin-vi Kì ke ngìn hién-chhut chhṳ̀-pî , chhṳ̍t-to sṳ-sṳ thoi-thoi .
42001051	Kì chhûn-chhut thai-yû khièn-nèn ke sú , kiuk-chéu sîm-chûng kiêu-ngau ke ngìn .
42001052	Kì chiông yû sṳ-li̍t ke vòng súng-hâ pó-chho , kô-sṳ̂n pî-mì ke ngìn .
42001053	Kì su hó-sṳ̍t ke pûn tú-kî ke sṳ̍t-to páu , hêm fu-chiuk ke khûng-sú chón-hi .
42001054	Cheu Kì tui ngài-têu ke chú-siên só-kóng ke , Kì pông-chhu Kì ke phu̍k-ngìn Yî-set-lie̍t , lòi ki-ngiam Kì tui Â-pak-lâ-hón lâu kiâ chṳ́-sûn ke yin-hí , chhiu-he oi yung chhṳ̀-pî khoán-thai kì-têu , chhṳ̍t-to yún-yén ! "
42001055	
42001056	Mâ-li-â thùng Yî-li-sâ-pha̍k khiung-ha he̍t chhâ-m̀-tô sâm-ke ngie̍t , yèn-heu chhiu chón vuk-hâ hi .
42001057	Yî-li-sâ-pha̍k ke sán-khì to , chhiu kiung yit-ke lai-é .
42001058	Lìn-sa lâu chhîn-chhit thâng-tó Chú su-pûn kì án thai ke chhṳ̀-pî , chhiu thùng kì khiung-ha fôn-hí .
42001059	Ô-nga-é chhut-se mân yit lî-pai , kì-têu chhiu lòi vi kì hàng kot-lî , sióng-oi yung kiâ-pâ ke miàng ham kì Sat-kâ-li-â .
42001060	Chúng-he kiâ-mê kóng : " Cho-m̀-tet ! Kì oi ham-cho Yok-hon . "
42001061	Chhîn-yû tui kì kóng : " Ngì ke chhîn-chhu̍k tông-chûng mò-ngìn ôn án-ngiòng ke miàng . "
42001062	Kì-têu chhiu yung sú pí mun kiâ-pâ , oi lâu ô-nga-é ôn má-ke miàng .
42001063	Sat-kâ-li-â chhiu thó yit-te siá-sṳ ke piông-é , siá-kóng : " Kì ke miàng ôn-to Yok-hon . " Thai-kâ chhiu chhin khì-koai .
42001064	Sat-kâ-li-â ngiàm-sṳ̀ chhiu voi kóng-fa , khôi-choi siung-chan Song-ti .
42001065	Lìn-sa chhiòn-phu chhin chho̍k-kiâng . Liá sêu-sit chhòn-phien chhiòn Yù-thai ke sân-khî ;
42001066	thâng-tó ke ngìn lûng-chúng sióng : " Liá-ke ô-nga-é chiông-lòi voi sàng-cho ngióng-pân ke ngìn nè ? " Yîn-vi sṳ-sṳ̍t chhin mìn , yû Chú ke khièn-nèn lâu kì thùng-chhai .
42001067	Yok-hon ke â-pâ Sat-kâ-li-â pûn Sṳn-Lìn chhûng-mân , chhiu chhòn Song-ti ke fa , kóng :
42001068	" Oi siung-chan Chú — Yî-set-lie̍t ke Song-ti ! Yîn-vi Kì khon-ku Kì ke chṳ́-mìn , ya kiu-su̍k kì-têu .
42001069	Kì tui Kì phu̍k-ngìn Thai-ví ke kâ-chûng , vi ngài-têu hîn-hí yit-ke chhiòn-nèn ke Kiu-chú .
42001070	Thèu-pái , Kì sṳt thûng-ko sṳn siên-tî yi-ngièn :
42001071	Kì oi chṳ́n-kiu ngài-têu thot-lì sù-thi̍t , lì-khôi yit-chhiet yen-hen ngài-têu ke ngìn ke khièn-sṳ .
42001072	Kì tui ngài-têu ke chú-siên hién-chhut chhṳ̀-pî , lòi ki-ngiam Kì sṳn ke khie-yok .
42001073	Kì yin-hí ngài-têu ke chú-siên Â-pak-lâ-hón , fat-sṳ oi chṳ́n-kiu ngài-têu thot-lì sù-thi̍t , pûn ngài-têu yit-sên-ngìn chhai Kì ke mien-chhièn , yung sṳn-kiet lâu chṳn-chhṳ̍t lòi fu̍k-sṳ Kì , chhiòn mò kiâng má-ke . "
42001074	
42001075	
42001076	Sat-kâ-li-â yu yi-ngièn kóng : " Ngài ke se-chṳ́ â , ngì voi pûn-ngìn chhṳ̂n-cho Chṳ-kô Song-ti ke siên-tî . Ngì oi cho Chú ke siên-fûng , vi kì chún-phi tho-lu ;
42001077	oi hi lâu Kì ke chṳ́-mìn kóng : Yîn-vi kì-têu ke chhui tet-tó sa-miên , kì-têu voi tet-tó chṳ́n-kiu .
42001078	Ngài-têu ke Song-ti yû chhṳ̀-pî lâu lìn-mén ; Kì oi sṳ́ chṳ́n-kiu ke kông tui kô-thiên lìm-to ngài-têu ,
42001079	kông-cheu yit-chhiet chhai sí ke yîm-yáng tái-hâ ke ngìn , tai ngài-têu hàng phìn-ôn ke lu . "
42001080	Ô-nga-é chhiam-chhiam thai , sṳ̂n-sîm yúng-khien . Kì he̍t chhai khóng-yâ , chhṳ̍t-to kì chhai Yî-set-lie̍t-ngìn mien-chhièn kûng-khôi fa̍t-thung ke sṳ̀ .
42002001	Ke-sṳ̀ , Lò-mâ Fòng-ti O-kú-sṳ̂-tû ha-lin , ham Lò-mâ ti-koet ke chhiòn-thí ngìn-mìn tên-ki fu-khiéu .
42002002	Liá he thèu-yit-pái ke fu-khiéu tên-ki , he chhai Kî-lî-ngiú cho Si-li-â chúng-tuk ke sṳ̀ .
42002003	Thai-kâ lûng-chúng chón pún-hiông hi phan-lî tên-ki .
42002004	Yok-sit ya tui Kâ-li-li-sén ke Nâ-sat-le̍t-sàng hi Yù-thai , to Thai-ví ke sàng , miàng ôn-to Pak-li-hèn ; yîn-vi Yok-sit he su̍k Thai-ví ke chûng-chhu̍k .
42002005	Kì oi thùng kì ke vi-fûn-chhî Mâ-li-â khiung-ha hi tên-ki . Mâ-li-â yí-kîn yû sṳ̂n-hong ;
42002006	kì-têu chhai Pak-li-hèn ke sṳ̀ , kì ke sán-khì chhiu to .
42002007	Kì kiung thèu-thôi ke lai-é , yung pu pâu-hí-lòi , piong chhai mâ-chhò tî-poi , yîn-vi lî-sa mò só-chhai hó pûn kì-têu he̍t .
42002008	Chhai Pak-li-hèn ke yâ-ngoi , yû-têu chóng-yòng ke ngìn am-pû-thèu he̍t chhai ke-vi , lùn-liù chóng-yòng .
42002009	Chú ke thiên-sṳ́ tui kì-têu hién-hien , Chú ke yùng-kông si-mien cheu-tén kì-têu , kì-têu chhiu fî-sòng chho̍k-kiâng .
42002010	Thiên-sṳ́ tui kì-têu kóng : " M̀-sṳ́ kiâng ! Ngài oi po ngì-têu hó sêu-sit ; liá sêu-sit voi tai pûn van-mìn khi̍t-thai ke fôn-hí .
42002011	Kîm-pû-ngit , chhai Thai-ví ke sàng-tú , yû yit-vi Kiu-chú vi-tó ngì-têu chhut-se , chhiu-he Chú Kî-tuk .
42002012	Ngì-têu voi khon-tó yit-ke ô-nga-é , yung pu pâu-tén , soi chhai mâ-chhò tî-poi ; ke chhiu-he ki-ho . "
42002013	Fut-yèn , yû yit thai-chhui ke thiên-kiûn chhut-hien , thùng ke thiên-sṳ́ khiung-ha , siung-chan Song-ti kóng :
42002014	Ngien yùng-kông kûi-pûn chhai thiên-táng Chṳ-kô ke Song-ti ; ngien phìn-ôn su-pûn thi-song Kì só fôn-hí ke ngìn .
42002015	Thiên-sṳ́ lì-khôi kì-têu , chón-hi thiên-táng ke sṳ̀ , chóng-yòng ke ngìn pí-chhṳ́ kóng : " Ngài-têu lòi-hi Pak-li-hèn , khon Chú só chṳ́-sṳ ngài-têu yí-kîn fat-sên ke sṳ . "
42002016	Só-yî , kì-têu chhiu kón-kín hi , chhìm-tó Mâ-li-â , Yok-sit , lâu soi chhai mâ-chhò tî-poi ke ô-nga-é .
42002017	Chóng-yòng ke ngìn khon-tó heu , chhiu chiông thiên-sṳ́ só-kóng koân-he ô-nga-é ke sṳ lâu thai-kâ kóng .
42002018	Só-yû thâng-tó ke ngìn lûng-chúng chhin khì-koai chóng-yòng ke ngìn tui kì-têu kóng ke fa .
42002019	Chúng-he Mâ-li-â chiông liá yit-chhiet ke sṳ ki chhai sîm-chûng , fán-fu̍k sṳ̂-sióng .
42002020	Chóng-yòng ke ngìn chón-hi , chhiu yùng-kông Song-ti , siung-chan Kì , yîn-vi kì-têu só khon-tó ke sṳ , lâu tui thiên-sṳ́ thâng-tó ke vàn-chhiòn khiung-yong .
42002021	Pat-ngit heu , ô-nga-é hàng kot-lî ke ngit-è to lé , chhiu vi kì ôn-miàng ham Yâ-sû ; liá-ke miàng he kì màng sàng-thôi yî-chhièn thiên-sṳ́ thoi kì ôn ke .
42002022	Cheu Mô-sî fap-li̍t ke kûi-thin , kiet-chhiang ke ngit-khì mân heu , Yok-sit lâu Mâ-li-â tai ô-nga-é hi Yâ-lu-sat-lâng , oi chiông kì fung-hien pûn Chú .
42002023	( Liá he cheu Chú ke fap-li̍t só siá : " Fàm he thèu-thôi ke lai-é , yit-thin oi fung-hien pûn Chú . " )
42002024	Kì-têu ya oi cheu Chú ke fap-li̍t só kûi-thin ke , hien yit-tui ke pân-kiêu ya-he lióng-chak se ngie̍t-kap-è cho chi-vu̍t .
42002025	Tông-sṳ̀ , chhai Yâ-lu-sat-lâng yû yit-ke ngìn , miàng ôn-to Sî-mien . Kì he kin-vi Song-ti ke ngi-ngìn , sṳ̀-khiet phan-mong Yî-set-lie̍t ke ôn-ví-chá lòi-to . Sṳn-Lìn lâu kì thùng-chhai ;
42002026	kì yí-kîn tet-tó Sṳn-Lìn ke khí-sṳ , tî chhṳ-kâ chhai lì-khôi sṳ-kiên yî-chhièn voi khon-tó Chú só yin-hí ke Kî-tuk .
42002027	Sṳn-Lìn kám-thung kì , kì chhiu ngi̍p-hi sṳn-thien . Liá-sṳ̀ , Yâ-sû ke yà-ôi tú-hó nám-tén ô-nga-é Yâ-sû ngi̍p-lòi , oi hàng fap-li̍t só kûi-thin ke sṳ .
42002028	Sî-mien chiông ô-nga-é nám chhai hiûng-chhièn , siung-chan Song-ti kóng :
42002029	Chú â , Ngì só yin-hí ke yí-kîn sṳ̍t-hien ; liá-ha , hó pûn Ngì ke phu̍k-ngìn phìn-ôn lì-khôi sṳ-kiên .
42002030	Ngài chhîn-ngién khon-tó Ngì ke chṳ́n-kiu ,
42002031	chhiu-he Ngì vi van-mìn chún-phi ke :
42002032	Kì oi sàng-cho khí-sṳ Ngoi-pâng-ngìn ke kông , cho Ngì ke chṳ́-mìn Yî-set-lie̍t ke kông-yùng .
42002033	Ô-nga-é ke yà-ôi tui Sî-mien só kóng koân-he kì ke sṳ kám-kok chhin khì-koai .
42002034	Sî-mien vi kì-têu chuk-fuk , yu tui ô-nga-é ke â-mê Mâ-li-â kóng : " Liá ô-nga-é pûn Song-ti kién-sién , he vi-tó Yî-set-lie̍t chûng chhin-tô ngìn ke me̍t-mòng , lâu chhin-tô ngìn ke tet-kiu . Kì voi sàng-cho chhin-tô ngìn fí-pong ke tui-siong ,
42002035	yung án-ngiòng lòi hién-chhut liá-têu ngìn sîm-chûng ke yi-ngiam . Yù-sông voi chhiong li-kiam chhiuk-chhôn ngì ke sîm . "
42002036	Yu yû yit-ke ńg siên-tî , miàng ôn-to Ôn-nâ , he Â-sat kî-chhu̍k Fap-nui-li̍t ke moi-é . Kì yí-kîn chhin ló . Kì kiet-ko-fûn , thùng kì ke ló-kûng khiung-ha sên-fa̍t chhit-ngièn kiú ,
42002037	heu-lòi chhiu sú-koá , liá-ha he pat-sṳ̍p-si se . Kì m̀-hén lì-khôi sṳn-thien , ngit-ya kin-pai Song-ti , kim-sṳ̍t khì-tó .
42002038	Liá-sṳ̀ , kì tú-hó ya lòi kám-chhia Song-ti . Kì tui só-yû tén-heu Song-ti kiu-su̍k Yâ-lu-sat-lâng ke ngìn kóng-hí liá ô-nga-é ke sṳ .
42002039	Yok-sit lâu Mâ-li-â cheu Chú ke fap-li̍t hàng yit-chhiet só kûi-thin ke sṳ heu , chhiu chón Kâ-li-li , to kì-têu ke pún-hiông Nâ-sat-le̍t hi .
42002040	Se-ngìn-è chhiam-chhiam thai , yúng-khien yu mân-yû chṳ-fi ; Song-ti ke ên-tién lâu kì thùng-chhai .
42002041	Yâ-sû ke yà-ôi tak-ngièn hi Yâ-lu-sat-lâng sú Phàn-ko-chiet .
42002042	Yâ-sû sṳ̍p-ngi-se ke sṳ̀-chiet , kì-têu cheu-sòng hi sú-chiet .
42002043	Chiet-khì ko-thet , kì-têu chhiu hí-sṳ̂n chón-hi , chúng-he seu-ngièn Yâ-sû liù chhai Yâ-lu-sat-lâng ; kì ke yà-ôi m̀ tî liá-khien sṳ ,
42002044	láu-tó kì chhai thùng-hàng ke ngìn-khiùn chûng-kiên ; hàng yit-ngit ke lu-chhàng heu , chang chhai chhîn-yû ke chûng-kiên chhìm kì .
42002045	Kì-têu chhìm kì m̀-tó , chhiu to-chón Yâ-lu-sat-lâng hi chhìm .
42002046	To thi-sâm-ngit , kì-têu chang chhai sṳn-thien-tú chhìm-tó kì . Ke-sṳ̀ kì chhô chhai Yù-thai kau-sṳ̂ ke chûng-kiên , yit-mien thâng , yit-mien mun ;
42002047	só-yû thâng-tó kì ke ngìn lûng-chúng chhin hî-khì kì ke chhûng-mìn lâu fì-tap .
42002048	Kì ke yà-ôi khon-tó kì , kám-kok chhin khì-koai . Kiâ-mê tui kì kóng : " Lai-é â , ngì cho-má-ke án-ngiòng tui-thai ngài-têu nè ? Ngì khon , ngiâ pâ lâu ngài tak só-chhai chhìm ngì , sèu to voi sí ! "
42002049	Yâ-sû en-kóng : " Cho-má-ke chhìm ngài ? Kám-kóng ngì-têu m̀-tî ngài yin-tông oi chhai ngâ Pâ ke vuk-hâ ? "
42002050	Chúng-he kì-têu m̀ liáu-kié kì liá-ki fa ke yi-sṳ .
42002051	Yâ-sû chhiu thèn kì-têu khiung-ha chón-hi Nâ-sat-le̍t-sàng , fàm-sṳ sun-chhiùng yà-ôi . Kiâ-mê chiông liá yit-chhiet ke sṳ chhiòn-phu ki chhai sîm-chûng .
42002052	Yâ-sû ke sṳ̂n-thí kín-lòi kín kô-thai , chṳ-fi ya thèn-tén kín chen-kâ , Song-ti lâu ngìn ya ye̍t lòi ye̍t siak kì .
42003001	Lò-mâ Fòng-ti Thì-pí-liù chhai-vi thi-sṳ̍p-ńg ngièn , Phàng-siû-Pí-lâ-tô cho Yù-thai ke chúng-tuk , Hî-li̍t cho Kâ-li-li fûn-fûng ke vòng , kì ke hiûng-thi Fî-li̍t cho Yî-thú-li-â lâu Thi̍t-lâ-khó-nì fûn-fûng ke vòng , Lî-sat-ngiap cho Â-pí-li-nì fûn-fûng ke vòng ,
42003002	Â-nâ lâu Kâi-â-fap cho thai-chi-sṳ̂ . Ke-sṳ̀ , Sat-kâ-li-â ke lai-é Yok-hon chhai khóng-yâ , Song-ti ke fa lìm-to kì .
42003003	Yok-hon chhiu hàng-phien Yok-tan-hò yit-tai thi-khî , siên-pu kóng : " Ngì-têu oi hi-chhie̍t chhui-ok , chiap-su sé-lî , Song-ti chhiu voi sa-miên ngì-têu ke chhui . "
42003004	Chhiong siên-tî Yî-soi-â ke sû só ki-chai ke : Chhai khóng-yâ yû-ngìn hêm-kóng : " Oi chún-phi hó-se Chú ke tho-lu , siû-chhṳ̍t Kì só-oi hàng ke se-lu !
42003005	Yit-chhiet sân-lak chhiòn-phu oi thùn-mân , thai-se sân-kông chhiòn-phu oi siok-tâi ! Vân-vân ke se-lu oi siû pûn kì chhṳ̍t ; kô-tâi ke tho-lu oi cháng pûn kì phiàng !
42003006	Chhiòn ngìn-lui lûng-chúng voi khon-tó Song-ti ke kiu-ên ! "
42003007	Ngìn-khiùn chiâm-tén chhut-lòi , oi chiap-su Yok-hon ke sé-lî . Yok-hon tui kì-têu kóng : " Ngì liá-têu thu̍k-sà â ! Song-ti ke sṳ́m-phan voi to lé , ngì-têu láu-tó sám tet-khôi mâ ?
42003008	Oi yung hàng-vì lòi chṳn-mìn ngì-têu yí-kîn hi-chhie̍t chhui-ok . M̀-hó láu-tó Â-pak-lâ-hón he ngì-têu ke chú-siên chhiu cho-tet miên-su sṳ́m-phan . Ngài lâu ngì-têu kóng , Song-ti nèn tui liá-têu sa̍k-thèu vi Â-pak-lâ-hón chho-chhut chṳ́-sûn lòi !
42003009	Pú-thèu yí-kîn piong chhai su-kîn táng lô , fàm mò kiet hó kó-chṳ́ ke su-é chhiòn-phu oi chám-thet , fit-lo̍k fó tî-poi . "
42003010	Chung-ngìn mun kì kóng : " Án-ngiòng , ngài-têu oi cho má-ke nè ? "
42003011	Yok-hon en-kóng : " Yû lióng-liâng nui-sâm ke , oi pûn yit-liâng pûn mò ke ; yû sṳ̍t-vu̍t ke , ya oi án-ngiòng . "
42003012	Yû-têu soi-vu-yèn ya lòi oi chiap-su sé-lî ; kì-têu mun Yok-hon kóng : " Sîn-sâng , ngài-têu oi cho má-ke nè ? "
42003013	Kì lâu kì-têu kóng : " Kûi-thin ke soi-kîm yî-ngoi , m̀-hó kâ-sû . "
42003014	Yû-têu tông-pîn ke ya lòi mun kì kóng : " Ngài-têu nè ? Oi cho má-ke ? " Kì tui kì-têu kóng : " M̀-hó yung khiúng-hak nâ ngìn ke chhièn , ya m̀-hó khau ngìn ke yù ; oi mân-chiuk só liâng ke chhièn-liòng . "
42003015	Ngìn-mìn kín-lòi kín khì-thai , thai-kâ sîm-kôn sióng , mò yit-thin Yok-hon chhiu-he Kî-tuk .
42003016	Yîn-vi án-ngiòng , Yok-hon lâu kì-têu kóng : " Ngài he yung súi vi ngì-têu hàng sé-lî ; chúng-he , yû yit-ke nèn-li̍t pí ngài hàn-kha thai ke oi lòi , ngài chhiu-he lâu kì thot-hài ya mò chṳ̂-kiet . Kì oi yung Sṳn-Lìn lâu fó vi ngì-têu hàng sé-lî .
42003017	Kì ke sú nâ-tén poi-kî , oi chiông tá-ma̍k-chhòng piang-chhiang , chiông ma̍k-é sû-ngi̍p chhông-khu , chiông phang-é yung yún-yén put-me̍t ke fó sêu-thet . "
42003018	Yok-hon tui ngìn-mìn chhòn fuk-yîm , yung chhin-tô mò khiung-yong ke fông-fap khien-va kì-têu .
42003019	Chúng-he Yok-hon chit-phi fûn-fûng ke vòng Hî-li̍t , yîn-vi Hî-li̍t thó kiâ ló-thâi sîm-khiû Hî-lò-tí , yu cho chhin-tô fái-sṳ .
42003020	Heu-lòi kì cho yit-khien hàn-kha ngiàm-chhung ke fái-sṳ , chhiu-he chiông Yok-hon koân chhai kâm-ngiu̍k tú .
42003021	Yit-pân ngìn-mìn lûng-chúng liâng sé-lî , Yâ-sû ya lòi liâng sé-lî . Kì chhai khì-tó ke sṳ̀ , thiên chhiu khôi ,
42003022	Sṳn-Lìn yû hìn-chhong chhiong ngie̍t-kap-è yit-yong , kong chhai kì ke sṳ̂n-song . Tui thiên-táng yû sâng-yîm chhòn hâ-lòi , kóng : " Ngì he Ngài só-siak ke Lai-é , Ngài só fôn-hí ke . "
42003023	Yâ-sû khôi-sṳ́ chhòn-tho ke sṳ̀ , yok sâm-sṳ̍p se . Chhai ngìn khon-lòi , kì he Yok-sit ke lai-é , Yok-sit he Hî-lî ke lai-é ,
42003024	Hî-lî he Mâ-thap ke lai-é , Mâ-thap he Li-vi ke lai-é , Li-vi he Ma̍k-kî ke lai-é , Ma̍k-kî he Ngâ-nâ ke lai-é , Ngâ-nâ he Yok-sit ke lai-é ,
42003025	Yok-sit he Mâ-thâ-thì-â ke lai-é , Mâ-thâ-thì-â he Â-mô-sṳ̂ ke lai-é , Â-mô-sṳ̂ he Nâ-fùng ke lai-é , Nâ-fùng he Yî-sṳ̂-li ke lai-é , Yî-sṳ̂-li he Nâ-kâi ke lai-é ,
42003026	Nâ-kâi he Mâ-ap ke lai-é , Mâ-ap he Mâ-thâ-thì-â ke lai-é , Mâ-thâ-thì-â he Sî-mî ke lai-é , Sî-mî he Yok-set-khiet ke lai-é , Yok-set-khiet he Yok-thai ke lai-é ,
42003027	Yok-thai he Yok-â-nâ ke lai-é , Yok-â-nâ he Li-sat ke lai-é , Li-sat he Só-lò-pâ-pak ke lai-é , Só-lò-pâ-pak he Sat-lâ-thiet ke lai-é , Sat-lâ-thiet he Nì-li ke lai-é ,
42003028	Nì-li he Ma̍k-kî ke lai-é , Ma̍k-kî he Â-tí ke lai-é , Â-tí he Kô-sông ke lai-é , Kô-sông he Yî-mô-tông ke lai-é , Yî-mô-tông he Ngí ke lai-é ,
42003029	Ngí he Yok-se ke lai-é , Yok-se he Yî-li-yî-chhia ke lai-é , Yî-li-yî-chhia he Yok-lin ke lai-é , Yok-lin he Mâ-thap ke lai-é , Mâ-thap he Li-vi ke lai-é ,
42003030	Li-vi he Sî-mién ke lai-é , Sî-mién he Yù-thai ke lai-é , Yù-thai he Yok-sit ke lai-é , Yok-sit he Yok-nàm ke lai-é , Yok-nàm he Yî-li-â-kin ke lai-é ,
42003031	Yî-li-â-kin he Mí-li-â ke lai-é , Mí-li-â he Mâi-nàm ke lai-é , Mâi-nàm he Mâ-tha̍t-thâ ke lai-é , Mâ-tha̍t-thâ he Nâ-tân ke lai-é , Nâ-tân he Thai-ví ke lai-é ,
42003032	Thai-ví he Yâ-sî ke lai-é , Yâ-sî he Ngò-phi-tet ke lai-é , Ngò-phi-tet he Pô-â-sṳ̂ ke lai-é , Pô-â-sṳ̂ he Sat-mùn ke lai-é , Sat-mùn he Nâ-sun ke lai-é ,
42003033	Nâ-sun he Â-mí-nâ-tha̍t ke lai-é , Â-mí-nâ-tha̍t he Â-mìn ke lai-é , Â-mìn he Â-nì ke lai-é , Â-nì he Hî-sṳ̂-lùn ke lai-é , Hî-sṳ̂-lùn he Fap-le̍t-sṳ̂ ke lai-é , Fap-le̍t-sṳ̂ he Yù-thai ke lai-é ,
42003034	Yù-thai he Ngâ-kok ke lai-é , Ngâ-kok he Yî-sat ke lai-é , Yî-sat he Â-pak-lâ-hón ke lai-é , Â-pak-lâ-hón he Thâ-lâ ke lai-é , Thâ-lâ he Nâ-ho̍k ke lai-é ,
42003035	Nâ-ho̍k he Sî-lu̍k ke lai-é , Sî-lu̍k he Lâ-ǹg ke lai-é , Lâ-ǹg he Fap-le̍t ke lai-é , Fap-le̍t he Hî-pak ke lai-é , Hî-pak he Sâ-lâ ke lai-é ,
42003036	Sâ-lâ he Kâi-nàm ke lai-é , Kâi-nàm he Â-fap-sat ke lai-é , Â-fap-sat he Sám ke lai-é , Sám he Nò-â ke lai-é , Nò-â he Lâ-ma̍k ke lai-é ,
42003037	Lâ-ma̍k he Mâ-thú-sat-lâ ke lai-é , Mâ-thú-sat-lâ he Yî-nok ke lai-é , Yî-nok he Ngâ-lie̍t ke lai-é , Ngâ-lie̍t he Mâ-le̍t-lie̍t ke lai-é , Mâ-le̍t-lie̍t he Kâi-nàm ke lai-é ,
42003038	Kâi-nàm he Yî-nò-sṳ ke lai-é , Yî-nò-sṳ he Sai-thi̍t ke lai-é , Sai-thi̍t he Â-tông ke lai-é , Â-tông he Song-ti ke lai-é .
42004001	Yâ-sû pûn Sṳn-Lìn chhûng-mân , tui Yok-tan-hò chón-lòi . Sṳn-Lìn tai kì to khóng-yâ ,
42004002	chhai ke-vi si-sṳ̍p-ngit , su Mô-kúi ke sṳ-tham . Ke-têu ngit-è , kì má-ke ya mò sṳ̍t , ngit-khì yit-ko , kì chhiu tú-kî .
42004003	Mô-kúi tui kì kóng : " Ngì na-he Song-ti ke Lai-é , min-lin liá sa̍k-thèu pien-cho mien-pâu â ! "
42004004	Yâ-sû en-kóng : " Sṳn-kîn kóng : ' Ngìn ke sên-chhùn m̀-he tân-chhiang kho sṳ̍t-vu̍t . ' "
42004005	Mô-kúi yu tai kì to yit-ke chhin-kô ke só-chhai , ngiap-muk chṳ̂ kiên chiông thiên-ha van-koet chṳ́ pûn kì khon , tui kì kóng :
42004006	" Na-he ngì pai ngài , ngài chhiu chiông liá yit-chhiet khièn-piang lâu yùng-fà chhiòn-phu pûn ngì ; yîn-vi liá yit-chhiet lûng-chúng yí-kîn kâu-pûn ngài , ngài oi pûn má-ngìn chhiu pûn má-ngìn . "
42004007	
42004008	Yâ-sû en-kóng : " Sṳn-kîn kóng : ' Oi pai Chú — ngì ke Song-ti , tân-tân sṳ-fung Kì . ' "
42004009	Mô-kúi yu tai Yâ-sû hi Yâ-lu-sat-lâng , ham kì khî chhai sṳn-thien chui-kô ke só-chhai , tui kì kóng : " Ngì na-he Song-ti ke Lai-é , tui liá-vi thiau hâ-hi ;
42004010	yîn-vi Sṳn-kîn yû kóng : ' Song-ti voi fûn-fu Kì ke thiên-sṳ́ pó-fu ngì ' ;
42004011	yu kóng : ' Kì-têu voi yung sú fù-tén ngì , pûn ngì ke kiok m̀-voi chhong-tó sa̍k-thèu . ' "
42004012	Yâ-sû en-kóng : " Sṳn-kîn kóng : ' Cho-m̀-tet sṳ-tham Chú — ngì ke Song-ti . ' "
42004013	Mô-kúi yung-chhin kok-chúng ke sṳ-tham , chhiu chhiam-sṳ̀ lì-khôi Yâ-sû .
42004014	Yâ-sû chón-to Kâ-li-li ; Sṳn-Lìn ke nèn-li̍t lâu kì thùng-chhai . Kì ke miàng-sâng chhòn-phien chû-vì ke só-chhai .
42004015	Kì chhai tak-ke fi-thòng kâu ngìn , thai-kâ lûng-chúng chhṳ̂n-chan kì .
42004016	Yâ-sû lòi-to Nâ-sat-le̍t , chhiu-he kì chóng-thai ke thi-fông , chhai Ôn-sit-ngit cheu kì phìn-sòng ke kûi-kí ngi̍p fi-thòng hi . Kì khî-hí-lòi , oi thu̍k Sṳn-kîn ,
42004017	yû ngìn nâ siên-tî Yî-soi-â ke sû pûn kì . Kì tá-khôi sû-kién , chhìm-tó yit-ke só-chhai siá-tén :
42004018	Chú ke Lìn lìm-to ngài , yîn-vi Kì yung yù kò ngài , lòi kién-sién ngài , ham ngài hiong khiùng-khú ke ngìn chhòn fuk-yîm . Kì phai ngài lòi siên-pu : Pûn-ngìn chok ke , tet-tó sṳt-fong ; mô-muk ke ngìn , tet-tó kông-mìn ; oi ngài sṳ́ su ap-chṳ ke tet-tó chhṳ-yù ;
42004019	pin siên-pu kóng : Chú su-fuk ke hí-ngièn lòi lé .
42004020	Yâ-sû chiông sû-kién kién-hí-lòi , kâu-vàn fi-thòng ke chhu-lî , yèn-heu chhô-hâ-lòi . Chhiòn fi-thòng ke ngìn chu-muk khon-tén kì ,
42004021	kì chhiu tui kì-têu kóng : " Kîm-pû-ngit , ngì-têu só thâng-tó ke liá-chham kîn-vùn yí-kîn yin-ngiam lé . "
42004022	Thai-kâ chhin hîm-sóng kì , ya khì-koai kì án voi kóng-fa . Kì-têu kóng : " Liá-ke ngìn kám m̀-he Yok-sit ke lai-é mâ ? "
42004023	Yâ-sû lâu kì-têu kóng : " Ngì-têu yit-thin sióng-oi yung liá-ki siu̍k-ngî tui ngài kóng : ' Yî-sên â , yî ngì chhṳ-kâ nâ ! ' Ngì-têu hàn sióng-oi tui ngài kóng : ' Ngài-têu thâng-kóng ngì chhai Kâ-pak-nùng só-cho ke sṳ , ya yin-kôi hàng chhai ngì chhṳ-kâ ke kâ-hiông â ! ' "
42004024	Yâ-sû chiap-tén kóng : " Ngài sṳ̍t-chhai lâu ngì-têu kóng , siên-tî chhai chhṳ-kâ ke kâ-hiông chhiùng-lòi he mò su fôn-ngiàng ke .
42004025	" Ngài lâu ngì-têu kóng , sṳ-sṳ̍t-song , chhai siên-tî Yî-li-â ke sṳ̀-thoi , Yî-set-lie̍t chûng yû chhin-tô koá-fu . Ke-sṳ̀ , lièn-siu̍k sâm-ngièn-pan kiú thiên-hôn mò lo̍k-yí , tak-vi thai kî-fông .
42004026	Chúng-he , Yî-li-â pin-mò fung chhâi-phai hi chhìm kì-têu tông-chûng ke ngim-hò ngìn , fán-chón hi Sî-tun thi-khî ke Sat-le̍t-fap , to yit-ke koá-fu vuk-hâ .
42004027	Chhai siên-tî Yî-li-sâ ke sṳ̀-thoi , Yî-set-lie̍t chûng yû chhin-tô pot thái-kô ke , chúng-he , chhù-liáu Si-li-â ke Nâi-man , ya mò yit-ke ngìn tet-tó chhiang-li . "
42004028	Thâng-liáu liá-ke fa , chhiòn fi-thòng ke ngìn chhiu thai fat-khién .
42004029	Kì-têu hong-hí-lòi , lâi kì hi sàng-ngoi , tai kì to pên-kông-sùn ( kì-têu ke sàng hí chhai sân-táng ) , oi súng kì hâ-hi .
42004030	Chúng-he Yâ-sû tui kì-têu tông-chûng chhôn ko-hi , cho kì chéu lé .
42004031	Yâ-sû hi-to Kâ-li-li-sén ke Kâ-pak-nùng-sàng . Chhai Ôn-sit-ngit , kì chhai ke-vi kâu ngìn .
42004032	Thâng-tó kì kau-hiun ke ngìn lûng-chúng kám-kok fî-sòng khì-koai , yîn-vi kì ke fa chhin yû khièn-piang .
42004033	Chhai fi-thòng-tú , yû yit-ke sià-lìn fu-sṳ̂n ke ngìn , thai-sâng hêm-kóng :
42004034	" Nâ-sat-le̍t ke Yâ-sû â , ngì ngióng-pân lòi kôn-sa̍p ngài-têu ? Ngì lòi sêu-me̍t ngài-têu he-mò ? Ngài tî ngì he má-ngìn ; ngì he Song-ti ke Sṳn-chá ! "
42004035	Yâ-sû min-lin ke-chak sià-lìn kóng : " Tiâm-tiâm , tui liá ngìn sṳ̂n-song chhut-lòi ! " Kúi sṳ́ ke-ngìn chhai chung-ngìn mien-chhièn phiâng-hâ-hi , chhiu tui kì ke sṳ̂n-song chhut-lòi , yit-si̍t-é ya mò sông-tó kì .
42004036	Chung-ngìn fî-sòng chho̍k-kiâng , pí-chhṳ́ ngi-lun kóng : " Liá to-tái he má-ke fa nè ! Kì kin-yèn yû khièn-piang lâu nèn-li̍t chṳ́-fî sià-lìn , sià-lìn ya chṳn-kîn chhut-lòi ! "
42004037	Án-ngiòng , Yâ-sû ke miàng-sâng chhiu chhòn-phien chû-vì ke só-chhai .
42004038	Yâ-sû lì-khôi fi-thòng , hi-to Sî-mùn vuk-hâ . Sî-mùn ke chhông-mîn-ôi chho̍k-tó ngie̍t-phiang , fat-sêu chhin li-hoi ; kì-têu khiù Yâ-sû yî kì .
42004039	Yâ-sû hi khon kì , khî chhai kì ke sùn-thèu , chit-phi ngie̍t-phiang , sêu chhiu thui-thet . Kì ngiàm-sṳ̀ hong-hí-lòi , chêu-thai kì-têu .
42004040	Ngit-thèu lo̍k-sân ke sṳ̀ , chhin-tô pot kok-chúng phiang ke ngìn pûn chhîn-yû tai-lòi kien Yâ-sû ; Yâ-sû yit-yit vi kì-têu on-sú , yî-hó kì-têu .
42004041	Ya yû kúi tui hó-tô ngìn sṳ̂n-song chhut-lòi , hêm-kóng : " Ngì he Song-ti ke Lai-é ! " Yâ-sû chit-phi ke-têu kúi , put-chún kì-têu kóng-fa , yîn-vi kì-têu tî kì chhiu-he Kî-tuk .
42004042	Thiên-kông ke sṳ̀ , Yâ-sû chhut-sàng hi phiên-phit ke só-chhai . Chung-ngìn si-chhu chhìm kì , chhìm-tó heu , sióng-oi liù kì , mò-oi pûn kì lì-khôi .
42004043	Chúng-he Yâ-sû tui kì-têu kóng : " Ngài ya yin-tông hi phe̍t ke sàng chhòn Song-ti koet ke fuk-yîm , yîn-vi liá he ngài su chhâi-phai ke muk-tit . "
42004044	Só-yî , Yâ-sû ki-siu̍k chhai Yù-thai tak-ke fi-thòng chhòn-tho .
42005001	Yû yit-pái , Yâ-sû khî chhai Kiet-nì-sat-le̍t-fù sùn-thèu , ngìn-khiùn chiâm-tén lòi , oi thâng kì kóng Song-ti ke fa .
42005002	Kì khon-tó lióng-chak sòn thìn chhai fù-sùn , tá-ǹg ke ngìn lì-khôi sòn , chhai ke-vi sé ǹg mióng-è .
42005003	Khì-chûng yit-chak sòn he Sî-mùn ke ; Yâ-sû chhiu sông-hi , ham kì chiông sòn chhang-khôi , lì ngan kha yén têu . Yâ-sû chhô-hâ-lòi , tui sòn-táng kau-thô chung-ngìn .
42005004	Kóng-liáu heu , kì tui Sî-mùn kóng : " Chiông sòn sṳ́-to súi-chhṳ̂m ke só-chhai hi , yèn-heu ngì lâu ngì ke thùng-phân piong mióng-è tá-ǹg . "
42005005	Sî-mùn kóng : " Sîn-sâng , ngài-têu kûi-ya sîn-khú , mò tá-tó pan-mî ; ki-yèn ngì án-ngiòng kóng , ngài chhiu piong mióng-è lo̍k-hi ! "
42005006	Kì-têu piong-lo̍k-hi heu , mióng-tó yit thai-khiùn ke ǹg , mióng-è hiám-hiám lie̍t-thet .
42005007	Kì-têu chhiu ya̍k-sú hêm phe̍t-chak sòn ke thùng-phân lòi then-sú . Kì-têu lòi-to , chiông lióng-chak sòn chông-to mân-mân , chhâ-m̀-tô voi chhṳ̀m-hâ-hi .
42005008	Sî-mùn-Pí-tet khon-tó liá-ke chhìn-hìn , chhiu khúi chhai Yâ-sû mien-chhièn , kóng : " Chú â , chhiáng ngì lì-khôi ngài , ngài he chhui-ngìn ! "
42005009	Sî-mùn thùng ke-têu khiung-ha ke ngìn , yîn-vi tá-tó án-tô ke ǹg , fî-sòng chho̍k-kiâng .
42005010	Kì ke thùng-phân Sî-pí-thai ke lai-é Ngâ-kok lâu Yok-hon ya chhin chho̍k-kiâng . Yâ-sû tui Sî-mùn kóng : " M̀-sṳ́ kiâng , chhiùng-kîm yî-heu , ngì voi tet-tó ngìn chhiong tá-tó ǹg yit-yong . "
42005011	Kì-têu chiông sòn sṳ́-chón ngan-piên , chhiu piong-thet só-yû ke , thèn Yâ-sû hi .
42005012	Yû yit-pái , Yâ-sû chhai yit-ke sàng-tú , chhai ke-vi yû yit-ke ngìn chhiòn-sṳ̂n pot thái-kô . Kì yit khon-tó Yâ-sû , chhiu phu̍k chhai kì mien-chhièn , khiù kì kóng : " Chú â , ngì na-he hén , chhiu voi sṳ́ ngài chhiang-li . "
42005013	Yâ-sû chhûn-sú miâ kì , kóng : " Ngài hén , ngì chhiang-li lé ! " Kì sṳ̂n-song ke thái-kô chit-sṳ̀ chhiu mò-thet hi .
42005014	Yâ-sû fûn-fu kì kóng : " M̀-hó lâu phe̍t-ngìn kóng ; chhṳ̍t-chiap hi kien chi-sṳ̂ , pûn kì kiám-chhà , yèn-heu cheu Mô-sî só-thin ke kûi-kí hien chi-vu̍t , lòi tui ngìn chṳn-mìn ngì yí-kîn chhiang-li lé . "
42005015	Chúng-he , Yâ-sû ke miàng-sâng kín chhòn kín yén . Yû chhin thai-khiùn ke ngìn sòng-sòng chhi-si̍p , oi thâng kì kóng-tho , ya hî-mong kì yî-hó kì-têu tông-chûng ke phiang-ngìn .
42005016	Yâ-sû sa cheu-sòng thui-to phiên-phit ke thi-fông hi khì-tó .
42005017	Yû yit-ngit , Yâ-sû chhai kau-thô ngìn ke sṳ̀ , yû-têu tui Kâ-li-li ke kok hiông-chṳ́n lâu Yù-thai , Yâ-lu-sat-lâng lòi ke Fap-li-soi-ngìn thùng kîn-ho̍k kau-sṳ̂ ya chhô chhai sùn-thèu . Chú ke nèn-li̍t thùng Yâ-sû khiung-ha , pûn kì voi yî-hó phiang-ngìn .
42005018	Yû kí-ke ngìn , kông yit-ke soi chhai mùn-piông-táng ke thân-fûng phiang-ngìn lòi , sióng-oi chiông kì kông to vuk-tú hi , piong chhai Yâ-sû ke mien-chhièn .
42005019	Chúng-he , yîn-vi ngìn tông tô , kì-têu mò fap-thu kông kì ngi̍p-hi , chhiu chiông kì kông to vuk-táng hi , chhak-khôi ngá-è , chiông kì lièn mùn-piông chhui-to ngìn-khiùn chûng , piong chhai Yâ-sû ke mien-chhièn .
42005020	Yâ-sû khon-tó kì-têu ke sin-sîm , chhiu tui thân-fûng phiang-ngìn kóng : " Phèn-yû , ngì ke chhui tet-tó sa-miên lé . "
42005021	Ke-têu kîn-ho̍k kau-sṳ̂ lâu Fap-li-soi-ngìn ngi-lun kóng : " Liá-ke ngìn he má-ngìn ? Ngióng-pân kám-kóng vú-yu̍k Song-ti ke fa ! Chhù-liáu Song-ti yî-ngoi , má-ngìn yû sa-chhui ke khièn-piang nè ? "
42005022	Yâ-sû tî kì-têu sióng má-ke , chhiu tui kì-têu kóng : " Ngì-têu ngióng-pân án-ngiòng sióng nè ?
42005023	Tui liá-ke ngìn kóng : ' Ngì ke chhui tet-tó sa-miên ' yùng-yi nè ? Ya-he kóng : ' Hong-hí-lòi hàng ' kha yùng-yi nè ?
42005024	Liá-ha ngài oi tui ngì-têu chṳn-mìn , Ngìn-chṳ́ chhai thi-song yû sa-chhui ke khièn-piang . " Chhiu tui thân-fûng phiang-ngìn kóng : " Ngài fûn-fu ngì hong-hí-lòi , khià ngì ke mùn-piông chón-hi vuk-hâ ! "
42005025	Ke-ngìn chit-sṳ̀ chhai thai-kâ mien-chhièn hong-hí-lòi , khià chhṳ-kâ só soi ke mùn-piông chón-hi , kûi-lu siung-chan Song-ti .
42005026	Thai-kâ fî-sòng chho̍k-kiâng , mân-sîm kin-vi , siung-chan Song-ti kóng : " Kîm-pû-ngit ngài-têu khon-tó chṳ̂n khì-meu ke sṳ lé ! "
42005027	Liá-ke sṳ yî-heu , Yâ-sû chhut-hi , khon-tó yit-ke soi-vu-yèn , miàng ôn-to Li-vi , chhô chhai soi-koân . Yâ-sû tui kì kóng : " Lòi thèn ngài ! "
42005028	Li-vi chhiu hong-hí-lòi , piong-thet yit-chhiet , hi thèn Yâ-sû .
42005029	Li-vi chhai chhṳ-kâ vuk-hâ vi Yâ-sû thai pài yèn-si̍t ; chhin-tô soi-vu-yèn lâu khì-thâ ke ngìn ya lòi khiung-ha sṳ̍t-fan .
42005030	Yû-têu Fap-li-soi-ngìn lâu kì-têu khiung-phai ke kîn-ho̍k kau-sṳ̂ tui Yâ-sû ke ho̍k-sâng fat yen-ngièn kóng : " Ngì-têu ngióng-pân thùng soi-kun lâu fái-ngìn khiung-ha yím-sṳ̍t nè ? "
42005031	Yâ-sû tui kì-têu kóng : " Khien-không ke ngìn m̀-sṳ́ yî-sên , yû phiang ke ngìn chang oi .
42005032	Ngài lòi ke muk-tit m̀-he oi fû-seu ngi-ngìn , he oi fû-seu chhui-ngìn fí-kói . "
42005033	Yû ngìn tui Yâ-sû kóng : " Sṳ̂-sé Yok-hon ke ho̍k-sâng sòng-sòng kim-sṳ̍t khì-tó , Fap-li-soi-ngìn ke ho̍k-sâng ya he án-ngiòng , chṳ́-yû ngì ke ho̍k-sâng yu sṳ̍t yu lîm . "
42005034	Yâ-sû en-kóng : " Sîn-lòng hàn chhai fûn-yîn ke yèn-si̍t chûng , ngì-têu kám cho-tet ham ngìn-hak kim-sṳ̍t ? Tông-yèn cho-m̀-tet !
42005035	Chúng-he sṳ̀-kiên voi to , sîn-lòng voi pûn-ngìn tui kì-têu tông-chûng tai-chéu , ke-sṳ̀ kì-têu chhiu oi kim-sṳ̍t . "
42005036	Yâ-sû yu sat pí-yi tui kì-têu kóng : " Mò ngìn chiông sîn-sâm chhá yit-te hâ-lòi , nâ-hi pú khiu-sâm ; na-he án-ngiòng , sîn-sâm chhá-lan-thet , chhá-hâ-lòi ke sîn-pu thùng khiu-sâm ya ha̍p-m̀-tó .
42005037	Ya mò ngìn chiông sîn-chiú chông chhai khiu phì-thoi tú ; na-he án-ngiòng , sîn-chiú voi chong-lie̍t phì-thoi , chiú voi leu chhut-lòi , lièn phì-thoi ya fái-thet hi .
42005038	Sîn-chiú oi chông chhai sîn phì-thoi tú chang chho̍k .
42005039	Ngì-têu lîm ló-chiú yî-heu , mò sióng-oi lîm sîn-chiú ; ngì-têu chúng-kóng : ' Hàn-he ló-chiú kha hó . ' "
42006001	Yû yit-ke Ôn-sit-ngit , Yâ-sû kîn-ko ma̍k-thièn ; kiâ ho̍k-sâng lo̍t têu ma̍k-chhon , yung sú nò lòi sṳ̍t .
42006002	Yû-têu Fap-li-soi-ngìn kóng : " Ngì-têu ngióng-pân cho Ôn-sit-ngit kim-chṳ́ cho ke sṳ ? "
42006003	Yâ-sû en-kóng : " Thai-ví lâu thèn kì ke ngìn tú-kî ke sṳ̀ cho má-ke , ngì-têu mò thu̍k-ko he-mò ?
42006004	Kì ngi̍p-hi Song-ti ke sṳn-thien , nâ hien-pûn Song-ti ke piáng lòi sṳ̍t , yu pûn-pûn thèn kì ke ngìn sṳ̍t ; sṳ̍t liá-ke piáng-è he vì-fap ke , yîn-vi chṳ́-yû chi-sṳ̂ chang cho-tet sṳ̍t . "
42006005	Yâ-sû kiet-lun kóng : " Ngìn-chṳ́ chhiu-he Ôn-sit-ngit ke Chú . "
42006006	Yu yû yit-ke Ôn-sit-ngit , Yâ-sû hi fi-thòng kau-sṳ ngìn ; chhai ke-vi yû yit-ke ngìn , kì ke yu-sú khiò-thet .
42006007	Yû-têu kîn-ho̍k kau-sṳ̂ lâu Fap-li-soi-ngìn sióng-oi chhìm Yâ-sû ke pá-piang lòi ko kì , chhiu chhai sùn-héu chóng-tén , oi khon kì chhai Ôn-sit-ngit voi vi ngìn yî-phiang mò .
42006008	Yâ-sû tî kì-têu ke sîm-sṳ̂ , chhiu tui ke sú khiò-thet ke ngìn kóng : " Hong-hí-lòi , khî-to thèu-chhièn lòi ! " Ke-ngìn chhiu hong-hí-lòi khî-tén .
42006009	Yèn-heu , Yâ-sû tui kì-têu kóng : " Ngài mun ngì-têu , koân-he Ôn-sit-ngit , ngài-têu ke fap-li̍t he ngióng-pân kûi-thin ? Oi cho hó-sṳ , ya-he cho fái-sṳ ? Oi kiu ngìn , ya-he chhṳ̀ ngìn ? "
42006010	Kì yung muk-chû hìm chû-vì só-yû ke ngìn , yèn-heu tui ke-ngìn , kóng : " Sú chhûn chhut-lòi ! " Ke-ngìn chiông sú yit chhûn chhut-lòi , kì ke sú chhiu hó lé .
42006011	Kì-têu fî-sòng khién , pí-chhṳ́ chhâm-siòng oi ngióng-pân lòi tui-fu Yâ-sû .
42006012	Yû yit-ngit , Yâ-sû sông-sân hi khì-tó , chhai ke-vi kûi-ya khì-tó Song-ti .
42006013	Thiên-kông ke sṳ̀ , kì seu-si̍p ho̍k-sâng to kì ke mien-chhièn lòi , tui kì-têu tông-chûng sién-chhut sṳ̍p-ngi-ke ngìn , ham kì-têu cho sṳ́-thù .
42006014	Kì-têu he : Sî-mùn ( Yâ-sû yu thùng kì ôn-miàng Pí-tet ) hàn-yû kiâ ló-thâi Ôn-tet-lie̍t , yu yû Ngâ-kok , Yok-hon , Fî-li̍t , Pâ-tô-lò-mâi ,
42006015	Mâ-thai , Tô-mâ , Â-le̍t-fî ke lai-é Ngâ-kok , pûn-ngìn ham-cho Kit-chin-tóng ke Sî-mùn ,
42006016	Ngâ-kok ke lai-é Yù-thai , lâu heu-lòi chhut-mai Yâ-sû ke Kâ-lio̍k-ngìn Yù-thai .
42006017	Yâ-sû lâu sṳ́-thù hâ-sân heu , thùng chhin tô ho̍k-sâng khiung-ha khî chhai yit-ke phiàng ke só-chhai . Yû yit thai-khiùn ke ngìn tui Yù-thai chhiòn-thi , Yâ-lu-sat-lâng lâu hói-sùn ke sàng-sṳ Thai-ngì , Sî-tun tén thi-fông lòi-to ke-vi ,
42006018	oi thâng kì kóng-tho , ya hî-mong kì yî-hó kì-têu tông-chûng ke phiang-ngìn ; lièn ke-têu pûn sià-lìn met-sa ke ya lòi , pin tet-tó yî-hó .
42006019	Thai-kâ lûng-chúng sióng-oi miâ kì , yîn-vi yû nèn-li̍t tui kì sṳ̂n-song chhut-lòi , yî-hó kì-têu .
42006020	Yâ-sû khon-tén ho̍k-sâng , tui kì-têu kóng : " Ngì liá-têu khiùng-khú-ngìn sṳ̍t-chhai yû fuk-hi , yîn-vi ngì-têu he Song-ti koet ke chṳ́-mìn !
42006021	" Liá-ha tú-kî ke ngìn sṳ̍t-chhai yû fuk-hi , yîn-vi ngì-têu voi yû hó sṳ̍t-páu ! " Liá-ha ôi-sông liù muk-chṳp ke ngìn sṳ̍t-chhai yû fuk-hi , yîn-vi ngì-têu voi yû thai fôn-hí !
42006022	" Vi-tó Ngìn-chṳ́ ke yèn-ku , yû-ngìn yen-hen ngì-têu , khî-chhie̍t ngì-têu , vú-yu̍k ngì-têu , khon ngì-têu cho fái-ngìn , ngì-têu sṳ̍t-chhai yû fuk-hi !
42006023	Thèu-pái , kì-têu ke chú-siên ya he án-ngiòng tui-thai siên-tî . Ke-ngit , ngì-têu oi fôn-hí khoai-lo̍k , yîn-vi chhai thiên-táng yû vi ngì-têu chún-phi fûng-fu ke chióng-sóng .
42006024	" Chúng-he , yû-chhièn ke ngìn chhám lé ! Yîn-vi ngì-têu yí-kîn hióng-su ôn-lo̍k !
42006025	" Liá-ha páu-chiuk ke ngìn chhám lé ! Yîn-vi ngì-têu chiông-lòi voi ngo-tú-sṳ́ ! " Liá-ha thai fôn-hí ke ngìn chhám lé ! Yîn-vi ngì-têu chiông-lòi voi ôi-sông liù muk-chṳp !
42006026	" Thai-kâ lûng-chúng chhṳ̂n-chan ngì-têu ke sṳ̀ , ngì-têu chhiu chhám lé ! Yîn-vi kì-têu ke chú-siên tui ká siên-tî ya sṳt kóng khiung-yong ke fa .
42006027	" Chúng-he , ngì liá-têu thâng ke ngìn â , ngài lâu ngì-têu kóng : Oi siak ngì-têu ke sù-thi̍t , hó khoán-thai yen-hen ngì-têu ke ngìn ;
42006028	oi vi chu-chú ngì-têu ke ngìn chuk-fuk , vi vú-yu̍k ngì-têu ke khì-tó .
42006029	Yû-ngìn tá ngì liá-phién ke choi-kok , lièn ke-phién ya pûn kì tá ! Yû-ngìn nâ ngì ke ngoi-sâm , lièn nui-sâm ya pûn kì !
42006030	Fàm khiù ngì ke , chhiu oi pûn kì ; nâ ngì tûng-sî ke , mo̍k hi nâ-chón-lòi .
42006031	Ngì-têu oi phe̍t-ngìn ngióng-pân tui-thai ngì-têu , chhiu oi ngióng-pân tui-thai kì-têu .
42006032	" Na-he ngì-têu chṳ́-yû siak ke-têu siak ngì-têu ke ngìn , yû má-ke kûng-tet nè ? Lièn fái-ngìn me siak ke-têu siak kì-têu ke ngìn !
42006033	Na-he ngì-têu chṳ́-yû hó khoán-thai ke-têu hó khoán-thai ngì-têu ke ngìn , yû má-ke kûng-tet nè ? Lièn fái-ngìn me án-ngiòng hàng !
42006034	Na-he ngì-têu chṳ́-yû chia-chhièn pûn yû khó-nèn vàn-chhièn ke ngìn , yû má-ke kûng-tet nè ? Lièn fái-ngìn me chia-chhièn pûn fái-ngìn , heu-lòi chang ham kì-têu vàn-chhîn só chia ke chai !
42006035	Chúng-kóng , ngì-têu oi siak sù-thi̍t , hó khoán-thai kì-têu ; chia-chhièn pûn ngìn , m̀-hó hî-mong sû-chón-lòi . Án-ngiòng , ngì-têu voi tet-tó fûng-fu ke chióng-sóng , thùng-sṳ̀ , ngì-têu chhiu chṳn-kîn he Chṳ-kô Song-ti ke chṳ́-ńg , yîn-vi Kì ya yung chhṳ̀-pî khoán-thai ke-têu mòng-ên poi-ngi lâu sià-ok ke ngìn .
42006036	Ngì-têu oi chhṳ̀-pî , chhiu-chhiong ngì-têu ke Thiên-fu he chhṳ̀-pî ke .
42006037	" M̀-hó lun-ton phe̍t-ngìn , Song-ti chhiu m̀-voi sṳ́m-phan ngì-têu ; m̀-hó thin ngìn ke chhui , Song-ti chhiu m̀-voi thin ngì-têu ke chhui ; oi sa-miên ngìn , Song-ti chhiu voi sa-miên ngì-têu .
42006038	Ngì-têu pûn phe̍t-ngìn , Song-ti chhiu voi pûn ngì-têu , pin yung thai ke téu , lièn-yèu-tai-khim , phùn-liù pat-sien lòi tó pûn ngì-têu . Ngì-têu yung má-ke tûng-sî liòng pûn phe̍t-ngìn , Song-ti ya oi yung khiung-yong ke tûng-sî liòng pûn ngì-têu . "
42006039	Yâ-sû yu yung pí-yi tui kì-têu kóng : " Mô-muk-ke kám cho-tet vi mô-muk-ke tai-lu mâ ? Na-he án-ngiòng , lióng-sà lûng-chúng voi tiet-lo̍k fut-tú hi .
42006040	Ho̍k-sâng mò pí sîn-sâng kha thai , chúng-he chhut-sṳ̂ yî-heu , chhiu voi chhiong kiâ sîn-sâng .
42006041	" Ngì cho-má-ke tân-chhiang khon-tó ngiâ hiûng-thi muk-chû tî-poi ke chhó-set-é , chúng-he mò sióng-tó chhṳ-kâ muk-chû tî-poi ke thai-liòng nè ?
42006042	Ngì mò khon-tó chhṳ-kâ muk-chû tî-poi yû thai-liòng , ngióng-pân cho-tet tui ngiâ hiûng-thi kóng : ' Hiûng-thi , ngì muk-chû tî-poi ke chhó-set-é , ngài thoi ngì thiâu chhut-lòi ' nò ? Ká-hó ke ngìn â , siên chiông ngì chhṳ-kâ muk-chû tî-poi ke thai-liòng sái-chéu , chang khon-tet chhîn-chhú lòi thiâu ngiâ hiûng-thi muk-chû tî-poi ke chhó-set-é .
42006043	" Hó su m̀-voi kiet fái kó-chṳ́ , fái su ya m̀-voi kiet hó kó-chṳ́ .
42006044	Tak-chúng ke su-é , tui kì ke kó-chṳ́ chhiu cho-tet ngin-sṳt kì . Ngì-têu m̀-voi chhai net-chhùng-chûng chak vù-fâ-kó , ya m̀-voi chhai chhi̍t-lì tî-poi chak phù-thò .
42006045	Hó-ngìn sîm-kôn chit san chhiu fat-chhut san ; fái-ngìn chit ok chhiu fat-chhut ok . Yîn-vi sîm-kôn só chông-mân ke , choi chhiu kóng chhut-lòi .
42006046	" Ngì-têu cho-má-ke ham ngài ' Chú â , Chú â ' , chúng-he m̀ cheu ngài ke fa hi hàng nè ?
42006047	Ngài lâu ngì-têu kóng , tak-ke chhiu-khiun ngài , thâng ngài ke fa hi-hàng ke , he chhiong nai-chúng ke ngìn nè ?
42006048	Kì chhiong yit-ke hí-vuk ke ngìn , chiông thi-nài yet chhṳ̂m , chiông kîn-kî piong chhai phàn-sa̍k-táng . Pot thai-súi ke sṳ̀ , vuk pûn súi chhûng-tó , chúng-he m̀-voi thîn-thûng , yîn-vi vuk hí-to chhin chap .
42006049	Chúng-he , thâng ngài ke fa m̀ hi-hàng ke ngìn , he chhiong yit-ke ngìn hí-vuk chhai thi-song , mò tá thi-kî , pûn súi yit chhûng , chhiu vang-thet , yu vang-to tap-tap ! "
42007001	Yâ-sû tui chung-ngìn kóng liá-têu fa heu , chhiu hi-to Kâ-pak-nùng .
42007002	Chhai ke-vi , yû yit-ke Lò-mâ kiûn-kôn , kì yû yit-ke só khon-chhung ke phu̍k-ngìn pot thai phiang , chhâ-m̀-tô voi sí lé .
42007003	Kiûn-kôn thâng-kóng Yâ-sû ke sṳ , chhiu thok kí-ke Yù-thai-ngìn ke chóng-ló hi chhiáng Yâ-sû lòi yî kì ke phu̍k-ngìn .
42007004	Kì-têu hi-to Yâ-sû ke-vi , pet-chhiet khiù kì kóng : " Liá-ke ngìn khok-sṳ̍t khâm-tet ngì ke pông-chhu ;
42007005	kì siak ngài-têu Yù-thai-ngìn , sṳt thoi ngài-têu hí fi-thòng . "
42007006	Yâ-sû chhiu thèn kì-têu hi . Voi to ke sṳ̀ , kiûn-kôn thok kí-ke phèn-yû hi lâu Yâ-sû kóng : " Chú â , m̀-sṳ́ án lò-fàn ngì ! Ngì lòi ngâ vuk-hâ , ngài tông m̀-hí ;
42007007	ngài chhiu-he chhîn-sṳ̂n hi kien ngì ya mò chṳ̂-kiet . Ngì kóng yit-ki fa , ngài ke phu̍k-ngìn chhiu voi hó .
42007008	Chhiu-chhiong ngài táng-kô yû chṳ́-fî-kôn , hâ-poi ya yû su ngài chṳ́-fî ke pîn-é . Ngài min-lin liá-ke pîn-é hi , kì chhiu hi ; min-lin ke-ke lòi , kì chhiu lòi ; tui ngài ke nù-phu̍k kóng ' Cho liá-ke sṳ ' , kì chhiu hi cho . "
42007009	Yâ-sû thâng-tó liá-ke fa , fî-sòng hî-khì , chón-sṳ̂n tui thèn kì ke thai-chung kóng : " Ngài lâu ngì-têu kóng , chhiong án-ngiòng ke sin-sîm , chhiu-he chhai Yî-set-lie̍t-ngìn tông-chûng , ngài ya chhiùng-lòi màng-sṳt khon-ko ! "
42007010	Ke-têu su-thok ke ngìn to-chón-hi kiûn-kôn vuk-hâ , khon-tó kì ke phu̍k-ngìn yí-kîn hó lé .
42007011	Ko mò kí-kiú , Yâ-sû hi Nâ-yîn-sàng ; kiâ ho̍k-sâng lâu kûi thai-chhṳn ke ngìn ya thèn-tén kì hi .
42007012	Kì hi-to sàng mùn-héu , khon-tó yit-chhui sung-chong ke ngìn-khiùn . Sí-thet-ke he yit-ke koá-fu ke tân-tên-chṳ́ ; sàng-nui chhin-tô ngìn thùng ke koá-fu khiung-ha chhut-lòi sung-chong .
42007013	Chú khon-tó ke koá-fu , chhiu lìn-mén kì , tui kì kóng : " M̀-hó kieu ! "
42007014	Chiap-tén , Yâ-sû chin-chhièn hon-tén kôn-muk , thòi-chhûng ke ngìn chhiu thìn hâ-lòi . Yâ-sû kóng : " Heu-sâng-ngìn , ngài fûn-fu ngì , hong-hí-lòi ! "
42007015	Ke sí-ngìn chhiu chhô-hí-lòi , ya khôi-choi kóng-fa . Yâ-sû chiông kì kâu-vàn kiâ-mê .
42007016	Thai-kâ fî-sòng chho̍k-kiâng ; kì-têu siung-chan Song-ti kóng : " Yû ví-thai ke siên-tî chhut-hien chhai ngài-têu chûng-kiên lô ! " Yu kóng : " Song-ti lòi chṳ́n-kiu Kì ke chṳ́-mìn lô ! "
42007017	Yâ-sû liá-khien sṳ ke fûng-sâng chhiu chhòn-phien Yù-thai lâu fu-khiun ke thi-khî .
42007018	Sṳ̂-sé Yok-hon ke ho̍k-sâng chiông liá yit-chhiet ke sṳ lûng-chúng lâu Yok-hon kóng . Yok-hon chhiu ham lióng-ke ho̍k-sâng lòi ,
42007019	phai kì-têu hi kien Chú , ham kì-têu mun kì , kóng : " Ngì chhiu-he Yok-hon só kóng , ke mò kí-kiú oi lòi ke , ya-he ngài-têu hàn oi tén phe̍t-ngìn â ? "
42007020	Kì-têu hi-to Yâ-sû ke-vi , chhiu kóng : " Sṳ̂-sé Yok-hon phai ngài-têu lòi mun ngì : ' Ngì chhiu-he kì só kóng , ke mò kí-kiú oi lòi ke , ya-he ngài-têu hàn oi tén phe̍t-ngìn â ? ' "
42007021	Ke-sṳ̀ , Yâ-sû tú-tú yî-hó chhin-tô pot-phiang , chhàn-chong , lâu pûn sià-lìn fu-sṳ̂n ke ngìn , ya sṳ́ chhin-tô mô-muk-ke khon-tet-tó .
42007022	Só-yî , kì en kì-têu kóng : " Ngì-têu chón-hi , chiông ngì-têu só khon-tó , só thâng-tó ke , po-ko Yok-hon , chhiu-he : Mô-muk-ke khon-tó , pài-kiok-ke hàng-lu , pot thái-kô ke tet-tó chhiang-li , ngí-lûng-ke thâng-tó , sí-ngìn fán-sâng , khiùng-khú-ngìn thâng-tó fuk-yîm .
42007023	Mò ngì-fù ngài ke ngìn chhiu yû fuk-hi ! "
42007024	Yok-hon phai-lòi ke ngìn lì-khôi heu , Yâ-sû tui chung-ngìn kóng-hí Yok-hon , kì kóng : " Ngì-têu thèu-pái hi khóng-yâ chhìm Yok-hon ke sṳ̀ , sióng-oi khon má-ke ? Khon pûn-fûng chhôi thîn-thûng ke lù-chuk he-mò ?
42007025	Ngì-têu to-tái chhut-hi cho má-ke nò ? Hi khon chok chiâng-sâm ke ngìn he-mò ? Chúng-he yî-sòng kóng-kiu , chhâ-fà yen-lo̍k ke ngìn he he̍t chhai vòng-kiûng â !
42007026	Án-ngiòng , ngì-têu chhut-hi khon má-ke nò ? He khon siên-tî mò ? Ngài lâu ngì-têu kóng , mò m̀-chho̍k , chúng-he kì pí siên-tî hàn-kha thai .
42007027	Kì chhiu-he Sṳn-kîn só-kóng ke ngìn . Song-ti kóng : ' Khon â , Ngài oi chhâi-phai Ngài ke sṳ́-chá cho ngì ke siên-fûng ; kì oi vi ngì khôi-lu . ' "
42007028	Yâ-sû yu kóng : " Ngài lâu ngì-têu kóng , sṳ-kiên mò-ngìn pí Yok-hon kha ví-thai ; chúng-he chhai Song-ti koet , chui mì-se ke ya pí kì kha thai ! "
42007029	Yit-pân ngìn-mìn , pâu-hàm soi-vu-yèn , thâng-tó Yâ-sû só-kóng ke fa , chhiu kóng Song-ti chhin kûng-ngi , yîn-vi kì-têu sṳt liâng Yok-hon ke sé-lî .
42007030	Chúng-he Fap-li-soi-ngìn lâu Fap-li̍t kau-sṳ̂ chhiu khî-chhie̍t Song-ti vi kì-têu ôn-phài ke kie-va̍k , yîn-vi kì-têu mò liâng-ko Yok-hon ke sé-lî .
42007031	Yâ-sû yu kóng : " Án-ngiòng , ngài oi yung má-ke lòi pí-yi liá sṳ-thoi ke ngìn nè ? Kì-têu to-tái chhiong má-ke nè ?
42007032	Kì-têu chhiong chhô chhai sṳ-chhòng ke se-ngìn-è , liá-khiùn tui ke-khiùn hêm-kóng : ' Ngài-têu vi ngì-têu phùn fûn-lî ke kô-khiuk , ngì-têu m̀ thiau-vú ! Ngài-têu chhong sông-lî ke ôi-kô , ngì-têu ya m̀ kieu ! '
42007033	Sṳ̂-sé Yok-hon lòi , m̀ sṳ̍t-piáng ya m̀ lîm-chiú , ngì-têu chhiu kóng : ' Kì pûn kúi fu-sṳ̂n lé ! '
42007034	Ngìn-chṳ́ lòi , ya sṳ̍t ya lîm , ngì-têu yu kóng : ' Kì he thâm-sṳ̍t hau-chiú ke ngìn , chôn-mùn thùng soi-kun lâu fái-ngìn cho phèn-yû ! '
42007035	Chúng-he , chṳ̂n-sṳ̍t ke chṳ-fi he tui só-yû chiap-su chṳ-fi ke ngìn sṳ̂n-song lòi hién-mìn ke . "
42007036	Yû yit-ke Fap-li-soi-ngìn chhiáng Yâ-sû thùng kì khiung-ha sṳ̍t-fan ; Yâ-sû chhiu hi kiâ vuk-hâ chhô-chok .
42007037	Sàng-nui yû yit-ke fu-ngìn-kâ , yit-chhṳ̍t ko-tén chhui-ok ke sên-fa̍t . Kì thâng-kóng Yâ-sû chhai ke Fap-li-soi-ngìn vuk-hâ sṳ̍t-fan , chhiu tai yit-chak chông-mân hiông-yù ke ngiu̍k-kon-é lòi .
42007038	Kì pen-tén Yâ-sû chhûn-to heu-poi ke kiok , khî-tén kieu . Kì ke muk-chṳp tá-sṳp Yâ-sû ke kiok , chhiu yung chhṳ-kâ ke thèu-nà-mô chhu̍t-châu , yu yung choi hi chîm , yèn-heu yung hiông-yù hi kò .
42007039	Chhiáng Yâ-sû sṳ̍t-fan ke Fap-li-soi-ngìn khon-tó , sîm-kôn sióng : " Liá ngìn na chṳn-kîn he siên-tî , kì yin-tông tî miâ kì ke he ngióng-pân ke fu-ngìn-kâ ; kì he yû-chhui ke ngìn ! "
42007040	Yâ-sû chhiu tui kì kóng : " Sî-mùn , ngài yû kí-ki fa oi lâu ngì kóng . " Sî-mùn en-kóng : " Sîn-sâng , chhiáng ngì kóng . "
42007041	Yâ-sû kóng : " Yû lióng-ke ngìn , khiam khiung yit-ke chai-chú ke chhièn , yit-ke khiam kì ńg-pak-chak ngiùn-chhièn , nang-ngoi yit-ke khiam kì ńg-sṳ̍p-chak .
42007042	Lióng-ke ngìn lûng-chúng mò phan-fap hó vàn , chai-chú chhiu miên kì lióng-sà ke chai . Ngì sióng , kì lióng-sà nai-ke voi kha oi kì nè ? "
42007043	Sî-mùn en-kóng : " Ngài sióng he tet-tó kha tô sa-miên ke ngìn . " Yâ-sû kóng : " Ngì kóng ke chhin chho̍k . "
42007044	Yèn-heu Yâ-sû chón-sṳ̂n hiong ke fu-ngìn-kâ , tui Sî-mùn kóng : " Ngì khon-tó liá-ke fu-ngìn-kâ mò ? Ngài ngi̍p ngiâ vuk-hâ , ngì mò nâ súi pûn ngài sé-kiok ; chúng-he kì yung muk-chṳp sé ngài ke kiok , yu yung kì ke thèu-nà-mô chhu̍t-châu .
42007045	Ngì mò chîm ngài lòi fôn-ngiàng ngài ; chúng-he ngài yit ngi̍p-lòi , kì chhiu yit-chhṳ̍t chîm ngài ke kiok .
42007046	Ngì mò yung yù kò ngài ke thèu-nà ; chúng-he , kì yung hiông-yù kò ngài ke kiok .
42007047	Só-yî , ngài lâu ngì kóng , kì hién-chhut án-chhṳ̂m ke oi , chṳn-mìn kì tô-tô ke chhui yí-kîn tet-tó sa-miên lé ! Tet-tó kha séu sa-miên ke ngìn , hién-chhut ke oi chhiu kha chhién . "
42007048	Chiap-tén , Yâ-sû tui ke fu-ngìn-kâ kóng : " Ngì só-yû ke chhui tet-tó sa-miên lé . "
42007049	Khiung-chok ke ngìn sîm-chûng ngi-lun kóng : " Liá-ke ngìn he má-sà ? Kám sa-miên ngìn ke chhui ! "
42007050	Yâ-sû tui ke fu-ngìn-kâ kóng : " Ngì ke sin-sîm yí-kîn kiu-tó ngì ; ôn-sîm chón-hi ! "
42008001	Ko yit-chham sṳ̀-kiên , Yâ-sû hàng-phien tak-ke sàng-sṳ lâu hiông-chhûn , chhòn Song-ti koet ke fuk-yîm ; sṳ̍p-ngi-ke ho̍k-sâng ya thèn-tén kì .
42008002	Nang-ngoi hàn yû-têu fu-ngìn-kâ , chhiòn-phu he sṳt yîn-vi sià-lìn fu-sṳ̂n ya-he pot-phiang pûn Yâ-sû yî-hó ke ; khì-chûng yû Mat-thai-lâ ke Mâ-li-â , kì sṳ̂n-song sṳt yû chhit-ke kúi pûn Yâ-sû kiuk chhut-hi ;
42008003	hàn-yû Hî-li̍t kôn-thâng ke kôn-yèn Khú-sat ke pû-ngiòng Yok-â-nâ , lâu Sû-sat-nâ , pin khì-thâ hó-tô fu-ngìn-kâ . Kì-têu lûng-chúng nâ chhṳ-kâ ke tûng-sî kiûng-kip Yâ-sû lâu kiâ ho̍k-sâng .
42008004	Kûi thai-chhṳn ke ngìn tui tak-vi sàng-sṳ chhut-lòi chhiu-khiun Yâ-sû ke sṳ̀ , Yâ-sû yung liá-ke pí-yi tui kì-têu kóng :
42008005	" Yû yit-ke ve-chúng-ke chhut-hi ve-chúng . Kì ve ke sṳ̀ , yû-têu chúng-chṳ́ lo̍k chhai lu-sùn , pûn-ngìn chien-tha̍p , tiâu-é pî-lòi chiông kì-têu sṳ̍t-thet .
42008006	Yû-têu lo̍k chhai sa̍k-thèu thi-song , chúng-chṳ́ pau-ngà heu chhiu khû-châu thet-hi , yîn-vi mò súi-fun ke chṳ̂-yun .
42008007	Yû-têu lo̍k chhai net-è tî-poi , net-è thèn-tén thai hí-lòi , chiông yông-é khi̍t-tén .
42008008	Nang-ngoi yû-têu chúng-chṳ́ lo̍k chhai hó-nài tî-poi , pau-ngà , thai hí-lòi , kiet-chṳ́ pak-phi . " Yâ-sû kóng-so̍t liá-têu fa , chhiu thai-sâng kóng : " Yû ngí-kûng hó-thâng ke ngìn , chhiu oi thâng ! "
42008009	Yâ-sû ke ho̍k-sâng lòi mun kì liá pí-yi ke yi-sṳ .
42008010	Kì kóng : " Tui ngì-têu , Song-ti koet ke o-pi he yung mìn-kóng ke ; na-he tui phe̍t-ngìn , chhiu oi yung pí-yi , pûn kì-têu khon ya khon m̀-sṳt , thâng ya m̀-voi mìn-pha̍k .
42008011	" Liá pí-yi ke yi-sṳ he án-ngiòng : Chúng-chṳ́ he chṳ́ Song-ti ke chṳ̂n-tho .
42008012	Lo̍k chhai lu-sùn ke chúng-chṳ́ he chṳ́ ngìn yit thâng-tó chṳ̂n-tho , Mô-kúi chit-sṳ̀ chhiu lòi , chiông kì-têu sîm-chûng ke chṳ̂n-tho chhióng-chéu , pûn kì-têu mò fap-thu yîn sin lòi tet-kiu .
42008013	Lo̍k chhai sa̍k-thèu thi-song ke chúng-chṳ́ he chṳ́ ngìn yit thâng-tó chṳ̂n-tho chit-sṳ̀ fôn-hí chiap-su , chúng-he chṳ̂n-tho chhai kì-têu sîm-chûng tang-kîn mò chhṳ̂m ; kì-têu chhiam-sṳ̀ siông-sin , chúng-he yit tù-tó kháu-ngiam chhiu tiet-tó .
42008014	Lo̍k chhai net-è tî-poi ke chúng-chṳ́ he chṳ́ ngìn thâng-liáu chṳ̂n-tho heu , sên-fa̍t ke chhâu-sîm , chhièn-chhòi lâu hióng-lo̍k ke yú-fe̍t , chiông kì-têu hip-tén , mò fap-thu kiet siuk ke kó-chṳ́ .
42008015	Lo̍k chhai hó-nài tî-poi ke chúng-chṳ́ he chṳ́ ngìn thâng-liáu chṳ̂n-tho yî-heu , yung liòng-san lâu sṳ̀n-sṳ̍t ke sîm lòi pó-sú , nai-sîm tén-hâ-hi , chhṳ̍t-to kì kiet-chhut kó-chṳ́ .
42008016	" Mò ngìn tiám-tên , yèn-heu yung téu chiông kì khièm-hí-lòi , ya-he piong chhai mìn-chhòng-hâ . Kì yit-thin he chiông tên piong chhai tên-thòi-táng , pûn ngi̍p-lòi ke ngìn khon-tet-tó kông .
42008017	Tak-hong yún-chhòng ke sṳ chui-heu voi hién-mìn chhut-lòi ; khong-tén ke sṳ chui-heu ya voi pûn-ngìn yet chhut-lòi , kûng-khôi pûn ngìn tî .
42008018	" Só-yî , ngì-têu oi se-ngi ngióng-pân lòi thâng ; yîn-vi yû ke , oi pûn kì hàn-kha tô ; mò ke , lièn kì chhṳ-kâ láu-tó yû ke yit-si̍t-si̍t-é , ya oi chhióng-chéu . "
42008019	Yâ-sû ke â-mê lâu ló-thâi lòi khon kì , chúng-he yîn-vi ngìn chhin tô , mò fap-thu chiap-khiun kì .
42008020	Yû ngìn lâu Yâ-sû kóng : " Khon â , ngiâ mê lâu ngiâ ló-thâi khî chhai ngoi-poi , oi kien ngì ! "
42008021	Yâ-sû tui kì-têu kóng : " Ke-têu thâng Song-ti ke tho-lî chhiu sṳ̍t-hàng ke ngìn , chhiu-he ngài ke â-mê lâu hiûng-thi ! "
42008022	Yû yit-ngit , Yâ-sû lâu ho̍k-sâng sông-sòn ; kì lâu kì-têu kóng : " Ngài-têu lòi-hi fù tui-mien ke-phién ! " Kì-têu chhiu chhut-fat .
42008023	Sòn hàng ke sṳ̀ , Yâ-sû soi-thet . Fut-yèn , yû yit-chhṳn phau-fûng chhai fù-mien chhôi-tén lòi , kì-têu pûn long kie̍p-to kûi-sṳ̂n , fî-sòng ngùi-hiám .
42008024	Ho̍k-sâng lòi hêm-siáng kì , kóng : " Sîn-sâng , sîn-sâng , ngài-têu voi mò miang lô ! " Yâ-sû siáng ko-lòi , chit-phi fûng lâu thai-long , fûng-long chhiu thìn hâ-lòi , fù-mien phìn-chhin .
42008025	Yâ-sû mun kì-têu kóng : " Ngì-têu ke sin-sîm nai-vi hi ? " Kì-têu chhin hî-khì yu chho̍k-kiâng , pí-chhṳ́ kóng : " Liá-ke ngìn to-tái he má-ngìn ? Kì min-lin fûng lâu long , fûng-long ya thâng-chhiùng kì ! "
42008026	Kì-têu ko-liáu Kâ-li-li-fù , hi-to tui-mien Kiet-lâ-sêm-ngìn ke thi-khî .
42008027	Yâ-sû yit sông-ngan , chhiu tù-tó yit-ke pûn kúi fu-sṳ̂n ke sàng-nui-ngìn , tui-mien hàng-tén-lòi . Liá ngìn chhin-kiú yî-lòi chhiu m̀ chok-sâm , m̀ he̍t ngìn-vuk , fán-chón he̍t chhai chhúng-pû .
42008028	Kì yit khon-tó Yâ-sû , chhiu hêm hí-lòi , phu̍k chhai Yâ-sû mien-chhièn , thai-sâng kóng : " Chṳ-kô Song-ti ke Lai-é Yâ-sû , ngì cho-má-ke oi kôn-sa̍p ngài nè ? Ngài khiù ngì mo̍k châu-tha̍p ngài ! "
42008029	Kì án-ngiòng kóng , he yîn-vi Yâ-sû yû fûn-fu sià-lìn tui ke-ngìn sṳ̂n-song chhut-lòi . Ngièn-lòi ke-ngìn pûn sià-lìn fu-sṳ̂n chhin-tô pái , pûn-ngìn chok-hi koân , yung sú-khau kiok-liàu só-tén ; chúng-he sià-lìn sông-sṳ̂n ke sṳ̀-chiet , sú-khau kiok-liàu sa pûn kì ngiú-thôn , kúi chhiu tai kì chéu-hi khóng-yâ .
42008030	Yâ-sû mun kì kóng : " Ngì ôn-to má-ke miàng ? " Kì en-kóng : " Ngài ôn-to ' Thai-khiùn ' " , yîn-vi yû chhin-tô kúi fu chhai kì ke sṳ̂n-song .
42008031	Kúi khiù Yâ-sû , mo̍k kiuk kì-têu ngi̍p-hi mò-tái-hâng .
42008032	Chhai fu-khiun sân-phài-táng , tú-hó yû yit thai-khiùn chû-é chhai ke-vi sṳ̍t tûng-sî . Kúi khiù Yâ-sû chún kì-têu ngi̍p-hi chû-khiùn ; Yâ-sû chún kì-têu .
42008033	Kúi chhiu tui ke-ngìn sṳ̂n-song chhut-lòi , ngi̍p-hi chû-khiùn ; kûi-khiùn chû-é chûng-hâ pên-kông , tiet-lo̍k fù tî-poi , chhiòn-phu chim-sí .
42008034	Chóng chû-é ke ngìn khon-tó liá-ke sṳ chhiu chéu-thet ; kì-têu hi sàng-tú lâu chû-vì ke hiông-chhûn kóng-hí liá-ke sṳ .
42008035	Chung-ngìn chhiu chhut-lòi khon , to-tái fat-sên má-ke sṳ-chhìn . Kì-têu lòi-to Yâ-sû ke-vi , khon-tó kúi só lì-khôi ke ke-ngìn chhô chhai Yâ-sû ke kiok-chhièn , chok-hó sâm-fu , thèu-nó chhîn-siáng ; kì-têu chhiu chhin chho̍k-kiâng .
42008036	Khon-tó liá sṳ-chhìn ke ngìn , chiông ke ngièn-lòi pûn kúi fu-sṳ̂n ke ngìn tet-tó yî-hó ke kîn-ko tui thai-kâ kóng .
42008037	Kiet-lâ-sêm thi-khî ke ngìn chhiòn-phu yêu-khiù Yâ-sû lì-khôi ke-vi , yîn-vi kì-têu fî-sòng kiâng ; Yâ-sû chhiu sông-sòn to-chón-hi .
42008038	Ke kúi yí-kîn tui kì sṳ̂n-song chhut-lòi ke ngìn khiù Yâ-sû kóng : " Ngài thèn ngì hi hó mò ? " Chúng-he Yâ-sû ham kì chón-hi , kóng :
42008039	" Chón-hi ngiâ vuk-hâ , hi lâu ngìn kóng , Song-ti vi ngì só-cho ke sṳ he ngióng-pân ke thai . " Kì chhiu lì-khôi , hàng-phien chhiòn sàng , siên-chhòn Yâ-sû vi kì só-cho ke sṳ-chhìn he ngióng-pân ke thai .
42008040	Yâ-sû chón-to fù tui-mien ke sṳ̀ , chung-ngìn fôn-fôn hí-hí ngiàng-chiap kì , yîn-vi kì-têu chhiòn-phu chhai ke-vi tén-tén kì .
42008041	Yû yit-ke fi-thòng ke kón-lî-yèn , miàng ôn-to Ya̍p-lû , ya lòi . Kì phu̍k chhai Yâ-sû ke kiok-chhièn , khiù Yâ-sû hi kiâ vuk-hâ ,
42008042	yîn-vi kì yû yit-ke chhâ-m̀-tô sṳ̍p-ngi-se ke thu̍k-sên-ńg , voi thôn-hi lé . Yâ-sû hi ke sṳ̀ , chung-ngìn chiâm-tén kì .
42008043	Yû yit-ke fu-ngìn-kâ , pot hiet-leu-phiang sṳ̍p-ngi ngièn , pûn chhin-tô yî-sên khon-ko , yung-chhin kì só-yû ke chhièn-chhòi , mò ngìn yî-tet-hó kì .
42008044	Kì hàng-to Yâ-sû ke heu-poi , miâ Yâ-sû ke sâm-mî ; kì ke hiet-leu ngiàm-sṳ̀ chhiu thìn-chṳ́ .
42008045	Yâ-sû mun-kóng : " Má-ngìn miâ ngài ? " Chung-ngìn mò yit-ke sṳ̀n-ngin . Pí-tet kóng : " Sîn-sâng , thai-kâ vì-vì chhi̍p-chhi̍p , chiâm-tén ngì â ! "
42008046	Chúng-he Yâ-sû kóng : " Yû ngìn miâ ngài , yîn-vi ngài kám-kok yû nèn-li̍t tui ngài ke sṳ̂n-song chhut-hi ! "
42008047	Ke fu-ngìn-kâ tî chhṳ-kâ yí-kîn pûn-ngìn fat-kok , chhiu pi̍t-pi̍t-chhat , lòi-to Yâ-sû ke mien-chhièn khúi lo̍k-hi , chhai thai-kâ mien-chhièn lâu kì kóng , cho-má-ke miâ kì , yu ngióng-pân ngiàm-sṳ̀ tet-tó yî-hó .
42008048	Yâ-sû tui kì kóng : " Moi-é â , ngì ke sin-sîm kiu-tó ngì ! Ôn-sîm chón-hi ! "
42008049	Yâ-sû hàn kóng-tén liá-ki fa ke sṳ̀ , yû ngìn tui fi-thòng kón-lî-yèn ke vuk-hâ kón-lòi , lâu Ya̍p-lû kóng : " Ngiâ moi-é yí-kîn sí-thet , m̀-sṳ́ lò-thung sîn-sâng lé ! "
42008050	Yâ-sû thâng-tó , chhiu tui Ya̍p-lû kóng : " M̀-sṳ́ kiâng , chṳ́-oi sin ! Ngiâ moi-é chhiu voi tet-tó kiu . "
42008051	Yâ-sû to Ya̍p-lû vuk-hâ ke sṳ̀ , chhù-liáu Pí-tet , Yok-hon , Ngâ-kok pin se-â-moi-é ke yà-ôi , m̀-hén phe̍t-ngìn thèn kì khiung-ha ngi̍p-hi .
42008052	Chung-ngìn vi-tó se-â-moi-é ke yèn-ku , lûng-chúng chhai ke-vi lon chhàu-chhàu thai-sâng kieu . Yâ-sû kóng : " M̀-hó kieu ! Kì pin mò sí , he soi-thet thin-thin . "
42008053	Thai-kâ chhiu seu kì , yîn-vi kì-têu tî se-â-moi-é yí-kîn sí-thet lé .
42008054	Yâ-sû khiên-tén kì ke sú , ham kóng : " Se-â-moi-é , hong-hí-lòi ! "
42008055	Se-â-moi-é chhiu fán-sâng , ngiàm-sṳ̀ hong-hí-lòi . Yâ-sû kâu-tai kì-têu nâ têu tûng-sî pûn kì sṳ̍t .
42008056	Se-â-moi-é ke yà-ôi fî-sòng hî-khì ; Yâ-sû ngiàm-ngiàm fûn-fu kì-têu , m̀-hó tui phe̍t-ngìn kóng-hí liá-ke sṳ-chhìn .
42009001	Yâ-sû seu-si̍p sṳ̍p-ngi-ke ho̍k-sâng lòi , su-pûn kì-têu nèn-li̍t lâu khièn-piang , kiuk-kúi pin yî-hó kok-chúng ke phiang ,
42009002	yèn-heu phai kì-têu chhut-hi chhòn Song-ti koet ke fuk-yîm , ya yî-chhṳ phiang-ngìn .
42009003	Kì lâu kì-têu kóng : " Ngì-têu chhut-ngoi ke sṳ̀ , m̀-hó tai má-ke tûng-sî : M̀-hó tai koái-kun-é , m̀-hó tai lî-hàng-thoi , m̀-hó tai sṳ̍t-vu̍t ya-he chhièn , ya m̀-hó kâ-tai yit-liâng nui-sâm .
42009004	Mò-lun nai-kâ ngìn hén chiap-thai ngì-têu , chhiu he̍t chhai ke-vi , chhṳ̍t-to ngì-têu lì-khôi ke só-chhai .
42009005	Na-he ke-vi ke ngìn m̀ chiap-thai ngì-têu , ngì-têu chhiu lì-khôi ke sàng-sṳ , ya oi chiông kiok-hong ke nài-fún tém-thet , lòi péu-sṳ tui kì-têu ke kín-ko . "
42009006	Ho̍k-sâng chhiu chhut-hi , hàng-phien kok hiông-chhûn , tak só-chhai siên-chhòn fuk-yîm pin yî-phiang .
42009007	Kâ-li-li ke Hî-li̍t-vòng thâng-tó só fat-sên ke yit-chhiet sṳ , chhiu chhin chhâu-fàn ; yîn-vi yû-ngìn kóng , he Sṳ̂-sé Yok-hon fán-sâng ;
42009008	yû-ngìn kóng , he Yî-li-â hién-hien ; ya yû-ngìn kóng , he kú-sṳ̀-thoi ke yit-ke siên-tî fán-sâng lé .
42009009	Hî-li̍t kóng : " Yok-hon yí-kîn pûn ngài chám-thèu , liá-ke ngìn yu he má-ngìn nò ? Ngióng-pân ngài thâng-tó án-tô koân-he kì ke sṳ-chhìn ? " Só-yî kì yit-chhṳ̍t sióng-oi kien Yâ-sû .
42009010	Sṳ́-thù to-chón-lòi , chiông kì-têu só cho ke yit-chhiet chhiòn-phu po-ko Yâ-sû . Yâ-sû chhiu tai-tén kì-têu , tiâm-tiâm-é hi-to miàng ôn-to Pak-soi-thai ke sàng-sṳ .
42009011	Chung-ngìn yit tî , chhiu thèn-tén kì hi . Yâ-sû chhiu fôn-ngiàng kì-têu , tui kì-têu kóng-lun koân-he Song-ti koet ke sṳ , yu yî-hó ke-têu sî-yeu yî ke ngìn .
42009012	Ngit-thèu lo̍k-sân ke sṳ̀ , sṳ̍p-ngi-ke ho̍k-sâng lòi kien Yâ-sû , tui kì kóng : " Chhiáng ham thai-kâ lì-khôi , hó pûn kì-têu hi fu-khiun ke chhûn-chông chhìm sṳ̍t ke tûng-sî lâu he̍t ke só-chhai , yîn-vi liá-vi chhin phiên-phit . "
42009013	Chúng-he Yâ-sû tui kì-têu kóng : " Ngì-têu pûn kì-têu sṳ̍t ! " Ho̍k-sâng kóng : " Ngài-têu chṳ́-yû ńg-chak piáng lâu lióng-mî ǹg . Kám-kóng ngì oi ngài-têu hi mâi pûn liá án thai-khiùn ke ngìn sṳ̍t mâ ? "
42009014	( Ke-têu ngìn , tân-chhiang nàm-ngìn chhiu yok-yû ńg-chhiên sà . ) Yâ-sû tui ho̍k-sâng kóng : " Hêm chung-ngìn yit-phài yit-phài chhô-tén , tak-phài yok ńg-sṳ̍p-sà . "
42009015	Ho̍k-sâng cheu kì ke fa hi cho , hêm chung-ngìn chhô-hâ-hi .
42009016	Yâ-sû chiông ńg-chak piáng lâu lióng-mî ǹg nâ-hí-lòi , ngo-thèu mong-thiên , kám-chhia Song-ti , yèn-heu pak-khôi , kâu-pûn ho̍k-sâng ; ho̍k-sâng chhiu pûn-pûn chung-ngìn .
42009017	Thai-kâ chhiòn-phu sṳ̍t-to páu ; ho̍k-sâng chiông só chhûn ke sui-é ngiâm-hí-lòi , chông-mân sṳ̍p-ngi-chak làm-è .
42009018	Yû yit-pái , Yâ-sû tân-chhiang yit-sà khì-tó ke sṳ̀ , ho̍k-sâng ya thùng kì chhai ke-vi . Kì mun kì-têu kóng : " Chung-ngìn kóng ngài he má-ngìn ? "
42009019	Kì-têu en-kóng : " Yû-têu kóng ngì he Sṳ̂-sé Yok-hon ; yû-têu kóng ngì he Yî-li-â ; ya yû-têu kóng ngì he kú-sṳ̀-thoi ke yit-ke siên-tî fán-sâng lé . "
42009020	Yâ-sû yu mun kì-têu kóng : " Ngì-têu nè ? Ngì-têu kóng ngài he má-ngìn ? " Pí-tet kóng : " Song-ti sat-li̍p ke Kî-tuk ! "
42009021	Yèn-heu , Yâ-sû ngiàm-ngiàm kín-ko kì-têu , m̀-hó chiông liá-khien sṳ tui phe̍t-ngìn kóng .
42009022	Chiap-tén , kì yu kóng : " Ngìn-chṳ́ yit-thin oi su chhin-tô ke khú-nan ; kì voi pûn chóng-ló , chi-sṳ̂-chóng lâu kîn-ho̍k kau-sṳ̂ hi-chhie̍t , ya voi pûn-ngìn sat-hoi , chúng-he thi-sâm-ngit kì voi fu̍k-fa̍t . "
42009023	Yâ-sû yu tui thai-kâ kóng : " Sióng-oi thèn ngài ke ngìn , chhiu oi piong-thet chhṳ-kâ , tak-ngit khià-hí kì ke sṳ̍p-sṳ-ka lòi thèn ngài .
42009024	Yîn-vi sióng-oi kiu chhṳ-kâ sâng-miang ke ngìn , fán-chón voi sóng-sṳt sâng-miang ; vi-tó ngài sóng-sṳt sâng-miang ke ngìn , fán-chón voi tet-tó sâng-miang .
42009025	Ngìn na-he chhon-tó chhiòn sṳ-kie , chúng-he sóng-sṳt ya-he sún-hoi chhṳ-kâ ke sâng-miang , yû má-ke lu-yung nè ? Tông-yèn mò !
42009026	Mò-lun má-ngìn , yîn-vi ngài lâu ngài ke kau-hiun kám-kok kien-seu , Ngìn-chṳ́ chhai kì lâu kiâ Pâ pin sṳn thiên-sṳ́ ke yùng-kông chûng kong-lìm ke-sṳ̀ , ya oi khon kì cho kien-seu ke ngìn .
42009027	Ngài sṳ̍t-chhai lâu ngì-têu kóng , khî chhai liá-vi ke ngìn , yû-têu chhai sí yî-chhièn voi khon-tó Song-ti ke chú-khièn sṳ̍t-hien ! "
42009028	Kóng liá-têu fa yok pat-ngit heu , Yâ-sû tai-tén Pí-tet , Yok-hon lâu Ngâ-kok hi sân-táng khì-tó .
42009029	Yâ-sû khì-tó ke sṳ̀ , kì ke mien-mau kói-pien , sâm pha̍k-to fat-kông .
42009030	Fut-yèn , yû lióng-ke ngìn chhut-hien thùng kì kóng-fa , chhiu-he Mô-sî lâu Yî-li-â .
42009031	Kì lióng-sà chhai yùng-kông chûng chhut-hien , thùng Yâ-sû kóng-lun kì oi chhai Yâ-lu-sat-lâng yung sí lòi vàn-sṳ̀n ke sṳ .
42009032	Pí-tet lâu lióng-ke thùng-phân yí-kîn soi-thet-hi ; kì-têu chhîn-siáng heu , chhiu khon-tó Yâ-sû ke yùng-yeu lâu thùng kì khiung-ha khî-tén ke lióng-ke ngìn .
42009033	Ke lióng-ke ngìn oi lì-khôi Yâ-sû ke sṳ̀ , Pí-tet tui Yâ-sû kóng : " Sîn-sâng , ngài-têu chhai liá-vi chhin hó ! Ngài-têu lòi tap sâm-kiên liàu-è , yit-kiên pûn ngì , yit-kiên pûn Mô-sî , yit-kiên pûn Yî-li-â . " ( Kì chṳn-kîn m̀-tî chhṳ-kâ he kóng má-ke . )
42009034	Kì hàn kóng-tén fa ke sṳ̀ , yû yùn chhut-hien , châ-tén kì-têu . Kì-têu pûn yùn pâu-tén ke sṳ̀ , ho̍k-sâng chhiu chhin chho̍k-kiâng .
42009035	Fut-yèn yû sâng tui yùn-chûng chhòn chhut-lòi , kóng : " Liá he Ngài ke Lai-é , he Ngài só kién-sién ke . Ngì-têu oi thâng-chhiùng kì ! "
42009036	Ke sâng-yîm thìn-thet yî-heu , chṳ́-yû Yâ-sû yit-sà chhai ke-vi . Chhai ke-têu ngit-è chûng , ho̍k-sâng tiâm-tiâm m̀ sṳt tui má-ngìn kóng-hí kì-têu só khon-tó ke sṳ .
42009037	Thi-ngi-ngit , kì-têu tui sân-táng hâ-lòi ke sṳ̀ , yû yit thai-khiùn ngìn lòi ngiàng-chiap Yâ-sû .
42009038	Ngìn-khiùn chûng , yû yit-ke ngìn hêm-kóng : " Sîn-sâng , khiù ngì kiu ngâ lai-é , yîn-vi ngài chṳ́-yû kì yit-ke lai-é !
42009039	Sià-lìn kûng-kit kì ke sṳ̀-chiet , sṳ́ kì fut-yèn-kiên chhin hêm , hoi kì kûi-sṳ̂n chhû-kîn , choi kín pu̍t-phô . Sià-lìn sòng-sòng án-ngiòng sông-hoi kì , m̀-hén piong kì so̍t !
42009040	Ngài khiù ngiâ ho̍k-sâng kiuk liá-ke sià-lìn chéu , chúng-he kì-têu mò phan-fap . "
42009041	Yâ-sû en-kóng : " Ngì-têu liá sṳ-thoi ke ngìn ngióng-pân án mò sin-sîm , án fú-phai ! Ngài hàn oi chhai ngì-têu liá-vi kí-kiú nè ? Hàn oi ngiûn-nai ngì-têu kí-kiú nè ? " Chiap-tén , kì tui ke-ngìn kóng : " Chiông ngiâ lai-é tai-lòi liá-vi ! "
42009042	Se-ngìn-è hàng-tén lòi ke sṳ̀ , kúi chiông kì phiâng-lo̍k thi-song , sṳ́ kì kín chhû-kîn . Yâ-sû chhiu chit-phi ke sià-lìn , yî-hó se-ngìn-è , chiông kì kâu-vàn kiâ-pâ .
42009043	Thai-kâ lûng-chúng chhin hî-khì Song-ti ke thai-nèn . Thai-kâ tui Yâ-sû só-cho ke yit-chhiet hàn chhai hî-khì ke sṳ̀ , Yâ-sû yu tui kiâ ho̍k-sâng kóng :
42009044	" M̀-hó m̀ ki-tet ngài oi lâu ngì-têu kóng ke fa : Ngìn-chṳ́ voi pûn-ngìn kâu chhai ngìn ke sú-chûng . "
42009045	Chúng-he kì-têu m̀-voi liáu-kié liá fa ke yi-sṳ ; yîn-vi hàm-yi put-mìn , kì-têu mò fap-thu sióng-siong . Kì-têu yu m̀-kám mun kì to-tái kóng má-ke .
42009046	Ho̍k-sâng fu-siông ngi-lun , kì-têu tông-chûng to-tái má-ngìn chui ví-thai .
42009047	Yâ-sû tî kì-têu sîm-chûng só-sióng ke , chhiu ham yit-ke se-ngìn-è lòi , pûn kì khî chhai chhṳ-kâ ke sùn-thèu ,
42009048	yèn-heu tui kì-têu kóng : " Vi-tó ngài ke miàng chiap-thai liá se-ngìn-è ke , chhiu-he chiap-thai ngài ; chiap-thai ngài ke , chhiu-he chiap-thai ke chhâi ngài lòi ke . Ngì-têu tông-chûng , má-ngìn he chui mì-se ke , má-ngìn chhiu-he chui ví-thai ke . "
42009049	Yok-hon tui Yâ-sû kóng : " Sîn-sâng , ngài-têu khon-tó yû-ngìn fung ngì ke miàng kiuk-kúi , ngài-têu chhiu kim-chṳ́ kì , yîn-vi kì m̀-he thèn ngài-têu ke . "
42009050	Yâ-sû chhiu tui kì kóng : " M̀-hó kim-chṳ́ kì , yîn-vi m̀-he fán-tui ngì-têu ke , chhiu-he chan-sṳ̀n ngì-têu ke . "
42009051	Yâ-sû su-chiap sṳ̂n-thiên ke ngit-è voi to lé , kì kiet-sîm oi hi Yâ-lu-sat-lâng ,
42009052	chhiu phai sṳ́-chá siên hàng . Kì-têu hi-to Sat-mâ-li-â ke yit-chak chhûn-chông , oi vi Yâ-sû chún-phi .
42009053	Chúng-he ke thi-fông ke ngìn m̀ fôn-ngiàng Yâ-sû , yîn-vi kì oi hi Yâ-lu-sat-lâng .
42009054	Kiâ ho̍k-sâng Ngâ-kok lâu Yok-hon khon-tó liá-ke chhìn-hìn , chhiu kóng : " Chú â , ngì oi ngài-têu hêm thiên-táng ke fó hâ-lòi sêu-me̍t kì-têu mò ? "
42009055	Yâ-sû chón-sṳ̂n chit-phi kì-têu .
42009056	Kì-têu chhiu hi phe̍t ke chhûn-chông .
42009057	Chhai kì-têu só-hàng ke lu-song , yû yit-ke ngìn tui Yâ-sû kóng : " Ngì mò-lun hi-to nai-vi , ngài yit-thin oi thèn ngì . "
42009058	Yâ-sû kóng : " Fù-lì yû lùng , tiâu-é yû teu , chúng-he Ngìn-chṳ́ lièn thiap-thèu ke só-chhai ya mò . "
42009059	Yâ-sû yu tui nang-ngoi yit-ke ngìn kóng : " Ngì lòi thèn ngài . " Chúng-he ke-ngìn kóng : " Chú â , chún ngài siên chón-hi mài-chong ngâ-pâ . "
42009060	Yâ-sû kóng : " Pûn sí-ngìn hi mài-chong kì-têu ke sí-ngìn ! Na-he ngì , ngì oi hi chhòn Song-ti koet ke fuk-yîm . "
42009061	Yu yû yit-ke ngìn kóng : " Chú â , ngài oi thèn ngì , chúng-he chún ngài siên chón-hi thùng vuk-hâ-ngìn chhṳ̀-phe̍t . "
42009062	Yâ-sû tui kì kóng : " Sú hon-tén lài-è kâng-thièn yu kín-khon heu-poi ke ngìn , khâm-m̀-tet cho Song-ti koet ke ngìn . "
42010001	Ko yit-chham sṳ̀-kiên , Chú nang-ngoi kién-sién chhit-sṳ̍p-ngi-ke ngìn , phai kì-têu chhut-hi , yit-chû lióng-ke ngìn , siên hi kì oi fóng-mun ke sàng-sṳ lâu chhûn-chông .
42010002	Kì tui kì-têu kóng : " Oi sû-sṳ̀n ke chhin-tô , chúng-he sû-kot ke ngìn thet-séu . Ngì-têu oi khì-khiù thièn-chú kâ-phai kûng-ngìn lòi sû-kot .
42010003	Ngì-têu hi ! Ngài phai ngì-têu chhut-hi , chhiong sung se yòng-è ngi̍p lòng-khiùn yit-yong .
42010004	M̀-hó tai chhièn-pâu , m̀-hó tai lî-hàng-thoi , m̀-hó tai hài-è , ya m̀-hó liáu sṳ̀-kiên chhai lu-song thùng ngìn chhiáng-ôn .
42010005	Ngì-têu mò-lun to nai-kâ , oi siên kóng : ' Ngien ngì chhiòn-kâ phìn-ôn ! '
42010006	Ke-vi na yû fôn-hí phìn-ôn ke ngìn , ngì-têu só khiù ke phìn-ôn chhiu voi lìm-to kì ; na mò , ke chuk-fuk chhiu kûi-chón ngì-têu .
42010007	Ngì-têu oi he̍t chhai ke kâ , sṳ̍t-lîm kì-têu só kiûng-kip ke , yîn-vi kûng-ngìn tet kûng-chhièn he ha̍p-lî ke ; m̀-hó tui liá kâ sái-to phe̍t kâ hi .
42010008	Ngì-têu mò-lun hi-to nai-chho sàng-sṳ , na yû-ngìn fôn-ngiàng ngì-têu , vi ngì-têu chún-phi má-ke sṳ̍t ke , ngì-têu chhiu sṳ̍t má-ke ;
42010009	ya oi yî-hó ke thi-fông ke phiang-ngìn , pin tui kì-têu kóng : ' Song-ti ke koet voi chhai ngì-têu chûng-kiên sṳ̍t-hien lé ! '
42010010	Chúng-he , na-he ngì-têu hi-to yit-chho sàng-sṳ , ke-vi ke ngìn m̀ fôn-ngiàng ngì-têu , ngì-têu chhiu hi thai-kiê siên-pu kóng :
42010011	' Lièn ngì-têu liá sàng-tú ke nài-fún , ngiàm chhai ngài-têu kiok-hong ke , ngài-têu ya oi tém-thet , péu-sṳ tui ngì-têu ke kín-ko . Chúng-he ngì-têu oi ki-tet , Song-ti ke chú-khièn voi sṳ̍t-hien lé ! '
42010012	Ngài lâu ngì-têu kóng , chhai sṳ́m-phan ke-ngit , Só-tô-mâ só-su ke chit-fa̍t voi pí ke sàng-sṳ só-su ke khiâng chhin-tô !
42010013	" Kô-lâ-sin â , ngì fái lé ! Pak-soi-thai â , ngì chhám lé ! Ngài chhai ngì-têu chûng-kiên só hàng ke sṳ̀n-chiak , na-he hàng chhai Thai-ngì lâu Sî-tun , ke-vi ke ngìn chó chhiu chhô chhai thi-song , chok mà-sâm , ve fó-fôi chhai thèu-nà-táng lòi péu-sṳ fí-kói lô !
42010014	Chhai sṳ́m-phan ke-ngit , Thai-ngì lâu Sî-tun só-su ke chit-fa̍t voi pí ngì-têu só-su ke hàn-kha khiâng !
42010015	Na-he ngì , Kâ-pak-nùng â , ngì sióng-oi kô-kô chhai-song mâ ? Chúng-he , ngì chiông-lòi voi tiet-lo̍k thi-ngiu̍k hi ! "
42010016	Yâ-sû yu tui kiâ ho̍k-sâng kóng : " Thâng-chhiùng ngì-têu ke , chhiu-he thâng-chhiùng ngài ; khî-chhie̍t ngì-têu ke , chhiu-he khî-chhie̍t ngài ; khî-chhie̍t ngài ke , ya chhiu-he khî-chhie̍t ke chhâi ngài lòi ke . "
42010017	Ke chhit-sṳ̍p-ngi-ke ngìn fôn-fôn hí-hí chón-lòi , po-ko kóng : " Chú â ! Ngài-têu yung ngì ke miàng min-lin , lièn kúi ya fu̍k-chhiùng ngài-têu ! "
42010018	Yâ-sû tui kì-têu kóng : " Ngài khon-tó Sat-tan chhiong ngiap-lang án-ngiòng tui thiên-táng phiâng-hâ-lòi .
42010019	Thâng-hó ô ! Ngài yí-kîn su ngì-têu khièn-piang , hó chien-tha̍p sà lâu hiet-è , ya nèn yàng-ko sù-thi̍t yit-chhiet ke li̍t-liong ; mò má-ke nèn hoi ngì-têu lé .
42010020	Chúng-he , m̀-hó yîn-vi sià-lìn hòng-fu̍k ngì-têu lòi fôn-hí ; oi yîn-vi ngì-têu ke miàng ki-liu̍k chhai thiên-táng lòi fôn-hí . "
42010021	Chhiu chhai ke-sṳ̀ , Yâ-sû yîn-vi Sṳn-Lìn ke kám-thung , chhûng-mân fôn-hí , chhiu kóng : " Â-pâ , thiên-thi ke Chú â , ngài kám-chhia Ngì , yîn-vi Ngì chiông liá-têu sṳ khong-tén m̀ pûn chhûng-mìn yû ho̍k-mun ke ngìn tî , fán-chón hién-mìn pûn se-ngìn-è . Â-pâ â , mò m̀-chho̍k , liá-chúng ôn-phài he Ngì só fôn-hí ke chṳ́-yi .
42010022	" Ngâ Pâ yí-kîn chiông yit-chhiet su-pûn ngài lé ! Chhù-liáu Â-pâ , mò-ngìn sṳt Lai-é ; chhù-liáu Lai-é lâu Lai-é só oi khí-sṳ ke ngìn , ya mò-ngìn voi sṳt Â-pâ . "
42010023	Yèn-heu , Yâ-sû chón-sṳ̂n hiong ho̍k-sâng , sṳ̂-ha tui kì-têu kóng : " Ngì-têu ke muk-chû khon-tó liá yit-chhiet sṳ-chhìn , sṳ̍t-chhai chṳ̂n-yû fuk-hi â !
42010024	Ngài lâu ngì-têu kóng , thèu-pái yû chhin-tô siên-tî lâu kiûn-vòng sióng-oi khon ngì-têu só khon-tó ke , chúng-he mò khon-tó ; sióng-oi thâng ngì-têu só thâng-tó ke , ya mò thâng-tó . "
42010025	Yû yit-ke Fap-li̍t kau-sṳ̂ hong-hí-lòi sṳ-tham Yâ-sû , kóng : " Sîn-sâng , ngài oi cho má-ke chang cho-tet sṳ̀n-su yún-yén ke sâng-miang ? "
42010026	Yâ-sû kóng : " Fap-li̍t-sû ngióng-pân kóng ? Ngì só ngiên-kiu ke kiet-lun he má-ke ? "
42010027	Ke-ngìn en-kóng : " Ngì oi yung chhiòn-phu ke sîm-chṳ , chhìn-kám , li̍t-liong lâu lî-chṳ kin-oi Chú — ngì ke Song-ti ; ya oi siak lìn-sa , chhiu-chhiong siak chhṳ-kâ yit-yong . "
42010028	Yâ-sû tui kì kóng : " Ngì ke fì-tap chhin chho̍k , cheu án-ngiòng cho , ngì chhiu voi sṳ̀n-su yún-yén ke sâng-miang . "
42010029	Ke Fap-li̍t kau-sṳ̂ sióng-oi hién-mìn chhṳ-kâ yû lî , chhiu mun Yâ-sû kóng : " Má-ngìn he ngài ke lìn-sa â ? "
42010030	Yâ-sû en-kóng : " Yû yit-ke ngìn tui Yâ-lu-sat-lâng hâ-hi Yâ-li-kô , lu-song tù-tó khiòng-tho . Kì-têu pok-thet kì ke sâm , chiông kì tá-to pan-sâng-sí , fit chhai ke-vi .
42010031	Tú-hó , yû yit-ke chi-sṳ̂ ya tui ke-thiàu lu hâ-hi ; kì yit khon-tó ke-ngìn , chhiu sám-khôi , tui nang-ngoi yit-phién ko-hi .
42010032	Khiung-yong , yû yit-ke Li-vi-ngìn ya kîn-ko ke-vi , khon yit-ha , ya sám-khôi , tui nang-ngoi yit-phién ko-hi .
42010033	Chúng-he , yû yit-ke Sat-mâ-li-â-ngìn lu-ko ke-vi ; kì yit khon-tó ke-ngìn , chhiu lìn-mén kì .
42010034	Kì chin-chhièn , yung yù lâu chiú tó chhai ke-ngìn ke sông-héu , thoi kì pâu-hó , yèn-heu fù kì sông chhṳ-kâ ke lì-è , tai kì hi-to yit-kiên lî-sa , chhai ke-vi cheu-ku kì .
42010035	Thi-ngi-ngit , kì nâ lióng-chak ngiùn-chhièn kâu-pûn lî-sa ke chú-ngìn , kóng : ' Chhiáng ngì cheu-ku kì , tén ngài to-chón-lòi kîn-ko liá-vi ke sṳ̀ , ngài voi na̍p-chhîn chhiòn-phu ke só-fi . ' "
42010036	Chiap-tén , Yâ-sû mun-kóng : " Cheu ngì ke khon-fap , liá sâm-ke ngìn tông-chûng , nai-ke he tù-tó khiòng-tho ke ngìn ke lìn-sa nè ? "
42010037	Fap-li̍t kau-sṳ̂ en-kóng : " He ke yung chhṳ̀-pî tui-thai kì ke ngìn . " Yâ-sû kóng : " Ngì hi , cheu án-ngiòng hi cho ! "
42010038	Yâ-sû lâu ho̍k-sâng ki-siu̍k hiong-chhièn hàng , lòi-to yit-chak chhûn-chông . Chhai ke-vi yû yit-ke miàng ôn-to Mâ-thai ke fu-ngìn-kâ , chiap-thai Yâ-sû hi kiâ vuk-hâ .
42010039	Mâ-thai yû yit-ke ló-moi , ôn-to Mâ-li-â . Mâ-li-â lòi chhô chhai Chú ke kiok-chhièn , kín thâng kì kóng tho-lî .
42010040	Mâ-thai yîn-vi chiap-thai ke sṳ chhin mò-hàn , sîm-kôn tông lon , chhiu chin-chhièn lòi kóng : " Chú â , ngài ló-moi piong ngài yit-sà án mò-hàn , ngì khon cho-tet mâ ? Ham kì lòi thùng ngài then-sú â ! "
42010041	Chú en-kóng : " Mâ-thai , Mâ-thai , ngì vi-tó án-tô sṳ-chhìn chhâu-sîm fàn-lò ,
42010042	chúng-he chṳ́-yû yit-khien sṳ he cho-m̀-tet mò ke . Mâ-li-â só-sién ke he chui-hó ke phu-fun , he m̀-voi pûn-ngìn chhióng-chéu ke . "
42011001	Yû yit-pái , Yâ-sû chhai yit-ke só-chhai khì-tó . Khì-tó heu , yû yit-ke ho̍k-sâng tui kì kóng : " Chú â , chhiáng kâu ngài-têu khì-tó , chhiong Yok-hon kâu kì ke ho̍k-sâng yit-yong . "
42011002	Yâ-sû lâu kì-têu kóng : " Ngì-têu oi án-ngiòng khì-tó : Â-pâ â : Ngien Ngì ke sṳn-miàng su chûn-chhung ; ngien Ngì chhai sṳ-kiên chóng-khièn .
42011003	Su ngài-têu tak-ngit só sî-yeu ke yím-sṳ̍t .
42011004	Sa-miên ngài-têu ke chhui-ko , yîn-vi ngài-têu ya sa-miên só-yû tet-chhui ngài-têu ke ngìn . M̀-hó pûn ngài-têu tù-tó thet-chhûng ke kháu-ngiam . "
42011005	Chiap-tén , Yâ-sû lâu kì-têu kóng : " Ká-sṳ́ ngì-têu chûng-kiên yû-ngìn pan-ya hi-to phèn-yû vuk-hâ , tui kì kóng : ' Phèn-yû , chhiáng chia ngài sâm-chak piáng-è ;
42011006	yîn-vi yû yit-ke phèn-yû lî-hàng lòi ngâ vuk-hâ , ngài mò má-ke sṳ̍t ke hó chêu-thai kì . '
42011007	Na-he ngì ke phèn-yû tui vuk-tú en-kóng : ' Mo̍k chhàu ngài ! Mùn yí-kîn koân-hó , ngài lâu ngài ke chṳ́-ńg ya yí-kîn sông-chhòng lé , ngài mò fap-thu hong-hí-lòi nâ pûn ngì . '
42011008	Oi ngióng-pân chang hó nè ? Ngài lâu ngì-têu kóng , chhiu-son kì mò yîn-vi ke-ngìn he kiâ phèn-yû , hong-hí-lòi nâ piáng-è pûn kì , ya voi yîn-vi ke-ngìn pet-chhiet kín khiù , hong-hí-lòi nâ kì só sî-yeu ke tûng-sî pûn kì .
42011009	" Só-yî , ngài lâu ngì-têu kóng : Ngì-têu khiù , chhiu voi tet-tó ; chhìm , chhiu voi chhìm-tó ; phông-mùn , mùn chhiu voi vi ngì-têu khôi .
42011010	Yîn-vi mî-yit-ke khiù ke , chhiu tet-tó ; chhìm ke , chhiu chhìm-tó ; phông-mùn ke , mùn chhiu vi kì khôi .
42011011	Ngì-têu tông-chûng cho â-pâ ke , lai-é thó ǹg-è ke sṳ̀ , yû má-ngìn fán-chón nâ sà-kô pûn kì ?
42011012	Thó kiê-lón ke sṳ̀ , fán-chón nâ hiet-è pûn kì nè ?
42011013	Ngì-têu sûi-yèn fái , hàn tî nâ hó tûng-sî pûn chhṳ-kâ ke chṳ́-ńg ; án-ngiòng , chhai thiên-táng ke Â-pâ kám m̀-he hàn-kha oi chiông Sṳn-Lìn su-pûn khiù Kì ke ngìn mâ ? "
42011014	Yâ-sû kiuk-chéu yit-ke á-è-kúi , kúi chhut-hi heu , ke-ngìn chhiu kóng-fa . Chung-ngìn lûng-chúng chhin chho̍k-kiâng ,
42011015	chúng-he kì-têu chûng-kiên yû-ngìn kóng : " Kì he kho kúi-vòng Phe̍t-sî-puk kiuk-kúi . "
42011016	Ya yû-têu ngìn sióng-oi hoi Yâ-sû , yêu-khiù kì hàng yit-ke sṳ̀n-chiak , lòi chṳn-mìn kì só cho ke he tui Song-ti lòi ke .
42011017	Yâ-sû tî kì-têu ke yi-sṳ , chhiu tui kì-têu kóng : " Yit-ke koet-kâ chhṳ-siông fûn-chên , ke koet-kâ yit-thin voi phai-thet . Yit-ke kâ-thìn chhṳ-siông fûn-chên , ke kâ-thìn thin-chho̍k voi pho-sui thet-hi .
42011018	Ká-sṳ́ Sat-tan chhṳ-siông fûn-chên , kì ke koet ngióng-pân voi khî tet-he̍t nò ? Ngì-têu kóng ngài kiuk-kúi he kho Phe̍t-sî-puk .
42011019	Na-he án-ngiòng , ngì-têu ke chṳ́-thi kiuk-kúi yu he kho má-sà nò ? Ngì-têu ke chṳ́-thi voi chṳn-mìn he ngì-têu m̀-chho̍k !
42011020	Khì-sṳ̍t , ngài kiuk-kúi na-he kho Song-ti ke nèn-li̍t , chhiu-he chṳn-mìn Song-ti yí-kîn chhai ngì-têu tông-chûng chóng-khièn lé .
42011021	" Sú nâ vú-hi ke yúng-sṳ chóng-tén kì chhṳ-kâ ke vuk , ke-sṳ̀ kì ke tûng-sî chhiu chhin ôn-chhiòn .
42011022	Chúng-he , pí kì hàn-kha yû-li̍t ke yúng-sṳ lòi-to , chṳ-fu̍k kì , chhiu chiông kì só-kho ke vú-hi chhióng-chéu , yu chiông kì só chhióng-lòi ke tûng-sî pûn-thet .
42011023	" M̀ thùng ngài khiung-ha ke , chhiu-he fán-tui ngài ke ; m̀ thùng ngài khiung-ha sû-si̍p ke , chhiu-he tá-san ke .
42011024	" Sià-lìn lì-khôi só fu-sṳ̂n ke ngìn , chhai châu-sóng ke thi-fông hàng-lòi hàng-hi , chhìm hiû-sit ke só-chhai , chúng-he chhìm mò , chhiu kóng : ' Ngài oi chón ngièn-lòi ke vuk-tú hi . '
42011025	Kì chhiu to-chón hi , khon-tó ke vuk piang-to chhiang-li chhiang-li , yu chṳ́n-lî to chhin hó-se .
42011026	Kì chhiu chhut-hi , tai chhit-ke pí kì hàn-kha ok ke sià-lìn to-chón-lòi , thùng kì khiung-ha ngi̍p-hi he̍t . Án-ngiòng , ke-ngìn heu-lòi ke chhìn-hìn chhiu pí siên-chhièn hàn-kha chhám . "
42011027	Yâ-sû kóng-tén liá-ke fa , ngìn-khiùn chûng yû yit-ke fu-ngìn-kâ thai-sâng tui kì kóng : " Kiung ngì , pûn ngì sṳ̍t-nen ke ngìn , sṳ̍t-chhai yû fuk-hi ô ! "
42011028	Yâ-sû kóng : " Thâng Song-ti ke fa chhiu chûn-hàng ke ngìn , hàn-kha yû fuk-hi ô ! "
42011029	Chung-ngìn chhi-si̍p ye̍t-lòi ye̍t-tô , Yâ-sû chhiu kóng : " Liá sṳ-thoi ke ngìn án sià-ok ô ! Ngì-têu sióng-oi khon sṳ̀n-chiak , chúng-he , chhù-liáu Yok-nâ ke sṳ̀n-chiak yî-ngoi , mò phe̍t ke sṳ̀n-chiak hó pûn ngì-têu khon .
42011030	Yok-nâ ngióng-pân sàng-cho Nì-nì-mì-ngìn ngién-chûng ke sṳ̀n-chiak , Ngìn-chṳ́ ya oi sàng-cho liá sṳ-thoi ngìn ngién-chûng ke sṳ̀n-chiak .
42011031	Chhai sṳ́m-phan ke-ngit , nàm-fông ke ńg-vòng voi khî-hí-lòi ko ngì-têu liá-thoi ke ngìn , yîn-vi kì tui án-yén lòi thâng Só-lò-mùn-vòng chṳ-fi ke fa . Ngài lâu ngì-têu kóng , chhai liá-vi yû pí Só-lò-mùn-vòng hàn-kha ví-thai ke .
42011032	Chhai sṳ́m-phan ke-ngit , Nì-nì-mì-ngìn voi khî-hí-lòi ko ngì-têu liá-thoi ke ngìn , yîn-vi kì-têu thâng-tó Yok-nâ só-chhòn ke chhiu hi-sià kûi-chṳn . Ngài lâu ngì-têu kóng , chhai liá-vi yû pí Yok-nâ hàn-kha ví-thai ke .
42011033	" Mò ngìn tiám-tên khong chhai mò ngìn khon-tó ke só-chhai , ya-he piong chhai téu tái-hâ ; kì yit-thin he piong chhai tên-thòi-táng , pûn ngi̍p-lòi ke ngìn khon-tet-tó kông .
42011034	Muk-chû khó-pí sṳ̂n-thí ke tên . Muk-chû na-he hó , ngì chhiòn-sṳ̂n chhiu voi yû kông-mìn ; muk-chû na fái-thet , ngì ke sṳ̂n-thí chhiu voi vû-am .
42011035	Só-yî , oi se-ngi , kiâng-pha ngì tî-poi ke kông pien-cho vû-am .
42011036	Na-he ngì chhiòn-sṳ̂n chhûng-mân kông-mìn , mò pan-tiám vû-am , chhiu voi kông-mìn chhan-lan , chhiong pûn tên ke kông cheu-tén yit-yong . "
42011037	Yâ-sû kóng liá-têu fa heu , yû yit-ke Fap-li-soi-ngìn chhiáng kì sṳ̍t-fan ; kì chhiu ngi̍p-hi chhô-chok .
42011038	Liá Fap-li-soi-ngìn khon-tó Yâ-sû sṳ̍t-fan chhièn mò siên cheu kûi-kí sé-sú , chhiu fî-sòng khì-koai .
42011039	Chú tui kì kóng : " Ngì-têu Fap-li-soi-ngìn chiông pî-é lâu phàn-è ke ngoi-poi sé-to chhiang-chhiang , chúng-he ngì-têu ke tî-poi fán-chón chông-mân thâm-sîm lâu sià-ok .
42011040	Ngì liá-têu ngong-é â , chho ngoi-poi ke Song-ti kám m̀-he ya chho tî-poi mâ ?
42011041	Chṳ́-oi chiông pî-phàn tî-poi ke tûng-sî sung pûn khiùng-khú-ngìn , án-ngiòng , yit-chhiet tui ngì-têu lòi-kóng chhiu son chhiang-li lé .
42011042	" Ngì-têu Fap-li-soi-ngìn chhám lé ! Ngì-têu lièn pho̍k-hò , yùn-hiông , lâu khì-thâ ke hiông-liau ya hien sṳ̍p-fûn chṳ̂-yit pûn Song-ti , chúng-he fut-lio̍k kûng-ngi lâu kin-oi Song-ti ke sṳ . Khì-sṳ̍t , liá-têu chang he ngì-têu yin-tông chhin-li̍t hi-hàng ke ; khì-thâ ke , ya cho-m̀-tet fut-lio̍k .
42011043	" Ngì-têu Fap-li-soi-ngìn chhám lé ! Ngì-têu oi chhô fi-thòng-tú ke thi̍t-phe̍t chho-vi , oi phe̍t-ngìn chhai kûng-khiung chhòng-só tui ngì-têu chṳ-kin chhiáng-ôn .
42011044	Ngì-têu chhám lé ! Yîn-vi ngì-têu chhiong mò cho ki-ho ke fùn-mu , tui ke táng-kô hàng-ko-hi , mò-ngìn tî he fùn-mu . "
42011045	Yû yit-ke Fap-li̍t kau-sṳ̂ tui Yâ-sû kóng : " Sîn-sâng , ngì án-ngiòng kóng , lièn ngài-têu ya pûn ngì vú-yu̍k-tó lé ! "
42011046	Yâ-sû en-kóng : " Ngì-têu liá-pân Fap-li̍t kau-sṳ̂ me chhám lé ! Ngì-têu chiông nàn khâi ke chhûng-tâm piong chhai phe̍t-ngìn ke kiên-thèu-táng , chúng-he chhṳ-kâ lièn chhûn yit-kî sú-chṳ́ then-sú ya m̀ hén .
42011047	Ngì-têu chhám lé ! Ngì-têu chṳ́n-lî siên-tî ke fùn-mu , ke-têu siên-tî chang he ngì-têu ke chú-siên só sat-hoi ke .
42011048	Án-ngiòng , ngì-têu chṳn-mìn yu chan-sṳ̀n ngì-têu chú-siên só-cho ke sṳ ; kì-têu sat-hoi siên-tî , ngì-têu chhiu chṳ́n-lî siên-tî ke fùn-mu .
42011049	Só-yî , Song-ti ke Chṳ-fi sṳt kóng : ' Ngài oi phai siên-tî lâu sṳ́-thù to kì-têu ke-vi hi ; yû-têu voi pûn kì-têu chhṳ̀-sí , yû-têu voi pûn kì-têu pet-hoi . '
42011050	Yîn-vi án-ngiòng , tui chhóng-chho sṳ-kie yî-lòi , só-yû sat-hoi siên-tî ke chhui ,
42011051	tui sat-hoi Â-pak , chhṳ̍t-to chhai chi-thàn lâu sṳn-só chûng-kiên sat-hoi Sat-kâ-li-â vì-chṳ́ só-yû ke hiet-chai , liá sṳ-thoi ke ngìn yit-thin oi vàn . Ngài sṳ̍t-chhai lâu ngì-têu kóng , liá sṳ-thoi ke ngìn yit-thin oi vi-tó liá yit-chhiet su chit-fa̍t !
42011052	" Ngì-têu liá-pân Fap-li̍t kau-sṳ̂ chhám lé ! Ngì-têu chiông tá-khôi chṳ-sṳt pó-khu ke só-sṳ̀ chhióng-chéu , chhṳ-kâ m̀ ngi̍p-hi , ya chú-tóng sióng-oi ngi̍p ke ngìn ngi̍p-hi ! "
42011053	Yâ-sû lì-khôi ke-vi yî-heu , kîn-ho̍k kau-sṳ̂ lâu Fap-li-soi-ngìn khôi-sṳ́ kit-lie̍t phî-phìn kì , nâ chhin-tô nàn-thì lòi mun kì ,
42011054	sióng-oi tui kì ke fa chhìm pá-piang lòi hoi kì .
42012001	Ke-sṳ̀ , yû kí-van ngìn chhi-si̍p chhai ke-vi , yit hàng chhiu voi tha̍p-tó ngìn . Yâ-sû siên tui ho̍k-sâng kóng : " Ngì-têu oi thì-fòng Fap-li-soi-ngìn ke fat-kau , chhiu-he kì-têu ke ká-mo vì-san .
42012002	Yit-chhiet châ-tén ke sṳ yû yit-ngit voi pien-cho kûng-khôi , pi-me̍t ke sṳ ya voi pûn-ngìn tî-tó .
42012003	Só-yî , ngì-têu chhai am-chûng só-kóng ke fa , voi chhai kông-thiên pha̍k-ngit chṳ̂-ha pûn-ngìn thâng-tó ; ngì-têu chhai kiên-tú , chhai ngìn ke ngí-kûng sùn kóng ke , ya voi pûn-ngìn chhai vuk-táng siên-pu chhut-lòi .
42012004	" Chhîn-oi ke phèn-yû â , ngài lâu ngì-têu kóng , chṳ́-yû chhṳ̀-sí ngiuk-thí , mò-fap chin yit-phu hoi ngì-têu ke , m̀-sṳ́ kiâng kì-têu .
42012005	Ngài oi chṳ́-sṳ ngì-têu só-oi kiâng ke he má-sà : Ngì-têu só-oi kiâng ke he Song-ti ; Kì chhṳ-sí ngìn yî-heu , yu yû khièn hó chiông ngìn fit-lo̍k thi-ngiu̍k hi . Ngài chai kóng , ngì-têu só-oi kiâng ke chhiu-he Kì !
42012006	" Ńg-chak vuk-yàm-tiâu-é sûi-yèn chang mai lióng-kok ngiùn , chúng-he Song-ti mò yit-chak voi m̀ ki-tet ;
42012007	lièn ngì-têu ke thèu-nà-mô tak-thiàu Kì me son-ko lô ! Só-yî , m̀-sṳ́ kiâng , ngì-têu pí yit thai-khiùn ke vuk-yàm-tiâu-é kâ chhin kui-chhung !
42012008	" Ngài lâu ngì-têu kóng , chhai ngìn ke mien-chhièn ngin ngài ke , Ngìn-chṳ́ chhai Song-ti ke thiên-sṳ́ mien-chhièn ya oi ngin kì ;
42012009	chhai ngìn ke mien-chhièn m̀ ngin ngài ke , Ngìn-chṳ́ chhai Song-ti ke thiên-sṳ́ mien-chhièn ya m̀ ngin kì .
42012010	" Kóng-fa fâm-tó Ngìn-chṳ́ ke , hàn-yû khó-nèn tet-tó sa-miên ; chúng-he siet-thu̍k Sṳn-Lìn ke , mò khó-nèn tet-tó sa-miên .
42012011	" Ngìn tai ngì-têu hi fi-thòng , sṳm-chṳ tai-hi kôn-chóng ya-he thúng-chhṳ-chá mien-chhièn su sṳ́m-mun ke sṳ̀ , ngì-têu m̀-sṳ́ sèu oi ngióng-pân phien-fu , ya-he oi kóng má-ke fa ;
42012012	to ke-sṳ̀ , Sṳn-Lìn voi chṳ́-sṳ ngì-têu yin-tông kóng ke fa . "
42012013	Chung-ngìn tông-chûng , yû yit-ke ngìn tui Yâ-sû kóng : " Sîn-sâng , chhiáng ham ngài ke hiûng-thi thùng ngài pûn ngâ-pâ ke vì-sán . "
42012014	Yâ-sû en-kóng : " Phèn-yû , má-ngìn sat-li̍p ngài vi ngì-têu ton sṳ-chhìn ya-he pûn vì-sán nò ? "
42012015	Yèn-heu , kì ki-siu̍k tui chung-ngìn kóng : " Ngì-têu oi kiún-sṳ́m ! Oi yok-suk chhṳ-kâ , m̀-hó thâm-sîm ; yîn-vi ngìn ke sâng-miang put-chhai kâ-sán fûng-fu . "
42012016	Yâ-sû chhiu tui kì-têu kóng yit-ke pí-yi . Kì kóng : " Yû yit-ke chhòi-chú , kì ke thièn-yèn chhut-sán fûng-fu ;
42012017	kì sióng-lòi sióng-hi , kóng : ' Ngài mò la thai ke só-chhai hó sû-chhòng só-yû ke ńg-kuk , oi ngióng-pân chang hó nè ? '
42012018	Kì en chhṳ-kâ kóng : ' Ngài oi án-ngiòng cho : Ngài oi chiông ngièn-lòi ke chhông-khu chhak-thet , hí hàn-kha thai ke , lòi khong ńg-kuk lâu khì-thâ ke fo-vu̍t ;
42012019	yèn-heu , ngài oi tui chhṳ-kâ kóng : Hó-miang ngìn â ! Ngì yû án-tô hó tûng-sî , cho chhin-tô ngièn ke lu-yung . Cho ngì ôn-sîm hiû-sit , yù-chhai ngì oi sṳ̍t , oi lîm , khoai-lo̍k hióng-su ngìn-sên ô ! '
42012020	Chúng-he , Song-ti tui kì kóng : ' Ngì liá-chak ngong-é â , kîm-am-pû chhiu oi sû ngì ke miang ; ngì só chún-phi ke oi kûi-pûn má-ngìn nè ? ' "
42012021	Yâ-sû kiet-lun kóng : " Vi-tó chhṳ-kâ chit-chhùn chhòi-sán , chúng-he chhai Song-ti mien-chhièn m̀-he fu-chiuk ke ngìn , ya he án-ngiòng . "
42012022	Yâ-sû yu tui ho̍k-sâng kóng : " Só-yî , ngài lâu ngì-têu kóng , m̀-hó vi-tó sên-fa̍t só sî-yeu ke sṳ̍t-vu̍t , ya-he sṳ̂n-thí só-oi chok ke sâm-fu lòi chhâu-sîm .
42012023	Sâng-miang pí sṳ̍t-vu̍t kha chhung-yeu ; sṳ̂n-thí pí sâm-fu kha yeu-kín .
42012024	Ngì-têu khon ke-têu vû-â : Kì-têu mò chung , mò sû , ya mò kuk-chhông ya-he chhông-khu , Song-ti hàn-he hiuk kì-têu ; ngì-têu pí tiâu-é kui-chhung kâ chhin-tô !
42012025	Ngì-têu tông-chûng má-ngìn nèn yung yù-sèu sṳ̍t kâ kí-ngit nè ?
42012026	Lièn liá-chúng se sṳ-chhìn ngì-têu ya cho m̀-tó , cho-má-ke hàn-oi vi khì-thâ ke sṳ chhâu-sîm nè ?
42012027	Ngì-têu khon pak-ha̍p-fâ ngióng-pân chiâng hí-lòi ! Kì-têu mò cho-se , ya mò cho-sâm ; chúng-he ngài lâu ngì-têu kóng , chhiu-he Só-lò-mùn khi̍t yùng-fà fu-kui ke sṳ̀ , kì ke tá-pan ya mò yit-lùi yâ-fâ án-chiâng .
42012028	Yâ-sâng ke fâ-chhó kîm-pû-ngit sâng chhut-lòi , thiên-kông-ngit chhiu châu-thet , pûn-ngìn fit-lo̍k fó-lù hi sêu , Song-ti hàn án-ngiòng vi kì-têu tá-pan , Kì kám m̀-voi chiông sâm-fu su-pûn ngì-têu ? Ngì-têu ke sin-sîm sṳ̍t-chhai thet-se !
42012029	Só-yî , ngì-têu m̀-hó chhâu-sîm oi sṳ̍t má-ke , lîm má-ke , vi liá-têu sṳ lòi yù-sèu .
42012030	Liá-têu sṳ he sṳ-kiên m̀-sin ke ngìn só chûi-khiù ke . Ngì-têu ke Â-pâ tî liá-têu chhiòn-phu he ngì-têu só sî-yeu ke .
42012031	Ngì-têu oi chûi-khiù Song-ti koet ke sṳ̍t-hien , Kì chhiu voi chiông liá yit-chhiet chhiòn-phu su-pûn ngì-têu .
42012032	" Ngì-têu se-khiùn â , m̀-sṳ́ kiâng , yîn-vi ngì-têu ke Â-pâ chhin fôn-hí chiông Kì ke koet su-pûn ngì-têu .
42012033	Oi mai ngì-têu só yû ke , chiông chhièn nâ-hi kiu-chi khiùng-khú-ngìn ; oi vi chhṳ-kâ chún-phi m̀-voi lan ke chhièn-thoi-é , chiông chhòi-pó chit-chhùn chhai thiên-táng . Chhai ke-vi , chhòi-pó m̀-voi mò-thet ; yîn-vi chhe̍t-é mò fap-thu hi ke-vi , ya mò chhùng-è lòi chu .
42012034	Yîn-vi ngì-têu ke chhòi-pó chhai nai-vi , ngì-têu ke sîm ya chhai ke-vi .
42012035	" Ngì-têu oi sùi-sṳ̀ chún-phi hó-se , thak-tén yêu-tai , tiám-tén tên ,
42012036	chhiu-chhiong phu̍k-ngìn tén chú-ngìn tui fûn-yîn ke yèn-si̍t chón-lòi . Chú-ngìn chón-lòi phông-mùn ke sṳ̀ , kì-têu chit-sṳ̀ chhiu vi kì khôi-mùn .
42012037	Chú-ngìn chón-lòi , khon-tó liá-têu phu̍k-ngìn án kín-siáng , kì-têu chhiu yû fuk-hi lé ! Ngài sṳ̍t-chhai lâu ngì-têu kóng , chú-ngìn voi thak-tén yêu-tai , ham kì-têu chhô-hâ-lòi sṳ̍t-fan , chhîn-sṳ̂n fu̍k-sṳ kì-têu .
42012038	Na-he chú-ngìn yèn-chhàn to pan-ya ya-he thiên-mùng-kông chang chón-lòi , khon-tó phu̍k-ngìn hàn-he kín-siáng , kì-têu chhiu yû fuk-hi lé !
42012039	Ngì-têu oi tî : Yit-kâ ke chú-ngìn na-he tî chhe̍t-é kí-sṳ̀ voi lòi , kì yit-thin m̀-voi pûn chhe̍t-é yet khûng-é ngi̍p-lòi .
42012040	Ngì-têu ya yin-tông sùi-sṳ̀ chún-phi hó-se , yîn-vi Ngìn-chṳ́ voi chhai ngì-têu mò sióng-tó ke sṳ̀ fut-yèn kong-lìm . "
42012041	Pí-tet kóng : " Chú â , ngì liá pí-yi he tui ngài-têu kóng ke , ya-he tui thai-chung kóng ke ? "
42012042	Chú kóng : " Ngì-têu sióng , má-ngìn he chûng-sîm yu chîn-mìn ke phu̍k-ngìn â ? Chhiu-he chú-ngìn chṳ́-phai kì kón-lî khì-thâ phu̍k-ngìn ke sṳ̀ , kì chhiu cheu-sṳ̀ fûn-phi liòng-sṳ̍t ke ngìn .
42012043	Chú-ngìn chón-lòi ke sṳ̀ , khon-tó kì án-ngiòng hàng , liá phu̍k-ngìn he ngióng-pân yû fuk-hi â !
42012044	Ngài sṳ̍t-chhai lâu ngì-têu kóng , chú-ngìn voi phai kì kón-lî só-yû ke sán-ngia̍p .
42012045	Chúng-he , ke phu̍k-ngìn na-he sîm-chûng sióng : ' Ngài ke chú-ngìn voi kha-man chang chón-lòi ' , chhiu chhut-sú tá khì-thâ ke phu̍k-ngìn ya-he sṳ́-ńg , yu chhin-sṳ̍t chhin-lîm to chiú-chui ,
42012046	chhai kì mò sióng-tó ke ngit-è , chhai kì m̀-tî ke sṳ̀-kiên , ke phu̍k-ngìn ke chú-ngìn voi chón-lòi , chiông kì tá-to pan-sâng-sí , sṳ́ kì lâu mò chûng-sîm ke ngìn khiung-ha su hìn-fa̍t .
42012047	" Phu̍k-ngìn tî chú-ngìn oi kì cho má-ke , chúng-he mò chún-phi , ya-he m̀ cheu chú-ngìn ke yi-sṳ cho ; án-ngiòng , kì voi su-tó chhin chhûng ke piên-tá .
42012048	Na-he m̀-tî chú-ngìn ke yi-sṳ , chúng-he cho yin-tông oi su piên-tá ke sṳ , ke phu̍k-ngìn só-su ke piên-tá voi kha khiâng . Pûn má-ngìn kha-tô , chhiu oi tui kì sû kha-tô ; kâu-thok má-ngìn kha-tô , tui kì ke yêu-khiù ya kha-thai .
42012049	" Ngài to sṳ-kiên lòi he oi tiám-fó ; ngài he ngióng-pân phan-mong fó yí-kîn chho̍k-hí-lòi !
42012050	Ngài yû yin-tông oi su ke sé-lî ; vàn-sṳ̀n liá khú-nan ke sé-lî yî-chhièn , ngài he ngióng-pân chho̍k-kip â !
42012051	Ngì-têu m̀-hó láu-tó ngài lòi he tai-pûn sṳ-kiên fò-phìn ; ngài lâu ngì-têu kóng , ngài só tai-lòi ke pin m̀-he fò-phìn , fán-chón he fûn-lie̍t .
42012052	Chhiùng-kîm yî-heu , yit-kâ ńg-ke ngìn voi fûn-lie̍t , sâm-ke lâu lióng-ke siông-châng , lióng-ke lâu sâm-ke chok-tui .
42012053	Â-pâ lâu lai-é siông-châng , lai-é fán-tui â-pâ ; â-mê lâu moi-é siông-châng , moi-é fán-tui â-mê ; kâ-ngiòng lâu sîm-khiû siông-châng , sîm-khiû fán-tui kâ-ngiòng . "
42012054	Yâ-sû yu tui chung-ngìn kóng : " Ngì-têu khon-tó sî-phién yû yùn chhut-hien , chhiu kóng : ' Voi lo̍k-yí lô ' , chṳn-kîn chhiu lo̍k-yí .
42012055	Nàm-fûng yit chhôi , ngì-têu chhiu kóng : ' Voi hip-ngie̍t lô ' , chṳn-kîn chhiu hip-ngie̍t .
42012056	Ká-mo vì-san ke ngìn â ! Ngì-têu chhin voi khon thiên-set , ngióng-pân m̀-sṳt liá-ke sṳ̀-thoi nè ?
42012057	" Ngì-têu ngióng-pân chhṳ-kâ m̀ phan-ton má-ke he ha̍p-lî ke sṳ nè ?
42012058	Na-he yû-ngìn oi ko ngì , lâi ngì sông fap-yen , ngì oi chhin-liong chhai màng to fap-yen yî-chhièn thùng kì fò-kié , miên-tet kì chiông ngì kâu-pûn fap-kôn , fap-kôn kâu-pûn fap-kín , fap-kín chhiu koân ngì ngi̍p kâm-ngiu̍k .
42012059	Ngài lâu ngì kóng , ngì oi chhô-kâm , to ngì na̍p-chhîn fa̍t-kîm ke chui-heu yit-fûn chhièn . "
42013001	Tông-sṳ̀ , chhai ke-vi yû-ngìn lâu Yâ-sû kóng , yû-têu Kâ-li-li-ngìn hiong Song-ti hien-chi ke sṳ̀ pûn Pí-lâ-tô sat-hoi .
42013002	Yâ-sû kóng : " Yîn-vi liá-têu Kâ-li-li-ngìn chhám-sí , ngì-têu chhiu láu-tó kì-têu pí khì-thâ ke Kâ-li-li-ngìn chhui kha chhûng he-mò ?
42013003	Ngài lâu ngì-têu kóng , m̀-he án-ngiòng ; chhù-liáu ngì-têu fí-kói , ngì-têu ke kiet-khiu̍k khiung-yong ya he me̍t-mòng .
42013004	Sî-lò-â-thap vang-thet ke sṳ̀ , só chak-sí ke sṳ̍p-pat-sà , ngì-têu láu-tó kì-têu pí khì-thâ he̍t chhai Yâ-lu-sat-lâng ke ngìn kha fái he-mò ?
42013005	Ngài lâu ngì-têu kóng , m̀-he án-ngiòng ; chhù-liáu ngì-têu fí-kói , ngì-têu ke kiet-khiu̍k khiung-yong ya he me̍t-mòng . "
42013006	Chiap-tén , Yâ-sû tui kì-têu kóng yit-ke pí-yi : " Yû yit-ke ngìn chhai chhṳ-kâ ke phù-thò-yèn chung yit-thèu vù-fâ-kó-su . Kì sióng-oi chhai su-táng chhìm kó-chṳ́ , chúng-he chhìm m̀-tó .
42013007	Só-yî , kì tui chóng-yèn-ke kóng : ' Ngì khon , sâm-ngièn lòi , ngài chhai liá-thèu vù-fâ-kó-su táng-kô chhìm kó-chṳ́ , má-ke ya chhìm mò . Chám-thet kì ! Ngióng oi-sṳ́ pûn kì chiam-tén thú-thi nò ? '
42013008	Chóng-yèn-ke kóng : ' Thèu-kâ , kîm-ngièn chhiam-sṳ̀ liù-tén , tén ngài yet-sûng kì sùn-thèu ke nài , kâ têu phì .
42013009	Màng-ngièn na-he kiet kó-chṳ́ chhiu hó lé ; na-he mò , chang chám-thet kì . ' "
42013010	Yû yit-ke Ôn-sit-ngit , Yâ-sû chhai yit-ke fi-thòng kâu ngìn .
42013011	Yû yit-ke fu-ngìn-kâ pûn sià-lìn fu-sṳ̂n , phiang sṳ̍p-pat-ngièn , yêu-kut vân-vân , mò fap-thu khî-chhṳ̍t hí-lòi .
42013012	Yâ-sû khon-tó kì , chhiu ham kì , tui kì kóng : " Fu-ngìn-kâ , ngì ke phiang lì-khôi ngì lé ! "
42013013	Yâ-sû yung sú hon-tén kì , kì ke yêu-kut chit-sṳ̀ chhṳ̍t-hí-lòi ; kì chhiu siung-chan Song-ti .
42013014	Fi-thòng ke kón-lî-yèn khon-tó Yâ-sû chhai Ôn-sit-ngit yî-phiang , chhin khién , chhiu tui thai-kâ kóng : " Ngài-têu yû liuk-ngit hó cho-se ; ngì-têu yû phiang oi yî ke , yin-kôi chhai liá liuk-ngit tông-chûng lòi , mò yin-tông chhai Ôn-sit-ngit ! "
42013015	Chú en kì kóng : " Ngì liá-têu ká-mo vì-san ke ngìn â ! Kám-kóng ngì-têu tak-sà chhai Ôn-sit-ngit chhiu mò kié-khôi chhò-piên ke ngiù ya-he lì-è , khiên-hi lîm-súi mâ ?
42013016	Liá fu-ngìn-kâ he Â-pak-lâ-hón ke heu-thoi , kì pûn Sat-tan khún-tén sṳ̍p-pat-ngièn ; kám-kóng chhai Ôn-sit-ngit chhiu mò yin-kôi kié-khôi kì ke só-lien mâ ? "
42013017	Yâ-sû liá-ke fa pûn só-yû lâu kì chok-tui ke ngìn kám-kok chhin kien-seu ; thùng-sṳ̀ , chung-ngìn tui kì só-cho yit-chhiet ke khì-sṳ fî-sòng fôn-hí .
42013018	Yâ-sû kóng : " Song-ti ke koet chhiong má-ke nè ? Ngài cho-tet yung má-ke lòi pí nè ?
42013019	Song-ti ke koet khó-pí yit-lia̍p kie-chhoi-chṳ́ , yû-ngìn chiông kì chung chhai chhṳ-kâ ke yèn-tú . Kie-chhoi thai hí-lòi , sàng-cho yit-thèu su , lièn fî-niâu ya chhai kì ke su-kî táng-kô cho-teu . "
42013020	Yâ-sû yu kóng : " Ngài oi nâ má-ke lòi pí Song-ti ke koet nè ?
42013021	Kì chhiong fat-kau , yû fu-ngìn-kâ nâ-lòi piong chhai si-sṳ̍p kûng-sṳ̂n ke mien-tú , sṳ́ kûi-thòn mien chhiòn-phu fat-hí-lòi . "
42013022	Yâ-sû vông Yâ-lu-sat-lâng hi ke sṳ̀ , kîn-ko chhin-tô sàng-sṳ lâu chhûn-chông , kûi-lu kau-hiun ngìn .
42013023	Yû ngìn mun kì kóng : " Chú â , tet-kiu ke ngìn chhin séu he-mò ? "
42013024	Yâ-sû en-kóng : " Ngì-têu oi chhin-li̍t tui ha̍p-mùn ngi̍p-hi . Ngài lâu ngì-têu kóng , yû chhin-tô ngìn sióng-oi ngi̍p , chúng-he mò fap-thu ngi̍p-hi .
42013025	Tén-to kâ-chú hong-hí-lòi koân-hó mùn , ngì-têu chang khî chhai mùn-ngoi phông-mùn , kóng : ' Chú â , chhiáng lâu ngài-têu khôi-mùn ! ' Kì voi en-kóng : ' Ngài m̀-tî ngì-têu he tui nai-vi lòi ke ! '
42013026	Ngì-têu voi kóng : ' Ngài-têu sṳt thùng ngì khiung-ha sṳ̍t-lîm ; ngì ya sṳt chhai ngài-têu ke thai kiê-hong kâu-ko ngài-têu . '
42013027	Chúng-he , kì voi kóng : ' Ngài m̀-tî ngì-têu he tui nai-vi lòi ke . Ngì liá-têu chok-ok ke ngìn , sám-khôi ! '
42013028	Ngì-têu voi khon-tó Â-pak-lâ-hón , Yî-sat , Ngâ-kok , lâu só-yû ke siên-tî chhai Song-ti ke koet , chúng-he ngì-têu fán-chón su khî-chhie̍t chhai ngoi-poi ; chhai ke-vi , ngì-têu chhiu voi thai-kieu , ngâu-ngà chhiet-chhṳ́ lé !
42013029	Tui tûng , sî , nàm , pet , tak só-chhai voi yû ngìn lòi chhâm-kâ Song-ti koet ke yèn-si̍t .
42013030	Sṳ-sṳ̍t-song , ke-têu chhai chui poi-mî ke voi cho thèu-chhièn ; ke-têu chhai chui thèu-chhièn ke voi cho poi-mî . "
42013031	Chhiu chhai ke-sṳ̀ , yû kí-ke Fap-li-soi-ngìn lòi kien Yâ-sû , tui kì kóng : " Ngì oi lì-khôi liá-vi hi phe̍t ke só-chhai , yîn-vi Hî-li̍t sióng-oi chhṳ̀ ngì . "
42013032	Yâ-sû en-kóng : " Ngì-têu hi lâu ke-chak fù-lì kóng : ' Ngì khon ! Kîm-pû-ngit lâu thiên-kông-ngit ngài oi kiuk-kúi lâu yî-phiang , thi-sâm-ngit ngài chhiu oi vàn-sṳ̀n ngài ke kûng-chok . '
42013033	Sûi-yèn he án-ngiòng , kîm-pû-ngit , thiên-kông-ngit , lâu heu-ngit , ngài thin-chho̍k oi hiong-chhièn hàng , yîn-vi siên-tî chhai Yâ-lu-sat-lâng yî-ngoi ke só-chhai pûn-ngìn chhṳ̀-sí he m̀-chho̍k ke .
42013034	" Yâ-lu-sat-lâng â ! Yâ-lu-sat-lâng â ! Ngì sat-hoi siên-tî , yu yung sa̍k-thèu te̍p-sí Song-ti só chhâi-phai lòi ngì liá-vi ke sṳ́-chá ! Ngài ngióng-pân tô-pái oi pó-fu ngì ke chṳ́-ńg , chhiong kiê-mà chhi-si̍p kiê-chṳ́ chhai yi̍t-kap hâ yit-yong ; chúng-he ngì-têu mò-oi !
42013035	Khon â , ngì-têu ke kâ-yèn voi pien-cho yit-phién fông-liòng . Ngài lâu ngì-têu kóng , chhiùng-kîm yî-heu , ngì-têu voi khon ngài m̀-tó , chhṳ̍t-to ngì-têu kóng : ' Ngien Song-ti su-fuk pûn ke fung Chú miàng lòi ke ! ' "
42014001	Yû yit-ke Ôn-sit-ngit , Yâ-sû hi-to yit-ke Fap-li-soi-ngìn liâng-chhiu ke vuk-hâ sṳ̍t-fan ; yû-têu ngìn chhai sùn-thèu khon-tén kì .
42014002	Tú-hó , chhai kì mien-chhièn yû yit-ke pot súi-chúng-phiang ke ngìn .
42014003	Yâ-sû chhiu mun ke-têu Fap-li̍t kau-sṳ̂ lâu Fap-li-soi-ngìn kóng : " Ngài-têu ke fap-li̍t chún ngìn chhai Ôn-sit-ngit yî-phiang mò ? "
42014004	Kì-têu lûng-chúng tiâm-tiâm m̀ chhut-sâng . Yâ-sû chhiu fù-tén ke-ngìn , yî-hó kì , ham kì chéu .
42014005	Yèn-heu , kì tui thai-kâ kóng : " Ngì-têu tông-chûng yû má-ngìn , lai-é ya-he ngiù chhai Ôn-sit-ngit tiet-lo̍k chiáng-tú hi , m̀-he ngiàm-sṳ̀ chiông kì lâi sông-lòi nè ? "
42014006	Kì-têu tui Yâ-sû só mun ke fa chhiòn-phu mò fa hó en .
42014007	Yâ-sû chu-yi tó yû-têu ngìn-hak vi chhṳ-kâ sién yèn-si̍t chûng ke thai-vi , chhiu yung pí-yi tui thai-kâ kóng :
42014008	" Ngì pûn-ngìn chhiáng-hi chhâm-kâ fûn-yîn yèn-si̍t ke sṳ̀ , m̀-hó chhô thai-vi , kiâng-pha só chhiáng ke ngìn-hak yû pí ngì kha su chûn-chhung ke .
42014009	Chhiáng ngì lióng-sà ke chú-ngìn voi hàng-chhièn lòi tui ngì kóng : ' Pai-thok ngiong-vi pûn liá-ke ngìn ! ' Ke-sṳ̀ , ngì voi kám-kok chhin mò mien-chṳ́ , thui-to piak-kok hi chhô .
42014010	Ngì pûn-ngìn chhiáng ke sṳ̀ , oi chhô se-vi , án-ngiòng , chú-ngìn lòi tui ngì kóng : ' Phèn-yû , chhiáng chhô thai-vi . ' Ke-sṳ̀ , ngì chhai ngìn-hak mien-chhièn chhiu chhin yû thí-mien .
42014011	Yîn-vi Song-ti oi chiông chhṳ-kô ke ngìn kong-cho pî-mì , ya oi kô-sṳ̂n kâm-sîm khiâm-pî ke ngìn . "
42014012	Yâ-sû yu tui chhiáng kì ke chú-ngìn kóng : " Ngì chhiáng ngìn sṳ̍t-chu ya-he sṳ̍t-ya ke sṳ̀ , m̀-hó chhiáng ngì ke phèn-yû , hiûng-thi chí-moi , chhîn-chhit , ya-he yû-chhièn ke lìn-sa , kiâng-pha kì-têu heu-lòi ya chhiáng ngì , ngì ke ngìn-chhìn chhiu tet-tó po-tap lé .
42014013	Ngì oi chhiáng ngìn-hak , chhiu oi chhiáng ke-têu khiùng-khú-ke , chhàn-chong ke , pài-kiok-ke , mô-muk-ke ;
42014014	án-ngiòng , ngì chhiu yû fuk-hi lé , yîn-vi ke-têu ngìn mò má-ke hó po-tap ngì . Chhai ngi-ngìn fu̍k-fa̍t ke sṳ̀ , Song-ti voi chhîn-chhṳ po-tap ngì . "
42014015	Khiung-chok yû yit-ke ngìn thâng-tó liá-têu fa , chhiu tui Yâ-sû kóng : " Yû-hó chhai Song-ti ke koet hióng-su yèn-si̍t ke ngìn he ngióng-pân yû fuk-hi â ! "
42014016	Yâ-sû tui kì kóng : " Yû ngìn thai pài yèn-si̍t , chhiáng chhin-tô ngìn-hak .
42014017	Voi to khôi-chok ke sṳ̀ , kì phai phu̍k-ngìn hi tui só chhiáng ke ngìn-hak kóng : ' Chhiáng ngì-têu lòi , tak-hong chún-phi hó-se lô ! '
42014018	Chúng-he kì-têu khôi-sṳ́ yit-ke yit-ke thôi-chhṳ̀ . Thèu-yit-ke kóng : ' Ngài yû mâi yit-khiû thièn , mò hi khon cho-m̀-tet . Chhiáng ngièn-liong , ngài hi-m̀-tet . '
42014019	Nang-ngoi yit-ke kóng : ' Ngài yû mâi ńg-tui ngiù , oi hi chhṳ khon-é ; chhiáng ngièn-liong ngài , sṳt-lî . '
42014020	Yu yû yit-ke kóng : ' Ngài chang kiet-fûn , sṳ̍t-chhai mò fap-thu hi . '
42014021	Ke phu̍k-ngìn to-chón-hi , chiông liá chhìn-hìn po-ko chú-ngìn . Liá-kâ ke chú-ngìn thai fat-khién , chhiu tui phu̍k-ngìn kóng : ' Kiak-kiak chhut-hi , to sàng-nui ke thai-kiê séu-hong , tai ke-têu khiùng-khú-ke , chhàn-chong ke , mô-muk-ke , pài-kiok-ke chhiòn-phu lòi . '
42014022	Mò kí-kiú , phu̍k-ngìn to-chón-lòi , kóng : ' Thèu-kâ , ngì só fûn-fu ke yí-kîn phan-hó lé , chúng-he hàn-he yû chhin-tô khûng-vi ! '
42014023	Chú-ngìn chhiu tui phu̍k-ngìn kóng : ' Ngì to kiê-lu lâu lì-pâ-sùn ke hong-tú hi , miên-kióng chhiáng ngìn ngi̍p-lòi , chhô-mân ngài ke vuk .
42014024	Ngài lâu ngì-têu kóng , ke-têu siên-chhièn só chhiáng ke ngìn , yit-ke ya m̀-sṳ́ sióng-oi sṳ̍t ngài ke yèn-si̍t ! ' "
42014025	Fî-sòng tô ke ngìn thèn-tén Yâ-sû khiung-ha hàng . Yâ-sû chón-sṳ̂n tui kì-têu kóng :
42014026	" To ngài liá-vi lòi ke ngìn , na m̀-he kin-oi ngài yàng-ko chhṳ-kâ ke yà-ôi , ya-he yàng-ko siak pû-ngiòng , chṳ́-ńg , hiûng-thi , chí-moi , sṳm-chṳ chhṳ-kâ , kì chhiu mò fap-thu cho ngài ke ho̍k-sâng .
42014027	M̀-hén khià chhṳ-kâ ke sṳ̍p-sṳ-ka lòi thèn ngài ke ngìn , ya mò fap-thu cho ngài ke ho̍k-sâng .
42014028	Ngì-têu chûng-kiên yû má-ngìn sióng-oi hí thai-lèu , kám m̀-he siên chhô-hâ-lòi hó-hó kie-son yit-ha , khon yû vàn-sṳ̀n chhiòn-phu kûng-chhàng ke fi-yung mò ?
42014029	Na m̀-he án-ngiòng , kiâng-pha thi-kî tá-hó , thai-lèu sa mò fap-thu vàn-kûng , khon-tó ke ngìn chhiòn-phu voi seu kì ,
42014030	kóng : ' Liá-ke ngìn khôi-kûng , chúng-he mò fap-thu vàn-kûng ! '
42014031	Ká-sṳ́ yû yit-ke koet-vòng , tai yit-van ngìn ke kiûn-chhui , oi hi lâu nang-ngoi yit-ke tai lióng-van ngìn kiûn-chhui ke koet-vòng siông-chhṳ̀ , kì kám m̀-he siên chhô-hâ-lòi mén-khon-é , yû khó-nèn tá-yàng mò ?
42014032	Na-he mò khó-nèn , kì chhiu voi kón-kín chhai thi̍t-ngìn hàn chhin-yén ke sṳ̀ , phai sṳ́-chá hi thàm fò-phìn ke thiàu-khien .
42014033	Khiung-yong , ngì-têu mò-lun má-ngìn , na mò piong-thet chhṳ-kâ só-yû ke yit-chhiet , chhiu mò fap-thu cho ngài ke ho̍k-sâng .
42014034	" Yàm he hó ke , chúng-he yàm na sṳt-thet hàm-mi , oi ngióng-pân sṳ́ kì chai hàm nè ?
42014035	Ve-lo̍k yèn-tú ya-he chhâm chhai phì-liau-chûng , lûng-chúng mò-ha̍p , chṳ́-yû fit-thet . Yû ngí-kûng hó-thâng ke ngìn , chhiu oi thâng ! "
42015001	Yû yit-pái , hó-tô soi-kun lâu fái-ngìn lòi thâng Yâ-sû kóng-tho .
42015002	Fap-li-soi-ngìn lâu kîn-ho̍k kau-sṳ̂ fat yen-ngièn kóng : " Liá-ke ngìn ngióng-voi chiap-thai fái-ngìn , yu thùng kì-têu khiung-ha sṳ̍t-fan ! "
42015003	Yîn-vi án-ngiòng , Yâ-sû kóng yit-ke pí-yi pûn kì-têu thâng ; kì kóng :
42015004	" Na-he ngì-têu chûng-kiên mêu-ngìn yû yit-pak-chak yòng , sṳt-lo̍k khì-chûng yit-chak , kì kám m̀-voi chiông khì-thâ ke kiú-sṳ̍p-kiú-chak piong chhai chhó-phû , hi chhìm ke-chak sṳt-lo̍k ke , chhṳ̍t-to chhìm-tó mâ ?
42015005	Chhìm-tó yî-heu , kì chhin fôn-hí , chhiu chiông yòng-è piong chhai kiên-thèu-táng ,
42015006	chón vuk-hâ hi , yèn-heu chhiáng phèn-yû lâu lìn-sa lòi , tui kì-têu kóng : ' Ngài hàn fôn-hí ô ! Ngài sṳt-lo̍k ke yòng-è chhìm-tó lé ! Ngì-têu lòi thùng ngài then fôn-hí ! '
42015007	Chhiong án-ngiòng , ngài lâu ngì-têu kóng , yit-ke chhui-ngìn fí-kói , chhai thiên-táng ya oi vi-tó kì fôn-hí ; ke-chúng ke fôn-hí , yàng-ko kiú-sṳ̍p-kiú-ke m̀-sṳ́ fí-kói ke ngi-ngìn !
42015008	" Na-he yit-ke fu-ngìn-kâ yû sṳ̍p-chak ngiùn-chhièn , sṳt-lo̍k yit-chak , kì kám m̀-voi tiám-tên lòi piang-vuk , tak só-chhai siòng-se chhìm , chhṳ̍t-to chhìm-tó mâ ?
42015009	Chhìm-tó yî-heu , kì chhiu voi chhiáng phèn-yû lâu lìn-sa lòi , tui kì-têu kóng : ' Ngài hàn fôn-hí ô ! Ngài sṳt-lo̍k ke ngiùn-chhièn chhìm-tó lé ! Ngì-têu lòi thùng ngài then fôn-hí ! '
42015010	Chhiong án-ngiòng , ngài lâu ngì-têu kóng , Song-ti ke thiên-sṳ́ ya oi vi-tó yit-ke chhui-ngìn ke fí-kói lòi fôn-hí . "
42015011	Yâ-sû ki-siu̍k kóng : " Mêu-ngìn yû lióng-ke lai-é .
42015012	Se ke lai-é tui â-pâ kóng : ' Â-pâ , khiù ngì liá-ha chhiu chiông ngài yin-tet ke sán-ngia̍p pûn-pûn ngài . ' Â-pâ chhiu chiông sán-ngia̍p pûn-pûn kì lióng-ke lai-é .
42015013	Ko kí-ngit , se ke lai-é chhiu chiông só pûn-tó ke sán-ngia̍p mai-thet , tai-tén chhièn lì-khôi vuk-hâ . Kì hi-to chhin-yén ke thi-fông , chhai ke-vi long-fi chhièn-chhòi , ko fong-thong ke sên-fa̍t .
42015014	Kì chiông só-yû ke yit-chhiet fâ chhiang-chhiang heu , yu tù-tó ke-vi thai kî-fông , kì chhiu khú-to kóng-m̀-tet .
42015015	Só-yî , kì hi khiù tông-thi yit-ke ngìn pûn kì se cho ; ke-ngìn ham kì hi nùng-chhòng hiuk chû-é .
42015016	Kì ngo-to lièn chû-é sṳ̍t ke theu-kap ya sióng-oi nâ-lòi sṳ̍t ; hàn-he mò-ngìn nâ má-ke tûng-sî pûn kì sṳ̍t .
42015017	Chui-heu , kì fûn-siáng ko-lòi , kóng : ' Ngâ pâ yû chhiáng án-tô kûng-ngìn , kì-têu liòng-sṳ̍t chhûng-chiuk yu yû-chhûn , ngài fán-chón chhai liá-vi ngo-sí !
42015018	Ngài oi hong-hí-lòi , chón-hi ngâ-pâ ke-vi , tui kì kóng : Â-pâ , ngài tet-chhui thiên , ya tet-chhui ngì .
42015019	Ngài yí-kîn mò chṳ̂-kiet chhṳ̂n-cho ngiâ lai-é ; khiù ngì khon ngài cho ngì chhiáng-lòi ke kûng-ngìn . '
42015020	Kì chhiu hí-sṳ̂n chón kiâ-pâ ke-vi hi . " Lì vuk-hâ hàn chhin-yén , kiâ-pâ khon-tó kì , chhiu lìn-mén kì , chéu-tén ko-hi , nám-tén kì ke kiáng-kîn , kín chîm kì .
42015021	Lai-é kóng : ' Â-pâ , ngài tet-chhui thiên , ya tet-chhui ngì ; yí-kîn mò chṳ̂-kiet cho ngiâ lai-é ! '
42015022	Chúng-he ke â-pâ hêm phu̍k-ngìn kóng : ' Kiak-kiak nâ chui-hó ke chhòng-phàu lòi pûn kì chok , nâ kim-chṳ́ pûn kì tai , nâ hài pûn kì chok ,
42015023	yèn-heu chiông ke-chak phì ke se ngiù-kú khiên-lòi chhṳ̀ . Ngài-têu lòi phan-chok , fôn-fôn hí-hí lòi khin-chuk !
42015024	Yîn-vi ngài liá-ke lai-é he sí-thet yu fu̍k-fa̍t , sṳt-lo̍k yu chhìm-tó ke . ' Thai-kâ chhiu khôi-sṳ́ khin-chuk .
42015025	" Ke-sṳ̀ , thai ke lai-é hàn chhai thièn-hong cho-se ; to kì chón-lòi , lì vuk-hâ mò kí-yén ke sṳ̀ , thâng-tó yîm-ngo̍k lâu thiau-vú ke sâng ,
42015026	chhiu ham yit-ke phu̍k-ngìn ko-lòi , mun kì fat-sên má-ke sṳ-chhìn .
42015027	Phu̍k-ngìn en-kóng : ' Ngiâ ló-thâi chón-lòi lé ! Ngiâ pâ yîn-vi kì phìn-ôn yúng-khien chón-lòi , chhiu chhṳ̀ ke-chak phì ke se ngiù-kú . '
42015028	" Mò sióng-tó , thai lai-é sa fat-khién , m̀-hén ngi̍p-hi ; kiâ-pâ chhiu chhut-lòi khien kì .
42015029	Chúng-he kì tui kiâ-pâ kóng : ' Ngì khon , án-tô ngièn lòi , ngài chhiong nù-chhòi án-ngiòng fu̍k-sṳ ngì , m̀-sṳt vì-poi ngì ke min-lin , ngì sṳt pûn ngài má-ke nò ? Lièn yit-chak se sân-yòng ya m̀-sṳt pûn ngài thùng phèn-yû khiung-ha fôn-hí .
42015030	Chúng-he ngì liá-chak lai-é , kì chiông ngì ke chhòi-sán lon-yung chhai kî-ńg ke sṳ̂n-song ; liá-ha kì chón-lòi , ngì chhiu vi kì chhṳ̀ ke-chak phì ke se ngiù-kú ! '
42015031	Kiâ-pâ chhiu tui kì kóng : ' Se-chṳ́ â , ngì sòng-sòng thùng ngài khiung-ha , ngài yit-chhiet só-yû ke , chhiòn he ngì ke .
42015032	Chúng-he ngì liá-ke ló-thâi he sí-thet yu fu̍k-fa̍t , sṳt-lo̍k yu chhìm-tó ke ; só-yî , ngài-têu yin-tông fôn-hí khin-chuk . ' "
42016001	Yâ-sû lâu kiâ ho̍k-sâng kóng : " Yû yit-ke chhòi-chú , kì yû yit-ke kón-kâ ; phe̍t-ngìn tui kì po-ko kóng , kiâ kón-kâ long-fi kì ke chhòi-sán .
42016002	Chú-ngìn chhiu ham kón-kâ lòi , tui kì kóng : ' Ngài yû thâng-tó koân-he ngì ke sṳ-chhìn , to-tái he ngióng-pân nè ? Chiông ngì só kón ke tiám chhîn-chhú , yîn-vi ngì cho-m̀-tet chai cho ngài ke kón-kâ lé ! '
42016003	Ke kón-kâ sîm-kôn sióng : ' Thèu-kâ oi chhṳ̀ ngài ke thèu-lu ! Ngài oi cho má-ke chang hó nè ? Khià kiok-thèu , ngài mò li̍t ; cho khiet-sṳ̍t , yu kiâng kien-seu .
42016004	He nâ ! Ngài tî oi ngióng-pân cho , tén-to ngài sṳt-ngia̍p ke sṳ̀ , phèn-yû chang voi chiap ngài to kì-têu ke vuk-hâ hi he̍t . '
42016005	" Só-yî , kì chiông kiâ thèu-kâ ke chai-chú yit-ke yit-ke hêm lòi . Kì tui thèu-yit-ke kóng : ' Ngì khiam ngài thèu-kâ kí-tô ? '
42016006	Ke-ngìn en-kóng : ' Yit-pak thúng kám-lám-yù . ' Kón-kâ kóng : ' Liá he ngì ke chia-thiàu , nâ-hi , chhô-hâ-lòi , kiak-kiak siá-cho ńg-sṳ̍p thúng . '
42016007	Kì yu mun nang-ngoi yit-ke kóng : ' Ngì nè , ngì khiam kí-tô ? ' Ke-ngìn en-kóng : ' Yit-pak sa̍k ma̍k-é . ' Kón-kâ kóng : ' Liá he ngì ke chia-thiàu , nâ-hi , siá-cho pat-sṳ̍p sa̍k . '
42016008	" Chú-ngìn chhiu khoâ-chióng liá put-ngi ke kón-kâ cho-se chîn-mìn . Yîn-vi chhú-lî sṳ-kiên ke sṳ , sṳ-siu̍k ke ngìn pí kông-mìn ke ngìn kha chîn-mìn . "
42016009	Chiap-tén , Yâ-sû yu kóng : " Ngài lâu ngì-têu kóng , oi yung hien-sṳ ke kîm-chhièn kâu phèn-yû , án-ngiòng , kîm-chhièn mò yung ke sṳ̀ , ngì-têu chhiu voi su-chiap to yún-yén ke kâ-hiông hi .
42016010	" Yit-ke ngìn tui se-sṳ chûng-sṳ̍t , tui thai-sṳ ya voi chûng-sṳ̍t ; yit-ke ngìn tui se-sṳ mò ló-sṳ̍t , tui thai-sṳ ya m̀-voi ló-sṳ̍t .
42016011	Na-he ngì-têu chhú-lî sṳ-kiên ke chhièn-chhòi chhiu mò chûng-sṳ̍t , má-ngìn voi chiông ke chṳ̂n-sṳ̍t ke chhòi-pó kâu-thok ngì-têu nè ?
42016012	Na-he ngì-têu tui su̍k phe̍t-ngìn ke tûng-sî mò chûng-sṳ̍t , má-ngìn voi chiông ngì-têu chhṳ-kâ ke tûng-sî kâu-pûn ngì-têu nè ?
42016013	" Mò yit-ke phu̍k-ngìn nèn fu̍k-sṳ lióng-ke chú-ngìn . M̀-he nâu liá-ke , oi ke-ke , chhiu-he khon-chhung liá-ke , khon-khiâng ke-ke . Ngì-têu mò khó-nèn thùng-sṳ̀ cho Song-ti ke phu̍k-ngìn , yu cho kîm-chhièn ke nùng-chhòi . "
42016014	Ke-têu oi chhièn ke Fap-li-soi-ngìn thâng-tó liá-têu fa , chhiu seu Yâ-sû .
42016015	Yâ-sû tui kì-têu kóng : " Ngì-têu chhai ngìn ke mien-chhièn chhṳ-chhṳ̂n he chṳn-ngìn kiûn-chṳ́ , chúng-he Song-ti chhîn-chhú tî ngì-têu ke nui-sîm ; yîn-vi ngìn khon-cho chhin kô-kui ke , chhai Song-ti lòi khon fán-chón he sià-ok ke .
42016016	" Mô-sî ke fap-li̍t lâu siên-tî ke sû , kì-têu ke háu-li̍t he to Sṳ̂-sé Yok-hon vì-chṳ́ ; tui ke-sṳ̀ khôi-sṳ́ , Song-ti koet ke fuk-yîm chhiu chhòn chhut-lòi , tak-sà chhiòn-phu châng-tén ngi̍p-hi .
42016017	Chúng-he thiên-thi mò-thet-hi , pí fap-li̍t ke yit-pit yit-va̍k sṳt-háu hàn-kha yùng-yi nè !
42016018	" Mò-lun má-ngìn lì-thet pû-ngiòng , chhùng-sîn lâu phe̍t ke fu-ngìn-kâ kiet-fûn , chhiu-he fam kiên-yìm ; thó pûn-ngìn lì-thet ke fu-ngìn-kâ ya he fam kiên-yìm .
42016019	" Thèu-pái yû yit-ke chhòi-chú , tak-ngit chok-tén chṳ́-set kô-kui ke chiâng-sâm , ko chhâ-fà yen-lo̍k ke ngit-è .
42016020	Yu yû yit-ke khiùng-khú-ngìn , miàng ôn-to Lâ-sat-lu , kûi-sṳ̂n pot-chhông , sòng-sòng pûn-ngìn tai-to chhòi-chú ke mùn-héu ,
42016021	hî-mong ngiâm têu chhòi-chú chok-táng tiet-hâ-lòi ke tûng-sî lòi chṳ́-kî ; lièn kiéu ya lòi sê kì ke chhông .
42016022	" Heu-lòi , liá khiùng-khú-ngìn sí-thet , thiên-sṳ́ tai kì hi chhô chhai Â-pak-lâ-hón ke sùn-thèu , hióng-su thiên-táng ke yèn-si̍t ; ke chhòi-chú ya sí-thet , pin mài-chong .
42016023	Chhòi-chú chhai yîm-kiên fî-sòng thung-khú ; kì ngo-thèu khon-tó Â-pak-lâ-hón chhai chhin-yén ke só-chhai , yu khon-tó Lâ-sat-lu chhô chhai sùn-thèu ,
42016024	chhiu hêm-kóng : ' Ngài ke chú-kûng Â-pak-lâ-hón â , khó-lièn ngài â ! Khiù ngì ham Lâ-sat-lu yung sú-chṳ́-thèu chiám têu súi lòi liòng ngài ke sa̍t-mà , yîn-vi ngài chhai liá fó-yam-chûng fî-sòng thung-khú ! '
42016025	" Chúng-he Â-pak-lâ-hón en kì kóng : ' Se-chṳ́ â , ngì yin-tông hàn ki-tet , ngì hàn sâng ke sṳ̀-chiet hióng-chhin fuk-lo̍k , chúng-he Lâ-sat-lu ko chhin kân-khú ke ngit-è ; liá-ha kì chhai liá-vi tet-tó ôn-ví , ngì sa lo̍k chhai thung-khú-chûng .
42016026	M̀ tân-chhiang án-ngiòng , chhai ngì-têu lâu ngài-têu chûng-kiên yû chhṳ̂m-yên kak-tén , ngìn mò khó-nèn tui liá-phién hi ngì-têu ke-phién ; oi tui ke-phién lòi ngài-têu liá-phién ya mò khó-nèn . '
42016027	Chhòi-chú kóng : ' Ngài ke chú-kûng â , ki-yèn he án-ngiòng , ngài khiù ngì ham Lâ-sat-lu hi ngâ-pâ ke vuk-hâ ;
42016028	yîn-vi ngài hàn-yû ńg-ke hiûng-thi , kì cho-tet kín-ko kì-têu , miên-tet kì-têu ya lòi-to liá án thung-khú ke só-chhai . '
42016029	" Â-pak-lâ-hón kóng : ' Ngì ke hiûng-thi yû Mô-sî lâu siên-tî ke fa hó thâng , kì-têu cho-tet thâng â ! '
42016030	Chhòi-chú kóng : ' Ngài ke chú-kûng Â-pak-lâ-hón â , án-ngiòng m̀-la ! Na-he yû ngìn tui sí fu̍k-fa̍t , to kì-têu ke-vi hi , kì-têu chhiu voi fí-kói . '
42016031	Chúng-he Â-pak-lâ-hón kóng : ' Na-he kì-têu m̀ thâng Mô-sî lâu siên-tî ke fa , chhiu-son yû ngìn tui sí fu̍k-fa̍t , ya mò fap-thu sot-fu̍k kì-têu ! ' "
42017001	Yâ-sû lâu kiâ ho̍k-sâng kóng : " Hoi ngìn fam-chhui ke sṳ he nàn-miên ke , chúng-he sṳ́ liá-ke sṳ fat-sên ke ngìn fái lé !
42017002	Kì pûn-ngìn yung thai mo-sa̍k thò-tén kiáng-kîn fit-lo̍k hói-tú hi , kha-yàng kì hoi ngim-hò yit-ke chui mì-se ke ngìn fam-chhui .
42017003	Ngì-têu chhṳ-kâ oi se-ngi ! " Ká-sṳ́ ngì ke hiûng-thi ya-he chí-moi fam-chhui , oi khien-va kì ; kì na-he fí-kói , chhiu oi sa-miên kì .
42017004	Na-he kì chhai yit-ngit tông-chûng tet-chhui ngì chhit-pái , tak-pái to-chón-lòi tui ngì kóng : ' Ngài fí-kói lé ' , ngì ya oi sa-miên kì . "
42017005	Ke-têu sṳ́-thù tui Chú kóng : " Khiù ngì pûn ngài-têu yû kha thai ke sin-sîm ! "
42017006	Chú kóng : " Na-he ngì-têu yû chhiong yit-lia̍p kie-chhoi-chṳ́ án-thai ke sin-sîm , chhiu-he tui liá-thèu sông-su kóng : ' Lièn kîn pâng-hí-lòi , hi chung chhai hói-chûng ! ' kì ya voi thâng-chhiùng ngì-têu .
42017007	" Ká-sṳ́ ngì-têu tông-chûng mêu-ngìn yû yit-ke kâng-thièn ya-he chóng-yòng ke phu̍k-ngìn , kì tui thièn-yèn chón-lòi ke sṳ̀ , ngì kám voi tui kì kóng : ' Kiak-kiak chhô-hâ-lòi sṳ̍t-fan ! '
42017008	Tông-yèn m̀-voi ! Ngì kám m̀-he tui kì kóng : ' Vi ngài chún-phi sṳ̍t ke , yèn-heu kiê-tén vì-khiùn lòi fu̍k-sṳ ngài , tén ngài sṳ̍t-páu , ngì chang hi sṳ̍t ! '
42017009	Phu̍k-ngìn cheu chú-ngìn ke fûn-fu cho-se , kám-kóng chú-ngìn hàn-oi kám-chhia kì mâ ?
42017010	Ngì-têu ya he khiung-yong ; tông ngì-têu cho-hó Song-ti só fûn-fu ke yit-chhiet sṳ-chhìn , chhiu oi kóng : ' Ngài-têu he mò lu-yung ke phu̍k-ngìn ; ngài-têu só-cho ke he chhin pún-fun thin-thin . ' "
42017011	Yâ-sû chhai oi hi Yâ-lu-sat-lâng ke lu-song , kîn-ko Sat-mâ-li-â lâu Kâ-li-li tông-chûng ke só-chhai .
42017012	Kì ngi̍p yit-ke chhûn-chông ke sṳ̀ , yû sṳ̍p-ke pot thái-kô ke ngìn tui-mien hàng-tén lòi . Kì-têu yén-yén khî-tén ,
42017013	thai-sâng hêm-kóng : " Yâ-sû , sîn-sâng â , khó-lièn ngài-têu ! "
42017014	Yâ-sû khon-tó , chhiu tui kì-têu kóng : " Ngì-têu hi pûn chi-sṳ̂ kiám-chhà sṳ̂n-thí ! " Kì-têu chhai hi ke lu-song , chhiu tet-tó chhiang-li .
42017015	Khì-chûng yit-sà khon-tó chhṳ-kâ yí-kîn hó lé , kiak-kiak chhiu to-chón-lòi , thai-sâng siung-chan Song-ti ,
42017016	yu phu̍k chhai Yâ-sû ke kiok-chhièn kám-chhia kì . Liá-ke ngìn he Sat-mâ-li-â-ngìn .
42017017	Yâ-sû kóng : " Tet-tó yî-hó ke ngìn kám m̀-he yû sṳ̍p-sà ? Nang-ngoi kiú-ke chhai nai-vi nè ?
42017018	Ngióng-pân chṳ́-yû liá phe̍t-chhu̍k ke ngìn to-chón-lòi kám-chhia Song-ti nè ? "
42017019	Yâ-sû chhiu tui kì kóng : " Hong-hí-lòi , hó hi lé ! Ngì ke sin-sîm yî-hó ngì lé ! "
42017020	Yû-têu Fap-li-soi-ngìn lòi mun Yâ-sû , oi tî Song-ti ke koet kí-sṳ̀ voi kong-lìm . Yâ-sû en-kóng : " Song-ti koet ke kong-lìm pin m̀-he muk-chû só khon-tet-tó ke .
42017021	Mò ngìn nèn kóng : ' Khon â , chhai liá-vi ! ' ya-he ' Chhai ke-vi ! ' Yîn-vi Song-ti ke koet chhiu chhai ngì-têu ke sîm-chûng ! "
42017022	Chiap-tén , kì yu tui ho̍k-sâng kóng : " Sṳ̀-kiên voi to , ngì-têu voi chhin sióng-oi khon Ngìn-chṳ́ chóng-khièn ke sṳ̀-chiet , chúng-he lièn yit-ngit ya khon-m̀-tó .
42017023	Yû ngìn voi tui ngì-têu kóng : ' Khon â , chhai liá-vi ! ' ya-he ' Khon â , chhai ke-vi ! ' Ngì-têu m̀-hó chhut-hi khon , ya m̀-hó thèn kì-têu hi .
42017024	Chhiong ngiap-lang yit-ha-é tui thiên ke liá-phién cheu-to thiên ke ke-phién hi , Ngìn-chṳ́ chai-lìm ke-ngit ya voi án-ngiòng .
42017025	Chúng-he kì yit-thin voi siên su chhin-tô khú-nan , pûn liá sṳ-thoi ke ngìn hi-chhie̍t .
42017026	Chhiong Nò-â sṳ̀-thoi ke chhìn-hìn , Ngìn-chṳ́ chai-lìm ke sṳ̀-chiet ya voi án-ngiòng .
42017027	Ke sṳ̀-thoi ke ngìn cheu-sòng sṳ̍t-lîm ka-chhí , chhṳ̍t-to Nò-â ngi̍p thai-sòn ke-ngit , thai-súi lòi-to , chiông kì-têu chhiòn-phu me̍t-thet .
42017028	Ngìn-chṳ́ chai-lìm ke sṳ̀-chiet , yu voi chhiong Lò-tet sṳ̀-thoi ke chhìn-hìn ; ke sṳ̀-thoi ke ngìn cheu-sòng sṳ̍t-lîm , mâi-mai , cheu-sòng kâng-chung , hí-vuk .
42017029	To Lò-tet lì-khôi Só-tô-mâ ke-ngit , fó lâu liù-vòng chhiu tui thiên-táng kong hâ-lòi , chiông kì-têu chhiòn-phu me̍t-thet .
42017030	Ngìn-chṳ́ hién-hien ke-ngit ya voi án-ngiòng .
42017031	" Ke-ngit , chhai vuk-táng ke , m̀-hó hâ-lòi ngi̍p-hi vuk-tú nâ kì ke tûng-sî ; khiung-yong , chhai thièn-hong ke , ya m̀-hó chón-hi .
42017032	Oi ki-tet Lò-tet ke pû-ngiòng lòi cho kín-kie !
42017033	Sióng-oi pó-chhiòn chhṳ-kâ sâng-miang ke , fán-chón voi sóng-sṳt sâng-miang ; sóng-sṳt sâng-miang ke , fán-chón voi pó-chhiòn sâng-miang .
42017034	Ngài lâu ngì-têu kóng , ke-ngit am-pû , lióng-ke ngìn soi khiung-táng mìn-chhòng , yit-ke voi su chiap-chéu , yit-ke voi liù-hâ-lòi ;
42017035	lióng-ke fu-ngìn-kâ khiung-ha âi mo-sa̍k , yit-ke voi su chiap-chéu , nang-ngoi yit-ke voi liù-hâ-lòi . "
42017037	Ho̍k-sâng mun-kóng : " Chú â , liá-têu sṳ-chhìn voi fat-sên chhai nai-vi nè ? " Yâ-sû en-kóng : " Sṳ̂n-sṳ̂ chhai nai-vi , yîn-tiâu ya voi chhi-si̍p chhai ke-vi . "
42018001	Yâ-sû tui ho̍k-sâng kóng yit-ke pí-yi , kâu kì-têu oi sòng-sòng khì-tó , m̀-hó fôi-sîm .
42018002	Kì kóng : " Mêu-sàng yû yit-ke fap-kôn , kì m̀ kiâng Song-ti , ya mò chûn-chhung ngìn .
42018003	Ke sàng-nui yû yit-ke koá-fu , sòng-sòng hi chhìm kì , kóng : ' Ngài yû yit-ke tui-thi̍t , khiù ngì chú-chhṳ̀ kûng-tho , thoi ngài sṳ̂n-yên . '
42018004	Liá fap-kôn yit-chhṳ̍t m̀-tap kì , chúng-he heu-lòi chhiu sióng : ' Ngài sûi-yèn m̀ kiâng Song-ti , ya mò chûn-chhung ngìn ,
42018005	chúng-he liá-ke koá-fu kín-lòi chhàu ngài , ngài hàn-he thoi kì chhut-thèu kha-yàng , miên-tet kì sòng-sòng lòi chhàn ngài ! ' "
42018006	Chú ki-siu̍k kóng : " Liá put-ngi ke fap-kôn só-kóng ke fa , ngì-têu thâng khon-é !
42018007	Song-ti ke sién-mìn ngit-ya tui Kì khì-khiù , Kì kám voi m̀ thoi kì-têu sṳ̂n-yên mâ ? Kì kám voi ngiûn-tén m̀-tap kì-têu mâ ?
42018008	Ngài lâu ngì-têu kóng , Kì yit-thin voi chhin-kiak thoi kì-têu sṳ̂n-yên . Mun-thì he Ngìn-chṳ́ lòi ke sṳ̀ , chhai sṳ-kiên kám chhìm tet-tó án-ngiòng ke sin-sîm mâ ? "
42018009	Yâ-sû yu sat nang-ngoi yit-ke pí-yi , lòi kau-hiun ke-têu khok-sin chhṳ-kâ he ngi-ngìn yu khon-khiâng phe̍t-sà ke ngìn . Kì kóng :
42018010	" Yû lióng-ke ngìn hi sṳn-thien khì-tó : Yit-ke he Fap-li-soi-ngìn , yit-ke he soi-vu-yèn .
42018011	Ke Fap-li-soi-ngìn ngo-thèu khî-tén , khì-tó kóng : ' Song-ti â , ngài kám-chhia Ngì , yîn-vi ngài mò chhiong phe̍t-ngìn án-ngiòng thâm-vû , put-ngi , yìm-lon , ya mò chhiong liá-chak soi-kun .
42018012	Ngài tak lî-pai kim-sṳ̍t lióng-pái , yu fung-hien chhiòn-phu sû-ngi̍p ke sṳ̍p-fûn chṳ̂-yit . '
42018013	Chúng-he ke soi-vu-yèn yén-yén khî-tén , lièn thèu-nà ya m̀-kám khià-hí-lòi mong-thiên , chṳ́-yû chhùi sîm-kôn kóng : ' Song-ti â , khôi-ên lìn-mén ngài liá-ke chhui-ngìn ! '
42018014	Ngài lâu ngì-têu kóng , liá lióng-ke ngìn chón-hi ke sṳ̀ , Song-ti oi chhṳ̂n soi-vu-yèn cho ngi-ngìn , Fap-li-soi-ngìn fán-chón sa m̀-he . Yîn-vi Song-ti oi chiông chhṳ-kô ke ngìn kong-cho pî-mì , ya oi kô-sṳ̂n kâm-sîm khiâm-pî ke ngìn . "
42018015	Yû-têu ngìn tai se-ngìn-è lièn ô-nga-é lòi-kien Yâ-sû , hî-mong kì miâ kì-têu . Ho̍k-sâng khon-tó chhiu chit-phi ke-têu ngìn .
42018016	Chúng-he Yâ-sû ham kì-têu lòi kì ke mien-chhièn , kóng : " Pûn se-ngìn-è lòi ngài liá-vi , m̀-hó kim-chṳ́ kì-têu , yîn-vi Song-ti koet ke chṳ́-mìn chhiu-chhiong liá-chúng ke ngìn .
42018017	Ngài sṳ̍t-chhai lâu ngì-têu kóng , mò-lun má-ngìn , na m̀-he chhiong se-ngìn-è án-ngiòng lòi chiap-su Song-ti ke chú-khièn , kì chhie̍t-tui mò khó-nèn sàng-cho Song-ti ke chṳ́-mìn . "
42018018	Yû yit-ke Yù-thai-ngìn ke liâng-chhiu lòi chhiáng-kau Yâ-sû , kóng : " Liòng-san ke sîn-sâng , ngài oi cho má-ke chang cho-tet sṳ̀n-su yún-yén ke sâng-miang â ? "
42018019	Yâ-sû mun kì kóng : " Ngì ngióng-pân ham ngài cho liòng-san ke nè ? Song-ti yî-ngoi , mò chai yû liòng-san ke .
42018020	Ngì tî ke-têu kie-min : ' Cho-m̀-tet fam kiên-yìm ; cho-m̀-tet chhṳ̀-ngìn ; cho-m̀-tet thêu-nâ ; cho-m̀-tet cho ká kien-chṳn ; oi hau-kin yà-ôi . ' "
42018021	Ke ngìn en-kóng : " Liá-têu kie-min ngài chhiòn-phu chhiùng-se chhiu yí-kîn chûn-sú lé . "
42018022	Yâ-sû thâng-tó liá-ki fa , chhiu tui kì kóng : " Ngì hàn khiam yit-yong . Hi mai ngì só-yû ke sán-ngia̍p , chiông chhièn pûn-pûn khiùng-khú-ngìn , ngì chhiu voi yû chhòi-sán chit-chhùn chhai thiên-táng ; yèn-heu ngì lòi thèn ngài . "
42018023	Ke ngìn thâng-tó liá-ke fa , chhiu chhin sông-sîm , yîn-vi kì chhin yû-chhièn .
42018024	Yâ-sû khon-tó kì án-ngiòng , chhiu kóng : " Yû-chhièn-ngìn oi cho Song-ti koet ke chṳ́-mìn , sṳ̍t-chhai chṳ̂n nàn ô !
42018025	Yû-chhièn-ngìn oi cho Song-ti koet ke chṳ́-mìn , pí lo̍k-thò chhôn-ko chṳ̂m-phi hàn-kha nàn ! "
42018026	Thâng-tó liá-ki fa ke ngìn chhiu mun-kóng : " Án-ngiòng , má-ngìn yû khó-nèn tet-kiu nè ? "
42018027	Yâ-sû kóng : " Chhai ngìn mò khó-nèn ke sṳ , chhai Song-ti tû nèn . "
42018028	Liá-sṳ̀ , Pí-tet kóng : " Ngì khon , ngài-têu yí-kîn piong-thet chhṳ-kâ só-yû ke lòi thèn ngì . "
42018029	Yâ-sû tui kì-têu kóng : " Ngài sṳ̍t-chhai lâu ngì-têu kóng , vi-tó Song-ti ke koet lòi piong-thet chhṳ-kâ ke fòng-vuk , pû-ngiòng , hiûng-thi , yà-ôi , ya-he chṳ́-ńg ke ngìn ,
42018030	yit-thin voi chhai kîm-sṳ tet-tó kâ chhin-tô phi , chhai lòi-sên ya voi tet-tó yún-yén ke sâng-miang . "
42018031	Yâ-sû tai-tén sṳ̍p-ngi-ke ho̍k-sâng , tui kì-têu kóng : " Khon â , ngài-têu liá-ha oi sông Yâ-lu-sat-lâng hi ; siên-tî-sû só siá koân-he Ngìn-chṳ́ ke mî-yit-khien sṳ chhiòn-phu voi sṳ̍t-hien .
42018032	Kì voi pûn-ngìn kâu chhai Ngoi-pâng-ngìn ke sú-chûng ; kì-têu voi met-sa kì , vú-yu̍k kì , phi kì héu-lân ,
42018033	hàn-oi piên-tá kì , sat-hoi kì ; chúng-he , thi-sâm-ngit kì voi fu̍k-fa̍t . "
42018034	Ho̍k-sâng tui liá-têu sṳ-chhìn chhiòn mò liáu-kié , yîn-vi liá kau-hiun ke yi-sṳ he yún-chhòng-tén ke ; só-yî Yâ-sû só kóng ke fa kì-têu ya thâng-m̀-sṳt .
42018035	Yâ-sû lòi-to khiûn Yâ-li-kô ke só-chhai , yû yit-ke mô-muk ke ngìn chhô chhai lu-sùn thó-sṳ̍t .
42018036	Kì thâng-tó yit thai-khiùn ngìn kîn-ko , chhiu mun he má-ke sṳ-chhìn .
42018037	Yû ngìn lâu kì kóng : " He Nâ-sat-le̍t ke Yâ-sû tui liá-vi kîn-ko . "
42018038	Kì chhiu hêm-kóng : " Thai-ví ke chṳ́-sûn Yâ-sû â , khó-lièn ngài ! "
42018039	Hàng chhai Yâ-sû thèu-chhièn ke ngìn chit-phi kì , ham kì m̀-hó chhàu . Chúng-he kì hàn-kha thai-sâng hêm-kóng : " Thai-ví ke chṳ́-sûn â , khó-lièn ngài ! "
42018040	Yâ-sû chhiu thìn hâ-lòi , fûn-fu ngìn chiông mô-muk-ke tai-to kì mien-chhièn lòi . Kì hàng-khiûn ke sṳ̀ , Yâ-sû mun kì kóng :
42018041	" Ngì oi ngài vi ngì cho má-ke ? " Kì en-kóng : " Chú â , ngài oi khon-tet-tó ! "
42018042	Yâ-sû chhiu tui kì kóng : " Ngì khon-tet-tó lé ! Ngì ke sin-sîm yí-kîn yî-hó ngì lé . "
42018043	Mô-muk-ke ngiàm-sṳ̀ khon-tet-tó , chhiu thèn-tén Yâ-sû , kûi-lu siung-chan Song-ti . Chung-ngìn khon-tó liá-ke sṳ , ya lûng-chúng chan-mî Song-ti .
42019001	Yâ-sû ngi̍p-hi Yâ-li-kô-sàng , oi tui ke-vi kîn-ko .
42019002	Ke-vi yû yit-ke soi-vu-chóng , miàng ôn-to Sat-kâi , he yit-ke chhin yû-chhièn ke ngìn .
42019003	Sat-kâi chhin sióng-oi khon Yâ-sû he ngióng-pân ke ngìn , chúng-he kì sṳ̂n-chhòi ái-se , chhai ngìn-khiùn chûng khon-m̀-tó Yâ-sû .
42019004	Vi-tó oi khon Yâ-sû , kì chhiu chéu-to thai-kâ ke thèu-chhièn hi , phà-sông yit-thèu sông-su ; yîn-vi Yâ-sû voi tui ke-thiàu lu kîn-ko .
42019005	Yâ-sû hàng-to ke-vi , ngo-thèu khon Sat-kâi , tui kì kóng : " Sat-kâi , kiak-kiak hâ-lòi ! Kîm-pû-ngit ngài yit-thin oi he̍t chhai ngiâ vuk-hâ . "
42019006	Sat-kâi chhiu kiak-kiak hâ-lòi , fôn-fôn hí-hí chiap-thai Yâ-sû .
42019007	Chung-ngìn khon-tó , chhiu kín ngiam kóng : " Kì ngióng cho-tet ngi̍p chhui-ngìn ke vuk-hâ cho ngìn-hak ! "
42019008	Sat-kâi khî-tén tui Chú kóng : " Chú â , ngài chiông ngài ke chhòi-sán pûn yit-pan pûn khiùng-khú-ngìn ; ngài na sṳt khau má-ngìn ke yù , ngài chhiu phòi kì si-phi . "
42019009	Yâ-sû tui kì kóng : " Kîm-pû-ngit kiu-ên lìm-to liá kâ lé , yîn-vi liá-ke ngìn khiung-yong ya he Â-pak-lâ-hón ke chṳ́-sûn .
42019010	Ngìn-chṳ́ lòi , he oi chhìm mì-sṳt ke ngìn , lòi kiu kì . "
42019011	Thai-kâ kín thâng liá-têu fa , Yâ-sû yu tui kì-têu kóng nang-ngoi yit-ke pí-yi . Liá-sṳ̀ , Yâ-sû yí-kîn voi to Yâ-lu-sat-lâng , thai-kâ láu-tó Song-ti ke koet ngiàm-sṳ̀ chhiu voi chhut-hien lé .
42019012	Só-yî , Yâ-sû kóng : " Yû yit-ke kui-chhu̍k oi hi yén-fông , chiap-su fûng-li̍p cho vòng , yèn-heu chang to-chón-lòi .
42019013	Chhut-ngoi yî-chhièn , kì ham sṳ̍p-ke phu̍k-ngìn lòi , tak-sà pûn yit-chak ngiùn-pi , tui kì-têu kóng : ' Ngài mò-chhôi ke sṳ̀ , ngì-têu nâ liá-ke chhièn hi cho sên-lî . '
42019014	Kì pún-koet ke ngìn yit-chhṳ̍t yen-hen kì , chhiu phai sṳ́-chá thèn chhai kì ke heu-mî , kóng : ' Ngài-têu mò-oi liá-ke ngìn cho ngài-têu ke vòng . '
42019015	" Ke kui-chhu̍k chiap-su fûng-li̍p cho vòng chón-lòi yî-heu , chit-sṳ̀ fûn-fu ngìn ham ke-têu liâng ngiùn-pi ke phu̍k-ngìn lòi kì ke mien-chhièn , oi tî kì-têu tak-sà cho sên-lî chhon kí-tô .
42019016	Thèu-yit-ke lòi kóng : ' Chú-ngìn , ngài yung ngì pûn ngài ke ngiùn-pi chhon-tó sṳ̍p-chak ngiùn-pi . '
42019017	Chú-ngìn kóng : ' Chhin hó ! Ngì he yit-ke hó phu̍k-ngìn ; ngì ki-yèn chhai se-se ke sṳ-hong chûng-sîm , ngài oi vî-phai ngì kón-lî sṳ̍p-chho sàng . '
42019018	Thi-ngi-ke phu̍k-ngìn lòi kóng : ' Chú-ngìn , ngài yung ngì pûn ngài ke ngiùn-pi chhon-tó ńg-chak ngiùn-pi . '
42019019	Chú-ngìn kóng : ' Ngì ya oi kón ńg-chho sàng . '
42019020	" Yu yû yit-ke phu̍k-ngìn lòi kóng : ' Chú-ngìn , ngì ke ngiùn-pi chhai liá-vi ; ngài yung sú-pha chiông kì pâu-to hó-hó .
42019021	Ngài yit-chhṳ̍t kiâng ngì , yîn-vi ngì he yit-ke li-hoi ke ngìn : Mò piong ke , ngì ya oi sû ; mò chung ke , ngì ya oi kot . '
42019022	Chú-ngìn tui kì kóng : ' Ngì liá-ke fái phu̍k-ngìn â ! Ngài oi yung ngì chhṳ-kâ ke fa lòi thin ngì ke chhui ! Ngì ki-yèn tî ngài he yit-ke li-hoi ke ngìn : Mò piong ke , ngài ya oi sû ; mò chung ke , ngài ya oi kot .
42019023	Án-ngiòng , ngì cho-má-ke m̀ chiông ngài ke chhièn piong chhai ngiùn-hòng , tén ngài chón-lòi ke sṳ̀ , cho-tet lièn-pún-tai-li sû-chón-lòi nè ? '
42019024	" Kì chhiu tui khî chhai sùn-thèu ke ngìn kóng : ' Chiông kì ke ngiùn-pi nâ pûn ke yû sṳ̍p-chak ngiùn-pi ke phu̍k-ngìn ! '
42019025	Kì-têu tui kì kóng : ' Chú-ngìn , kì yí-kîn yû sṳ̍p-chak ngiùn-pi lé ! '
42019026	Chú-ngìn kóng : ' Ngài lâu ngì-têu kóng , yí-kîn yû ke , oi pûn kì hàn-kha tô ; mò ke , lièn kì só-yû ke yit-si̍t-si̍t-é ya oi chhióng-chéu .
42019027	Hàn-yû , ke-têu tui-thi̍t mò-oi ngài cho vòng lòi kón kì-têu , chiông kì-têu tai-lòi , chhai ngài ke mien-chhièn chhú-sí ! ' "
42019028	Kóng-liáu liá-têu fa , Yâ-sû chhiu tai-thèu hàng , hi Yâ-lu-sat-lâng .
42019029	Voi to Pak-fap-khì lâu Pak-thai-nì , chhai Kám-lám-sân ke sṳ̀ , Yâ-sû ham lióng-ke ho̍k-sâng siên hàng ,
42019030	fûn-fu kì-têu kóng : " Ngì-têu hi thèu-chhièn ke chhûn-chông . Ngì-têu yit ngi̍p-hi , chhiu voi khon-tó yit-chak hàn-màng yû-ngìn khì-ko ke se lì-è thò chhai ke-vi . Ngì-têu chiông kì kié-khôi , khiên-lòi liá-vi .
42019031	Na-he yû-ngìn mun ngì-têu : ' Cho-má-ke kié-khôi se lì-è ? ' ngì-têu chhiu kóng : ' Chú oi yung kì . ' "
42019032	Kì-têu chhiu hi , só tù-tó ke chhìn-hìn lâu Yâ-sû tui kì-têu kóng ke vàn-chhiòn khiung-yong .
42019033	Kì-têu chiông se lì-è kié-khôi ke sṳ̀ , lì-è ke chú-ngìn mun kì-têu kóng : " Ngì-têu cho-má-ke kié-khôi se lì-è ? "
42019034	Kì-têu chhiu en-kóng : " Chú oi yung kì . "
42019035	Yèn-heu , kì-têu chiông se lì-è khiên-to Yâ-sû ke-vi , chiông chhṳ-kâ ke sâm tap chhai lì-è ke poi-nòng-táng , fù Yâ-sû khì sông-hi .
42019036	Yâ-sû hiong-chhièn hàng ke sṳ̀ , thai-kâ yung chhṳ-kâ ke sâm phû chhai lu-song .
42019037	Kì hàng voi to Yâ-lu-sat-lâng , oi tui Kám-lám-sân ke sân-phài hâ-hi ke sṳ̀ , kûi-chhṳn ho̍k-sâng yîn-vi só khon-ko ke yit-chhiet khì-sṳ chhiu fôn-hí kám-chhia Song-ti , thai-sâng hêm-kóng :
42019038	Ngien Song-ti su-fuk pûn fung Chú miàng lòi ke vòng ! Thiên-táng yû phìn-ôn , yùng-kông kûi pûn Chṳ-kô ke Song-ti !
42019039	Ngìn-khiùn chûng yû kí-ke Fap-li-soi-ngìn tui Yâ-sû kóng : " Sîn-sâng , ngì oi chit-phi ngì ke ho̍k-sâng , ham kì-têu tiâm-tiâm ! "
42019040	Yâ-sû en-kóng : " Ngài lâu ngì-têu kóng , kì-têu na-he m̀ chhut-sâng , liá-têu sa̍k-thèu chhiu voi hêm hí-lòi . "
42019041	Khiûn Yâ-lu-sat-lâng ke sṳ̀ , Yâ-sû khon-tó ke-sàng , chhiu vi-tó kì kieu ,
42019042	kóng : " Ngì kîm-pû-ngit na-he tî ke-têu yû-koân ngì fò-phìn ke sṳ chhiu hó lé ! Khó-sit , ngì liá-ha khon m̀-chhut ke-têu sṳ .
42019043	Ngit-è voi to , ke-sṳ̀ ngì ke sù-thi̍t voi hí nài-chhiòng pâu-vì ngì , tui si-mien vì-khiûn lòi , chiông ngì khun-to sí-sí .
42019044	Kì-têu voi chha̍t-tái sêu-me̍t ngì lâu ngì sàng-chhiòng-tú ke ngìn-mìn , yit-te sa̍k-thèu ya m̀-voi thia̍p chhai nang-ngoi yit-te sa̍k-thèu ke táng-kô , yîn-vi ngì mò ngin-chhut Song-ti lòi chṳ́n-kiu ke sṳ̀-kî . "
42019045	Yâ-sû yit ngi̍p sṳn-thien , chhiu chiông cho sên-lî ke ngìn kiuk chhut-hi ,
42019046	tui kì-têu kóng : " Sṳn-kîn ki-chai Song-ti ke fa kóng : ' Ngài ke sṳn-thien oi cho khì-tó ke thien ' , ngì-têu sa chiông kì pien-cho chhe̍t-teu ! "
42019047	Yâ-sû tak-ngit chhai sṳn-thien-tú kau-sṳ ngìn . Chi-sṳ̂-chóng , kîn-ho̍k kau-sṳ̂ , lâu mìn-kiên ke liâng-chhiu sióng-oi sat-hoi kì ,
42019048	chúng-he m̀-tî oi ngióng-pân ha-sú ; yîn-vi chung-ngìn chhin-oi thâng kì kóng-fa , thâng-to ngí-chet-chet .
42020001	Yû yit-ngit , Yâ-sû chhai sṳn-thien-tú kau-sṳ ngìn , siên-chhòn fuk-yîm . Chi-sṳ̂-chóng , kîn-ho̍k kau-sṳ̂ , lâu chóng-ló lòi-kien kì ,
42020002	mun kì kóng : " Ngì kho má-ke khièn-piang cho liá-têu sṳ ? Má-ngìn pûn ngì liá khièn-piang nè ? Ngì lâu ngài-têu kóng ! "
42020003	Yâ-sû en-kóng : " Ngài siên mun ngì-têu yit-ki fa ; lâu ngài kóng ,
42020004	Yok-hon hàng sé-lî ke khièn-piang he tui Song-ti lòi ke , ya-he tui ngìn lòi ke ? "
42020005	Kì-têu chhiu pí-chhṳ́ sông-liòng , kóng : " Na-he ngài-têu kóng : ' Tui Song-ti lòi ke ' , kì voi kóng : ' Án-ngiòng , ngì-têu cho-má-ke m̀ sin Yok-hon nè ? '
42020006	Na-he ngài-têu kóng : ' Tui ngìn lòi ke ' , chung-ngìn voi nâ sa̍k-thèu te̍p ngài-têu , yîn-vi kì-têu lûng-chúng siông-sin Yok-hon he siên-tî . "
42020007	Tui án-ngiòng , kì-têu en-kóng : " Ngài-têu m̀ tî he tui nai-vi lòi ke . "
42020008	Yâ-sû tui kì-têu kóng : " Án-ngiòng , ngài ya m̀ lâu ngì-têu kóng ngài kho má-ke khièn-piang cho liá-têu sṳ-chhìn . "
42020009	Chiap-tén , Yâ-sû tui chung-ngìn kóng liá-ke pí-yi : " Yû yit-ke ngìn khôi yit-te phù-thò-yèn , chiông kì chû pûn thien-nùng , chhṳ-kâ chhut-ngoi hi lî-hàng yit-chham sṳ̀-kiên .
42020010	To sû phù-thò ke sṳ̀-chiet , kì phai yit-ke phu̍k-ngìn hi tui ke-têu thien-nùng sû kì yin-tet ke kó-chṳ́ . Chúng-he ke-têu thien-nùng chiông ke phu̍k-ngìn chok-lòi tá , kiuk kì khûng-sú chón-hi .
42020011	Yèn-chú yu phai nang-ngoi yit-ke phu̍k-ngìn hi ; kì-têu cheu-yong chok kì lòi tá , yu vú-yu̍k kì , kiuk kì khûng-sú chón-hi .
42020012	Yèn-chú thi-sâm-pái yu phai yit-ke phu̍k-ngìn hi ; kì-têu hàn-he tá-sông kì , chiông kì súng-chhut yèn-ngoi .
42020013	Phù-thò-yèn ke chú-ngìn kóng : ' Ngài oi ngióng-pân chang hó nè ? Ngài oi phai ngài só-siak ke lai-é hi , fe̍t-chá kì-têu voi chûn-chhung kì . '
42020014	Chúng-he ke-têu thien-nùng yit khon-tó yèn-chú ke lai-é , chhiu pí-chhṳ́ kóng : ' Liá ngìn he yèn-chú ke ki-sṳ̀n-ngìn ; ngài-têu lòi chhṳ̀-sí kì , kì ke sán-ngia̍p chhiu pien-cho ngài-têu ke lé ! '
42020015	Kì-têu chhiu chiông kì súng-chhut yèn-ngoi , chhṳ̀-sí kì . " Án-ngiòng , phù-thò-yèn ke chú-ngìn voi ngióng-pân tui-fu ke-têu thien-nùng nè ?
42020016	Kì yit-thin voi lòi chhṳ̀-sí ke-têu thien-nùng , chiông phù-thò-yèn chû pûn phe̍t-ngìn . " Chung-ngìn thâng-liáu , chhiu kóng : " Chhie̍t-tui cho-m̀-tet yû án-ngiòng ke sṳ ! "
42020017	Yâ-sû chu-muk khon kì-têu , mun-kóng : " Sṳn-kîn kóng : Nài-súi sṳ̂-fu só fit-thet ke liá-te sa̍k-thèu , yí-kîn sàng-cho thi-kî chûng chui chhung-yeu ke . Liá he má-ke yi-sṳ nè ?
42020018	Má-ngìn tiet chhai ke sa̍k-thèu-táng , kì chhiu voi fún-sṳ̂n sui-kut ; ke sa̍k-thèu tiet-lo̍k má-ngìn ke sṳ̂n-song , ya voi chiông kì chak-to mièn-mièn . "
42020019	Kîn-ho̍k kau-sṳ̂ lâu chi-sṳ̂-chóng tî Yâ-sû liá pí-yi he chit-phi kì-têu , tông-chhòng chhiu sióng-oi chok Yâ-sû ; chúng-he yu kiâng chung-ngìn .
42020020	Kì-têu chhiu yit fông-mien chóng-tén kì ; yit fông-mien sû-mâi yit-têu ngìn , ká chṳn-kîn lòi chhiáng-kau Yâ-sû mun-thì , sióng-oi tui kì ke fa lòi chok pá-piang , hó chiông kì kâu-pûn chúng-tuk lòi phan .
42020021	Liá-têu kiên-se tui Yâ-sû kóng : " Sîn-sâng , ngài-têu tî ngì só-kóng só-kâu ke fa chhin ha̍p chhìn-lî , ya tî ngì m̀-voi khon ngìn ke chhìn-mien , chúng-he chûng-sṳ̍t chiông Song-ti ke tho-lî kau-sṳ ngìn .
42020022	Na̍p-soi pûn Lò-mâ Fòng-ti he vì-poi ngài-têu ke fap-li̍t mò ? "
42020023	Yâ-sû khon-chhut kì-têu ke kúi-kie , chhiu tui kì-têu kóng :
42020024	" Nâ yit-chak ngiùn-pi pûn ngài khon ! Liá-ke siong lâu miàng-ho he má-ngìn ke ? " Kì-têu en-kóng : " He Fòng-ti ke . "
42020025	Yâ-sû tui kì-têu kóng : " Ki-yèn he án-ngiòng , chiông Fòng-ti ke tûng-sî kûi-pûn Fòng-ti , chiông Song-ti ke tûng-sî kûi-pûn Song-ti . "
42020026	Kì-têu chhai chung-ngìn ke mien-chhièn mò fap-thu tui Yâ-sû só-kóng ke fa chok-tó má-ke pá-piang ; thùng-sṳ̀ , kì-têu tui Yâ-sû ke fì-tap kám-kok chhin hî-khì , chhiu sok-tiâm .
42020027	Yû-têu féu-ngin yû fu̍k-fa̍t liá-khien sṳ ke Sat-tû-kâi-ngìn lòi-kien Yâ-sû , mun kì kóng :
42020028	" Sîn-sâng , Mô-sî vi ngài-têu li̍p-fap kóng : ' Na-he yû yit-ke ngìn ko-sṳ̂n , liù-hâ kì ke pû-ngiòng , chúng-he mò chṳ́-ńg , kiâ ló-thâi yit-thin oi thó sú-koá ke â-só cho pû-ngiòng , thoi â-kô chhòn-chûng chiap-thoi . '
42020029	Thèu-pái , sṳt yû chhit-ke hiûng-thi : Thai-kô thó pû-ngiòng heu , mò liù-hâ chṳ́-ńg chhiu ko-sṳ̂n ;
42020030	ngi-kô chhiu thó sú-koá ke â-só ;
42020031	heu-lòi , thi-sâm-ke ya thó kì ; chhiong án-ngiòng , yit-chhṳ̍t to thi-chhit-ke , chhiòn-phu thó-ko kì , lûng-chúng mò liù-hâ chṳ́-ńg chhiu ko-sṳ̂n .
42020032	Chui-mî , ke fu-ngìn-kâ ya ko-sṳ̂n .
42020033	Chhiáng-mun , chhai fu̍k-fa̍t ke sṳ̀-chiet , liá-ke fu-ngìn-kâ oi son he má-ngìn ke pû-ngiòng nè ? Yîn-vi chhit-ke hiûng-thi chhiòn-phu sṳt lâu kì kiet-fûn . "
42020034	Yâ-sû en kì-têu kóng : " Kîm-sên ke ngìn yû thó ya yû ka ;
42020035	chúng-he ke-têu yû chṳ̂-kiet tui sí fu̍k-fa̍t , pin sâng chhai lòi-sên ke ngìn , mò thó ya mò ka ;
42020036	yîn-vi kì-têu m̀-voi chai sí , lâu thiên-sṳ́ khiung-yong . Kì-têu he Song-ti ke chṳ́-ńg , yîn-vi kì-têu yí-kîn tui sí fu̍k-fa̍t .
42020037	Lièn Mô-sî me chṳn-mìn yû sí-ngìn fu̍k-fa̍t liá-khien sṳ ; chhai net-su chho̍k-fó ke ku-sṳ tî-poi , kì sṳt kóng : Chú he ' Â-pak-lâ-hón ke Song-ti , Yî-sat ke Song-ti , Ngâ-kok ke Song-ti . '
42020038	Liá yi-sṳ he kóng , Song-ti m̀-he sí-ngìn ke Song-ti , he sâng-ngìn ke Song-ti ; yîn-vi tui Song-ti lòi khon , kì-têu lûng-chúng he sâng-ngìn . "
42020039	Yû-têu kîn-ho̍k kau-sṳ̂ kóng : " Sîn-sâng , ngì kóng ke chhin chho̍k ! "
42020040	Yîn-vi án-ngiòng , kì-têu mò yit-ke kám chai mun Yâ-sû má-ke nàn-thì .
42020041	Chúng-he , Yâ-sû tui kì-têu kóng : " Ngióng-pân yû-ngìn kóng Kî-tuk he Thai-ví ke chṳ́-sûn nè ?
42020042	Thai-ví chhṳ-kâ sṳt chhai Sṳ̂-phiên kóng : Chú tui ngài ke Chú kóng : ' Ngì chhô chhai Ngài ke yu-phién ,
42020043	tén Ngài sṳ́ ngì ke sù-thi̍t phu̍k chhai ngì ke kiok-hâ . '
42020044	Thai-ví ki-yèn chhṳ̂n kì cho ' Chú ' , Kî-tuk ngióng-voi yu he Thai-ví ke chṳ́-sûn nè ? "
42020045	Chung-ngìn chhiòn-phu thâng-to chhin ngi̍p-sṳ̀n ke sṳ̀-chiet , Yâ-sû tui kiâ ho̍k-sâng kóng :
42020046	" Oi thì-fòng kîn-ho̍k kau-sṳ̂ ; kì-têu hau chok chhòng-phàu , chêu-yèu ko-kiê , chhin oi phe̍t-ngìn chhai kûng-khiung chhòng-só tui kì-têu chṳ-kin chhiáng-ôn , yu chhin oi chhô fi-thòng-tú ke thi̍t-phe̍t chho-vi lâu yèn-si̍t chûng ke thai-vi .
42020047	Kì-têu thûn-sṳ̍t koá-fu ke sán-ngia̍p , yèn-heu chhai ngìn ke mien-chhièn péu-yên chhòng-phiên ke khì-tó . Kì-têu yit-thin voi su-tó kha-chhûng ke chit-fa̍t ! "
42021001	Yâ-sû ngo-thèu , khon-tó yit-têu yû-chhièn-ngìn chiông kì-têu ke hien-kîm piong-lo̍k sṳn-thien ke fung-hien-siông .
42021002	Kì ya khon-tó yit-ke khiùng-khú ke koá-fu piong lióng-chak se thùng-chhièn lo̍k-hi .
42021003	Yèn-heu , kì kóng : " Ngài sṳ̍t-chhai lâu ngì-têu kóng , liá khiùng-khú ke koá-fu só piong-lo̍k fung-hien-siông ke pí khì-thâ ke ngìn kha-tô .
42021004	Yîn-vi phe̍t-ngìn he fung-hien kì-têu yung chhûn ke yit-phu-fun ; chúng-he kì he chhai mò la-yung ke tông-chûng , chiông chhiòn-phu ke sên-fa̍t-fi hien-chhut-lòi . "
42021005	Yû-têu ngìn chhai thàm-lun sṳn-thien he yung chhin-chiâng ke sa̍k-thèu lâu vàn-ngien ke lî-vu̍t só chông-sṳt ke ; Yâ-sû chhiu kóng :
42021006	" Lun-tó ngì-têu liá-ha só khon ke liá-têu tûng-sî : Ngit-è voi to , ke-sṳ̀ , liá só-chhai ke mî yit-te sa̍k-thèu chhiòn-phu voi pûn-ngìn chhak-hâ-lòi , mò yit-te sa̍k-thèu voi thia̍p chhai nang-ngoi yit-te ke táng-kô . "
42021007	Kì-têu chhiu mun-kóng : " Sîn-sâng , liá-ke sṳ kí-sṳ̀ voi fat-sên nè ? Liá yit-chhiet fat-sên ke sṳ̀-chiet voi yû má-ke seu-thèu ? "
42021008	Yâ-sû kóng : " Ngì-têu oi se-ngi , m̀-hó pûn-ngìn mì-fe̍t ; yîn-vi yû chhin-tô ngìn voi ká-mo ngài ke miàng lòi , kóng : ' Ngài chhiu-he Kî-tuk ! ' yu kóng : ' Sṳ̀-kî khiun lé ! ' Ngì-têu m̀-hó thèn kì-têu hi .
42021009	Ngì-têu thâng-tó chan-chên lâu phau-thung ke fûng-sâng , ke sṳ̀-chiet m̀-sṳ́ kiâng . Liá-têu sṳ thin-chho̍k voi siên fat-sên ; chúng-he liá m̀-he kóng ma̍t-ngit ngiàm-sṳ̀ voi to lé . "
42021010	Chiap-tén , Yâ-sû yu kóng : " Mìn-chhu̍k voi lâu mìn-chhu̍k siông-chhṳ̀ , koet-kâ voi lâu koet-kâ chan-chên ;
42021011	tak só-chhai voi yû thai thi-thûng , kî-fông lâu pot-vûn ; thiên-táng ya voi yû tet-ngìn-kiâng ke khì-sṳ lâu yi-siong chhut-hien .
42021012	Chúng-he , chhai liá yit-chhiet sṳ-chhìn fat-sên yî-chhièn , ngì-têu voi pûn-ngìn chok-hi , ya su pet-hoi ; ngìn voi chiông ngì-têu sung-hi fi-thòng su sṳ́m-mun , hoi ngì-têu chhô kâm-lò . Vi-tó ngài ke yèn-ku , ngì-têu voi pûn-ngìn tai-to kiûn-vòng lâu thúng-chhṳ-chá ke mien-chhièn su sṳ́m-phan .
42021013	Liá chhiu-he ngì-têu cho kien-chṳn ke kî-fi .
42021014	Só-yî , ngì-têu ke sîm oi kiên-thin , m̀-sṳ́ siên sióng oi ngióng-pân vi chhṳ-kâ phien-fu ;
42021015	yîn-vi ngài voi su ngì-têu khiéu-chhòi lâu chṳ-fi , sṳ́ ngì-têu ke thi̍t-ngìn mò yit-ke yû fap-thu hó fán-tui ya-he phien-pok .
42021016	Lièn ngì-têu ke yà-ôi , hiûng-thi chí-moi , chhîn-chhit , phèn-yû , ya voi chhut-mai ngì-têu ; ngì-têu chûng-kiên yû-têu ngìn hàn voi pûn kì-têu hoi-sí .
42021017	Vi-tó ngài ke miàng , thai-kâ voi yen-hen ngì-têu ;
42021018	chúng-he , ngì-têu ke thèu-nà-mô lièn yit-thiàu ya m̀-voi mò-thet hi .
42021019	Ngì-têu oi ngiûn-nai , chhiu voi kiu-tó chhṳ-kâ ke sâng-miang .
42021020	" Ngì-têu khon-tó Yâ-lu-sat-lâng pûn thi̍t-ngìn ke kiûn-chhui vì-khun ke sṳ̀ , ngì-têu chhiu tî kì pûn-ngìn fí-me̍t ke sṳ̀-chiet to lé .
42021021	Ke-sṳ̀ , he̍t chhai Yù-thai thi-khî ke , oi chéu-hi sân-táng phit-nan ; he̍t chhai sàng-tú ke , oi chhut-lòi ; he̍t chhai hiông-ha ke , m̀-hó ngi̍p-sàng .
42021022	Yîn-vi liá he ' Po-yin ke Ngit-è ' , oi pûn Sṳn-kîn só-yû ke fa tet-tó yin-ngiam .
42021023	Chhai ke-têu ngit-è , fài-thôi ke fu-ngìn-kâ lâu pûn ô-nga-é sṳ̍t-nen ke â-mê chhiu chhám lé ! Thai châi-nan voi lìm-to liá thi-fông , Song-ti ke nu-hi voi lìm-to liá ngìn-mìn ke sṳ̂n-song .
42021024	Kì-têu voi sí chhai tô-kiam chṳ̂-ha , ya-he pûn-ngìn chok-hi tô-tô ke koet-kâ . Yâ-lu-sat-lâng voi pûn Ngoi-pâng-ngìn chien-tha̍p , chhṳ̍t-to Ngoi-pâng-ngìn ke khì-han mân lé .
42021025	" Ke-sṳ̀ , ngit-thèu , ngie̍t-kông , lâu sên-é lûng-chúng voi chhut-hien khì-koai ke seu-thèu . Thi-song ke van-koet chhiòn-phu voi yîn-vi thai-hói ke ho-sâng lâu pô-long ke fân-thèn , kiâng-to mò-kat mò-sat .
42021026	Thai-khûng ke ne-thúng ya voi yèu-thung , ngìn-lui chhiu kiâng-to voi sí , yu yîn-vi tén-heu só-oi fat-sên chhai sṳ-kiên ke sṳ fûn-fûn thet-hi .
42021027	Ke-sṳ̀ , kì-têu voi khon-tó Ngìn-chṳ́ thai-yû nèn-li̍t lâu yùng-yeu chhô yùn kong-lìm .
42021028	Liá-têu sṳ fat-sên ke sṳ̀-chiet , ngì-têu oi thén-hiûng , thèu-nà khià-hí-lòi , yîn-vi ngì-têu tet-kiu ke sṳ̀-chiet kín-lòi kín-khiûn lé ! "
42021029	Yâ-sû yu lâu kì-têu kóng yit-ke pí-yi : " Ngì-têu khon vù-fâ-kó-su lâu khì-thâ kok-chúng ke su-é .
42021030	Kì-têu yit sâng-chhut sîn ya̍p , ngì-têu khon chhiu tî ngie̍t-thiên voi to lé .
42021031	Khiung-yong , ngì-têu khon-tó liá yit-chhiet ke hien-siong , chhiu oi tî Song-ti ke koet voi sṳ̍t-hien lé .
42021032	" Ngài sṳ̍t-chhai lâu ngì-têu kóng , liá-thoi ngìn hàn-màng lûng-chúng ko-sṳ̂n yî-chhièn , liá yit-chhiet ke sṳ chhiu voi fat-sên .
42021033	Thiên lâu thi voi mò-thet , chúng-he ngài ke fa yún-yén m̀-voi mò-thet .
42021034	" Ngì-têu chhṳ-kâ oi kiún-sṳ́m ! Ngì-têu ke sîm m̀-hó pûn chiú-ngiuk lâu sên-fa̍t ke chhâu-sîm tá-lon thet-hi , kiâng-pha ke ngit-è fut-yèn lìm-to ngì-têu ;
42021035	yîn-vi ke ngit-è voi chhiong mióng-è yit-yong , lo̍k chhai chhiòn sṳ-kie só-yû ke ngìn sṳ̂n-song .
42021036	Ngì-têu oi sùi-sṳ̀ kín-siáng , sòng-sòng khì-tó , sṳ́ ngì-têu yû nèn-li̍t hó thu-ko liá yit-chhiet oi fat-sên ke sṳ , yû-hó khî chhai Ngìn-chṳ́ ke mien-chhièn . "
42021037	Ngit-sṳ̀-thèu , Yâ-sû chhai sṳn-thien kau-sṳ ngìn ; am-pû-sṳ̀ , kì chhiu chhut-sàng , hi Kám-lám-sân ko-ya .
42021038	Chung-ngìn tá-chó chhiu hi sṳn-thien chhìm Yâ-sû , oi thâng kì kóng-tho .
42022001	Chhù-kau-chiet ( yu ôn-to Phàn-ko-chiet ) voi to lé .
42022002	Chi-sṳ̂-chóng lâu kîn-ho̍k kau-sṳ̂ yîn-vi kiâng mìn-chung , chhiu yîm-mèu oi ngióng-pân sat-hoi Yâ-sû .
42022003	Ke-sṳ̀ , Sat-tan chin-ngi̍p Kâ-lio̍k-ngìn Yù-thai ke sîm . ( Yù-thai he Yâ-sû sṳ̍p-ngi-ke ho̍k-sâng ke yit-ke . )
42022004	Yù-thai hi thùng chi-sṳ̂-chóng lâu sṳn-thien ke kín-ví-chóng chhâm-siòng , oi ngióng-pân chiông Yâ-sû kâu-pûn kì-têu .
42022005	Kì-têu fî-sòng fôn-hí , yu tap-yin nâ chhièn pûn kì .
42022006	Yù-thai chhiu thùng-yi , khôi-sṳ́ chhìm kî-fi , oi chhai mò chung-ngìn chhai-chhòng ke sṳ̀-chiet chhut-mai Yâ-sû .
42022007	Chhù-kau-chiet khì-kiên , chhṳ̀ Phàn-ko-chiet kâu-yòng ke-ngit to lé .
42022008	Yâ-sû phai Pí-tet lâu Yok-hon chhut-hi , fûn-fu kì-têu kóng : " Ngì-têu hi thoi ngài-têu chún-phi Phàn-ko-chiet ke vân-chhôn . "
42022009	Kì-têu mun-kóng : " Ngì oi ngài-têu chhai nai-vi chún-phi ? "
42022010	Yâ-sû kóng : " Ngì-têu ngi̍p-sàng hi , voi tù-tó yit-ke ngìn tai-tén yit-kon súi ; ngì-têu chhiu thèn-tén kì , to kì ngi̍p-hi ke vuk-tú ,
42022011	mun ke kâ ke chú-ngìn kóng : ' Sîn-sâng kóng : Ngài lâu ngài ke ho̍k-sâng sṳ̍t Phàn-ko-chiet vân-chhôn ke hak-thâng chhai nai-vi ? '
42022012	Kì voi tai ngì-têu hi khon lèu-táng yit-kiên pu-chṳ-hó ke thai fòng-kiên ; ngì-têu chhiu chhai ke-vi chún-phi . "
42022013	Kì-têu chhiu hi ; só tù-tó ke chhiòn-phu lâu Yâ-sû tui kì-têu kóng ke khiung-yong ; kì-têu chhiu chhai ke-vi chún-phi Phàn-ko-chiet ke vân-chhôn .
42022014	Sṳ̍t-ya ke sṳ̀-kiên to lé , Yâ-sû ngi̍p-hi , sṳ́-thù ya thùng kì khiung-ha chhô-chok .
42022015	Kì tui kì-têu kóng : " Ngài yit-chhṳ̍t hî-mong chhai su-nan yî-chhièn thùng ngì-têu khiung-ha sṳ̍t liá Phàn-ko-chiet ke vân-chhôn .
42022016	Ngài lâu ngì-têu kóng , mò tén-to liá vân-chhôn ke yi-ngi sṳ̍t-hien chhai Song-ti koet , ngài chhie̍t-tui m̀-voi chai sṳ̍t liá-ke vân-chhôn . "
42022017	Yèn-heu , Yâ-sû chiap-ko pî-é , kám-chhia Song-ti heu , kóng : " Ngì-têu nâ-hi , thai-kâ pûn-tén lîm .
42022018	Ngài lâu ngì-têu kóng , chhiùng-kîm yî-heu , mò tén-to Song-ti ke koet lìm-to , ngài chhie̍t-tui m̀-voi chai lîm liá phù-thò-chiú . "
42022019	Chiap-tén , kì nâ-hí piáng-è , kám-chhia Song-ti heu , chhiu pak-khôi , pûn-pûn kì-têu , kóng : " Liá he ngài ke sṳ̂n-thí , he vi ngì-têu hî-sên ke ; ngì-têu oi án-ngiòng hàng , lòi ki-ngiam ngài . "
42022020	Sṳ̍t-páu heu , kì cheu-yong nâ-hí pî-é , kóng : " Liá pî he Song-ti ke sîn-yok , he yung ngài vi ngì-têu liù-chhut ke hiet só sat-li̍p ke .
42022021	" Ngì-têu khon , chhut-mai ngài ke ngìn thùng ngài khiung-chok !
42022022	Ngìn-chṳ́ khok-sṳ̍t oi cheu Song-ti ke ôn-phài lòi su-hoi , chúng-he chhut-mai kì ke ngìn yû châi-fo lé ! "
42022023	Kì-têu chhiu pí-chhṳ́ kín-mun , to-tái he má-ngìn oi cho liá-khien sṳ .
42022024	Ho̍k-sâng chûng-kiên fat-sên chên-lun , to-tái má-ngìn chui-thai .
42022025	Yâ-sû tui kì-têu kóng : " Ngoi-pâng-ngìn ke kiûn-vòng yû khièn kón-hot kì-têu ; kì-têu ke thúng-chhṳ-chá yu pûn-ngìn chhṳ̂n-cho kiu-sên ;
42022026	chúng-he ngì-têu m̀-he án-ngiòng . Ngì-têu tông-chûng chui-thai ke , fán-chón oi chhiong chui-se ke ; cho liâng-chhiu ke , yin-kôi chhiong phu̍k-ngìn .
42022027	He chhô-chok ke kha thai , ya-he fu̍k-sṳ kì ke kha thai nè ? Kám m̀-he chhô-chok ke kha thai mâ ? Chúng-he , ngài chhai ngì-têu chûng-kiên he fu̍k-sṳ ngìn ke .
42022028	" Ngài su mò-lien ke sṳ̀ , ngì-têu yit-chhṳ̍t thùng ngài khiung-ha .
42022029	Ngâ Pâ yû su ngài yit-ke koet , liá-ha , ngài khiung-yong ya oi chiông liá-koet ke thúng-chhṳ-khièn su-pûn ngì-têu .
42022030	Ngì-têu oi chhai ngài ke koet tî-poi thùng ngài khiung-ha lîm-sṳ̍t , ya oi chhô chhai pó-chho táng-kô sṳ́m-phan Yî-set-lie̍t ke sṳ̍p-ngi kî-chhu̍k . "
42022031	Yâ-sû yu kóng : " Sî-mùn , Sî-mùn ! Sat-tan yí-kîn yêu-khiù sṳ-tham ngì-têu , chhiong kâng-chung-ngìn chhî ma̍k-é án-ngiòng lòi chhî ngì-têu .
42022032	Chúng-he , ngài yí-kîn vi ngì khì-tó , pûn ngì ke sin-sîm m̀-voi mò-thet hi . Ngì to-chón-lòi kûi ngài yî-heu , chhiu oi kiên-ku ngì ke-têu hiûng-thi . "
42022033	Pí-tet kóng : " Chú â , ngài kâm-ngien thèn ngì hi chhô-kâm , thùng ngì khiung-ha sí ! "
42022034	Yâ-sû kóng : " Pí-tet , ngài lâu ngì kóng , kîm-pû-ngit kiê-é thài yî-chhièn , ngì voi sâm-pái kóng ngì m̀-sṳt ngài . "
42022035	Yâ-sû yu tui kì-têu kóng : " Thèu-pái , ngài phai ngì-têu chhut-hi , ham ngì-têu m̀-hó tai chhièn-pâu , m̀-hó tai lî-hàng-thoi ya-he hài-è , ngì-têu sṳt khiam má-ke mò ? " Kì-têu en-kóng : " M̀-sṳt . "
42022036	Yâ-sû kóng : " Chúng-he liá-ha , yû chhièn-pâu ya-he lî-hàng-thoi ke , oi tai-tén ; mò tô-é ke , oi mai sâm hi mâi yit-kî .
42022037	Ngài lâu ngì-têu kóng , Sṳn-kîn só kóng : ' Kì sṳ̀n-tâm chhui-ngìn ke miang-yun ' ke-ki fa , yit-thin oi sṳ̍t-hien chhai ngài ke sṳ̂n-song . Sṳ-sṳ̍t-song , só-yû koân-he ngài ke ki-chai yí-kîn yin-ngiam-tén lé . "
42022038	Ho̍k-sâng kóng : " Chú â , ngì khon , liá-vi yû lióng-kî tô-é . " Yâ-sû kóng : " La lé ! "
42022039	Yâ-sû chhut-sàng , cheu-sòng hi Kám-lám-sân ; ho̍k-sâng ya thèn-tén kì hi .
42022040	To ke só-chhai , Yâ-sû tui kì-têu kóng : " Ngì-têu oi khì-tó , miên-tet ham-lo̍k mì-fe̍t . "
42022041	Yèn-heu , Yâ-sû lì-khôi kì-têu , yok yû te̍p yit-chak sa̍k-thèu án yén , khúi hâ-hi khì-tó ,
42022042	kóng : " Â-pâ â , Ngì na-he hén , chhiáng chiông liá-ke khú-pî sái-chéu ; chúng-he , m̀-hó cheu ngài ke yi-sṳ , oi sṳ̀n-chhiòn Ngì ke chṳ́-yi . "
42022043	Yû yit-ke thiên-sṳ́ tui thiên-táng hiong kì hién-hien , lòi kâ-thiâm kì ke li̍t-liong .
42022044	Chhai khi̍t thung-khú chṳ̂ chûng , Yâ-sû hàn-kha pet-chhiet khì-tó ; kì ke hon-súi chhiong thai-tiám ke hiet tit-tén lo̍k thi-nài .
42022045	Khì-tó heu , Yâ-sû hong-hí-lòi , chón-to ho̍k-sâng ke-vi , fat-hien kì-têu yù-sông ko-thu chhiu soi-thet-hi .
42022046	Kì tui kì-têu kóng : " Ngì-têu cho-má-ke soi-thet-hi nè ? Hong-hí-lòi , oi khì-tó , miên-tet ham-lo̍k mì-fe̍t . "
42022047	Yâ-sû hàn kóng-tén fa ke sṳ̀ , yû yit-khiùn ngìn lòi-to . Sṳ̍p-ngi-ke ho̍k-sâng chûng ke Yù-thai chhai thèu-chhièn tai-lu , kì chin-chhièn oi chîm Yâ-sû .
42022048	Yâ-sû tui kì kóng : " Yù-thai , ngì yung chîm ngài lòi chhut-mai Ngìn-chṳ́ he-mò ? "
42022049	Thùng Yâ-sû khiung-ha ke ho̍k-sâng khon-tó liá-ke chhìn-hìn , chhiu kóng : " Chú â , ngài-têu cho-tet sṳ́ tô-é mò ? "
42022050	Khì-chûng yit-ke pâng-chhut tô-é , tui thai-chi-sṳ̂ ke phu̍k-ngìn phiak-ko-hi , siok-thet kì yu-phién ke ngí-kûng .
42022051	Yâ-sû kóng : " Mo̍k chai thûng-sú ! " Thèn-tén , kì chhûn-sú miâ ke-ngìn ke ngí-kûng , yî-hó kì .
42022052	Yèn-heu , Yâ-sû tui ke-têu lòi chok kì ke chi-sṳ̂-chóng , sṳn-thien ke kín-ví-chóng , lâu chóng-ló kóng : " Ngì-têu tai-tén tô-é lâu kun-é chhut-lòi chok ngài , khon ngài cho khiòng-tho he-mò ?
42022053	Ngài tak-ngit thùng ngì-têu khiung-ha chhai sṳn-thien-tú , ngì-têu pin mò ha-sú chok ngài ; chúng-he , liá-ha he ngì-têu vàng-hàng ke sṳ̀-chiet , vû-am chóng-khièn lé . "
42022054	Kì-têu chok-tén Yâ-sû , tai kì hi thai-chi-sṳ̂ ke vuk-tú ; Pí-tet yén-yén thèn-tén hi .
42022055	Kì-têu chhai thìn-yen-tú hí yit-tôi fó , thai-kâ vì-tén fó chhô-tén , Pí-tet ya chhô chhai kì-têu chûng-kiên .
42022056	Yû yit-ke sṳ́-ńg khon-tó Pí-tet chhô chhai ke-vi phoi-fó , chhiu chu-muk khon-tén kì , kóng : " Liá-ke ngìn ya he thùng kì khiung-ha ke . "
42022057	Pí-tet féu-ngin kóng : " Fu-ngìn-kâ , ngài m̀ sṳt kì ! "
42022058	Ko mò kí-kiú , yu yû-ngìn chu-yi-tó kì , kóng : " Ngì me he kì-têu tông-chûng ke yit-ke . " Pí-tet kóng : " Sîn-sâng , ngài m̀-he ! "
42022059	Chhâ-m̀-tô yit-tiám-chûng heu , nang-ngoi yû yit-ke ngìn yung kiên-thin ke khiéu-hi kóng : " Chhie̍t-tui m̀-voi chhâ , kì me he thùng ke-ngìn khiung-ha ke , yîn-vi kì he Kâ-li-li-ngìn ! "
42022060	Chúng-he Pí-tet kóng : " Ngì liá-ke ngìn â , ngài m̀-tî ngì kóng má-ke ! " Kì ke fa hàn-màng kóng-so̍t , kiê-é chhiu thài .
42022061	Chú chón-sṳ̂n , chu-muk khon Pí-tet ; Pí-tet chang sióng-hí Chú tui kì só-kóng ke fa : " Kîm-pû-ngit kiê-é thài yî-chhièn , ngì voi sâm-pái m̀ ngin ngài . "
42022062	Pí-tet chhiu chéu-chhut-hi , kieu-to fî-sòng sông-sîm .
42022063	Chóng Yâ-sû ke ngìn met-sa kì , tá kì ;
42022064	êm-tén kì ke muk-chû , mun kì kóng : " Siên-tî â , chhṳ-thòn-khon , he má-ngìn tá ngì ? "
42022065	Kì-têu yu kóng chhin-tô fa lòi vú-yu̍k kì .
42022066	Thiên-kông ke sṳ̀ , Yù-thai-ngìn ke chóng-ló , chi-sṳ̂-chóng , lâu kîn-ho̍k kau-sṳ̂ chhiòn-phu chhi-si̍p khiung-ha , yèn-heu tai Yâ-sû to kì-têu ke ngi-fi hi .
42022067	Kì-têu mun kì kóng : " Lâu ngài-têu kóng , ngì he m̀-he Kî-tuk ? " Kì en-kóng : " Ngài chhiu-he lâu ngì-têu kóng , ngì-têu ya m̀-voi siông-sin ;
42022068	na-he ngài mun ngì-têu , ngì-têu me voi m̀ fì-tap .
42022069	Chúng-he , chhiùng-kîm yî-heu , Ngìn-chṳ́ oi chhô chhai chhiòn-nèn Song-ti ke yu-phién . "
42022070	Thai-kâ kóng : " Án-ngiòng , ngì he Song-ti ke Lai-é lô ? " Yâ-sû kóng : " Ngài he , liá he ngì-têu kóng ke ! "
42022071	Kì-têu chhiu kóng : " Ngài-têu kám hàn oi-sṳ́ khì-thâ ke chṳn-kí nè ? Ngài-têu yí-kîn thâng-tó kì chhîn-khiéu kóng ke fa lé ! "
42023001	Ngi-fi chhiòn-thí hong-hí-lòi , chiông Yâ-sû kié-sung to Pí-lâ-tô ke mien-chhièn hi ,
42023002	ko kì kóng : " Ngài-têu fat-hien liá-ke ngìn san-thung ngài-têu ke thùng-pâu , ham ngài-têu m̀-hó na̍p-soi pûn Fòng-ti , yu chhṳ-chhṳ̂n he Kî-tuk , he vòng . "
42023003	Pí-lâ-tô mun Yâ-sû kóng : " Ngì he Yù-thai-ngìn ke vòng mò ? " Yâ-sû en-kóng : " Liá he ngì kóng ke . "
42023004	Yîn-vi án-ngiòng , Pí-lâ-tô chhiu tui chi-sṳ̂-chóng lâu chung-ngìn kóng : " Ngài chhà-m̀-chhut liá-ke ngìn yû má-ke chhui . "
42023005	Chúng-he , kì-têu ye̍t fat kiên-chhṳ̀ kóng : " Kì chia chhòn-kau ke miàng , chhai Yù-thai chhiòn-thi san-thung mìn-chung , tui Kâ-li-li khôi-sṳ́ , liá-ha lòi-to liá-vi . "
42023006	Pí-lâ-tô yit thâng-tó liá-ke fa , chhiu mun-kóng : " Liá-ke ngìn he Kâ-li-li-ngìn mâ ? "
42023007	Kì yit tî Yâ-sû he tui Hî-li̍t kón-hot ke thi-khî lòi ke , chhiu chiông kì sung-to Hî-li̍t ke-vi hi . ( Ke-sṳ̀ , Hî-li̍t ya chhai Yâ-lu-sat-lâng . )
42023008	Hî-li̍t khon-tó Yâ-sû , fî-sòng fôn-hí ; yîn-vi kì thâng-ko koân-he Yâ-sû ke sṳ-chhìn , chó chhiu sióng-oi kien kì , hî-mong khon Yâ-sû hàng sṳ̀n-chiak .
42023009	Só-yî , kì mun Yâ-sû hó-tô mun-thì , chúng-he Yâ-sû yit-ki fa ya m̀ en kì .
42023010	Ke-têu chi-sṳ̂-chóng lâu kîn-ho̍k kau-sṳ̂ chin-chhièn lòi , chhin-li̍t ko kì .
42023011	Hî-li̍t lâu kì ke pîn-é chhiu met-sa kì , pin vú-yu̍k kì . Yèn-heu , kì-têu nâ yit-liâng chhin chiâng ke chhòng-phàu chok chhai kì sṳ̂n-song , sung kì to-chón Pí-lâ-tô ke-vi hi .
42023012	Chhai ke-ngit , Hî-li̍t lâu Pí-lâ-tô sàng-cho phèn-yû ; kì lióng-sà pún-lòi he yên-kâ .
42023013	Pí-lâ-tô seu-si̍p chi-sṳ̂-chóng , mìn-kiên ke liâng-chhiu , lâu chung-ngìn lòi ,
42023014	tui kì-têu kóng : " Ngì-têu chiông liá-ke ngìn kié-sung to ngài liá-vi lòi , ko kì san-thung mìn-chung ; ngài chhai ngì-têu ke mien-chhièn sṳ́m-mun kì , chúng-he chhà-m̀-chhut kì yû fam ngì-têu só ko kì ke ngim-hò chhui-miàng .
42023015	Lièn Hî-li̍t ya chhà-m̀-chhut kì yû má-ke chhui , só-yî chiông kì sung-to-chón liá-vi lòi . Án-ngiòng khon-lòi , kì pin mò cho má-ke kôi-sí ke sṳ-chhìn .
42023016	Ngài oi ham ngìn piên-tá kì , yèn-heu piong kì chéu . "
42023018	Mò sióng-tó , chung-ngìn sa chhè-sâng hêm-kóng : " Chhù-thet kì ! Piong Pâ-lâ-pâ pûn ngài-têu ! "
42023019	( Pâ-lâ-pâ sṳt chhai sàng-tú chok-lon , ya chhṳ̀-ko ngìn , só-yî pûn-ngìn koân chhai kâm-ngiu̍k tú . )
42023020	Pí-lâ-tô sióng-oi piong Yâ-sû , chhiu chai yit-pái khien chung-ngìn .
42023021	Chúng-he kì-têu hàn-kha thai-sâng hêm-kóng : " Chiông kì tâng sṳ̍p-sṳ-ka ! Chiông kì tâng sṳ̍p-sṳ-ka ! "
42023022	Pí-lâ-tô thi-sâm-pái yu mun kì-têu kóng : " Kì to-tái cho má-ke fái-sṳ ? Ngài chhà-m̀-chhut kì yû má-ke kôi-sí ke chhui . Ngài oi ham ngìn piên-tá kì , yèn-heu piong kì chéu . "
42023023	Chung-ngìn ki-siu̍k thai-sâng hêm , kiên-chhṳ̀ oi chiông Yâ-sû tâng sṳ̍p-sṳ-ka ; chui-mî , kì-têu ke thai-sâng chhiu tet-tó sṳn-li .
42023024	Yîn-vi án-ngiòng , Pí-lâ-tô cheu kì-têu ke yêu-khiù siên-phan ,
42023025	chiông kì-têu só-khiù ke , ke chok-lon chhṳ̀-ngìn , koân chhai kâm-ngiu̍k ke hiûng-sú , piong chhut-lòi , chiông Yâ-sû kâu-pûn kì-têu , yù-chhai kì-têu chhú-lî .
42023026	Pîn-é chiông Yâ-sû tai-chéu , chhai lu-song tù-tó yit-ke tui hiông-ha ngi̍p-sàng ke Kú-li-nai-ngìn , miàng ôn-to Sî-mùn ke ; kì-têu chok-tó kì , miên-kióng kì khià sṳ̍p-sṳ-ka , thèn-tén Yâ-sû hàng .
42023027	Yû yit thai-khiùn ke ngìn thèn-tén Yâ-sû , khì-chûng yû-têu fu-ńg vi kì sông-sîm thai-kieu .
42023028	Yâ-sû chón-sṳ̂n , tui kì-têu kóng : " Yâ-lu-sat-lâng ke fu-ńg â , m̀-sṳ́ vi ngài kieu , oi vi ngì-têu chhṳ-kâ lâu ngì-têu ke chṳ́-ńg kieu !
42023029	Yîn-vi ngit-è voi to , ngìn voi kóng : ' Mò kiung , mò fài-thôi , mò pûn ô-nga-é sṳ̍t-nen ke , chṳ̂n-yû fuk-hi ô ! '
42023030	Ke-sṳ̀ , ngìn voi tui thai-sân kóng : ' Chak chhai ngài-têu sṳ̂n-song â ! ' yu tui se-sân kóng : ' Chiông ngài-têu khièm-tén ! '
42023031	Su-é chhiâng-chhiâng ke sṳ̀-chiet , kì-têu hàn án-ngiòng châu-tha̍p kì , su-é khû-châu ke sṳ̀ , kì-têu ke kiet-khiu̍k voi ngióng-pân nè ? "
42023032	Kì-têu ya tai lióng-ke siù-fam lòi , oi thùng Yâ-sû khiung-ha chhú sí-hìn .
42023033	Kì-têu to yit-ke thi-fông , ôn-to " Thèu-nà-hok ke Sân-thèu " , chhai ke-vi , kì-têu chiông Yâ-sû tâng chhai sṳ̍p-sṳ-ka-táng , thùng-sṳ̀ ya tâng ke lióng-ke siù-fam , yit-ke chhai kì ke yu-phién , yit-ke chhai kì ke chó-phién .
42023034	Yâ-sû kóng : " Â-pâ â , sa-miên kì-têu , yîn-vi kì-têu m̀-tî chhṳ-kâ cho má-ke . " Kì-têu chhû-chhiâm-é lòi pûn Yâ-sû ke sâm .
42023035	Chung-ngìn khî chhai ke-vi khon . Yù-thai-ngìn ke liâng-chhiu ya chhṳ́-seu kì , kóng : " Kì kiu-liáu phe̍t-ngìn ! Kì na chṳn-kîn he Song-ti só kién-sién ke Kî-tuk , kiu kì chhṳ-kâ mà ! "
42023036	Ke-têu pîn-é ya met-sa kì . Kì-têu chin-chhièn nâ sôn phù-thò-chiú pûn kì lîm ,
42023037	kóng : " Ngì na-he Yù-thai-ngìn ke vòng , kiu ngì chhṳ-kâ mà ! "
42023038	Chhai kì thèu-nà ke táng-kô yû phài-è siá-kóng : " Liá he Yù-thai-ngìn ke vòng . "
42023039	Lióng-ke thùng kì khiung-ha tâng sṳ̍p-sṳ-ka ke siù-fam , yû yit-ke ya khôi-choi vú-yu̍k kì , kóng : " Ngì m̀-he Kî-tuk mâ ? Kiu ngì chhṳ-kâ , ya kiu ngài-têu mà ! "
42023040	Nang-ngoi yit-ke chhiu chit-phi ke siù-fam , kóng : " Ngì ki-yèn he khiung-ha su hìn-fa̍t ke , kám m̀ kiâng Song-ti mâ ?
42023041	Ngài-têu su hìn-fa̍t he yin-kôi ke , yîn-vi ngài-têu só-su ke he ngài-têu ke po-yin ; chúng-he liá-ke ngìn m̀-sṳt hàng yit-khien fái-sṳ . "
42023042	Yèn-heu kì chhiu tui Yâ-sû kóng : " Yâ-sû â , ngì cho vòng kong-lìm ke sṳ̀ , khiù ngì m̀-hó m̀ ki-tet ngài ! "
42023043	Yâ-sû tui kì kóng : " Ngài sṳ̍t-chhai lâu ngì kóng , kîm-pû-ngit ngì voi thùng ngài khiung-ha chhai lo̍k-yèn ! "
42023044	Thai-yok he tông-chu ke sṳ̀ , thiên-vû thi-am , chhṳ̍t-to hâ-chu-thèu sâm-tiám-chûng . Koa chhai sṳn-thien-tú ke pu-liàm lie̍t-cho lióng-sak .
42023045	
42023046	Yâ-sû thai-sâng hêm-kóng : " Â-pâ â , ngài ke lìn-fùn kâu chhai Ngì ke sú-chûng ! " Kóng-liáu liá-ke fa , kì chhiu thôn-hi sí-thet .
42023047	Ke kiûn-kôn khon-tó liá-sṳ ke kîn-ko , chhiu siung-chan Song-ti kóng : " Liá-ke ngìn sṳ̍t-chhai he ngi-ngìn ! "
42023048	Vì-tén khon ke chung-ngìn khon-tó liá yit-chhiet , chhiòn-phu chhùi-tén sîm-kôn chón-hi .
42023049	Só-yû thùng Yâ-sû su̍k-sṳ ke ngìn , lâu tui Kâ-li-li thèn-tén kì lòi ke fu-ngìn-kâ , chhiòn-phu yén-yén khî-tén khon liá-têu sṳ ke kîn-ko .
42023050	Yû yit-ke miàng ôn-to Yok-sit ke ngìn , he ngi-fi ke ngi-yèn , cho-ngìn liòng-san yu chṳn-chhṳ̍t ;
42023051	ngi-fi ke kie-mèu lâu só-cho ke , kì pin mò chan-sṳ̀n . Kì pún-lòi he Yù-thai thi-fông Â-li-mâ-thai-sàng ke ngìn , yit-chhṳ̍t phan-mong Song-ti koet ke sṳ̍t-hien .
42023052	Kì hi kien Pí-lâ-tô , yêu-khiù sû-liam Yâ-sû ke vì-thí ,
42023053	yèn-heu hi chiông vì-thí chhí-hâ-lòi , yung mà-sâ pâu-hó , piong chhai sa̍k-piak chho̍k-sàng ke fùn-mu tî-poi ; liá fùn-mu màng-sṳt chong-ko ngìn .
42023054	Ke-ngit he Yi-phi-ngit , Ôn-sit-ngit chhiu voi khôi-sṳ́ lé .
42023055	Ke-têu tui Kâ-li-li thèn Yâ-sû lòi ke fu-ngìn-kâ thùng Yok-sit khiung-ha hi , yû khon-tó ke fùn-mu , ya chhîn-chhú Yâ-sû ke vì-thí he ngióng-pân ôn-chong ke .
42023056	Kì-têu chhiu chón-hi , vi kì ke vì-thí chún-phi hiông-liau lâu hiông-yù . Cheu fap-li̍t ke kûi-thin , kì-têu chhai Ôn-sit-ngit ke-ngit chhiu hiû-sit .
42024001	Lî-pai-ngit tá-chó , ke-têu fu-ngìn-kâ tai-tén só chún-phi ke hiông-liau hi mu-thi .
42024002	Kì-têu fat-hien sa̍k-thèu yí-kîn tui mu-mùn sái-khôi ,
42024003	chhiu hàng-ngi̍p-hi , chúng-he mò khon-tó Chú Yâ-sû ke vì-thí .
42024004	Kì-têu pot-tok-ngok ke sṳ̀ , fut-yèn yû lióng-ke sâm fat-kông ke ngìn khî chhai kì-têu sùn-thèu ;
42024005	kì-têu fî-sòng chho̍k-kiâng , chhiu phu̍k chhai thi-song . Ke lióng-ke ngìn tui kì-têu kóng : " Ngì-têu cho-má-ke chhai sí-ngìn chûng chhìm sâng-ngìn nò ?
42024006	Kì mò chhai liá-vi , yí-kîn fu̍k-fa̍t lé ! Oi ki-tet kì hàn chhai Kâ-li-li ke sṳ̀-chiet sṳt tui ngì-têu kóng :
42024007	' Ngìn-chṳ́ yit-thin voi pûn-ngìn kâu chhai chhui-ngìn ke sú-chûng , tâng-sí chhai sṳ̍p-sṳ-ka-táng , thi-sâm-ngit oi fu̍k-fa̍t . ' "
42024008	Kì-têu liá-sṳ̀ chang sióng-hí Yâ-sû ke fa ,
42024009	chhiu tui fùn-mu chón-hi , chiông só tù-tó ke yit-chhiet sṳ-chhìn po pûn sṳ̍p-yit-ke sṳ́-thù lâu khì-thâ ke ngìn tî .
42024010	Tui sṳ́-thù po-ko liá yit-chhiet ke fu-ngìn-kâ he : Mat-thai-lâ ke Mâ-li-â , Yok-â-nâ , Ngâ-kok ke â-mê Mâ-li-â , lâu phe̍t ke fu-ngìn-kâ .
42024011	Ke-têu sṳ́-thù láu-tó liá-têu fu-ngìn-kâ lon-kóng , chhiu m̀ sin kì-têu só kóng ke fa .
42024012	Chúng-he Pí-tet hong-hí-lòi , chéu-to mu-thi hi , tham-sṳ̂n khon fùn-mu tî-poi , khon-tó chṳ́-yû chhûn mà-sâ . Kì chhiu to-chón-hi , fî-sòng hî-khì só fat-sên ke sṳ .
42024013	Khiung-ngit , ho̍k-sâng chûng yû lióng-ke ngìn oi hi yit-ke chhûn-chông . Liá chhûn-chông miàng ôn-to Yî-mâ-ńg-sṳ̂ , lì Yâ-lu-sat-lâng yok sṳ̍p-yit kûng-lî .
42024014	Kì lióng-sà theu-lu thó-lun só fat-sên ke yit-chhiet sṳ-chhìn .
42024015	Kín kóng kín lun ke sṳ̀ , Yâ-sû chhîn-sṳ̂n hàng-khiûn kì-têu , thùng kì-têu khiung-ha hàng ;
42024016	kì-têu mien-tui kì , chúng-he muk-chû mùng-mùng m̀-sṳt kì .
42024017	Yâ-sû mun kì-têu kóng : " Ngì-têu kín hàng kín kóng ke he má-ke sṳ-chhìn ? " Kì-têu chhiu thìn hâ-lòi , mien tai yù-sèu .
42024018	Khì-chûng yit-ke miàng ôn-to Kiet-liù-pâ ke , mun Yâ-sû kóng : " Liá kí-ngit chhai Yâ-lu-sat-lâng fat-sên ke sṳ-chhìn , kám kóng chṳ́-yû ngì yit-ke cho ngìn-hak ke m̀-tî he-mò ? "
42024019	Yâ-sû kóng : " Má-ke sṳ-chhìn ? " Kì-têu en-kóng : " He Nâ-sat-le̍t-ngìn Yâ-sû ke sṳ â ! Kì he yit-ke siên-tî , chhai Song-ti lâu chung-ngìn ke mien-chhièn , mò-lun kóng-fa ya-he cho-sṳ lûng-chúng chhin-yû nèn-li̍t ;
42024020	ke-têu chi-sṳ̂-chóng lâu ngài-têu ke liâng-chhiu sa kié-sung kì hi phan sí-hìn , tâng kì chhai sṳ̍p-sṳ-ka-táng .
42024021	Ngài-têu ngièn-lòi hî-mong kì chhiu-he ke oi lòi chṳ́n-kiu Yî-set-lie̍t ke ! M̀ tân-chhiang án-ngiòng , liá sṳ-chhìn ke fat-sên yí-kîn kîn-ko sâm-ngit .
42024022	Hàn-yû , ngài-têu tông-chûng yû kí-ke fu-ngìn-kâ , sṳ́ ngài-têu chhin chho̍k-kiâng . Kì-têu tá-chó hi fùn-mu ke-vi ,
42024023	chúng-he mò khon-tó kì ke vì-thí . Kì-têu to-chón-lòi po-ko kóng , kì-têu khon-tó thiên-sṳ́ chhut-hien , thiên-sṳ́ lâu kì-têu kóng , Yâ-sû yí-kîn fu̍k-fa̍t lé .
42024024	Ngài-têu chûng-kiên yû-ngìn hi fùn-mu khon , só khon-tó ke thùng ke-têu fu-ngìn-kâ só kóng ke khiung-yong , chṳ́-he mò khon-tó kì . "
42024025	Ke-sṳ̀ , Yâ-sû tui kì-têu kóng : " Ngì-têu ngióng-pân án thun ! Siên-tî só-kóng ke fa , ngì-têu ngióng-pân án nàn siông-sin nè ?
42024026	Kî-tuk m̀-he thin-chho̍k oi kîn-li̍t liá yit-chhiet khú-nan , yèn-heu chang chin-ngi̍p kì ke yùng-yeu mâ ? "
42024027	Chiap-hâ-hi , kì cheu Mô-sî lâu chung siên-tî só siá ke khôi-sṳ́ , tui kì-têu kié-sṳt Sṳn-kîn só ki koân-he kì chhṳ-kâ ke yit-chhiet sṳ-chhìn .
42024028	Kì-têu hàng-khiûn só-oi hi ke chhûn-chông , Yâ-sû chhiong hàn-oi ki-siu̍k hiong-chhièn hàng ,
42024029	kì-têu chhiu khiòng-khiòng liù kì , kóng : " Ngit-thèu yí-kîn lo̍k-sân , thiên voi am lé , thùng ngài-têu khiung-ha he̍t nâ ! " Yâ-sû chhiu ngi̍p-hi , thùng kì-têu khiung-ha he̍t .
42024030	Kì-têu chhô-hâ-lòi sṳ̍t-ya ke sṳ̀ , Yâ-sû nâ-hí piáng-è , kám-chhia Song-ti heu , chhiu pak-khôi , kâu-pûn kì-têu .
42024031	Kì-têu ke muk-chû fut-yèn kîm-hí-lòi , chang ngin-tó kì ; chúng-he Yâ-sû yit-ha chhiu m̀ kien thet-hi .
42024032	Kì-têu pí-chhṳ́ kóng : " Kì chhai lu-song lâu ngài-têu kóng-fa , vi ngài-têu kié-sṳt Sṳn-kîn ke sṳ̀ , ngài-têu ke sîm m̀-he chhiong fó án-ngiòng chho̍k-hí-lòi mâ ? "
42024033	Kì-têu ngiàm-sṳ̀ chhiu chhut-fat , chón Yâ-lu-sat-lâng hi . Chhai ke-vi , kì-têu khon-tó sṳ̍p-yit-ke sṳ́-thù lâu nang-ngoi yit-têu ngìn chhi-si̍p khiung-ha ,
42024034	tú-hó chhai ke-vi kóng : " Chú ton-chṳ̂n fu̍k-fa̍t lé ; kì yí-kîn hién-hien pûn Sî-mùn khon lé ! "
42024035	Ke lióng-sà ya chiông lu-song só tù-tó ke , pin kì-têu ngióng-pân chhai Chú pak-khôi piáng-è ke sṳ̀ ngin-tó kì ke kîn-ko , lâu thai-kâ kóng .
42024036	Kì-têu kóng-tén liá-têu sṳ , Yâ-sû chhîn-sṳ̂n khî chhai kì-têu chûng-kiên , tui kì-têu kóng : " Ngien ngì-têu phìn-ôn ! "
42024037	Kì-têu kiâng-to pi̍t-pi̍t-chhat , láu-tó he khon-tó fùn-phak .
42024038	Yâ-sû tui kì-têu kóng : " Ngì-têu cho-má-ke án sèu nè ? Ngióng-pân sîm-kôn ngì-fù nè ?
42024039	Khon ngài ke sú , ngài ke kiok ! Khok-sṳ̍t he ngài ! Miâ ngài khon-é , ngì-têu chhiu tî ; fùn-phak mò ngiuk ya mò kut , ngì-têu khon , ngài lióng-yong tû yû . "
42024040	Kóng-liáu , kì chhiu chiông sú lâu kiok pûn kì-têu khon .
42024041	Kì-têu thet fôn-hí yu sióng-m̀-thûng , hàn-he m̀-kám siông-sin . Kì mun kì-têu kóng : " Ngì-têu liá-vi yû má-ke hó sṳ̍t ke mò ? "
42024042	Kì-têu nâ yit-te phoi-hó ke ǹg pûn kì .
42024043	Kì chhiu chiap-ko-lòi , chhai kì-têu ke mien-chhièn sṳ̍t .
42024044	Yèn-heu , Yâ-sû tui kì-têu kóng : " Liá yit-chhiet chhiu-he thèu-pái ngài thùng ngì-têu khiung-ha ke sṳ̀ lâu ngì-têu kóng ke : Mô-sî ke fap-li̍t , siên-tî ke sû , lâu Sṳ̂-phiên só siá ke , koân-he ngài ke tak-khien sṳ-chhìn yit-thin oi sṳ̍t-hien . "
42024045	Yâ-sû chhiu khôi kì-têu ke sîm-khieu , pûn kì-têu liáu-kié Sṳn-kîn ke fa ,
42024046	yu tui kì-têu kóng : " Cheu Sṳn-kîn só siá ke , Kî-tuk thin-chho̍k voi su-hoi , thi-sâm-ngit tui sí fu̍k-fa̍t ,
42024047	ngìn ya oi fung kì ke miàng chhòn fí-kói lâu sa-chhui ke tho-lî , tui Yâ-lu-sat-lâng khôi-sṳ́ , chhṳ̍t-to van-koet .
42024048	Ngì-têu chhiu-he liá-têu sṳ ke kien-chṳn-ngìn .
42024049	Ngài oi chiông ngâ Pâ só yin-hí ke , chhîn-chhṳ su-pûn ngì-têu ; ngì-têu oi chhai sàng-nui tén-heu , chhṳ̍t-to ke tui táng-kô lòi ke nèn-li̍t lìm-to ngì-têu . "
42024050	Chiap-tén , Yâ-sû tai kì-têu chhut-sàng , hi-to Pak-thai-nì . Chhai ke-vi , kì khià-sú vi kì-têu chuk-fuk .
42024051	Chuk-fuk ke sṳ̀-chiet , kì chhiu lì-khôi kì-têu , su-chiap sông thiên-táng hi .
42024052	Kì-têu chhiu kin-pai kì , mân-sîm fôn-hí chón Yâ-lu-sat-lâng hi ,
42024053	sòng-sòng chhai sṳn-thien-tú siung-chan Song-ti .
43001001	Thai-chhû yû Tho , Tho lâu Song-ti thùng-chhai , Tho chhiu-he Song-ti .
43001002	Kì chhai thai-chhû lâu Song-ti thùng-chhai .
43001003	Song-ti thûng-ko kì chhóng-chho van-yû ; só-yû su chhóng-chho ke , mò yit-yong m̀-he thûng-ko kì chho ke .
43001004	Tho chhiu-he sâng-miang ke ngièn-thèu , liá sâng-miang chiông kông su-pûn ngìn-lui .
43001005	Kông cheu chhai vû-am chûng , vû-am chhiùng-lòi m̀-sṳt yàng-ko kông .
43001006	Yû yit-ke ngìn , miàng ôn-to Yok-hon , he Song-ti só chhâi-phai ke sṳ́-chá .
43001007	Kì lòi vi ke kông cho-chṳn , oi pûn thai-kâ thâng-tó kì ke tho-lî lòi sin .
43001008	Kì pún-sṳ̂n m̀-he ke kông , he oi vi kông cho-chṳn .
43001009	Ke kông he chṳ̂n kông , lòi-to sṳ-kiên kông-cheu chhiòn ngìn-lui .
43001010	Tho chhai sṳ-kiên , Song-ti he thûng-ko kì chhóng-chho sṳ-kie , chúng-he sṳ-kiên-ngìn m̀-sṳt kì .
43001011	Kì lòi-to chhṳ-kâ ke thi-fông , chhṳ-kâ ke ngìn sa m̀ chiap-su kì .
43001012	Chúng-he fàm chiap-su kì ke , chhiu-he sin kì ke ngìn , kì chhiu su kì-têu cho Song-ti chṳ́-ńg ke khièn-li .
43001013	Liá-têu ngìn cho Song-ti ke chṳ́-ńg m̀-he yîn-vi hiet-thúng koân-he , chhiong tui ngìn ke sin-yu̍k ya-he tui nàm-ngìn ke yi-sṳ lòi kiung ke , he tui Song-ti kiung ke .
43001014	Tho sàng-cho ngiuk-sṳ̂n , he̍t chhai ngài-têu ke tông-chûng , chhûng-mân ên-tién lâu chṳ̂n-lî . Ngài-têu yû khon-tó kì ke yùng-kông , liá he Â-pâ Thu̍k-yit ke Lai-é chang yû ke yùng-kông .
43001015	Yok-hon vi kì cho-chṳn , hêm-kóng : " Koân-he kì , ngài sṳt kóng : ' Kì pí ngài kha-man lòi , chúng-he pí ngài kha ví-thai ; yîn-vi ngài màng chhut-se , kì yí-kîn chhùn-chhai . ' "
43001016	Tui kì ke fûng-sṳn , ngài-têu chhiòn-phu yû liâng-su-tó ên-tién , pin ên-song kâ-ên .
43001017	Song-ti thûng-ko Mô-sî pân-pu fap-li̍t , chúng-he ên-tién lâu chṳ̂n-lî he thûng-ko Yâ-sû Kî-tuk lòi ke .
43001018	Chhiùng-lòi m̀-sṳt yû-ngìn khon-tó Song-ti , chṳ́-yû Thu̍k-yit ke Lai-é Song-ti chhiu-he chhai Â-pâ fài-chûng ke , chiông Kì khí-sṳ chhut-lòi .
43001019	Yî-ha he Yok-hon ke kien-chṳn . Tông-sṳ̀ , Yù-thai-ngìn ke liâng-chhiu tui Yâ-lu-sat-lâng phai têu chi-sṳ̂ lâu Li-vi-ngìn hi kien Yok-hon , mun kì kóng : " Ngì he má-ngìn ? "
43001020	Yok-hon mò khî-chhie̍t fì-tap , fán-chón thán-pha̍k lâu kì-têu kóng : " Ngài pin m̀-he Kî-tuk . "
43001021	Kì-têu chhiu mun : " Án-ngiòng , ngì he má-ngìn ? He Yî-li-â mâ ? " Yok-hon en-kóng : " Ngài m̀-he . " Kì-têu yu mun : " He ke siên-tî mâ ? " Kì yu en-kóng : " M̀-he . "
43001022	Kì-têu chiap-tén kóng : " Chhiáng ngì lâu ngài-têu kóng , ngì to-tái he má-ngìn , ngài-têu hó fì-fu̍k phai ngài-têu lòi ke ngìn . Ngì chhṳ-kâ kóng , ngì he má-ngìn ? "
43001023	Yok-hon yung siên-tî Yî-soi-â ke fa fì-tap , kóng : " Chhai khóng-yâ yû ngìn hêm-kóng : ' Vi Chú siû-chhṳ̍t Kì só-oi hàng ke tho-lu ! ' Ngài chhiu-he liá-ke ngìn . "
43001024	Fap-li-soi-ngìn só phai-lòi ke ke-têu ngìn
43001025	chṳt-mun Yok-hon kóng : " Ngì ki-yèn m̀-he Kî-tuk , m̀-he Yî-li-â , ya m̀-he ke siên-tî , án-ngiòng , ngì cho-má-ke hàng sé-lî nò ? "
43001026	Yok-hon en-kóng : " Ngài he yung súi hàng sé-lî ; chúng-he yû yit-ke khî chhai ngì-têu tông-chûng , ngì-têu m̀-sṳt ke ,
43001027	kì pí ngài kha-man lòi , ngài chhiu-he lâu kì thot-hài ya mò chṳ̂-kiet . "
43001028	Liá-têu sṳ fat-sên chhai Yok-tan-hò tûng-phién ke Pak-thai-nì , chhiu-he Yok-hon hàng sé-lî ke só-chhai .
43001029	Thi-ngi-ngit , Yok-hon khon-tó Yâ-sû tui kì hàng-tén ko-lòi , chhiu kóng : " Khon â , Song-ti ke Kâu-yòng , chhù-thet sṳ-kiên-ngìn ke chhui ke !
43001030	Liá-ke ngìn chhiu-he ngài sṳt kóng ke : ' Kì pí ngài kha-man lòi , chúng-he pí ngài kha ví-thai ; yîn-vi ngài hàn-màng chhut-se , kì yí-kîn chhùn-chhai . '
43001031	Ngài pin m̀-sṳt kì ; chúng-he ngài lòi , yung súi hàng sé-lî , vi-tó oi pûn Yî-set-lie̍t-ngìn ngin-sṳt kì . "
43001032	Yok-hon yu cho-chṳn kóng : " Ngài khon-tó Sṳn-Lìn chhiong ngie̍t-kap-è tui thiên-táng kong-lìm , lo̍k chhai kì ke sṳ̂n-song .
43001033	Ngài hàn-he m̀-sṳt kì , chúng-he chhâi ngài yung súi hàng sé-lî ke Song-ti lâu ngài kóng : ' Ngì khon-tó Sṳn-Lìn kong-lìm , lo̍k chhai má-ngìn ke sṳ̂n-song , liá-sà chhiu-he yung Sṳn-Lìn hàng sé-lî ke . '
43001034	Ngài yí-kîn khon-tó lé , só-yî tui ngì-têu cho-chṳn , kì chhiu-he Song-ti ke Lai-é . "
43001035	Yu ko yit-ngit , Yok-hon lâu kiâ lióng-ke ho̍k-sâng yu khî chhai ke-vi ;
43001036	kì khon-tó Yâ-sû kîn-ko , chhiu kóng : " Khon â , Song-ti ke Kâu-yòng ! "
43001037	Ke lióng-ke ho̍k-sâng yit thâng-tó liá-ke fa , chhiu hi thèn Yâ-sû .
43001038	Yâ-sû chón-sṳ̂n , khon-tó kì-têu thèn-tén kì , chhiu mun-kóng : " Ngì-têu chhìm má-ke ? " Kì-têu en-kóng : " Lâ-pí , ngì he̍t chhai nai-vi ? " ( " Lâ-pí " ke yi-sṳ chhiu-he " Sîn-sâng " . )
43001039	Yâ-sû kóng : " Ngì-têu lòi khon ! " Kì-têu thèn kì hi , khon-tó kì he̍t ke só-chhai , ke-ngit chhiu thùng kì khiung-ha he̍t . ( Ke-sṳ̀ thai-yok he hâ-chu si-tiám-chûng . )
43001040	Thâng-tó Yok-hon ke fa chhiu thèn Yâ-sû ke lióng-sà chûng , yû yit-ke he Sî-mùn-Pí-tet ke ló-thâi Ôn-tet-lie̍t .
43001041	Kì siên chhìm-tó kì ke â-kô Sî-mùn , lâu kì kóng : " Ngài-têu yí-kîn chhìm-tó Mì-soi-â lé . " ( " Mì-soi-â " ke yi-sṳ chhiu-he " Kî-tuk " . )
43001042	Yèn-heu kì chhiu tai Sî-mùn hi kien Yâ-sû . Yâ-sû chu-muk khon kì , kóng : " Ngì he Yok-hon ke lai-é Sî-mùn , chúng-he ngì voi pûn-ngìn ham-cho Kî-fap . " ( Kî-fap lâu Pí-tet yi-sṳ khiung-yong , chhiu-he " Phàn-sa̍k " . )
43001043	Yu ko yit-ngit , Yâ-sû kiet-thin hi Kâ-li-li-sén . Kì chhìm-tó Fî-li̍t , tui kì kóng : " Lòi thèn ngài ! "
43001044	( Fî-li̍t he Pak-soi-thai-ngìn , lâu Ôn-tet-lie̍t pin Pí-tet thùng-hiông . )
43001045	Fî-li̍t chhìm-tó Nâ-tan-ngia̍p , lâu kì kóng : " Mô-sî chhai Fap-li̍t-sû chûng só siá lâu chung siên-tî só ki-chai ke ke-sà , ngài-têu yí-kîn chhìm-tó lé . Kì chhiu-he Yok-sit ke lai-é , Nâ-sat-le̍t-ngìn Yâ-sû . "
43001046	Nâ-tan-ngia̍p chhiu tui kì kóng : " Nâ-sat-le̍t kám voi chhut má-ke hó ke mâ ? " Fî-li̍t kóng : " Ngì lòi khon ! "
43001047	Yâ-sû khon-tó Nâ-tan-ngia̍p tui kì hàng-tén ko-lòi , chhiu kóng : " Khon â , kì he yit-ke chṳ̂n-sṳ̍t ke Yî-set-lie̍t-ngìn ; kì ke sîm-chûng mò kúi-cha ! "
43001048	Nâ-tan-ngia̍p mun kì kóng : " Ngì ngióng-voi sṳt ngài ? " Yâ-sû en-kóng : " Ngì chhai vù-fâ-kó su-hâ , Fî-li̍t màng ham ngì , ngài yí-kîn khon-tó ngì . "
43001049	Nâ-tan-ngia̍p kóng : " Sîn-sâng , ngì he Song-ti ke Lai-é ; ngì he Yî-set-lie̍t ke kiûn-vòng ! "
43001050	Yâ-sû kóng : " Yîn-vi ngài lâu ngì kóng , ngài khon-tó ngì chhai vù-fâ-kó su-hâ , ngì chhiu sin he-mò ? Ngì voi khon-tó pí liá hàn-kha thai ke sṳ-chhìn ! "
43001051	Yâ-sû yu kóng : " Ngài sṳ̍t-chhai lâu ngì-têu kóng , ngì-têu voi khon-tó thiên khôi , Song-ti ke thiên-sṳ́ chhai Ngìn-chṳ́ sṳ̂n-hong sông-hi hâ-lòi . "
43002001	Lióng-ngit heu , chhai Kâ-li-li ke Kâ-nâ-sàng , yû-ngìn kiet-fûn . Yâ-sû ke â-mê chhai ke-vi ;
43002002	Yâ-sû lâu kiâ ho̍k-sâng ya pûn kì-têu chhiáng-hi chhâm-kâ fûn-yîn ke yèn-si̍t .
43002003	Chiú lîm chhiang-chhiang , Yâ-sû ke â-mê lâu kì kóng : " Kì-têu mò chiú lô . "
43002004	Yâ-sû kóng : " Â-mê , liá lâu ngài lióng-sà yû má-ke koân-he , ngài ke sṳ̀-chiet hàn-màng to . "
43002005	Yâ-sû ke â-mê chhiu fûn-fu phu̍k-ngìn kóng : " Kì ham ngì-têu cho má-ke , chhiu cheu kì ke fa hi cho . "
43002006	Chhai ke-vi yû liuk-chak sa̍k âm-kông , he Yù-thai-ngìn hàng kiet-chhiang-lî ke sṳ̀ yung ke , mî-chak khó-yî chông thai-yok yit-pak kûng-sṳ̂n ke súi .
43002007	Yâ-sû lâu phu̍k-ngìn kóng : " Chiông liá-têu âm-kông chông-mân súi . " Kì-têu chhiu tó súi ngi̍p-hi , chhṳ̍t-to nêm-hí-lòi .
43002008	Yâ-sû yu kóng : " Liá-ha , yéu têu chhut-lòi , sung pûn kón yèn-si̍t ke . " Kì-têu chhiu sung ko-hi .
43002009	Kón yèn-si̍t ke chhṳ-lîm ke yí-kîn pien-cho chiú ke súi , m̀-tî liá chiú he tui nai-vi lòi ke ( chṳ́-yû yéu-súi ke phu̍k-ngìn tî ) , chhiu ham sîn-lòng lòi ,
43002010	lâu kì kóng : " Phe̍t-ngìn chhiòn-phu he siên sông hó chiú , tén ngìn-hak lîm-to chhâ-m̀-tô chang sông phû-thûng ke chiú ; ngì fán-chón chiông chui-hó ke chiú liù-to liá-ha ! "
43002011	Liá he Yâ-sû só-hàng ke thi-yit-ke sṳ̀n-chiak , he chhai Kâ-li-li ke Kâ-nâ-sàng hàng ke . Liá-ke sṳ hién-chhut kì ke yùng-kông ; kiâ ho̍k-sâng chhiu sin kì .
43002012	Liá sṳ yî-heu , Yâ-sû lâu kiâ-mê , ló-thâi , pin ho̍k-sâng hâ-hi Kâ-pak-nùng , chhai ke-vi he̍t kí-ngit .
43002013	Yù-thai-ngìn ke Phàn-ko-chiet voi to lé , Yâ-sû sông Yâ-lu-sat-lâng hi .
43002014	Chhai sṳn-thien tî-poi , kì khon-tó yû ngìn chhai ke-vi mai ngiù , yòng , ngie̍t-kap-è , ya yû tui-von ngiùn-chhièn ke ngìn chhô chhai ke-vi .
43002015	Kì chhiu nâ sok-è cho piên-é , chiông ngiù yòng kiuk-to sṳn-thien ngoi-poi hi , yu to von-chhièn ke ngìn ke-vi , tó-chhut kì-têu ke ngiùn-chhièn , súng-vang kì-têu ke chok-è .
43002016	Yèn-heu kì tui mai ngie̍t-kap-è ke ngìn kóng : " Chiông liá-têu tûng-sî pân-chéu , mo̍k chiông ngâ Pâ ke sṳn-thien pien-cho sṳ-chhòng ! "
43002017	Kiâ ho̍k-sâng sióng-hí Sṳn-kîn yû fa kóng : " Song-ti â , ngài vi Ngì ke sṳn-thien thai-fat ngie̍t-sîm , chhiu-chhiong fó-sêu ! "
43002018	Yù-thai-ngìn ke liâng-chhiu chhiu chṳt-mun kì kóng : " Ngì nèn hién má-ke sṳ̀n-chiak pûn ngài-têu khon , lòi chṳn-mìn ngì yû khièn hó cho liá-têu sṳ nè ? "
43002019	Yâ-sû en-kóng : " Ngì-têu chhak-thet liá sṳn-thien , sâm-ngit-nui , ngài voi chiông kì chhùng-kien hí-lòi . "
43002020	Kì-têu kóng : " Liá sṳn-thien yí-kîn hí lé si-sṳ̍p-liuk ngièn , ngì sâm-ngit-nui chhiu voi chhùng-kien hí-lòi he-mò ? "
43002021	Khì-sṳ̍t , Yâ-sû só-kóng ke sṳn-thien he chṳ́ kì chhṳ-kâ ke sṳ̂n-thí .
43002022	Só-yî , Yâ-sû tui sí fu̍k-fa̍t yî-heu , kiâ ho̍k-sâng sióng-hí kì só kóng-ko ke liá-ki fa , chhiu sin Sṳn-kîn lâu Yâ-sû só-kóng ke .
43002023	Yâ-sû chhai Yâ-lu-sat-lâng ko Phàn-ko-chiet ke sṳ̀ , chhin-tô ngìn khon-tó kì só-hàng ke sṳ̀n-chiak , chhiu sin kì .
43002024	Chúng-he Yâ-sû tui kì-têu m̀ fong-sîm , yîn-vi kì tui só-yû ke ngìn yû chhin chhṳ̂m ke ngin-sṳt .
43002025	Kì mò sî-yeu má-ngìn lâu kì kóng koân-he ngìn ke sṳ , yîn-vi kì chhṳ̂m-chhṳ̂m liáu-kié ngìn ke nui-sîm .
43003001	Yû yit-ke Fap-li-soi-ngìn , miàng ôn-to Nì-kô-tet-mu , he Yù-thai-ngìn ke liâng-chhiu .
43003002	Kì chhai am-pû-sṳ̀ lòi-kien Yâ-sû , kóng : " Sîn-sâng , ngài-têu tî ngì he tui Song-ti ke-vi lòi ke kau-sṳ̂ . Ngì só-hàng ke sṳ̀n-chiak , na-m̀-he yû Song-ti thùng-chhai , mò ngìn nèn hàng . "
43003003	Yâ-sû en-kóng : " Ngài sṳ̍t-chhai lâu ngì kóng , ngìn na-he mò chhùng-sên , chhiu khon-m̀-tó Song-ti ke koet sṳ̍t-hien . "
43003004	Nì-kô-tet-mu mun-kóng : " Ngìn chṳ́-yû kín lòi kín ló , ngióng-voi chhùng-sên nè ? Kì nèn to-chón mû-thôi chai kiung-chhut-lòi he-mò ? "
43003005	Yâ-sû en-kóng : " Ngài sṳ̍t-chhai lâu ngì kóng , ngìn na-m̀-he tui súi lâu Sṳn-Lìn lòi chhùng-sên , chhiu mò khó-nèn sàng-cho Song-ti koet ke chṳ́-mìn .
43003006	Ngìn ke ngiuk-sṳ̂n he tui yà-ôi kiung ke , kì ke lìn-sin he tui Sṳn-Lìn kiung ke .
43003007	M̀-hó yîn-vi ngài kóng ' Ngì-têu yit-thin oi chhùng-sên ' kám-kok khì-koai .
43003008	Fûng cheu chhṳ-kâ ke yi-sṳ chhôi , ngì thâng-tó kì ke sâng , chúng-he m̀ tî kì tui nai-vi lòi , oi hi nai-vi . Mî-yit-ke tui Sṳn-Lìn kiung ke , ya he án-ngiòng . "
43003009	Nì-kô-tet-mu mun kì kóng : " Ngióng-voi yû án-ngiòng ke sṳ nè ? "
43003010	Yâ-sû en-kóng : " Ngì he Yî-set-lie̍t ke kau-sṳ̂ , lièn liá-têu sṳ ya m̀-voi mìn-pha̍k mâ ?
43003011	Ngài sṳ̍t-chhai lâu ngì kóng , ngài-têu kóng-lun ngài-têu só tî ke , ngài-têu kien-chṳn ngài-têu só khon-tó ke ; chúng-he ngì-têu phiên-phiên m̀-hén liâng-su ngài-têu ke kien-chṳn .
43003012	Ngài lâu ngì-têu kóng liá sṳ-kiên ke sṳ , ngì-têu tû m̀ sin ; ngài na-he lâu ngì-têu kóng thiên-táng ke sṳ , ngì-têu ngióng-voi sin nò ?
43003013	Chhù-liáu tui thiên-táng kong hâ-lòi ke Ngìn-chṳ́ , chhiùng-lòi m̀-sṳt yû ngìn sông-ko thiên .
43003014	Chhiu-chhiong Mô-sî chhai khóng-yâ khià-hí thùng-sà , Ngìn-chṳ́ ya yit-thin oi pûn-ngìn khià-hí-lòi ,
43003015	pûn só-yû sin kì ke ngìn tet-tó yún-yén ke sâng-miang .
43003016	" Yîn-vi Song-ti thung-siak sṳ-kiên-ngìn , só-yî chiông Kì Thu̍k-yit ke Lai-é su-pûn kì-têu , oi pûn yit-chhiet sin kì ke ngìn m̀-voi me̍t-mòng , fán-chón tet-tó yún-yén ke sâng-miang .
43003017	" Yîn-vi Song-ti chhâi Kì ke Lai-é to sṳ-kiên lòi , m̀-he oi thin sṳ-kiên-ngìn ke chhui , he oi thûng-ko kì lòi chṳ́n-kiu sṳ-kiên-ngìn .
43003018	Sin Lai-é ke ngìn m̀-voi su thin-chhui ; m̀ sin ke ngìn yí-kîn su thin-chhui , yîn-vi kì m̀ sin Song-ti Thu̍k-yit ke Lai-é .
43003019	Kông lòi-to sṳ-kie , sṳ-kiên-ngìn yîn-vi chhṳ-kâ ke fái hàng-vì , m̀ oi kông , fán-chón oi vû-am ; kì-têu su thin-chhui ke ngièn-yîn chhiu chhai liá-vi .
43003020	Cho fái-sṳ ke , chhiòn-phu hen kông , m̀ oi chiap-khiun kông , yîn-vi kiâng kì ke fái hàng-vì hién-mìn chhut-lòi .
43003021	Chúng-he , cheu chṳ̂n-lî cho-sṳ ke , chhiu chiap-khiun kông , oi pûn kông hién-mìn kì só-cho ke yit-chhiet he cheu Song-ti ke chṳ́-yi cho ke . "
43003022	Liá sṳ yî-heu , Yâ-sû lâu ho̍k-sâng to Yù-thai thi-khî hi . Kì chhai ke-vi lâu kì-têu he̍t yit-chham sṳ̀-kiên , yu hàng sé-lî .
43003023	Yok-hon chhai lì-khôi Sat-lâng mò kí-yén ke Ôi-nun ya hàng sé-lî , yîn-vi ke-vi súi chhin tô ; thai-kâ chiap-tén hi liâng sé-lî .
43003024	( Ke-sṳ̀ Yok-hon hàn-màng pûn-ngìn koân hí-lòi . )
43003025	Yok-hon ke kí-ke ho̍k-sâng lâu yit-ke Yù-thai-ngìn vi kiet-chhiang-lî khôi-sṳ́ phien-lun .
43003026	Kì-têu hi kien Yok-hon , tui kì kóng : " Sîn-sâng , ngì khon , yî-chhièn lâu ngì chhai Yok-tan-hò tûng-phién , ngì vi kì cho kien-chṳn ke , liá-ha ya hàng sé-lî , thai-kâ chhiòn-phu hi chhiu kì lô ! "
43003027	Yok-hon kóng : " Na-m̀-he Thiên su-hâ ke , ngìn chhiu mò fap-thu tet-tó má-ke .
43003028	Ngài sṳt kóng-ko : ' Ngài m̀-he Kî-tuk ; ngài put-ko he fung chhâi-phai cho kì ke siên-fûng . ' Liá fa ngì-têu khó-yî vi ngài cho-chṳn .
43003029	Thó sîn-ngiòng ke he sîn-lòng ; sîn-lòng ke phèn-yû khî chhai sùn-thèu , yit thâng-tó sîn-lòng ke sâng chhiu fôn-hí khoai-lo̍k . Chhiong án-ngiòng , ngài yí-kîn tet-tó vàn-chhiòn ke hí-lo̍k .
43003030	Kì yit-thin voi yit-ngit yit-ngit hîn-vong , chúng-he ngài voi yit-ngit yit-ngit sôi-mì . "
43003031	Chhiùng thiên-táng lòi ke , chhêu-ko van-yû . Chhiùng thi-song lòi ke , he su̍k-yì thi , kì só-kóng ke ya he thi-song ke sṳ ; chúng-he chhiùng thiên-táng lòi ke , chhêu-ko van-yû .
43003032	Kì vi só khon-tó lâu só thâng-tó ke cho-chṳn , chúng-he mò-ngìn chiap-su kì ke kien-chṳn .
43003033	Ke chiap-su kiâ kien-chṳn ke , chhiu-he chṳn-mìn Song-ti he sin-sṳ̍t ke .
43003034	Song-ti só chhâi-phai ke , chhòn Song-ti ke fa , yîn-vi Song-ti fûng-fûng fu-fu chiông Sṳn-Lìn su-pûn kì .
43003035	Â-pâ siak Kì ke Lai-é , yí-kîn chiông van-yû kâu chhai kiâ sú-chûng .
43003036	Sin Lai-é ke , chhiu yû yún-yén ke sâng-miang ; m̀ sin-chhiùng Lai-é ke , m̀-voi yû sâng-miang , voi ki-siu̍k liù chhai Song-ti ke fun-nu chṳ̂-ha .
43004001	Fap-li-soi-ngìn thâng-kóng Yâ-sû sû ho̍k-sâng lâu hàng sé-lî pí Yok-hon kha tô .
43004002	( Khì-sṳ̍t , Yâ-sû m̀-sṳt chhîn-sṳ̂n vi má-ngìn hàng sé-lî , he kiâ ho̍k-sâng hàng sé-lî . )
43004003	Yâ-sû tî yû liá-ke chhòn-sot , chhiu lì-khôi Yù-thai , to-chón hi Kâ-li-li ;
43004004	kì só-hàng ke lu yit-thin oi kîn-ko Sat-mâ-li-â .
43004005	Kì lòi-to Sat-mâ-li-â ke Si-kâ sàng , lì Ngâ-kok pûn kiâ lai-é Yok-sit ke thú-thi mò kí-yén ;
43004006	Ngâ-kok-chiáng chhiu-he chhai ke-vi . Yâ-sû yîn-vi hàng-lu chhin khioi , chhiu chhô chhai chiáng-sùn ; ke-sṳ̀ chhâ-m̀-tô he tông-chu .
43004007	Yû yit-ke Sat-mâ-li-â ke fu-ngìn-kâ lòi tá-súi ; Yâ-sû lâu kì kóng : " Chhiáng ngì pûn têu súi ngài lîm . "
43004008	( Kiâ ho̍k-sâng yí-kîn hi kiê-lu mâi sṳ̍t-vu̍t . )
43004009	Sat-mâ-li-â ke fu-ngìn-kâ en Yâ-sû kóng : " Ngì he Yù-thai-ngìn , ngài he Sat-mâ-li-â ke fu-ngìn-kâ , ngì ngióng-voi lâu ngài thó-súi lîm nò ? " ( Ngièn-lòi Yù-thai-ngìn lâu Sat-mâ-li-â-ngìn mò lòi-vông . )
43004010	Yâ-sû en-kóng : " Na-he ngì tî Song-ti ke ên-tién lâu liá-ha tui ngì thó-súi lîm ke he má-ngìn , ngì chó chhiu voi khiù kì , kì ya chó chhiu voi chiông sâng-miang ke súi pûn ngì . "
43004011	Ke fu-ngìn-kâ kóng : " Sîn-sâng , ngì mò tá-súi ke tûng-sî , chiáng yu án chhṳ̂m , ngì oi hi nai-vi nâ sâng-miang ke súi nè ?
43004012	Ngài-têu ke chú-siên Ngâ-kok liù liá-héu chiáng pûn ngài-têu ; kì chhṳ-kâ , kiâ chṳ́-ńg , lâu kì ke thèu-sâng chhiòn-phu lîm liá-héu chiáng ke súi ; kám-kóng ngì láu-tó ngì pí kì hàn-kha thai he-mò ? "
43004013	Yâ-sû en-kóng : " Lîm liá súi ke ngìn chhiòn-phu hàn voi chai choi-châu ;
43004014	chúng-he lîm ngài só pûn kì ke súi , ke ngìn chhiu yún-yén m̀-voi chai hot . Ngài só su ke súi voi chhai kì tî-poi sàng-cho chhièn-ngièn , yit-chhṳ̍t yúng-chhut sâng-miang ke súi , pûn kì tet-tó yún-yén ke sâng-miang . "
43004015	Ke fu-ngìn-kâ kóng : " Sîn-sâng , chhiáng ngì chiông liá-ke súi pûn ngài , sṳ́ ngài yún-yén m̀-voi hot , ya m̀-sṳ́ chai lòi liá-vi tá-súi . "
43004016	Yâ-sû lâu kì kóng : " Hi ham ngiâ ló-kûng , chang to-chón-lòi . "
43004017	Ke fu-ngìn-kâ en-kóng : " Ngài mò ló-kûng . " Yâ-sû kóng : " Ngì kóng ngì mò ló-kûng , mò m̀-chho̍k .
43004018	Ngì sṳt yû ńg-ke ló-kûng , liá-ha thùng ngì khiung-ha ke me m̀-he ngiâ ló-kûng . Ngì kóng ke chhin chho̍k . "
43004019	Fu-ngìn-kâ kóng : " Sîn-sâng , ngài khon-chhut ngì he yit-ke siên-tî .
43004020	Ngài-têu Sat-mâ-li-â-ngìn ke chú-siên chhai liá sân-táng kin-pai Song-ti , ngì-têu Yù-thai-ngìn chhiu kóng Yâ-lu-sat-lâng chang he kin-pai Song-ti ke só-chhai . "
43004021	Yâ-sû lâu kì kóng : " Fu-ngìn-kâ , oi sin ngài ! Sṳ̀-kiên voi to lé , ngì-têu m̀-voi chai lòi liá sân-táng ya-he hi Yâ-lu-sat-lâng kin-pai Thiên-fu .
43004022	Ngì-têu Sat-mâ-li-â-ngìn m̀-tî ngì-têu só pai ke he má-ngìn , ngài-têu Yù-thai-ngìn tî ngài-têu só pai ke he má-ngìn , yîn-vi kiu-ên he tui Yù-thai-ngìn lòi ke .
43004023	Chúng-he sṳ̀-kiên voi to lé , liá-ha chhiu-he , chṳ̂n-sṳ̍t kin-pai Thiên-fu ke , oi yung sîm-lìn lâu sṳ̀n-sṳ̍t kin-pai , yîn-vi Thiên-fu oi liá-chúng ke ngìn kin-pai Kì .
43004024	Song-ti he Lìn , kin-pai Kì ke ngìn yit-thin oi yung sîm-lìn lâu sṳ̀n-sṳ̍t lòi kin-pai . "
43004025	Fu-ngìn-kâ lâu kì kóng : " Ngài tî ke chhṳ̂n-cho Kî-tuk ke Mì-soi-â oi lòi , kì lòi chhiu voi chiông yit-chhiet ke sṳ lâu ngài-têu kóng . "
43004026	Yâ-sû en-kóng : " Ngài , liá-ha lâu ngì kóng-fa ke , chhiu-he kì ! "
43004027	Liá-sṳ̀ , Yâ-sû ke ho̍k-sâng to-chón-lòi . Kì-têu khon-tó kì lâu yit-ke fu-ngìn-kâ kóng-fa , kám-kok chhin khì-koai , chúng-he mò ngìn mun ke fu-ngìn-kâ : " Ngì oi má-ke ? " ya-he mun Yâ-sû : " Ngì cho-má-ke lâu kì kóng-fa ? "
43004028	Ke fu-ngìn-kâ piong-hâ kì ke súi-kon-é , chón-hi sàng-nui , tui thai-kâ kóng :
43004029	" Ngì-têu lòi khon ! Yû yit-ke ngìn chiông ngài yit-sên só-cho ke sṳ chhiòn-phu lâu ngài kóng chhut-lòi ; kì kám he Kî-tuk mâ ? "
43004030	Thai-kâ chhiu chhut-sàng hi khon Yâ-sû .
43004031	Liá-sṳ̀ , ho̍k-sâng ham Yâ-sû kóng : " Sîn-sâng , chhiáng sṳ̍t-têu tûng-sî . "
43004032	Yâ-sû en-kóng : " Ngài yû tûng-sî hó sṳ̍t , he ngì-têu só m̀-tî ke . "
43004033	Ho̍k-sâng chhiu pí-chhṳ́ ngi-lun kóng : " Kám-kóng yû-ngìn nâ tûng-sî pûn kì sṳ̍t he-mò ? "
43004034	Yâ-sû lâu kì-têu kóng : " Ngài ke sṳ̍t-vu̍t chhiu-he chûn-hàng ' Chhâi ngài lòi ke ' ke chṳ́-yi , yu vàn-sṳ̀n Kì kâu-pûn ngài ke kûng-chok .
43004035	Ngì-têu kóng : ' Kâ si-ke ngie̍t chang he sû-sṳ̀n ke sṳ̀-chiet . ' Ngài lâu ngì-têu kóng , ngo-thèu khon ke-têu thièn ; ńg-kuk yí-kîn siuk lé , cho-tet sû-kot lé !
43004036	Sû-kot ke ngìn tet-tó kûng-chhièn , vi yún-yén ke sâng-miang chit-chhùn ńg-kuk , sṳ́ ve-chúng-ke lâu sû-kot-ke yit-thùng khoai-lo̍k .
43004037	' Chhièn-ngìn châi-chung , heu-ngìn sû-sṳ̀n ' liá-ki fa he chṳ̂n-sṳ̍t ke .
43004038	Ngài chhâi ngì-têu hi sû-kot m̀-he ngì-têu kâng ke thièn ; phe̍t-ngìn sîn-khú , ngì-têu hióng-su kì-têu sîn-khú ke sṳ̀n-kó . "
43004039	Ke-sàng yû chhin-tô Sat-mâ-li-â-ngìn sin Yâ-sû , yîn-vi ke fu-ngìn-kâ kóng : " Kì chiông ngài yit-sên só-cho ke sṳ chhiòn-phu lâu ngài kóng chhut-lòi . "
43004040	Ke-têu Sat-mâ-li-â-ngìn khon-tó Yâ-sû , chhiu yêu-khiù kì thùng kì-têu khiung-ha he̍t ; só-yî Yâ-sû chhai ke-vi he̍t lióng-ngit .
43004041	Yîn-vi Yâ-sû só-kóng ke tho-lî , sin kì ke ngìn chhiu hàn-kha tô .
43004042	Kì-têu lâu ke fu-ngìn-kâ kóng : " Ngài-têu liá-ha sin , m̀-he yîn-vi ngì só-kóng ke fa , he yîn-vi ngài-têu chhîn-sṳ̂n thâng-tó kì ke fa , tî kì sṳ̍t-chhai he sṳ-kie ke Kiu-chú . "
43004043	Yâ-sû chhai ke-vi he̍t lióng-ngit yî-heu , chhiu hi Kâ-li-li .
43004044	Kì chhṳ-kâ sṳt kóng : " Siên-tî chhai chhṳ-kâ ke kâ-hiông he m̀-voi su ngìn chûn-chhung ke . "
43004045	Yâ-sû yit to Kâ-li-li , ke-vi ke ngìn chhiòn-phu chhin fôn-ngiàng kì ; yîn-vi kì-têu chhai Yâ-lu-sat-lâng ko Phàn-ko-chiet ke sṳ̀ , yû khon-tó kì só-cho yit-chhiet ke sṳ .
43004046	Yâ-sû yu to-chón-hi Kâ-li-li ke Kâ-nâ , chhiu-he thèu-pái kì pien súi cho chiú ke só-chhai . Ke thi-fông yû yit-ke thai-kôn , kiâ lai-é chhai Kâ-pak-nùng pot-phiang .
43004047	Kì yit thâng-tó Yâ-sû tui Yù-thai lòi-to Kâ-li-li , chhiu hi kien kì , khiù kì hi Kâ-pak-nùng yî-hó kiâ phiang-to voi sí ke lai-é .
43004048	Yâ-sû lâu kì kóng : " Ngì-têu na-m̀-he khon-tó sṳ̀n-chiak khì-sṳ , chúng-he m̀ sin . "
43004049	Ke thai-kôn en-kóng : " Sîn-sâng , khiù ngì chhai ngâ lai-é màng sí yî-chhièn thùng ngài khiung-ha lòi-hi . "
43004050	Yâ-sû tui kì kóng : " Chón-hi , ngiâ lai-é hó lé ! " Ke ngìn sin Yâ-sû ke fa chhiu chón-hi .
43004051	Chhai lu-song , kiâ phu̍k-ngìn tù-tó kì , lâu kì kóng : " Ngì ke lai-é hó lé ! "
43004052	Kì mun kì-têu , kiâ lai-é he kí-sṳ̀ hó hí-lòi ke . Kì-têu fì-tap kóng : " Chhô-pû-ngit hâ-chu yit-tiám-chûng ke sṳ̀ , sêu chhiu thui . "
43004053	Cho â-pâ ke sióng-hí , tú-hó he Yâ-sû tui kì kóng : " Ngiâ lai-é hó lé " ke sṳ̀-chiet . Só-yî , kì lâu kì yit-kâ-ngìn chhiòn-phu chhiu sin .
43004054	Liá he Yâ-sû tui Yù-thai to-chón Kâ-li-li heu só-hàng ke thi-ngi-ke sṳ̀n-chiak .
43005001	Liá sṳ yî-heu , tú-hó he Yù-thai-ngìn ke yit-ke chiet-khì , Yâ-sû chhiu sông Yâ-lu-sat-lâng hi .
43005002	Chhai Yâ-lu-sat-lâng , yû yit-héu súi-chhṳ̀ chhai Yòng-mùn ke fu-khiun , Hî-pak-lòi-fa ôn-to Pit-sṳ-thai , sùn-thèu yû ńg-chak lòng-é .
43005003	Chhai lòng-é tî-poi yû yit-khiùn phiang-ngìn soi chhai ke-vi , yû mô-muk ke , pâi-kiok ke , pot thân-fûng ke .
43005005	Chhai ke-vi yû yit-ke ngìn yí-kîn pot-phiang sâm-sṳ̍p-pat-ngièn kiú .
43005006	Yâ-sû khon-tó kì soi chhai ke-vi , tî kì pot-phiang chhin-tô ngièn , chhiu mun kì kóng : " Ngì oi tet-tó yî-hó mò ? "
43005007	Ke phiang-ngìn fì-tap kóng : " Sîn-sâng , súi thîn-thûng ke sṳ̀-chiet mò ngìn pông-chhu ngài , chiông ngài piong-lo̍k súi-chhṳ̀ hi ; tén ngài sióng-oi lo̍k-hi , phe̍t-ngìn yí-kîn siên lo̍k-hi . "
43005008	Yâ-sû lâu kì kóng : " Hong-hí-lòi , chiông ngiâ chhó-chhia̍k nâ-hí-lòi hàng ! "
43005009	Ke ngìn ke phiang chit-sṳ̀ hó lé , kì chiông kiâ chhó-chhia̍k nâ-hí-lòi , hàng-tén chéu . Ke-ngit tú-hó he Ôn-sit-ngit ,
43005010	só-yî Yù-thai-ngìn ke liâng-chhiu tui ke tet-tó yî-hó ke ngìn kóng : " Kîm-pû-ngit he Ôn-sit-ngit , ngì nâ-tén chhó-chhia̍k he vì-poi fap-li̍t ke . "
43005011	Kì kóng : " Ke yî-hó ngài ke ngìn fûn-fu ngài kóng : ' Chiông ngiâ chhó-chhia̍k nâ-hí-lòi hàng ! ' "
43005012	Kì-têu mun-kóng : " Ke fûn-fu ngì chiông chhó-chhia̍k nâ-hí-lòi hàng ke he má-ngìn ? "
43005013	Chúng-he ke tet-tó yî-hó ke ngìn m̀-tî Yâ-sû he má-ngìn ; yîn-vi ke thi-fông ngìn chhin-tô , Yâ-sû yu yí-kîn sám-khôi .
43005014	Sṳ heu , Yâ-sû chhai sṳn-thien-tú chhìm-tó kì , lâu kì kóng : " Ngì yí-kîn vàn-chhiòn hó lé , m̀-hó chai fam-chhui , miên-tet ngiâ-tó hàn-kha thai ke châi-fo . "
43005015	Ke ngìn lì-khôi Yâ-sû yî-heu , hi lâu Yù-thai-ngìn ke liâng-chhiu kóng , yî-hó kì ke he Yâ-sû .
43005016	Só-yî Yù-thai-ngìn ke liâng-chhiu khôi-sṳ́ pet-hoi Yâ-sû , yîn-vi kì chhai Ôn-sit-ngit yî-phiang .
43005017	Yâ-sû tui kì-têu kóng : " Ngâ Pâ yit-chhṳ̍t kûng-chok , ngài ya cheu-yong kûng-chok . "
43005018	Liá-ke fa kien-kâ sṳ́ Yù-thai-ngìn ke liâng-chhiu kiet-sîm oi sat-hoi kì ; yîn-vi kì m̀ tân-chhiang pho-fai Ôn-sit-ngit ke kie-min , yu kóng Song-ti he kì chhṳ-kâ ke Â-pâ , chiông chhṳ-kâ khon-cho lâu Song-ti phìn-tén .
43005019	Chiap-tén , Yâ-sû tui kì-têu kóng : " Ngài sṳ̍t-chhai lâu ngì-têu kóng , Lai-é kho chhṳ-kâ put-nèn cho má-ke ; kì khon Â-pâ cho má-ke , chang nèn cho má-ke . Â-pâ só cho ke , Lai-é ya cho .
43005020	Â-pâ siak Lai-é , chiông chhṳ-kâ só-cho ke chṳ́-sṳ Lai-é . Kì oi chiông pí liá hàn-kha thai ke sṳ chṳ́-sṳ Lai-é , pûn ngì-têu kám-kok hî-khì .
43005021	Â-pâ ngióng-pân sṳ́ sí-ngìn fu̍k-fa̍t , su sâng-miang pûn kì-têu ; khiung-yong , Lai-é ya oi cheu chhṳ-kâ ke yi-sṳ su sâng-miang pûn ngìn .
43005022	Â-pâ chhṳ-kâ m̀ sṳ́m-phan ngìn ; Kì chiông sṳ́m-phan ke khièn-piang kâu-pûn Lai-é ,
43005023	vi-tó oi sṳ́ ngìn lûng-chúng chûn-kin Lai-é , chhiong chûn-kin Â-pâ yit-yong . M̀ chûn-kin Lai-é ke , chhiu-he m̀ chûn-kin chhâi kì lòi ke Â-pâ .
43005024	" Ngài sṳ̍t-chhai lâu ngì-têu kóng , thâng ngài ke fa , yu sin ke ' Chhâi ngài lòi ke ' , chhiu yû yún-yén ke sâng-miang . Kì m̀-voi su thin-chhui , he yí-kîn chhut-sí ngi̍p-sên lé .
43005025	Ngài sṳ̍t-chhai lâu ngì-têu kóng , sṳ̀-kiên voi to lé , liá-ha chhiu he , sí-ngìn voi thâng-tó Song-ti Lai-é ke sâng ; ke-têu thâng-chhiùng ke , voi tet-tó sâng-miang .
43005026	Chhiong Â-pâ pún-sṳ̂n he sâng-miang ke ngièn-thèu , Kì ya sṳ́ Lai-é sàng-cho sâng-miang ke ngièn-thèu .
43005027	Kì yu chiông sṳ́m-phan ke khièn-piang su-pûn Lai-é , yîn-vi kì chhiu-he Ngìn-chṳ́ .
43005028	Ngì-têu m̀-hó vi-tó liá-ke lòi hî-khì ; yîn-vi sṳ̀-kiên voi to , só-yû chhai fùn-mu tî-poi ke ngìn lûng-chúng voi thâng-tó kì ke sâng-yîm ,
43005029	ya voi tui fùn-mu tî-poi chhut-lòi : Hàng-san ke , voi fu̍k-fa̍t lòi tet-tó sâng-miang ; chok-ok ke , voi fu̍k-fa̍t lòi su thin-chhui .
43005030	" Ngài kho chhṳ-kâ put-nèn cho má-ke ; ngài cheu Song-ti ke chṳ́-yi lòi sṳ́m-phan ; ngài ke sṳ́m-phan ya he kûng-tong ke , yîn-vi ngài m̀-he chûi-khiù chhṳ-kâ só-oi ke , chṳ́-yû hàng ' Chhâi ngài lòi ke ' ke chṳ́-yi .
43005031	" Ká-sṳ́ ngài vi chhṳ-kâ cho-chṳn , ngài ke fa chhiu m̀-la sṳ́ ngìn siông-sin .
43005032	Chúng-he , yû nang-ngoi yit-ke ya vi ngài cho-chṳn ke , ngài tî Kì vi ngài só-cho ke kien-chṳn he chṳ̂n-sṳ̍t ke .
43005033	Ngì-têu sṳt phai-ngìn hi kien Yok-hon , kì chhiu vi chṳ̂n-lî lòi cho-chṳn .
43005034	Khì-sṳ̍t , ngài pin mò sî-yeu ngìn ke kien-chṳn ; ngài kóng-hí liá-ke sṳ , he oi pûn ngì-têu tet-kiu .
43005035	Yok-hon khó-pí yit-chán chho̍k-tén yu cheu-mìn ke tên , ngì-têu ngien-yi chhiam-sṳ̀ hióng-su kì ke kông-mìn .
43005036	Chúng-he ngài yû pí Yok-hon hàn-kha yû-li̍t ke chṳn-kí , chhiu-he ngài só-cho ke kûng-chok , he ngâ Pâ kâu-pûn ngài oi vàn-sṳ̀n ke . Liá-têu kûng-chok khó-yî chṳn-mìn Â-pâ yû chhâi-phai ngài .
43005037	Chhâi-phai ngài lòi ke Â-pâ ya vi ngài cho-chṳn . Ngì-têu chhiùng-lòi m̀-sṳt thâng-ko Kì ke sâng , m̀-sṳt kien-ko Kì ke hìn-siong ,
43005038	ya mò chiông Kì ke fa piong chhai sîm-chûng , yîn-vi ngì-têu m̀ sin Kì só chhâi-lòi ke .
43005039	Ngì-têu ngiên-kiu Sṳn-kîn , ngin-vì chhai ke tî-poi khó-yî chhìm-tó yún-yén ke sâng-miang ; khì-sṳ̍t Sṳn-kîn ke fa chhiu-he vi ngài cho kien-chṳn ke !
43005040	Chúng-he , ngì-têu hàn m̀-hén chhiu-khiun ngài lòi tet-tó sâng-miang .
43005041	" Ngài m̀-he chûi-khiù ngìn ke chhṳ̂n-chan .
43005042	Chúng-he , ngài tui ngì-têu chhin liáu-kié , ngì-têu pin m̀-he chṳn-kîn kin-oi Song-ti .
43005043	Ngài fung ngâ Pâ ke miàng lòi , ngì-têu m̀ chiap-na̍p ngài ; na yû-ngìn fung chhṳ-kâ ke miàng lòi , ngì-têu fán-chón chiap-na̍p kì .
43005044	Ngì-têu chhin-oi pí-chhṳ́ chiap-su chan-mî , chúng-he m̀ khiù tui thu̍k-yit vù-ngi ke Song-ti ke-vi lòi ke chhṳ̂n-chan ; án-ngiòng , ngì-têu ngióng-voi sin ngài nè ?
43005045	M̀-hó ngin-vì ngài voi chhai ngâ Pâ ke mien-chhièn ko ngì-têu ; oi ko ngì-têu ke chhiu-he ngì-têu só ngióng-mong ke Mô-sî .
43005046	Ká-sṳ́ ngì-têu chṳ̂n-sṳ̍t siông-sin Mô-sî , ngì-têu chhiu voi sin ngài , yîn-vi kì ke sû yû ki-chai ngài ke sṳ .
43005047	Ngì-têu ki-yèn m̀ sin kì só-siá ke , ngióng-voi sin ngài ke fa nè ? "
43006001	Heu-lòi , Yâ-sû thu-ko Kâ-li-li-fù ( yu ôn-to Thì-pí-lî-â-fù ) .
43006002	Yû yit thai-khiùn ngìn thèn-tén kì , yîn-vi kì-têu khon-ko kì yî-phiang ke sṳ̀n-chiak .
43006003	Yâ-sû sông-sân , thùng kiâ ho̍k-sâng khiung-ha chhô-tén .
43006004	Ke-sṳ̀ Yù-thai-ngìn ke Phàn-ko-chiet voi to lé .
43006005	Yâ-sû ngo-thèu , khon-tó yit thai-khiùn ngìn lòi-to kì ke mien-chhièn , chhiu tui Fî-li̍t kóng : " Ngài-têu oi hi nai-vi mâi sṳ̍t-vu̍t , pûn liá-têu ngìn sṳ̍t-páu nè ? "
43006006	( Kì kóng liá-ke fa he oi sṳ-ngiam Fî-li̍t ; kì chhṳ-kâ yí-kîn tî oi ngióng-pân phan-lî . )
43006007	Fî-li̍t fì-tap : " Chhiu-he yung lióng-pak-chak ngiùn-chhièn hi mâi piáng-è , mî-yit-ke ngìn pûn yit-si̍t-si̍t-é , ya he m̀-la ! "
43006008	Nang-ngoi yit-ke ho̍k-sâng , chhiu-he Sî-mùn-Pí-tet ke ló-thâi Ôn-tet-lie̍t , lâu Yâ-sû kóng :
43006009	" Liá-vi yû yit-ke se-â-kô-é tai ńg-chak thai ma̍k-piáng lâu lióng-mî ǹg-è , chúng-he ngióng-voi la pûn-pûn án-tô ngìn nè ? "
43006010	Yâ-sû fûn-fu kì-têu kóng : " Hêm thai-kâ chhô-lo̍k-hi . " ( Ke thi-fông yû chhin-tô chhó . ) Thai-kâ chhiu chhô-lo̍k-hi , tân-chhiang nàm-ngìn yok-yû ńg-chhiên sà .
43006011	Yâ-sû nâ-hí piáng-è lòi , kám-chhia Song-ti heu , chhiu pûn-pûn chhô-tén ke ngìn ; ǹg-è ya he án-ngiòng pûn ; thai-kâ chhiòn-phu tet-tó só sî-yeu ke .
43006012	Kì-têu sṳ̍t-páu yî-heu , Yâ-sû fûn-fu ho̍k-sâng kóng : " Chiông só chhûn ke piáng-sui-é chhiòn-phu ngiâm-hí-lòi , m̀-hó tá-sóng . "
43006013	Kì-têu chhiu chiông ńg-chak thai ma̍k-piáng ke sui-é , chhiu-he thai-kâ sṳ̍t-chhûn ke , ngiâm-hí-lòi , chúng-khiung chông-mân sṳ̍p-ngi-chak làm-è .
43006014	Thai-kâ khon-tó Yâ-sû só-hàng ke sṳ̀n-chiak , chhiu kóng : " Liá-ke ngìn yit-thin he ke oi lòi sṳ-kiên ke siên-tî ! "
43006015	Yâ-sû tî kì-têu oi lâi kì , khiòng-pet kì cho vòng , kì chhṳ-kâ yit-ke ngìn yu sám-to sân-táng hi .
43006016	Lìm-am-é , Yâ-sû ke ho̍k-sâng lòi-to fù-sùn ,
43006017	sông-sòn , hiong fù tui-mien ke Kâ-pak-nùng chhut-fat . Ke-sṳ̀ thiên yí-kîn am , Yâ-sû hàn-màng lòi-to kì-têu ke-vi .
43006018	Fut-yèn hí khòng-fûng , pô-long chhin-kie̍p .
43006019	Ho̍k-sâng yèu-chióng , thai-yok hàng ńg-liuk kûng-lî , khon-tó Yâ-sû chhai fù-mien hiong sòn hàng-tén ko-lòi , chhiu chhin chho̍k-kiâng .
43006020	Yâ-sû lâu kì-têu kóng : " He ngài , m̀-sṳ́ kiâng ! "
43006021	Kì-têu chhiu fôn-fôn hí-hí chiap kì sông-sòn ; sòn chit-sṳ̀ chhiu to muk-tit-thi .
43006022	Thi-ngi-ngit , liù chhai fù tui-mien ke yit thai-khiùn ngìn sióng-tó ngièn-lòi ke-vi chṳ́-yû yit-chak se sòn-è ; kì-têu tî Yâ-sû pin mò thùng ho̍k-sâng khiung-ha sông-sòn , ke-têu ho̍k-sâng he chhṳ-kâ lì-khôi ke .
43006023	Yû kí-chak tui Thì-pí-lî-â lòi ke se sòn-è thìn chhai fù-piên , chhiu-he Chú kám-chhia heu pûn piáng-è pûn thai-kâ sṳ̍t ke thi-fông ke fu-khiun .
43006024	Liá-khiùn ngìn fat-hien Yâ-sû lâu kiâ ho̍k-sâng mò chhai ke-vi , chhiu sông-sòn hi Kâ-pak-nùng chhìm kì .
43006025	Kì-têu chhai fù ke tui-mien chhìm-tó Yâ-sû , mun kì kóng : " Sîn-sâng , ngì kí-sṳ̀ lòi-to liá-vi nò ? "
43006026	Yâ-sû en-kóng : " Ngài sṳ̍t-chhai lâu ngì-têu kóng , ngì-têu chhìm ngài , m̀-he yîn-vi khon-tó sṳ̀n-chiak , he yîn-vi yû sṳ̍t-tó piáng-è , yu tet-tó páu-chiuk .
43006027	M̀-hó vi-tó voi fú-lan ke sṳ̍t-vu̍t chhâu-lò , oi vi ke chhùn-to yún-sên ke sṳ̍t-vu̍t tá-piang . Liá sṳ̍t-vu̍t chhiu-he Ngìn-chṳ́ oi su-pûn ngì-têu ke , yîn-vi Ngìn-chṳ́ he Â-pâ Song-ti só yin-chṳn ke . "
43006028	Kì-têu chhiu mun-kóng : " Ngài-têu oi cho má-ke chang son he cho Song-ti ke kûng-chok nò ? "
43006029	Yâ-sû en-kóng : " Sin Song-ti só chhâi-lòi ke , liá chhiu-he Song-ti oi ngì-têu cho ke kûng-chok . "
43006030	Kì-têu yu mun-kóng : " Án-ngiòng , ngì oi hàng má-ke sṳ̀n-chiak pûn ngài-têu khon lòi sin ngì nò ? Ngì ke kûng-chok to-tái he má-ke nò ?
43006031	Ngài-têu ke chú-siên chhai khóng-yâ yû sṳ̍t-ko mâ-nâ , chhiong Sṳn-kîn só ki-chai ke : ' Kì chiông tui thiên-táng lòi ke liòng-sṳ̍t su-pûn kì-têu sṳ̍t . ' "
43006032	Yâ-sû kóng : " Ngài sṳ̍t-chhai lâu ngì-têu kóng , m̀-he Mô-sî su-pûn ngì-têu tui thiên-táng lòi ke liòng-sṳ̍t ; chṳ́-yû ngâ Pâ chang su-pûn ngì-têu ke tui thiên-táng lòi ke chṳ̂n liòng-sṳ̍t .
43006033	Yîn-vi Song-ti só-su ke liòng-sṳ̍t chhiu-he ke tui thiên-táng kong-lìm , chiông sâng-miang su-pûn sṳ-kie ke . "
43006034	Kì-têu kóng : " Sîn-sâng , chhiáng sòng-sòng chiông liá liòng-sṳ̍t su-pûn ngài-têu ! "
43006035	Yâ-sû lâu kì-têu kóng : " Ngài chhiu-he sâng-miang ke liòng-sṳ̍t . To ngài liá-vi lòi ke , yún-yén m̀-voi kî ; sin ngài ke , yún-yén m̀-voi hot .
43006036	Chúng-he ngài sṳt lâu ngì-têu kóng , ngì-têu yí-kîn khon-tó ngài , hàn-he m̀ sin .
43006037	Fàm he Â-pâ só su-pûn ngài ke ngìn lûng-chúng voi to ngài liá-vi lòi . To ngài liá-vi lòi ke , ngài chhie̍t-tui m̀-voi khî-chhie̍t kì ;
43006038	yîn-vi ngài tui thiên-táng hâ-lòi , m̀-he oi cheu ngài chhṳ-kâ ke yi-sṳ hàng-sṳ , he oi sṳ̍t-hàng ke ' Chhâi ngài lòi ke ' ke chṳ́-yi .
43006039	Ke ' Chhâi ngài lòi ke ' ke chṳ́-yi , chhiu-he oi ngài pó-sú Kì só su-pûn ngài ke ngìn , lièn yit-ke ya m̀-voi sṳt-lo̍k , fán-chón , ngài chhai ma̍t-ngit oi sṳ́ kì-têu fu̍k-fa̍t .
43006040	Yîn-vi Â-pâ ke chṳ́-yi he oi pûn só-yû khon-tó Lai-é pin sin kì ke ngìn tet-tó yún-yén ke sâng-miang ; chhai ma̍t-ngit , ngài oi sṳ́ kì-têu fu̍k-fa̍t . "
43006041	Yù-thai-ngìn yîn-vi Yâ-sû kóng : " Ngài he tui thiên-táng kong hâ-lòi ke liòng-sṳ̍t " , chhiu am-chûng ngi-lun kóng :
43006042	" Liá-ke ngìn kám m̀-he Yok-sit ke lai-é Yâ-sû mâ ? Ngài-têu ngin-sṳt kì ke yà-ôi . Liá-ha , kì ngióng kám-kóng kì he tui thiên-táng kong hâ-lòi ke ! "
43006043	Yâ-sû kóng : " Ngì-têu mo̍k am-chûng ngi-lun .
43006044	Na-m̀-he ke chhâi ngài lòi ke Â-pâ khip-yîn ngìn , mò-ngìn voi to ngài liá-vi lòi ; to ngài liá-vi lòi ke , chhai ma̍t-ngit ngài oi sṳ́ kì fu̍k-fa̍t .
43006045	Siên-tî ke sû ki-chai kóng : ' Tak-ke ngìn voi tet-tó Song-ti ke kau-sṳ . ' Só-yû thâng-chhiùng Â-pâ yu chiap-su Kiâ kau-sṳ ke , lûng-chúng oi to ngài liá-vi lòi .
43006046	Liá m̀-he kóng yû má-ngìn khon-ko Â-pâ ; chṳ́-yû tui Song-ti ke-vi lòi ke chang khon-ko Â-pâ .
43006047	Ngài sṳ̍t-chhai lâu ngì-têu kóng , sin ke ngìn chhiu yû yún-yén ke sâng-miang .
43006048	Ngài chhiu-he sâng-miang ke liòng-sṳ̍t .
43006049	Ngì-têu ke chú-siên chhai khóng-yâ sṳ̍t-ko mâ-nâ , hàn-he sí-thet ;
43006050	chúng-he ke tui thiên-táng kong hâ-lòi ke liòng-sṳ̍t he oi pûn sṳ̍t ke ngìn m̀-voi sí .
43006051	Ngài chhiu-he tui thiên-táng kong hâ-lòi , ke su sâng-miang ke liòng-sṳ̍t ; sṳ̍t liá liòng-sṳ̍t ke ngìn yún-yén m̀-voi sí . Ngài só-oi su-pûn ngìn ke liòng-sṳ̍t chhiu-he ngài ke ngiuk , he oi pûn sṳ-kiên-ngìn tet-tó sâng-miang ke . "
43006052	Liá-ke fa chhai Yù-thai-ngìn tông-chûng yîn-hí kit-lie̍t ke chên-lun . Kì-têu kóng : " Liá-ke ngìn ngióng-pân cho-tet yung chhṳ-kâ ke ngiuk pûn ngài-têu sṳ̍t nè ? "
43006053	Yâ-sû lâu kì-têu kóng : " Ngài sṳ̍t-chhai lâu ngì-têu kóng , ngì-têu na m̀ sṳ̍t Ngìn-chṳ́ ke ngiuk , lîm kì ke hiet , ngì-têu chhiu m̀-voi yû chṳ̂n ke sâng-miang .
43006054	Sṳ̍t ngài ke ngiuk , lîm ngài ke hiet ke , chhiu yû yún-yén ke sâng-miang ; chhai ma̍t-ngit ngài oi sṳ́ kì fu̍k-fa̍t .
43006055	Ngài ke ngiuk he chṳn-kîn cho-tet sṳ̍t ke , ngài ke hiet he chṳn-kîn cho-tet lîm ke .
43006056	Ke sṳ̍t ngài ke ngiuk , lîm ngài ke hiet ke , kì chhiu chhai ngài tî-poi , ngài ya chhai kì tî-poi , lióng-sà sàng-cho yit-thí .
43006057	Yún-sên ke Â-pâ yû chhâi-phai ngài , ngài ya yîn-vi Kì lòi sâng ; khiung-yong , sṳ̍t ngâ ngiuk ke ngìn ya oi yîn-vi ngài lòi sâng .
43006058	Liá chhiu-he tui thiên-táng kong hâ-lòi ke liòng-sṳ̍t . Liá liòng-sṳ̍t m̀-he chhiong ngì-têu ke chú-siên sṳ̍t-ko ke , kì-têu sṳ̍t mâ-nâ , hàn-he sí-thet ; chúng-he sṳ̍t liá liòng-sṳ̍t ke ngìn voi sâng-to yún-yén . "
43006059	Liá-têu fa he Yâ-sû chhai Kâ-pak-nùng fi-thòng kau-sṳ ngìn kóng ke .
43006060	Hó-tô ho̍k-sâng thâng-tó liá-têu fa , chhiu kóng : " Liá kau-hiun án ngang , má-ngìn thâng-tet ngi̍p-ngí ? "
43006061	Yâ-sû tî kiâ ho̍k-sâng am-chûng ngi-lun liá-khien sṳ , chhiu tui kì-têu kóng : " Liá fa hoi ngì-têu sin-sîm yèu-thung he-mò ?
43006062	Na-he ngì-têu khon-tó Ngìn-chṳ́ sṳ̂n-sông-hi kì ngièn-lòi ke só-chhai , yu ngióng-pân nè ?
43006063	Pûn ngìn sâng-miang ke he Sṳn-Lìn , ngiuk-thí he mò má-ke lu-yung ke ; ngài lâu ngì-têu kóng ke fa voi sṳ́ ngì-têu tet-tó su sâng-miang ke Lìn .
43006064	Chúng-he ngì-têu tông-chûng yû ngìn m̀ sin . " ( Yâ-sû chó chhiu tî nai-têu ngìn m̀ sin , má-ngìn voi chhut-mai kì . )
43006065	Kì kóng : " Só-yî , ngài sṳt lâu ngì-têu kóng , na-m̀-he ngâ Pâ ke ên-su , mò-ngìn voi to ngài liá-vi lòi . "
43006066	Tui ke-sṳ̀ hí , thèn kì ke ngìn tông-chûng yû hó-tô ngìn thui-chhut-hi , mò-oi chai thèn kì khiung-ha hi .
43006067	Yâ-sû chhiu mun kiâ sṳ̍p-ngi-ke ho̍k-sâng kóng : " Ngì-têu nò ? Ngì-têu ya oi thui-chhut mâ ? "
43006068	Sî-mùn-Pí-tet en-kóng : " Chú â , ngì yû yún-sên ke fa , ngài-têu hàn oi thèn má-ngìn nè ?
43006069	Ngài-têu sin , ya tî ngì chhiu-he tui Song-ti ke-vi lòi ke Sṳn-chá . "
43006070	Yâ-sû kóng : " Ngài kám m̀-he kién-sién ngì-têu sṳ̍p-ngi-ke ngìn mâ ? Chúng-he ngì-têu tông-chûng yû yit-ke he Mô-kúi ! "
43006071	Yâ-sû liá-ki fa he chṳ́ Kâ-lio̍k-ngìn Sî-mùn ke lai-é Yù-thai kóng ke . Yù-thai he sṳ̍p-ngi-ke ho̍k-sâng ke yit-ke , chhiu-he heu-lòi chhut-mai Yâ-sû ke ngìn .
43007001	Sṳ-heu , Yâ-sû chhai Kâ-li-li-sén lòi-lòi hi-hi , mò-oi hi Yù-thai thi-khî , yîn-vi Yù-thai-ngìn ke liâng-chhiu sióng-oi sat-hoi kì .
43007002	Yù-thai-ngìn ke Tap Liàu-è Chiet voi to lé ,
43007003	só-yî Yâ-sû ke ló-thâi lâu kì kóng : " Ngì oi lì-khôi liá-vi , hi Yù-thai , hó pûn ngiâ ho̍k-sâng khon ngì só hàng ke khì-sṳ .
43007004	Ngìn oi chhut-miàng , chhiu m̀-hó chhai am-chûng cho-sṳ . Ngì ki-yèn nèn hàng liá-têu khì-sṳ , chhiu yin-kôi chhai sṳ-ngìn mien-chhièn péu-hien chhut-lòi ! "
43007005	( Ngièn-lòi lièn kiâ ló-thâi ya mò sin kì . )
43007006	Yâ-sû tui kì-têu kóng : " Ngì-têu sùi-sṳ̀ chhin fông-phien ; chúng-he ngài ke sṳ̀-kî hàn-màng sṳ̀n-su̍k .
43007007	Sṳ-ngìn m̀-voi yen-hen ngì-têu , chúng-he voi yen-hen ngài , yîn-vi ngài sòng-sòng chṳ́-chṳn kì-têu ke chok-vì he sià-ok ke .
43007008	Ngì-têu chhṳ-kâ hi ko-chiet , ngài liá-ha m̀ hi , yîn-vi ngài ke sṳ̀-kî hàn-màng sṳ̀n-su̍k . "
43007009	Yâ-sû lâu kì-têu kóng liá-têu fa yî-heu , hàn-he liù chhai Kâ-li-li .
43007010	Yâ-sû ke ló-thâi hi ko-chiet yî-heu , Yâ-sû ya thèn-tén hi . Kì m̀-he kûng-khôi hi , he am-chûng hi ke .
43007011	Chiet-khì-chûng , Yù-thai-ngìn ke liâng-chhiu tak só-chhai chhìm Yâ-sû , kín mun : " Kì chhai nai-vi ? "
43007012	Chung-ngìn vi-tó kì ngi-lun fûn-fûn ; yû-têu kóng : " Kì he yit-ke hó ngìn ! " yû-têu kóng : " M̀-he ! Kì chhai san-thung chung-ngìn . "
43007013	Chúng-he thai-kâ m̀-kám kûng-khôi thàm-lun kì , yîn-vi kì-têu kiâng Yù-thai-ngìn ke liâng-chhiu .
43007014	Chiet-khì ko-thet yit-pan , Yâ-sû chhiu sông-hi sṳn-thien kau-hiun ngìn .
43007015	Yù-thai-ngìn ke liâng-chhiu kám-kok chhin khì-koai , kóng : " Liá-ke ngìn mò su má-ke kau-yuk , ngióng-voi án yû ho̍k-mun â ? "
43007016	Yâ-sû kóng : " Ngài ke kau-sṳ m̀-he ngài chhṳ-kâ ke , he tui ke chhâi ngài ke Song-ti lòi ke .
43007017	Ngìn na-he kiet-sîm oi hàng Song-ti ke chṳ́-yi , chhiu voi tî ngài ke kau-sṳ he tui Song-ti lòi ke , ya-he cheu ngài chhṳ-kâ ke yi-sṳ kóng ke .
43007018	Cheu chhṳ-kâ ke yi-sṳ kóng-fa ke , he sióng-oi yùng-kông chhṳ-kâ ; vì-yû sióng-oi yùng-kông ke chhâi kì lòi ke , chang-he chṳ̂n-sṳ̍t mò hî-ká ke ngìn .
43007019	Mô-sî m̀-he chiông fap-li̍t kâu-pûn ngì-têu mâ ? Chúng-he ngì-têu mò yit-sà chûn-sú fap-li̍t . Ngì-têu cho-má-ke sióng-oi chhṳ̀ ngài nè ? "
43007020	Chung-ngìn fì-tap kóng : " Ngì pûn kúi fu-sṳ̂n lé ! Má-ngìn sióng-oi chhṳ̀ ngì nò ? "
43007021	Yâ-sû kóng : " Ngài chhai Ôn-sit-ngit hàng yit-ke sṳ̀n-chiak , ngì-têu chhiòn-phu khon-cho koai-sṳ .
43007022	Mô-sî fûn-fu ngì-têu hàng kot-lî ( khì-sṳ̍t kot-lî m̀-he tui Mô-sî , he tui siên-chú khôi-sṳ́ ke ) , ngì-têu chhiu chhai Ôn-sit-ngit vi ngìn hàng kot-lî .
43007023	Na-he ngìn chhai Ôn-sit-ngit hàng kot-lî , muk-tit he vì-fu Mô-sî ke fap-li̍t , án-ngiòng , ngài chhai Ôn-sit-ngit pûn yit-ke ngìn vàn-chhiòn fî-fu̍k khien-không , ngì-têu cho-má-ke chit-phi ngài nè ?
43007024	M̀-hó cheu ngoi-péu ton sṳ-fî , oi cheu kûng-tong ke phêu-chún lòi phan-ton chang chho̍k . "
43007025	Yû-têu Yâ-lu-sat-lâng-ngìn kóng : " Liá-ke ngìn kám m̀-he kì-têu sióng-oi chhṳ̀ ke mâ ?
43007026	Ngì khon , kì kûng-khôi kóng-fa , sa mò ngìn chhut-lòi fán-pok kì ! Kám-kóng ngài-têu ke liâng-chhiu khok-ngin kì chhiu-he Kî-tuk mâ ?
43007027	Sṳ-sṳ̍t-song , Kî-tuk chhut-hien ke sṳ̀ , mò-ngìn voi tî kì he tui nai-vi lòi ke , chúng-he liá-ke ngìn ke lòi-li̍t ngài-têu fî-sòng chhîn-chhú . "
43007028	Tông-sṳ̀ , Yâ-sû chhai sṳn-thien tî-poi kau-hiun ngìn , kì thai-sâng siên-ko kóng : " Ngì-têu chṳn-kîn ngin-sṳt ngài , tî ngài tui nai-vi lòi mâ ? Ngài lòi , pin m̀-he cheu chhṳ-kâ ke yi-sṳ . Ke ' Chhâi ngài lòi ke ' he chṳ̂n-sṳ̍t ke . Ngì-têu m̀ ngin-sṳt Kì ,
43007029	chúng-he ngài ngin-sṳt Kì ; yîn-vi ngài tui Kì ke-vi lòi , he Kì chhâi-phai ngài . "
43007030	Kì-têu chhiu sióng-oi chok kì , chúng-he mò ngìn ha-sú , yîn-vi kì ke sṳ̀-kî hàn-màng to .
43007031	Chung-ngìn tông-chûng ya yû hó-tô ngìn sin kì ; kì-têu kóng : " Kî-tuk lòi ke sṳ̀ , voi pí liá-ke ngìn hàng hàn-kha tô ke sṳ̀n-chiak mâ ? "
43007032	Fap-li-soi-ngìn thâng-tó chung-ngìn án-ngiòng fûn-fûn ngi-lun Yâ-sû ke sṳ , kì-têu lâu chi-sṳ̂-chóng chhiu phai kín-ví hi chok Yâ-sû .
43007033	Yâ-sû kóng : " Ngài hàn-yû tô-séu-è sṳ̀-kiên thùng ngì-têu khiung-ha , yèn-heu oi to-chón ' Chhâi ngài lòi ke ' ke-vi hi .
43007034	Ngì-têu voi chhìm ngài , chúng-he chhìm m̀-tó ; yîn-vi ngài oi hi ke só-chhai , ngì-têu cho-m̀-tet hi . "
43007035	Ke-têu Yù-thai-ngìn ke liâng-chhiu pí-chhṳ́ mun-kóng : " Liá-ke ngìn sióng-oi hi nai-vi , pûn ngài-têu chhìm kì m̀-tó nè ? Kám-kóng kì oi to fûn-san chhai Hî-lia̍p-ngìn chûng ke Yù-thai khièu-mìn ke-vi hi , kâu Hî-lia̍p-ngìn he-mò ?
43007036	Kì kóng ' Ngì-têu voi chhìm ngài , chúng-he chhìm m̀-tó ' yu kóng ' Ngài oi hi ke só-chhai , ngì-têu cho-m̀-tet hi ' , liá-ke fa he má-ke yi-sṳ nè ? "
43007037	Chiet-khì ke chui-mî yit-ngit , chhiu-he chui chông-ngiàm ke yit-ngit , Yâ-sû khî-hí-lòi , thai-sâng siên-ko kóng : " Ngìn na-he choi-châu , chhiu yin-kôi to ngài liá-vi lòi lîm .
43007038	Sin ngài ke ngìn , cheu Sṳn-kîn só kóng : ' Tui kiâ nui-tú voi yû kông-hò liù-chhut sâng-miang ke súi . ' "
43007039	Yâ-sû liá-ke fa he chṳ́ sin kì ke ngìn só oi chiap-su ke Sṳn-Lìn kóng ke . Ke-sṳ̀ Sṳn-Lìn màng-yû kong-lìm , yîn-vi Yâ-sû hàn-màng tet-tó yùng-kông .
43007040	Chung-ngìn tông-chûng yû chhin-tô ngìn thâng-tó liá-ke fa , chhiu kóng : " Liá-ke ngìn khok-sṳ̍t he ke siên-tî ! "
43007041	Ya yû-ngìn kóng : " Kì he Kî-tuk ! " Chúng-he yû-ngìn kóng : " Kî-tuk ngióng-voi tui Kâ-li-li lòi ?
43007042	Sṳn-kîn kám m̀-he ki-chai , Kî-tuk he Thai-ví ke heu-thoi , oi kong-sên chhai Thai-ví ke pún-hiông Pak-li-hèn mâ ? "
43007043	Chung-ngìn chhiu vi-tó Yâ-sû fûn-chên .
43007044	Yû-têu ngìn sióng-oi chok kì , chúng-he mò ngìn ha-sú .
43007045	Ke-têu kín-ví to-chón-hi kien chi-sṳ̂-chóng lâu Fap-li-soi-ngìn ; kì-têu mun : " Cho-má-ke mò chiông kì tai-chón-lòi nè ? "
43007046	Ke-têu kín-ví en-kóng : " Chhiùng-lòi màng-sṳt yû-ngìn chhiong kì án-ngiòng kóng-fa ke ! "
43007047	Fap-li-soi-ngìn kóng : " Ngì-têu ya pûn kì phien-chéu he-mò ?
43007048	Ngài-têu ke liâng-chhiu ya-he Fap-li-soi-ngìn kám yû sin kì ke mâ ?
43007049	Liá-têu mò mìn-pha̍k Mô-sî fap-li̍t ke pak-siang he su chu-chú ke ! "
43007050	Kì-têu tông-chûng yû Nì-kô-tet-mu , kì yî-chhièn sṳt hi kien Yâ-sû . Kì thì-siáng kì-têu , kóng :
43007051	" Cheu ngài-têu ke fap-li̍t , màng sṳ́m-mun ya-he chhà-mìn ngìn só-cho ke sṳ , kám cho-tet thin kì ke chhui mâ ? "
43007052	Kì-têu kóng : " Kám-kóng ngì ya he Kâ-li-li-ngìn mâ ? Ngì hi chhà Sṳn-kîn khon , chhiu tî Kâ-li-li m̀-voi chhut siên-tî . "
43007053	Thai-kâ chón vuk-hâ hi ;
43008001	chúng-he Yâ-sû hi Kám-lám-sân .
43008002	Thi-ngi-ngit tá-chó , kì to-chón hi sṳn-thien ; chung-ngìn chhiòn-phu lòi chhiu-khiun kì , kì chhiu chhô-hâ-lòi , khôi-sṳ́ kâu kì-têu .
43008003	Kîn-ho̍k kau-sṳ̂ lâu Fap-li-soi-ngìn tai yit-ke fu-ngìn-kâ lòi ; kì he chhai hàng kiên-yìm ke sṳ̀-chiet pûn-ngìn chok-tó ke . Kì-têu pet kì khî chhai tông-chûng ,
43008004	chhiu tui Yâ-sû kóng : " Sîn-sâng , liá-ke fu-ngìn-kâ hàng kiên-yìm ke sṳ̀ pûn-ngìn chok-tó .
43008005	Mô-sî chhai fap-li̍t-chûng min-lin ngài-têu , liá-chúng ke fu-ngìn-kâ yin-kôi yung sa̍k-thèu te̍p-sí . Ngì kóng oi ngióng-pân ? "
43008006	Kì-têu sióng-oi yung liá-ke fa hoi Yâ-sû , chhìm pá-piang ko kì . Yâ-sû vân-yêu yung sú-chṳ́ chhai thi-song siá sṳ .
43008007	Kì-têu ki-siu̍k mun mò-thìn , Yâ-sû chhiu khî-chhṳ̍t hí-lòi , tui kì-têu kóng : " Ngì-têu tông-chûng má-ngìn m̀ sṳt fam-chhui ke , chhiu cho-tet siên yung sa̍k-thèu te̍p kì . "
43008008	Kóng-liáu liá-ke fa , kì yu vân-yêu chhai thi-song siá sṳ .
43008009	Kì-têu thâng-tó liá-ke fa , chhiu tui ló-ke khôi-sṳ́ , yit-ke yit-ke thui-chéu , chṳ́-yû chhûn Yâ-sû lâu khî chhai kì mien-chhièn ke fu-ngìn-kâ .
43008010	Yâ-sû khî-chhṳ̍t hí-lòi , mun kì kóng : " Fu-ngìn-kâ , kì-têu chéu-hi nai-vi ? Mò ngìn liù-hâ-lòi thin ngì ke chhui he-mò ? "
43008011	Kì kóng : " Sîn-sâng , mò . " Yâ-sû kóng : " Hó , ngài ya m̀ thin ngì ke chhui . Chón-hi , m̀-hó chai fam-chhui ! "
43008012	Yâ-sû yu tui thai-kâ kóng : " Ngài he sṳ-kiên ke kông ; thèn ngài ke voi tet-tó sâng-miang ke kông , chhie̍t-tui m̀-voi chhai vû-am-chûng hàng . "
43008013	Fap-li-soi-ngìn tui kì kóng : " Ngì vi ngì chhṳ-kâ cho-chṳn ; ngì ke kien-chṳn chhiu mò-háu . "
43008014	Yâ-sû kóng : " Chhiu-son ngài vi chhṳ-kâ cho-chṳn , ngài ke kien-chṳn ya he chṳ̂n-sṳ̍t ke ; yîn-vi ngài tî ngài tui nai-vi lòi , oi hi nai-vi . Ngì-têu m̀-tî ngài tui nai-vi lòi , oi hi nai-vi .
43008015	Ngì-têu he yung ngìn ke phêu-chún lòi phan-ton ngìn ; chúng-he ngài m̀ phan-ton ngìn .
43008016	Ká-sṳ́ ngài phan-ton ngìn , ngài ke phan-ton ya he chṳn-khok ke ; yîn-vi ngài m̀-he chhṳ-kâ phan-ton , he ke chhâi ngài lòi ke Â-pâ thùng ngài khiung-ha phan-ton .
43008017	Ngì-têu ke Fap-li̍t-sû ki-chai kóng , yû lióng-ke ngìn cho-chṳn , kì-têu ke kien-chṳn fù-ha̍p , chhiu son yû-háu .
43008018	Ngài vi chhṳ-kâ cho kien-chṳn ; ke chhâi ngài lòi ke Â-pâ ya vi ngài cho-chṳn . "
43008019	Kì-têu chhiu mun kì kóng : " Ngiâ pâ chhai nai-vi ? " Yâ-sû en-kóng : " Ngì-têu m̀-sṳt ngài , ya m̀-sṳt ngâ Pâ ; ká-sṳ́ ngì-têu sṳt ngài , chhiu voi ngin-sṳt ngâ Pâ . "
43008020	Liá-têu fa he Yâ-sû chhai sṳn-thien ke ngiùn-khu ke-vi kau-hiun ngìn ke sṳ̀ kóng ke . Tông-sṳ̀ mò-ngìn chok kì , yîn-vi kì ke sṳ̀-kî hàn-màng to .
43008021	Yâ-sû yu lâu kì-têu kóng : " Ngài oi lì-khôi , ngì-têu ya voi chhìm ngài , chúng-he ngì-têu voi sí chhai chhṳ-kâ ke chhui-chûng . Ngài hi ke thi-fông , ngì-têu cho-m̀-tet hi . "
43008022	Yù-thai-ngìn ke liâng-chhiu chhiu kóng : " Kì kóng ' Ngài hi ke thi-fông , ngì-têu cho-m̀-tet hi ' , kám-kóng kì oi chhṳ-sat he-mò ? "
43008023	Yâ-sû kóng : " Ngì-têu he tui thi-song lòi ke , ngài he tui thiên-táng lòi ke ; ngì-têu su̍k liá sṳ-kie , ngài m̀-he su̍k liá sṳ-kie .
43008024	Só-yî ngài kóng , ngì-têu voi sí chhai chhṳ-kâ ke chhui-chûng . Ká-sṳ́ ngì-têu m̀ sin ngài chhiu-he ke ' Chhṳ-yû Yún-yû ' ke , ngì-têu chhiu voi sí chhai chhṳ-kâ ke chhui-chûng . "
43008025	Kì-têu chhiu mun : " Ngì to-tái he má-ngìn ? " Yâ-sû en-kóng : " Ngài yit khôi-sṳ́ chhiu lâu ngì-têu kóng .
43008026	Koân-he ngì-têu , yû chhin-tô sṳ ngài yin-tông oi kóng , yin-tông oi ton . Chúng-he , ke ' Chhâi ngài lòi ke ' he chṳ̂n-sṳ̍t khó-kho ke ; ngài chṳ́-yû chiông tui Kì ke-vi thâng-tó ke lâu sṳ-kiên-ngìn kóng . "
43008027	Kì-têu mò mìn-pha̍k Yâ-sû só-kóng ke he koân-he Â-pâ ke sṳ .
43008028	Só-yî Yâ-sû lâu kì-têu kóng : " Ngì-têu chiông Ngìn-chṳ́ khià-hí-lòi yî-heu , ngì-têu chang voi tî ngài chhiu-he ke ' Chhṳ-yû Yún-yû ' ke , pin tî ngài mò kho chhṳ-kâ cho má-ke , ngài chṳ́-yû kóng Â-pâ só kâu ngài ke .
43008029	Ke chhâi-phai ngài lòi ke lâu ngài thùng-chhai ; Kì mò piong ngài kû-tân , yîn-vi ngài yit-chhṳ̍t hàng Kì só fôn-hí ke sṳ . "
43008030	Chhin-tô ngìn thâng-tó Yâ-sû liá-têu fa chhiu sin kì .
43008031	Yâ-sû tui sin kì ke Yù-thai-ngìn kóng : " Ngì-têu na sòng-sòng chûn-sú ngài ke kau-hiun , chhiu chṳn-kîn he ngài ke ho̍k-sâng ;
43008032	ngì-têu voi ngin-sṳt chṳ̂n-lî , chṳ̂n-lî voi pûn ngì-têu tet-tó chhṳ-yù . "
43008033	Kì-têu fì-tap kóng : " Ngài-têu he Â-pak-lâ-hón ke chṳ́-sûn ; ngài-têu chhiùng-lòi m̀-sṳt cho-ko má-ngìn ke nù-phu̍k . Ngì kóng ' Ngì-têu voi tet-tó chhṳ-yù ' , liá-ki fa he má-ke yi-sṳ nè ? "
43008034	Yâ-sû tui kì-têu kóng : " Ngài sṳ̍t-chhai lâu ngì-têu kóng , mî-yit-ke fam-chhui ke ngìn chhiu-he chhui ke nù-phu̍k .
43008035	Nù-phu̍k chhai kâ-thìn chûng mò yit-thin chhiong lai-é yit-chhṳ̍t su̍k-yì kâ-thìn .
43008036	Ká-sṳ́ Song-ti ke Lai-é pûn ngì-têu tet-tó chhṳ-yù , ngì-têu chhiu chṳn-kîn he chhṳ-yù-ngìn .
43008037	Ngài tî ngì-têu he Â-pak-lâ-hón ke chṳ́-sûn ; chúng-he ngì-têu hàn sióng-oi chhṳ̀ ngài , yîn-vi ngì-têu m̀ chiap-su ngài ke kau-hiun .
43008038	Ngài só-kóng ke he ngâ Pâ chṳ́-sṳ ngài ke , ngì-têu só-cho ke he ngì-têu ke chú-siên lâu ngì-têu kóng ke . "
43008039	Kì-têu fì-tap kóng : " Ngài-têu ke chú-siên chhiu-he Â-pak-lâ-hón . " Yâ-sû kóng : " Ká-sṳ́ ngì-têu chṳn-kîn he Â-pak-lâ-hón ke chṳ́-sûn , ngì-têu ke hàng-sṳ yit-thin voi lâu Â-pak-lâ-hón khiung-yong .
43008040	Ngài chṳ́-yû chiông ngài tui Song-ti ke-vi thâng-tó ke chṳ̂n-lî lâu ngì-têu kóng , ngì-têu sa sióng-oi chhṳ̀ ngài . Â-pak-lâ-hón m̀-sṳt cho-ko liá-chúng ke sṳ â !
43008041	Ngì-têu he cho ngì-têu ke â-pâ só cho ke sṳ . " Kì-têu en-kóng : " Song-ti he ngài-têu vì-yit ke Â-pâ ; ngài-têu pin m̀-he sṳ̂-sên-chṳ́ â ! "
43008042	Yâ-sû tui kì-têu kóng : " Song-ti na chṳ̂n-sṳ̍t he ngì-têu ke Â-pâ , ngì-têu yit-thin voi siak ngài ; yîn-vi ngài he tui Song-ti ke-vi lòi-to liá-vi ke . Ngài m̀-he chhṳ-kâ lòi ke , he Kì chhâi ngài lòi ke .
43008043	Ngì-têu ngióng m̀-voi mìn-pha̍k ngài ke fa nè ? Yîn-vi ngài ke fa , ngì-têu thâng m̀ ngi̍p-ngí .
43008044	Ngì-têu he Mô-kúi ke chṳ́-ńg , phiên-phiên oi cheu ngì-têu â-pâ ke sṳ̂-yu̍k hàng-sṳ . Tui kú-chó yî-lòi , kì yit-chhṳ̍t he mèu-hoi ngìn ke , m̀-sṳt khî chhai chṳ̂n-lî liá-phién , yîn-vi kì kîn-pún mò chṳ̂n-lî . Kì kóng fâ-liâu he kì ke pún-sin ; yîn-vi kì pún-lòi chhiu-he fâ-liâu-kú , ya he yit-chhiet hî-ká ke ngièn-thèu .
43008045	Chhiu-he yîn-vi ngài kóng chṳ̂n-lî , só-yî ngì-têu chang m̀ sin ngài .
43008046	Ngì-têu tông-chûng má-ngìn nèn chṳ́-chṳn ngài yû chhui nè ? Ki-yèn ngài he kóng chṳ̂n-lî , ngì-têu ngióng-pân m̀ sin ngài nè ?
43008047	Só-yû su̍k Song-ti ke chṳ́-ńg , thin-chho̍k voi thâng Song-ti ke fa . Ngì-têu m̀ thâng , yîn-vi ngì-têu m̀-he su̍k Song-ti ke . "
43008048	Yù-thai-ngìn ke liâng-chhiu mun Yâ-sû : " Ngài-têu kóng ngì he Sat-mâ-li-â-ngìn , yu pûn kúi fu-sṳ̂n , kám-kóng m̀-chho̍k mâ ? "
43008049	Yâ-sû kóng : " Ngài pin mò pûn kúi fu-sṳ̂n ; ngài chûn-kin ngâ Pâ , ngì-têu sa vú-yu̍k ngài .
43008050	Ngài mò chûi-khiù chhṳ-kâ ke yùng-kông , chúng-he yû yit-vi thoi ngài chhìm-khiù , vi ngài chú-chhṳ̀ kûng-tho ke .
43008051	Ngài sṳ̍t-chhai lâu ngì-têu kóng , chûn-sú ngâ kau-hiun ke ngìn yit-thin yún-yén m̀-voi sí . "
43008052	Yù-thai-ngìn ke liâng-chhiu tui kì kóng : " Liá-ha ngài-têu khok-sṳ̍t tî ngì he pûn kúi fu-sṳ̂n ke ! Â-pak-lâ-hón yí-kîn sí-thet , ke-têu siên-tî ya sí-thet , chúng-he ngì kóng : ' Chûn-sú ngâ kau-hiun ke ngìn yit-thin yún-yén m̀-voi sí . '
43008053	Kám-kóng ngì pí ngài-têu ke chú-siên Â-pak-lâ-hón hàn-kha ví-thai mâ ? Â-pak-lâ-hón yí-kîn sí-thet , ke-têu siên-tî ya yí-kîn sí-thet , ngì khon chhṳ-kâ son má-ke ? "
43008054	Yâ-sû en-kóng : " Ká-sṳ́ ngài yùng-kông chhṳ-kâ , ngài ke kông-yùng chhiu mò má-ke ka-chhṳ̍t . Yùng-kông ngài ke he ngâ Pâ , chhiu-he ngì-têu só kóng he ngì-têu ke Song-ti .
43008055	Ngì-têu chhiùng-lòi m̀-sṳt Kì , chúng-he ngài ngin-sṳt Kì . Ká-sṳ́ ngài kóng ngài m̀ sṳt Kì , ngài chhiu lâu ngì-têu khiung-yong he kóng fâ-liâu ke . Sṳ-sṳ̍t-song , ngài ngin-sṳt Kì , ya chûn-sú Kì ke kau-hiun .
43008056	Ngì-têu ke chú-siên Â-pak-lâ-hón sṳt fôn-fôn hí-hí ngióng-mong ngài lòi ke ngit-è ; kì yû khon-tó , ya fî-sòng khoai-lo̍k . "
43008057	Yù-thai-ngìn ke liâng-chhiu tui kì kóng : " Ngì hàn-màng ńg-sṳ̍p se , ngì kien-ko Â-pak-lâ-hón mâ ? "
43008058	Yâ-sû en-kóng : " Ngài sṳ̍t-chhai lâu ngì-têu kóng , Â-pak-lâ-hón chhut-se yî-chhièn , ngài chhiu-he ke ' Chhṳ-yû Yún-yû ' ke . "
43008059	Yîn-vi án-ngiòng , kì-têu nâ sa̍k-thèu oi te̍p kì ; chúng-he Yâ-sû sám-chéu , lì-khôi sṳn-thien .
43009001	Yâ-sû chhai lu-song khon-tó yit-ke chhut-se chhiu mô-muk ke ngìn .
43009002	Kiâ ho̍k-sâng mun kì kóng : " Sîn-sâng , liá-ke ngìn chhut-se chhiu mô-muk , he má-ngìn ke chhui chho-sṳ̀n ke ? He kì chhṳ-kâ ke chhui , ya-he kiâ yà-ôi ke chhui nè ? "
43009003	Yâ-sû en-kóng : " Kì ke mô-muk lâu chhṳ-kâ ya-he yà-ôi ke chhui lûng-chúng mò koân-he , he oi chhai kiâ sṳ̂n-song chông-hién Song-ti ke chok-vì .
43009004	Ngit-sṳ̀-thèu , ngài-têu yin-tông oi cho ke ' Chhâi ngài lòi ke ' ke kûng-chok ; am-pû-sṳ̀ yit-to , chhiu mò-ngìn nèn kûng-chok .
43009005	Ngài chhai sṳ-kiên ke sṳ̀ , chhiu-he sṳ-kiên ke kông . "
43009006	Kóng liá-ke fa yî-heu , Yâ-sû phi héu-lân chhai thi-song , yung héu-lân kiâu-nài , kò mô-muk ke muk-chû ,
43009007	lâu kì kóng : " Ngì hi Sî-lò-â ke súi-chhṳ̀ sé . " ( Sî-lò-â ke yi-sṳ he " Fung chhâi-phai " . ) Kì chhiu hi sé , to-chón-lòi ke sṳ̀ , yí-kîn khon-tet-tó lé .
43009008	Kì ke lìn-sa lâu ke-têu sòng-sòng khon-tó kì thó-sṳ̍t ke ngìn kóng : " Liá-ke ngìn m̀-he phìn-sòng chhô chhai liá-vi thó-sṳ̍t ke mâ ? "
43009009	Yû-têu kóng : " Chhiu-he kì ! " Ya yû-têu kóng : " M̀-he kì , lâu kì siông-chhiong thin-thin . " Ke ngìn chhṳ-kâ kóng : " He ngài . "
43009010	Kì-têu mun kì kóng : " Ngiâ muk-chû ngióng-pân khon-tet-tó nè ? "
43009011	Kì en-kóng : " Yû yit-ke miàng ôn-to Yâ-sû ke , yung nam-nài kò ngài ke muk-chû , lâu ngài kóng : ' Ngì hi Sî-lò-â ke súi-chhṳ̀ sé . ' Ngài chhiu hi , yit sé chhiu khon-tet-tó . "
43009012	Kì-têu mun-kóng : " Ke ngìn chhai nai-vi ? " Kì en-kóng : " Ngài m̀ tî . "
43009013	Kì-têu tai ke thèu-pái mô-muk ke ngìn hi kien Fap-li-soi-ngìn .
43009014	Yâ-sû kiâu-nài yî-hó kiâ muk-chû , ke-ngit he Ôn-sit-ngit .
43009015	Fap-li-soi-ngìn yu chhà-mun ke ngìn he ngióng-pân khon-tet-tó ke . Kì lâu kì-têu kóng : " Kì yung nam-nài kò ngài ke muk-chû , ngài yit sé chhiu khon-tet-tó . "
43009016	Yû-têu Fap-li-soi-ngìn kóng : " Cho liá-ke sṳ ke ngìn mò khó-nèn he tui Song-ti ke-vi lòi ke , yîn-vi kì mò chûn-sú Ôn-sit-ngit ke kûi-thin . " Nang-ngoi yû-têu ngìn kóng : " Yû chhui ke ngìn ngióng-voi hàng án-ngiòng ke sṳ̀n-chiak nè ? " Kì-têu chûng-kiên chhiu fat-sên fûn-chên .
43009017	Só-yî , ke-têu Fap-li-soi-ngìn yu mun mô-muk ke ngìn kóng : " Ki-yèn kì yî-hó ngiâ muk-chû , ngì kóng kì he ngióng-pân ke ngìn ? " Kì en-kóng : " Kì he yit-ke siên-tî . "
43009018	Ke-têu Yù-thai-ngìn ke liâng-chhiu m̀-hén sin kì thèu-pái he mô-muk-ke , liá-ha yí-kîn khon-tet-tó ; tén-to chiông kì ke yà-ôi chhìm-lòi ,
43009019	kì-têu chhiu mun-kóng : " Liá he ngiâ lai-é mò ? Ngì-têu m̀-he kóng kì yit chhut-se chhiu mô-muk mâ ? Án-ngiòng , liá-ha ngióng-voi khon-tet-tó nè ? "
43009020	Kì ke yà-ôi en-kóng : " Kì he ngài-têu ke lai-é , ngài-têu ya tî kì yit chhut-se chhiu mô-muk .
43009021	Kì liá-ha ngióng-pân khon-tet-tó , he má-ngìn yî-hó kiâ muk-chû , ngài-têu chhiu m̀ tî . Kì yí-kîn thai lé , ngì-têu hi mun kì , kì chhṳ-kâ voi kóng ! "
43009022	Kì ke yà-ôi án-ngiòng kóng , he yîn-vi kiâng Yù-thai-ngìn ke liâng-chhiu ; tông-sṳ̀ Yù-thai-ngìn ke liâng-chhiu yí-kîn kóng-hó , ká-sṳ́ yû-ngìn sṳ̀n-ngin Yâ-sû he Kî-tuk , chhiu oi chiông kì kiuk-chhut fi-thòng .
43009023	Só-yî kì ke yà-ôi en-kóng : " Kì yí-kîn thai lé , ngì-têu hi mun kì ! "
43009024	Kì-têu chai yit-pái chiông ke chhut-se chhiu mô-muk ke ngìn hêm-lòi , tui kì kóng : " Chhai Song-ti ke mien-chhièn , ngì yit-thin oi kóng sṳ̍t-fa ! Ngài-têu tî ke-chak ngìn he yit-ke chhui-ngìn . "
43009025	Kì en-kóng : " Kì he m̀-he chhui-ngìn , ngài m̀ tî ; chúng-he ngài tî yit-hong sṳ : Ngài pún-lòi he mô-muk ke , liá-ha khon tet-tó ! "
43009026	Kì-têu mun-kóng : " Kì tui ngì cho má-ke ? Kì ngióng-pân yî-hó ngiâ muk-chû ? "
43009027	Kì en-kóng : " Ngài lâu ngì-têu kóng-ko , ngì-têu m̀-oi thâng . Cho-má-ke liá-ha yu oi thâng nè ? Kám-kóng ngì-têu ya sióng-oi cho kiâ ho̍k-sâng he-mò ? "
43009028	Kì-têu chhiu ma kì kóng : " Ngì chang he ke-chak ngìn ke ho̍k-sâng ! Ngài-têu he Mô-sî ke ho̍k-sâng !
43009029	Ngài-têu tî Song-ti sṳt lâu Mô-sî kóng-ko fa ; chúng-he ke-chak ngìn , ngài-têu kîn-pún m̀ tî kì he tui nai-vi lòi ke ! "
43009030	Kì en-kóng : " Liá chhiu khì-koai lé ! Kì yî-hó ngài ke muk-chû , chúng-he ngì-têu m̀ tî kì he tui nai-vi lòi ke !
43009031	Ngài-têu tî Song-ti m̀-oi thâng chhui-ngìn ke khì-khiù ; Kì chṳ́-yû thâng ke kin-pai Kì , pin sṳ̍t-hàng Kì chṳ́-yi ke ngìn .
43009032	Chhóng-chho sṳ-kie yî-lòi , chhut-se chhiu mô-muk ke , màng-sṳt thâng-ko yû ngìn yî-hó kiâ muk-chû .
43009033	Liá-ke ngìn na-m̀-he tui Song-ti lòi ke , kì má-ke tû mò fap-thu cho . "
43009034	Kì-têu chit-phi kì kóng : " Ngì liá chhut-se chhai chhui-ok chûng ke tûng-sî , ngióng-pân kám kau-hiun ngài-têu ! " Kì-têu chhiu chiông kì kiuk-chhut fi-thòng .
43009035	Yâ-sû thâng-kóng kì-têu chiông kì kiuk-chhut fi-thòng ke sṳ , chhiu chhìm-tó kì , mun kì kóng : " Ngì sin Ngìn-chṳ́ mò ? "
43009036	Kì en-kóng : " Sîn-sâng , chhiáng lâu ngài kóng má-ngìn he Ngìn-chṳ́ , ngài chhiu sin kì ! "
43009037	Yâ-sû lâu kì kóng : " Ngì yí-kîn khon-tó kì , liá-ha lâu ngì kóng-fa ke chhiu-he kì . "
43009038	Kì kóng : " Chú â , ngài sin ! " chhiu pai Yâ-sû .
43009039	Yâ-sû kóng : " Ngài lòi sṳ-kiên ke muk-tit he oi sṳ́m-phan , pûn mô-muk-ke khon-tet-tó , khon-tet-tó ke fán-chón pien-cho mô-muk . "
43009040	Chhai kiâ sṳ̂n-piên , yû-têu Fap-li-soi-ngìn thâng-tó liá-ke fa , chhiu mun kì kóng : " Kám-kóng ngì chiông ngài-têu ya khon-cho mô-muk-ke he-mò ? "
43009041	Yâ-sû en-kóng : " Ngì-têu na-he mô-muk ke , ngì-têu chhiu mò chhui ; liá-ha ngì-têu kóng ' Ngài-têu khon-tet-tó ' , án-ngiòng , ngì-têu hàn-he chhai chhui-chûng . "
43010001	Yâ-sû yu kóng : " Ngài sṳ̍t-chhai lâu ngì-têu kóng , ngi̍p yòng-làn , mò tui mùn , fán-chón tui phe̍t-vi phàn-ko-hi ke , chhiu-he chhe̍t-é , he khiòng-tho .
43010002	Tui mùn ngi̍p-hi ke , chang he yòng ke mu̍k-chá .
43010003	Chóng-mùn-ke vi kì khôi-mùn ; kì ke yòng ngin-sṳt kì ke sâng . Kì cheu miàng-è hêm chhṳ-kâ ke yòng , tai kì-têu chhut-lòi .
43010004	Kì chiông chhṳ-kâ ke yòng chhiòn-phu tai-chhut-lòi , chhiu chhai kì-têu ke thèu-chhièn hàng ; kì ke yòng-è thèn-tén kì , yîn-vi kì-têu ngin-sṳt kì ke sâng .
43010005	Kì-têu m̀-oi thèn sâng-fun-ngìn , fán-chón voi sám-chéu , yîn-vi m̀ sṳt sâng-fun-ngìn ke sâng . "
43010006	Yâ-sû lâu kì-têu kóng liá-ke pí-yi , chúng-he kì-têu m̀-voi mìn-pha̍k kì só kóng ke he má-ke yi-sṳ .
43010007	Só-yî , Yâ-sû yu lâu kì-têu kóng : " Ngài sṳ̍t-chhai lâu ngì-têu kóng , ngài chhiu-he yòng ke mùn .
43010008	Pí ngài siên lòi ke , chhiòn-phu he chhe̍t-é , he khiòng-tho ; chúng-he yòng-è m̀ thâng-chhiùng kì-têu .
43010009	Ngài chhiu-he mùn ; tui ngài ngi̍p-lòi ke , yit-thin voi tet-kiu , chhṳ-yù chhut-ngi̍p , chhìm-tó chhó-phû .
43010010	Chhe̍t-é ngi̍p-lòi , chhiu-he oi thêu , oi chhṳ̀ , oi fí-me̍t . Ngài lòi ke muk-tit he oi pûn ngài ke yòng-è tet-tó sâng-miang , chhiu-he fûng-fûng fu-fu ke sâng-miang .
43010011	" Ngài he hó mu̍k-chá ; hó mu̍k-chá vi-tó yòng hî-sên sâng-miang .
43010012	Na-he chhiáng-lòi ke kûng-ngìn , m̀-he mu̍k-chá , yòng-è ya m̀-he kì ke , kì yit khon-tó sài-lòng lòi , chhiu piong-thet yòng-è thò-chéu ; sài-lòng kûng-kit yòng-khiùn , kón-san kì-têu .
43010013	Kûng-ngìn thò-chéu , yîn-vi kì he chhiáng-lòi ke , mò koân-sîm yòng-khiùn .
43010014	" Ngài he hó mu̍k-chá . Chhiong Â-pâ ngin-sṳt ngài , ngài ya ngin-sṳt Â-pâ ; khiung-yong , ngài ngin-sṳt ngài ke yòng , ngài ke yòng ya ngin-sṳt ngài . Ngài vi-tó kì-têu hî-sên sâng-miang .
43010015	
43010016	Ngài hàn-yû khì-thâ ke yòng , mò chhai liá yòng-làn chûng ; ngài yit-thin oi chiông kì-têu chhìm-chón-lòi , kì-têu ya voi thâng ngài ke sâng ; lióng-khiùn oi kap-cho yit-khiùn , thùng su̍k yit-ke mu̍k-chá .
43010017	" Â-pâ siak ngài , yîn-vi ngài kâm-ngien hî-sên ngài ke sâng-miang , vi-tó oi chai tet-tó sâng-miang .
43010018	Mò ngìn nèn chiông ngài ke sâng-miang chhióng-chéu , he ngài chhṳ-ngien hî-sên ke ; ngài yû khièn hî-sên , ya yû-khièn chai tet-tó kì . Liá he ngài tui ngâ Pâ liâng-su ke min-lin . "
43010019	Yù-thai-ngìn yu vi-tó liá-têu fa yîn-hí fûn-chên .
43010020	Kì-têu tông-chûng yû hó-tô ngìn kóng : " Kì pûn kúi fu-sṳ̂n ! Kì pot-tiên lé ! Ngióng oi-sṳ́ thâng kì ? "
43010021	Ya yû-têu ngìn kóng : " Pûn kúi fu-sṳ̂n ke ngìn mò khó-nèn kóng-chhut liá-chúng ke fa ! Kúi voi yî-hó mô-muk ke muk-chû mâ ? "
43010022	Chhai Yâ-lu-sat-lâng , khin-chuk Hien-thien-chiet ke sṳ̀ to lé ; ke-sṳ̀ he tûng-thiên .
43010023	Yâ-sû chhai sṳn-thien ke Só-lò-mùn lòng-hâ hàng ;
43010024	Yù-thai-ngìn vì-tén kì , tui kì kóng : " Ngì oi ngài-têu ngì-fù to kí-sṳ̀ nè ? Thán-pha̍k lâu ngài-têu kóng , ngì he Kî-tuk mò ? "
43010025	Yâ-sû en-kóng : " Ngài chó chhiu lâu ngì-têu kóng-ko , chúng-he ngì-têu m̀-hén sin . Ngài fung ngâ Pâ ke miàng só-cho ke sṳ chhiu-he ngài ke chṳn-kí ;
43010026	chúng-he ngì-têu m̀ sin , yîn-vi ngì-têu m̀-he ngài ke yòng .
43010027	Ngài ke yòng thâng ngài ke sâng ; ngài ngin-sṳt kì-têu , kì-têu ya thèn-tén ngài .
43010028	Ngài su kì-têu yún-yén ke sâng-miang , kì-têu m̀-voi me̍t-mòng ; mò-ngìn nèn chiông kì-têu tui ngài ke sú-chûng chhióng-chéu .
43010029	Ngâ Pâ chiông kì-têu su-pûn ngài , Kì pí má-ke tû hàn-kha thai , mò ngìn nèn chiông kì-têu tui Â-pâ ke sú-chûng chhióng-chéu .
43010030	Â-pâ lâu ngài he yit-thí . "
43010031	Liá-sṳ̀ , Yù-thai-ngìn yu nâ sa̍k-thèu oi te̍p kì .
43010032	Yâ-sû tui kì-têu kóng : " Ngài sṳt hién-mìn Â-pâ oi ngài cho ke tô-tô san-sṳ pûn ngì-têu khon ; ngì-têu to-tái vi nai-hong sṳ oi nâ sa̍k-thèu te̍p ngài ? "
43010033	Yù-thai-ngìn kóng : " Ngài-têu m̀-he vi-tó san-sṳ lòi te̍p ngì , he yîn-vi ngì vú-yu̍k Song-ti ! Ngì put-ko he ngìn , hàn kám chhṳ-kâ tông-cho Song-ti ! "
43010034	Yâ-sû kóng : " Ngì-têu ke Fap-li̍t-sû kám m̀-he yû siá , Song-ti sṳt kóng : ' Ngì-têu he sṳ̀n ' ?
43010035	Ngài-têu tî Sṳn-kîn ke fa he yún-yén m̀-voi kói-pien ke . Lièn ke-têu chiap-su Song-ti chṳ̂n-tho ke ngìn , Song-ti ya chhṳ̂n kì-têu cho sṳ̀n ;
43010036	ngài he Â-pâ só kién-sién yu chhâi-phai lòi sṳ-kiên ke ; ngài kóng ngài he Song-ti ke Lai-é , ngì-têu ngióng-pân yu kóng ngài vú-yu̍k Song-ti nè ?
43010037	Na-he ngài mò hàng ngâ Pâ ke sṳ , ngì-têu chhiu m̀-sṳ́ sin ngài ;
43010038	na-he ngài yû hàng , ngì-têu sûi-yèn m̀ sin ngài , ya yin-tông sin ngài só-cho ke , hó pûn ngì-têu khok-sṳ̍t tî : Â-pâ chhai ngài tî-poi , ngài ya chhai Â-pâ tî-poi . "
43010039	Yîn-vi án-ngiòng , kì-têu yu sióng-oi chok kì , chúng-he kì tui kì-têu ke sú-chûng sám-chéu .
43010040	Yâ-sû yu chón-to Yok-tan-hò ke tui-mien , to Yok-hon thèu-pái hàng sé-lî ke só-chhai , he̍t chhai ke-vi .
43010041	Yû chhin-tô ngìn lòi chhiu-khiun kì . Kì-têu kóng : " Yok-hon m̀-sṳt hàng-ko sṳ̀n-chiak , chúng-he kì só-kóng koân-he liá ngìn ke fa chhiòn-phu he khok-sṳ̍t ke . "
43010042	Chhai ke-vi , yû chhin-tô ngìn chhiu sin Yâ-sû .
43011001	Yû yit-ke phiang-ngìn , miàng ôn-to Lâ-sat-lu , he̍t chhai Pak-thai-nì ; Mâ-li-â lâu kì ke â-chí Mâ-thai ya he̍t chhai liá chhûn-chông .
43011002	( Liá Mâ-li-â chhiu-he yung hiông-yù kò Chú ke kiok , yu yung chhṳ-kâ ke thèu-nà-mô chhu̍t-châu ke . Pot-phiang ke Lâ-sat-lu chhiu-he kiâ ló-thâi . )
43011003	Ke lióng chí-moi ham ngìn hi kien Yâ-sû , kóng : " Chú â , ngì só-siak ke phèn-yû pot-phiang lé . "
43011004	Yâ-sû thâng-tó liá sêu-sit chhiu kóng : " Lâ-sat-lu m̀ voi yîn-vi liá-ke phiang lòi sí ; liá-khien sṳ fat-sên he oi yùng-kông Song-ti , sṳ́ Song-ti ke Lai-é tet-tó yùng-kông . "
43011005	Yâ-sû chhin-siak Mâ-thai lâu kiâ ló-moi , pin Lâ-sat-lu .
43011006	Kì thâng-tó Lâ-sat-lu pot-phiang ke sêu-sit heu , yu chhai só-he̍t ke thi-fông thìn lióng-ngit .
43011007	Yèn-heu kì chang lâu ho̍k-sâng kóng : " Ngài-têu to-chón-hi Yù-thai . "
43011008	Kiâ ho̍k-sâng kóng : " Sîn-sâng , chhièn mò kí-kiú , Yù-thai-ngìn oi nâ sa̍k-thèu te̍p ngì , ngì hàn sióng-oi chai hi ke-vi mâ ? "
43011009	Yâ-sû kóng : " Ngit-sṳ̀-thèu m̀-he yû sṳ̍p-ngi tiám-chûng mâ ? Ngìn chhai ngit-sṳ̀-thèu hàng-lu chhiu m̀-voi tiet-tó , yîn-vi kì khon-tet-tó liá sṳ-kiên ke kông .
43011010	Ngìn chhai am-pû-thèu hàng-lu chhiu voi tiet-tó , yîn-vi kì mò kông . "
43011011	Yâ-sû kóng liá-têu fa yî-heu , yu kóng : " Ngài-têu ke phèn-yû Lâ-sat-lu soi-thet lé ; ngài oi hi hêm kì hong-hí-lòi . "
43011012	Ho̍k-sâng kóng : " Chú â , kì na-he soi-thet , chhiu voi hó hí-lòi . "
43011013	Khì-sṳ̍t , Yâ-sû ke yi-sṳ he kóng Lâ-sat-lu yí-kîn sí-thet ; kì-têu láu-tó kì he kóng phìn-sòng ke soi-muk .
43011014	Só-yî Yâ-sû mìn-mìn lâu kì-têu kóng : " Lâ-sat-lu yí-kîn sí-thet ;
43011015	vi-tó ngì-têu ke yèn-ku , hó-chhai ngài mò-chhôi ke-vi , án-ngiòng ngì-têu chhiu voi sin . Liá-ha , ngài-têu lòi-hi kì ke-vi . "
43011016	Tô-mâ ( phiên-miàng Sûng-sâng-é ) tui khì-thâ ke ho̍k-sâng kóng : " Ngài-têu khiung-ha lòi-hi , hó thùng sîn-sâng khiung-ha sí ! "
43011017	Yâ-sû to Pak-thai-nì , chhiu tî Lâ-sat-lu yí-kîn chhai si-ngit-chhièn mài-thet .
43011018	Pak-thai-nì lì-khôi Yâ-lu-sat-lâng chiông-khiun sâm kûng-lî yén ;
43011019	yû hó-tô Yù-thai-ngìn lòi-khon Mâ-thai lâu Mâ-li-â , vi-tó kì-têu ló-thâi ke sí lòi ôn-ví kì-têu .
43011020	Mâ-thai thâng-tó Yâ-sû voi to lé , chhiu chhut-hi ngiàng-chiap kì ; chúng-he Mâ-li-â liù chhai vuk-tú chhô-tén .
43011021	Mâ-thai tui Yâ-sû kóng : " Chú â , ngì na-he chhai liá-vi , ngâ ló-thâi chhiu m̀ voi sí !
43011022	Chúng-he ngài tî , chhiu-he liá-ha , mò-lun ngì tui Song-ti khiù má-ke , Kì ya voi su-pûn ngì . "
43011023	Yâ-sû lâu kì kóng : " Ngiâ ló-thâi yit-thin voi fu̍k-fa̍t . "
43011024	Mâ-thai kóng : " Ngài tî , chhai ma̍t-ngit fu̍k-fa̍t ke sṳ̀-chiet , kì voi fu̍k-fa̍t . "
43011025	Yâ-sû kóng : " Ngài chhiu-he fu̍k-fa̍t , chhiu-he sâng-miang . Sin ngài ke ngìn , sûi-yèn sí-thet , yit-thin voi sâng ko-lòi ;
43011026	sên-chhièn sin ngài ke ngìn yit-thin yún-yén m̀-voi sí . Ngì siông-sin liá-têu fa mò ? "
43011027	Mâ-thai kóng : " Chú â , ngài sin ! Ngài sin ngì chhiu-he ke oi lòi sṳ-kiên ke Kî-tuk , Song-ti ke Lai-é . "
43011028	Mâ-thai kóng-liáu liá-ke fa , chhiu chón-hi vuk-hâ , se-sâng lâu kiâ ló-moi Mâ-li-â kóng : " Sîn-sâng lòi lé , kì ham ngì . "
43011029	Mâ-li-â thâng-tó liá-ke fa , chit-sṳ̀ chhiu hong-hí-lòi , hi kien Yâ-sû .
43011030	( Ke-sṳ̀ , Yâ-sû hàn-màng ngi̍p chhûn-chông , hàn chhai Mâ-thai ngiàng-chiap kì ke thi-fông . )
43011031	Ke-têu to vuk-hâ lòi ôn-ví Mâ-li-â ke Yù-thai-ngìn , khon-tó kì kón-kín hong-hí-lòi chhut-hi , chhiu thèn-tén kì , láu-tó kì oi hi fùn-mu ke-vi kieu .
43011032	Mâ-li-â lòi-to Yâ-sû ke-vi , yit khon-tó kì , chhiu phu̍k chhai kiâ kiok-chhièn , kóng : " Chú â , ngì na-he chhai liá-vi , ngâ ló-thâi chhiu m̀-voi sí ! "
43011033	Yâ-sû khon-tó Mâ-li-â kieu , yu khon-tó thèn kì khiung-ha lòi ke Yù-thai-ngìn ya kieu , sîm-chûng fî-sòng pî-sông , khiòng-khiòng voi ngiûn-m̀-he̍t ,
43011034	chhiu mun kì-têu kóng : " Ngì-têu chiông kì chong chhai nai-vi ? " Kì-têu kóng : " Chú â , chhiáng ngì lòi khon . "
43011035	Yâ-sû kieu chhut-lòi .
43011036	Só-yî Yù-thai-ngìn kóng : " Ngì khon , kì hàn siak liá-ke ngìn ô ! "
43011037	Chúng-he yû-têu ngìn kóng : " Kì ki-yèn yî-hó mô-muk ke muk-chû , kám mò fap-thu sṳ́ Lâ-sat-lu mo̍k sí mâ ? "
43011038	Yâ-sû sîm-chûng yu fî-sòng pî-sông . Kì lòi-to fùn-mu-chhièn ; ke mu he yit-chak sân-lùng , ngi̍p-héu yû yit-te thai sa̍k-thèu set-tén .
43011039	Yâ-sû fûn-fu kóng : " Chiông sa̍k-thèu sái-khôi ! " Sí-ngìn ke â-chí Mâ-thai kóng : " Chú â , kì yí-kîn mài-thet si-ngit , sṳ̂n-sṳ̂ tû chhu-thet lê ! "
43011040	Yâ-sû lâu kì kóng : " Ngài m̀-he sṳt lâu ngì kóng , ngì na-he sin , chhiu voi khon-tó Song-ti ke yùng-kông mâ ? "
43011041	Kì-têu chhiu chiông sa̍k-thèu sái-khôi . Yâ-sû ngo-thèu mong-thiên , kóng : " Â-pâ â , ngài kám-chhia Ngì , yîn-vi Ngì yí-kîn thâng ngài .
43011042	Ngài tî Ngì sṳ̀-sòng thâng ngài ; chúng-he ngài kóng liá-ke fa he vi-tó sùn-thèu liá-têu ngìn , oi pûn kì-têu sin he Ngì chhâi ngài lòi ke . "
43011043	Kóng-liáu , Yâ-sû chhiu thai-sâng hêm-kóng : " Lâ-sat-lu , chhut-lòi ! "
43011044	Ke sí-ngìn chhiu chhut-lòi ; kiâ sú-kiok chhàn-tén pu-thiàu , mien pâu-tén pu-é . Yâ-sû fûn-fu kì-têu kóng : " Kié-khôi , pûn kì hàng ! "
43011045	Chhin-tô lòi khon Mâ-li-â ke Yù-thai-ngìn khon-tó Yâ-sû só-cho ke sṳ , chhiu sin kì .
43011046	Chúng-he ya yû-têu ngìn hi kien Fap-li-soi-ngìn , chiông Yâ-sû só-cho ke sṳ tui kì-têu po-ko .
43011047	Só-yî , Fap-li-soi-ngìn lâu ke-têu chi-sṳ̂-chóng seu-khôi ngi-fi , chhai fi-chûng kóng : " Liá-ke ngìn hàng án-tô sṳ̀n-chiak , ngài-têu oi ngióng-pân chang hó nè ?
43011048	Ká-sṳ́ ngài-têu yù-chhai kì met-hâ-hi , thai-kâ tû voi sin kì , Lò-mâ-ngìn chhiu voi lòi fí-me̍t ngài-têu ke sṳn-thien lâu mìn-chhu̍k ! "
43011049	Kì-têu tông-chûng yû yit-ke ngìn , miàng ôn-to Kâi-â-fap , he ke-ngièn cho thai-chi-sṳ̂ ke . Kì kóng : " Ngì-têu ngióng-voi án ngong !
43011050	Yit-ke ngìn thoi chhiòn-koet ke ngìn sí , miên-tet chhiòn mìn-chhu̍k su sêu-me̍t , liá kám m̀-he tui ngì-têu chui yû li-yit ke sṳ mâ ? "
43011051	Khì-sṳ̍t , liá-ke fa m̀-he kì chhṳ-kâ ke yi-sṳ ; chúng-he , sṳ̂n-vì tông-ngièn ke thai-chi-sṳ̂ , kì he chhai yi-ngièn Yâ-sû oi thoi Yù-thai-ngìn sí ,
43011052	m̀ tân-chhiang thoi kì-têu sí , ya oi chiông san chhai kok thi-fông Song-ti ke chṳ́-ńg seu-si̍p khiung-ha , kap-cho yit-khiùn .
43011053	Tui ke-sṳ̀ khôi-sṳ́ , Yù-thai-ngìn ke liâng-chhiu chhiu kie-va̍k oi sat-hoi Yâ-sû .
43011054	Yîn-vi án-ngiòng , Yâ-sû mò-oi chhai Yù-thai thi-khî kûng-khôi hàng-thung . Kì to khóng-yâ fu-khiun yit-ke ôn-to Yî-fap-lièn ke chhûn-chông hi , chhai ke-vi thùng ho̍k-sâng khiung-ha he̍t .
43011055	Yù-thai-ngìn ke Phàn-ko-chiet voi to lé . Chiet-khì yî-chhièn , chhin-tô ngìn tui hiông-ha sông Yâ-lu-sat-lâng hi , oi chhai ke-vi sú kiet-chhiang-lî .
43011056	Kì-têu chhiu kín chhìm Yâ-sû ; kì-têu chhi-si̍p chhai sṳn-thien ke sṳ̀ , pí-chhṳ́ mun kóng : " Ngì-têu ngin-vì ngióng-pân , kì kám m̀-voi lòi ko-chiet mâ ? "
43011057	Ke-sṳ̀ , chi-sṳ̂-chóng lâu Fap-li-soi-ngìn chó yí-kîn ha min-lin kóng : Ká-sṳ́ yû-ngìn tî Yâ-sû chhai nai-vi , yit-thin oi po-ko , hó pûn kì-têu hi chok kì .
43012001	Phàn-ko-chiet chhièn liuk-ngit , Yâ-sû to Pak-thai-nì , chhiu-he Lâ-sat-lu he̍t ke thi-fông ( Yâ-sû sṳt chhai liá-vi ham Lâ-sat-lu fu̍k-fa̍t ) .
43012002	Chhai ke-vi yû-ngìn chhiáng Yâ-sû sṳ̍t-ya ; Mâ-thai then-sú chêu-thai , Lâ-sat-lu lâu khì-thâ ke ngìn-hak thùng Yâ-sû khiung-ha chhô-si̍t .
43012003	Liá-sṳ̀ , Mâ-li-â nâ yit-kon pan-kîn-chhûng khi̍t pó-kui ke sùn nâ-tha̍t hiông-yù , lòi kò Yâ-sû ke kiok , yu yung chhṳ-kâ ke thèu-nà-mô chhu̍t ; vuk-tú chhiu chhûng-mân hiông-mi .
43012004	Yâ-sû ke yit-ke ho̍k-sâng , chhiu-he oi chhut-mai kì ke Kâ-lio̍k-ngìn Yù-thai , kóng :
43012005	" Ngióng-pân m̀ nâ liá hiông-yù hi mai sâm-pak-chak ngiùn-chhièn lòi pûn-pûn khiùng-khú-ngìn nè ? "
43012006	( Kì kóng liá-ke fa , pin m̀-he chṳn-kîn koân-sîm khiùng-khú-ngìn , he yîn-vi kì he chhe̍t-é ; kì kón-chhièn , sòng-sòng thêu-nâ kûng-khoán . )
43012007	Chúng-he Yâ-sû kóng : " Yù-chhai kì ! Liá he kì liù-hâ-lòi vi-tó ngài ôn-chong ke-ngit yung ke .
43012008	Khiùng-khú-ngìn sòng-sòng thùng ngì-têu khiung-ha , chúng-he ngài m̀-he sòng-sòng thùng ngì-têu khiung-ha ! "
43012009	Yit thai-khiùn Yù-thai-ngìn thâng-kóng Yâ-sû chhai Pak-thai-nì , chhiu to kì ke-vi hi . Kì-têu m̀ tân-chhiang he vi-tó Yâ-sû hi , ya he sióng-oi khon Yâ-sû ham kì tui sí fán-sâng ke Lâ-sat-lu .
43012010	Só-yî , ke-têu chi-sṳ̂-chóng chhiu kie-mèu oi lièn Lâ-sat-lu ya khiung-ha chhṳ̀-thet ,
43012011	yîn-vi chhin-tô Yù-thai-ngìn vi-tó kì ke yèn-ku lì-khôi kì-têu , hi sin Yâ-sû .
43012012	Thi-ngi-ngit , kûi thai-chhṳn to Yâ-lu-sat-lâng ko-chiet ke ngìn thâng-kóng Yâ-sû oi ngi̍p-sàng .
43012013	Kì-têu chhiu nâ-tén chûng-su-kî chhut-hi ngiàng-chiap kì , thai-sâng hêm-kóng : Hò-san-nâ ! Siung-chan Song-ti ! Ngien Song-ti su-fuk pûn ke fung Chú miàng lòi ke ! Ngien Song-ti su-fuk pûn Yî-set-lie̍t ke vòng !
43012014	Yâ-sû chhìm-tó yit-chak se lì-è , khì sông-hi , chhiu-chhiong Sṳn-kîn só ki-chai ke :
43012015	Siak-ôn-sàng ke chṳ́-ńg â , m̀-sṳ́ kiâng ! Khon â , ngì-têu ke kiûn-vòng khì-tén se lì-è lòi lé !
43012016	Ke-sṳ̀ , kiâ ho̍k-sâng mò liáu-kié liá sṳ-chhìn ke yi-sṳ ; to Yâ-sû tet-tó yùng-kông yî-heu , kì-têu chang sióng-tó Sṳn-kîn ke fa chhiu-he chṳ́ kì kóng ke , kì-têu ya chṳn-kîn cheu só yi-ngièn ke hàng .
43012017	Yâ-sû ham Lâ-sat-lu tui sí fán-sâng , tui fùn-mu chhut-lòi ke sṳ̀ , ke-têu chhai-chhòng ke ngìn ki-siu̍k chiông só khon-tó ke sṳ chhòn khôi-lòi .
43012018	Liá chhiu-he yû án-tô ngìn hi ngiàng-chiap Yâ-sû ke ngièn-yîn , yîn-vi kì-têu thâng-tó kì só-hàng ke liá sṳ̀n-chiak .
43012019	Fap-li-soi-ngìn chhiu pí-chhṳ́ kóng : " Ngài-têu só-cho ke chhiòn mò-háu ; khon â , chhiòn sṳ-kie lûng-chúng thèn kì hi lô ! "
43012020	Chiet-khì-chûng , to Yâ-lu-sat-lâng cho lî-pai ke ngìn tông-chûng , yû-têu Hî-lia̍p-ngìn .
43012021	Kì-têu lòi-kien Kâ-li-li ke Pak-soi-thai-ngìn Fî-li̍t , yêu-khiù kì kóng : " Sîn-sâng , ngài-têu sióng-oi kien Yâ-sû . "
43012022	Fî-li̍t hi lâu Ôn-tet-lie̍t kóng , lióng-ke ngìn chhiu khiung-ha hi lâu Yâ-sû kóng .
43012023	Yâ-sû en-kóng : " Ngìn-chṳ́ tet yùng-yeu ke sṳ̀-chiet to lé !
43012024	Ngài sṳ̍t-chhai lâu ngì-têu kóng , yit-lia̍p ma̍k-é mò lo̍k chhai nài-tú lòi sí , hàn-he yit-lia̍p ; na-he sí-thet , chhiu voi kiet-chṳ́ tô-tô .
43012025	Siak chhṳ-kâ sâng-miang ke ngìn , voi sṳt-lo̍k sâng-miang ; kâm-ngien hî-sên chhṳ-kâ chhai liá sṳ-kiên ke sâng-miang ke , kì ke sâng-miang fán-chón voi pó-chhùn to yún-sên .
43012026	Oi fu̍k-sṳ ngài ke ngìn , chhiu oi thèn ngài ; ngài chhai nai-vi , ngài ke phu̍k-ngìn ya oi chhai nai-vi . Fu̍k-sṳ ngài ke ngìn , ngâ Pâ yit-thin voi chhung-yung kì .
43012027	" Liá-ha , ngài ke sîm chhin sèu , ngài oi kóng má-ke nè ? Ngài kám oi khiù Â-pâ kiu ngài thot-lì liá-ke sṳ̀-chiet mò ? Chúng-he , ngài chhiu-he vi liá lòi ke , yit-thin oi kîn-li̍t liá khú-nan ke sṳ̀-chiet .
43012028	Â-pâ â , ngien Ngì yùng-kông Ngì ke miàng ! " Tông-sṳ̀ , yû sâng-yîm tui thiên-táng hâ-lòi , kóng : " Ngài yí-kîn yùng-kông Ngài ke miàng , hàn-oi chai yùng-kông ! "
43012029	Khî chhai ke-vi ke chung-ngìn thâng-tó liá-ke sâng , chhiu kóng : " Tá lùi-kûng lô ! " Ya yû-têu ngìn kóng : " He thiên-sṳ́ lâu kì kóng-fa ! "
43012030	Yâ-sû lâu kì-têu kóng : " Liá sâng-yîm m̀-he vi-tó ngài , he vi-tó ngì-têu lòi ke .
43012031	Liá-ha , liá sṳ-kie oi su sṳ́m-phan ; liá-ha , sṳ-kiên ke thúng-chhṳ-chá voi pûn Song-ti kiuk-chéu lé .
43012032	Ngài chhṳ-kâ pûn-ngìn tui thi-song khià-hí-lòi ke sṳ̀ , voi khip-yîn van-ngìn lòi kûi ngài . "
43012033	( Kì kóng liá-ke fa he chṳ́ kì chhṳ-kâ voi ngióng-pân sí kóng ke . )
43012034	Chung-ngìn en-kóng : " Ngài-têu ke fap-li̍t lâu ngài-têu kóng , Kî-tuk he yún-yén chhòng-chhùn ke ; ngì ngióng-pân kóng Ngìn-chṳ́ yit-thin oi pûn-ngìn khià-hí-lòi ? Liá Ngìn-chṳ́ he má-ngìn nè ? "
43012035	Yâ-sû kóng : " Kông chhai ngì-têu tông-chûng ke sṳ̀-kiên mò kí-kiú lé ; ngì-têu oi kón hàn-yû kông ke sṳ̀ ki-siu̍k hàng , miên-tet vû-am kiuk-tó ngì-têu , yîn-vi chhai vû-am-chûng hàng ke ngìn m̀-tî kì voi hi-to nai-vi .
43012036	Kón ngì-têu hàn-yû kông ke sṳ̀ oi sin liá kông , hó pûn ngì-têu sàng-cho kông-mìn ke ngìn . " Kóng-liáu liá-têu fa , Yâ-sû chhiu lì-khôi kì-têu , khong-hí-lòi .
43012037	Kì sûi-yèn chhai kì-têu mien-chhièn sṳt hàng chhin-tô sṳ̀n-chiak , kì-têu hàn-he m̀ sin kì .
43012038	Liá he oi yin-ngiam siên-tî Yî-soi-â sṳt kóng ke fa : Chú â , yû má-ngìn sin ngài-têu só chhòn ke tho-lî nè ? Chú ke khièn-nèn tui má-ngìn hién-mìn nè ?
43012039	Só-yî kì-têu mò-fap sin ; yîn-vi Yî-soi-â ya sṳt kóng :
43012040	Song-ti sṳ́ kì-têu chhiâng-miâng , sṳ́ kì-têu ngang-sîm , miên-tet kì-têu ke muk-chû khon-tet-tó , kì-têu ke sîm mìn-pha̍k . Só-yî Song-ti kóng : Kì-têu m̀-voi chón-hiong Ngài , lòi pûn Ngài yî-hó kì-têu .
43012041	Yî-soi-â kóng liá-têu fa he yîn-vi kì khon-tó Yâ-sû ke yùng-kông , chṳ́ kì lòi kóng ke .
43012042	Sûi-yèn án-ngiòng , Yù-thai-ngìn ke liâng-chhiu chûng ya yû hó-tô sin Yâ-sû ke , chúng-he yîn-vi kiâng Fap-li-soi-ngìn , m̀-kám kûng-khôi sṳ̀n-ngin , miên-tet pûn-ngìn kiuk-chhut fi-thòng .
43012043	Kì-têu oi tet-tó ngìn ke chhṳ̂n-chan , yàng-ko oi tet-tó Song-ti ke chhṳ̂n-chan .
43012044	Yâ-sû thai-sâng hêm-kóng : " Sin ngài ke , m̀ tân-chhiang he sin ngài , ya he sin ke ' Chhâi ngài lòi ke ' .
43012045	Khon-tó ngài , ya he khon-tó ke ' Chhâi ngài lòi ke ' .
43012046	Ngài cho kông , lòi-to sṳ-kiên , he oi pûn só-yû sin ngài ke ngìn m̀-voi he̍t chhai vû-am-chûng .
43012047	Ke thâng ngài ke fa , m̀ chûn-sú ke ngìn , ngài m̀-voi sṳ́m-phan kì . Ngài lòi ke muk-tit m̀-he oi sṳ́m-phan sṳ-kiên-ngìn , he oi chṳ́n-kiu kì-têu .
43012048	Khî-chhie̍t ngài , m̀ chiap-su ngâ fa ke ngìn , chhṳ-yû sṳ́m-phan kì ke ; chhai ma̍t-ngit , ngài só-kóng ke tho-lî voi sṳ́m-phan kì !
43012049	Yîn-vi ngài m̀-he kho chhṳ-kâ ke khièn-piang lòi kóng , fán-chón he chhâi ngài lòi ke Â-pâ min-lin ngài kóng má-ke , chhòn má-ke .
43012050	Ngài tî Kì ke min-lin voi tai-lòi yún-yén ke sâng-miang . Só-yî , ngài só-kóng ke chhiu-he cheu Â-pâ lâu ngài kóng ke . "
43013001	Phàn-ko-chiet chhièn , Yâ-sû tî kì lì-khôi liá sṳ-kie chón Â-pâ ke-vi hi ke sṳ̀-chiet to lé . Kì yit-chhṳ̍t siak chhai sṳ-kiên su̍k kì chhṳ-kâ ke ngìn , kì chhiu siak kì-têu to-tái .
43013002	Yâ-sû lâu kiâ ho̍k-sâng sṳ̍t-ya ke sṳ̀ , Mô-kúi yí-kîn khúng-chṳ Kâ-lio̍k-ngìn Sî-mùn ke lai-é Yù-thai ke sîm , sṳ́ kì kiet-sîm chhut-mai Yâ-sû .
43013003	Yâ-sû tî Â-pâ yí-kîn chiông yit-chhiet ke khièn-piang kâu-pûn kì ; kì tî chhṳ-kâ he tui Song-ti ke-vi lòi ke , oi to-chón Song-ti ke-vi hi .
43013004	Kì hong-hí-lòi , lì-khôi chho-vi , thot-hâ ngoi-sâm , nâ yit-thiàu sú-pha vì chhai yêu-khiên ,
43013005	yèn-heu tó súi lo̍k kiok-phùn , khôi-sṳ́ sé ho̍k-sâng ke kiok , yu yung ke sú-pha chhu̍t-châu .
43013006	Kì lòi-to Sî-mùn-Pí-tet ke mien-chhièn , Pí-tet tui kì kóng : " Chú â , ngì oi sé ngài ke kiok he-mò ? "
43013007	Yâ-sû en-kóng : " Ngài só-cho ke , ngì liá-ha mò liáu-kié , chiông-lòi ngì chhiu voi mìn-pha̍k . "
43013008	Pí-tet kóng : " Ngài chhie̍t-tui m̀ pûn ngì sé ngài ke kiok ! " Yâ-sû kóng : " Ká-sṳ́ ngài mò sé ngì ke kiok , ngì lâu ngài chhiu mò má-ke koân-he . "
43013009	Sî-mùn-Pí-tet kóng : " Chú â , m̀ tân-chhiang ngài ke kiok , lièn sú lâu thèu-nà ya oi sé ! "
43013010	Yâ-sû kóng : " Sṳ̂n sé-hó ke ngìn , chhiòn-sṳ̂n chhiu chhiang-li , sé kiok chhiu la . Ngì-têu he chhiang-li ke , chúng-he m̀-he tak-ke ngìn chhiang-li . "
43013011	( Yâ-sû yí-kîn tî má-ngìn oi chhut-mai kì , só-yî kì kóng : " M̀-he tak-ke ngìn chhiang-li . " )
43013012	Yâ-sû sé-hó kì-têu ke kiok , chhiu chiông ngoi-sâm chok-hí-lòi , chhô to-chón hi . Kì mun kiâ ho̍k-sâng kóng : " Thèu-ha , ngài vi ngì-têu só cho ke , ngì-têu liáu-kié mò ?
43013013	Ngì-têu ham ngài cho sîn-sâng , cho Chú , chhin chho̍k , ngài pún-lòi chhiu-he .
43013014	Ngài he ngì-têu ke Chú , ngì-têu ke sîn-sâng , hàn sé ngì-têu ke kiok , ngì-têu ya yin-tông pí-chhṳ́ sé kiok .
43013015	Ngài cho ngì-têu ke póng-yong , he oi ngì-têu cheu ngài só-cho ke hi hàng .
43013016	Ngài sṳ̍t-chhai lâu ngì-têu kóng , nù-phu̍k mò pí chú-ngìn kha thai , su-phai ke ngìn ya mò pí phai kì ke ngìn kha thai .
43013017	Ngì-têu tî liá-ke tho-lî , na-he hi sṳ̍t-hàng chhiu chhin-yû fuk-hi !
43013018	" Ngài liá-ke fa m̀-he chṳ́ ngì-têu chhiòn-thí kóng ke ; ngài ngin-sṳt ngài só kién-sién ke ngìn . Chúng-he Sṳn-kîn só kóng ' Ke thùng ngài khiung-ha sṳ̍t-fan ke ngìn , sa yung kiok thet ngài ' , liá-ki fa pit-thin voi sṳ̍t-hien .
43013019	Ngài chhai sṳ-chhìn hàn-màng fat-sên yî-chhièn chhiu lâu ngì-têu kóng , he oi pûn ngì-têu chhai sṳ-chhìn fat-sên ke sṳ̀ , sin ngài chhiu-he ke ' Chhṳ-yû Yún-yû ' ke .
43013020	Ngài sṳ̍t-chhai lâu ngì-têu kóng , chiap-thai ngài só phai ke , chhiu-he chiap-thai ngài ; chiap-thai ngài ke , chhiu-he chiap-thai ke ' Chhâi ngài lòi ke ' . "
43013021	Yâ-sû kóng-liáu liá-ke fa , sîm-chûng fî-sòng thung-khú , chhiu siên-pu kóng : " Ngài sṳ̍t-chhai lâu ngì-têu kóng , ngì-têu tông-chûng yû yit-ke ngìn oi chhut-mai ngài . "
43013022	Ho̍k-sâng pí-chhṳ́ siông-khon , m̀-tî kì he chṳ́ má-ngìn kóng ke .
43013023	Yû yit-ke Yâ-sû só-siak ke ho̍k-sâng , chet-sṳ̂n kho chhai Yâ-sû ke fài-chûng .
43013024	Sî-mùn-Pí-tet am-sṳ kì kóng : " Mun kì khon , kì he kóng má-ngìn . "
43013025	Ke ho̍k-sâng chhiu tham-sṳ̂n mun Yâ-sû kóng : " Chú â , he má-ngìn ? "
43013026	Yâ-sû en-kóng : " Ngài vun yit-te piáng-è pûn má-ngìn , kì chhiu-he . " Kóng-liáu , kì chhiu vun yit-te piáng-è , nâ pûn Kâ-lio̍k-ngìn Sî-mùn ke lai-é Yù-thai .
43013027	Yù-thai yit chiap-ko piáng-è , Mô-kúi chhiu ngi̍p kì ke sîm . Yâ-sû tui kì kóng : " Ngì oi cho ke , kón-kín hi cho ! "
43013028	Chhai-chho ke ngìn , mò ngìn tî Yâ-sû cho-má-ke tui kì kóng liá-ke fa .
43013029	Yîn-vi Yù-thai he kón-chhièn ke , yû-têu ho̍k-sâng sióng Yâ-sû he fûn-fu kì hi mâi ko-chiet yung ke tûng-sî , ya-he ham kì tai têu tûng-sî hi pûn khiùng-khú-ngìn .
43013030	Yù-thai sṳ̍t ke-te piáng-è heu , chit-sṳ̀ chhiu chhut-hi . Ke-sṳ̀ he am-pû-thèu .
43013031	Yù-thai chhut-hi yî-heu , Yâ-sû kóng : " Liá-ha Ngìn-chṳ́ yí-kîn tet-tó yùng-yeu lé ; Song-ti ke yùng-yeu ya hién-mìn chhai Ngìn-chṳ́ ke sṳ̂n-song .
43013032	Ki-yèn Song-ti ke yùng-yeu thûng-ko Ngìn-chṳ́ lòi hién-mìn , Kì ya oi chhîn-chhṳ yùng-kông Ngìn-chṳ́ , chit-sṳ̀ chhiu oi yùng-kông kì .
43013033	Se-chṳ́ â , ngài thùng ngì-têu khiung-ha ke sṳ̀-kiên mò kí-kiú lé . Ngì-têu voi chhìm ngài , chúng-he ngài lâu ngì-têu kóng , chhiu-chhiong ngài lâu Yù-thai-ngìn ke liâng-chhiu kóng-ko ke : ' Ngài oi hi ke só-chhai , ngì-têu cho-m̀-tet hi . '
43013034	Ngài pûn ngì-têu yit-thiàu sîn min-lin : Ngì-têu oi pí-chhṳ́ siông-siak ; ngài ngióng-pân siak ngì-têu , ngì-têu ya oi ngióng-pân pí-chhṳ́ siông-siak .
43013035	Na-he ngì-têu pí-chhṳ́ siông-siak , sṳ-kiên-ngìn chhiu voi ngin-chhut ngì-têu he ngài ke ho̍k-sâng . "
43013036	Sî-mùn-Pí-tet mun Yâ-sû kóng : " Chú â , ngì oi hi nai-vi ? " Yâ-sû kóng : " Ngài só-oi hi ke só-chhai , ngì liá-ha cho-m̀-tet thèn ngài hi , chúng-he kha-man têu-é ngì chhiu voi thèn ngài hi . "
43013037	Pí-tet kóng : " Chú â , cho-má-ke liá-ha ngài cho-m̀-tet thèn ngì hi nè ? Ngài hén vi ngì piang-miang to sí ! "
43013038	Yâ-sû kóng : " Ngì hén vi ngài piang-miang to sí mâ ? Ngài sṳ̍t-chhai lâu ngì kóng , kiê-é thài yî-chhièn , ngì voi sâm-pái m̀ ngin ngài . "
43014001	Yâ-sû yu lâu kì-têu kóng : " Ngì-têu m̀-sṳ́ sèu ; ngì-têu oi sin Song-ti , ya oi sin ngài .
43014002	Chhai ngâ Pâ ke vuk-hâ yû chhin-tô fòng-kiên , ngài hi he oi vi ngì-têu chún-phi só-chhai ; na-m̀-he án-ngiòng , ngài chhiu m̀-voi án-ngiòng kóng .
43014003	Ngài hi vi ngì-têu chún-phi só-chhai yî-heu , oi to-chón-lòi , chiap ngì-têu to ngài ke-vi hi ; án-ngiòng , ngài chhai nai-vi , ngì-têu ya voi chhai ke-vi .
43014004	Ngài oi hi ke só-chhai , ke-thiàu lu ngì-têu tî . "
43014005	Tô-mâ tui kì kóng : " Chú â , ngài-têu m̀ tî ngì oi hi nai-vi , ngióng voi tî ke-thiàu lu nè ? "
43014006	Yâ-sû kóng : " Ngài chhiu-he tho-lu , chṳ̂n-lî , sâng-miang ; na-m̀-he thûng-ko ngài , mò ngìn nèn to Â-pâ ke-vi hi .
43014007	Ki-yèn ngì-têu sṳt ngài , ngì-têu ya voi sṳt ngâ Pâ . Chhiùng-kîm yî-heu , ngì-têu sṳt Kì , ya yí-kîn khon-tó Kì . "
43014008	Fî-li̍t tui Yâ-sû kóng : " Chú â , chiông Â-pâ hién pûn ngài-têu khon , ngài-têu chhiu mân-chiuk . "
43014009	Yâ-sû en-kóng : " Fî-li̍t , ngài thùng ngì-têu khiung-ha án kiú , ngì hàn m̀-sṳt ngài mâ ? Khon-tó ngài ke ngìn , chhiu-he khon-tó Â-pâ . Ngì ngióng voi kóng ' Chiông Â-pâ hién pûn ngài-têu khon ' nè ?
43014010	Ngài chhai Â-pâ tî-poi , Â-pâ chhai ngài tî-poi , ngì m̀ sin mâ ? Ngài lâu ngì-têu kóng ke fa m̀-he ngài chhṳ-kâ ke yi-sṳ , he he̍t chhai ngài tî-poi ke Â-pâ cho Kì chhṳ-kâ ke sṳ .
43014011	Ngì-têu oi sin ngài , ngài chhai Â-pâ tî-poi , Â-pâ chhai ngài tî-poi ; na-he m̀ sin liá-ke fa , ya oi yîn-vi ngài só-cho ke sṳ lòi sin .
43014012	Ngài sṳ̍t-chhai lâu ngì-têu kóng , sin ngài ke ngìn ya voi cho ngài só-cho ke sṳ , sṳm-chṳ oi cho hàn-kha thai ke sṳ ; yîn-vi ngài oi hi Â-pâ ke-vi .
43014013	Ngì-têu fung ngài ke miàng , mò-lun khiù má-ke , ngài yit-thin voi sṳ̀n-chhiòn ngì-têu , pûn Â-pâ ke yùng-kông thûng-ko Lai-é hién-mìn chhut-lòi .
43014014	Ngì-têu fung ngài ke miàng , mò-lun tui ngài khiù má-ke , ngài yit-thin voi sṳ̀n-chhiòn .
43014015	" Ngì-têu na-he kin-oi ngài , chhiu oi chûn-sú ngài ke min-lin .
43014016	Ngài oi khiù Â-pâ , Kì chhiu voi nang-ngoi su ngì-têu yit-vi Pó-fi-sṳ̂ , yún-yén thùng ngì-têu khiung-ha .
43014017	Kì chhiu-he chṳ̂n-lî ke Lìn . Sṳ-kiên-ngìn m̀ chiap-su Kì , yîn-vi kì-têu khon-m̀-tó Kì , ya m̀-sṳt Kì . Chúng-he ngì-têu sṳt Kì , yîn-vi Kì sòng-sòng lâu ngì-têu thùng-chhai , ya oi chhai ngì-têu ke sâng-miang-chûng .
43014018	" Ngài m̀-voi chiông ngì-têu fit-hâ cho kû-yì , ngài voi to-chón-lòi ngì-têu liá-vi .
43014019	Kâ mò kí-kiú , sṳ-kiên-ngìn chhiu khon ngài m̀-tó , chúng-he ngì-têu voi khon-tet-tó ngài , yu yîn-vi ngài ki-siu̍k sâng-tén , ngì-têu ya voi sâng-tén .
43014020	Ke-ngit lòi-to ke sṳ̀ , ngì-têu chhiu voi tî ngài chhai ngâ Pâ tî-poi , ngì-têu ya chhai ngài tî-poi , chhiong ngài chhai ngì-têu ke sâng-miang-chûng yit-yong .
43014021	" Chiap-su ngâ min-lin yu chûn-sú ke ngìn , chhiu-he kin-oi ngài ke ngìn . Kin-oi ngài ke ngìn , ngâ Pâ pit-thin voi siak kì ; ngài ya voi siak kì , yu chhîn-chhṳ tui kì hién-hien . "
43014022	Yù-thai ( m̀-he Kâ-lio̍k-ngìn Yù-thai ) mun-kóng : " Chú â , ngióng-pân tân-chhiang tui ngài-têu hién-hien , m̀ tui sṳ-kiên-ngìn hién-hien nè ? "
43014023	Yâ-sû en-kóng : " Kin-oi ngài ke ngìn chang voi chûn-sú ngài ke fa . Ngâ Pâ pit-thin voi siak kì ; ngâ Pâ lâu ngài ya voi hi kì ke-vi , thùng kì khiung-ha he̍t .
43014024	M̀ kin-oi ngài ke ngìn chhiu m̀-voi chûn-sú ngài ke fa . Ngì-têu só thâng-tó ke fa m̀-he ngài chhṳ-kâ ke yi-sṳ , he chhâi ngài lòi ke Â-pâ ke yi-sṳ .
43014025	" Ngài hàn thùng ngì-têu khiung-ha ke sṳ̀ , yí-kîn chiông liá-têu fa lâu ngì-têu kóng .
43014026	Chúng-he ke Pó-fi-sṳ̂ , chhiu-he Â-pâ yîn-vi ngài ke miàng oi chhâi-lòi ke Sṳn-Lìn , Kì voi chiông só-yû ke sṳ kau-thô ngì-têu , yu pûn ngì-têu ki-tet ngài lâu ngì-têu kóng-ko ke yit-chhiet fa .
43014027	" Ngài liù-hâ phìn-ôn pûn ngì-têu ; ngài chiông ngài ke phìn-ôn su-pûn ngì-têu . Ngài só pûn ngì-têu ke , lâu sṳ-kiên-ngìn só pûn ke mò khiung-yong . Ngì-têu m̀-sṳ́ sèu , ya m̀-sṳ́ kiâng .
43014028	Ngì-têu thâng ngài kóng-ko : ' Ngài hi , chúng-he hàn-oi to-chón-lòi ngì-têu liá-vi . ' Ká-sṳ́ ngì-têu kin-oi ngài , ngì-têu voi yîn-vi ngài chón-hi Â-pâ ke-vi lòi fôn-hí , yîn-vi Â-pâ pí ngài kha thai .
43014029	Ngài chhai liá-têu sṳ hàn-màng fat-sên yî-chhièn siên lâu ngì-têu kóng , oi pûn ngì-têu chhai sṳ-chhìn fat-sên ke sṳ̀ voi sin .
43014030	Ngài liá-ha m̀-oi lâu ngì-têu kâ-kóng , yîn-vi liá sṳ-kiên ke thúng-chhṳ-chá voi to lé . Tui ngài lòi kóng , kì m̀ son má-ke ;
43014031	chúng-he sṳ-kiên-ngìn yin-tông tî ngài kin-oi ngâ Pâ , só-yî Â-pâ fûn-fu ngài má-ke , ngài chhiu cho má-ke . " Hong-hí-lòi , ngài-têu lòi-hi ! "
43015001	" Ngài he chṳ̂n ke phù-thò-su ; ngâ Pâ he châi-chung ke ngìn .
43015002	Só-yû su̍k ngài yu mò kiet kó-chṳ́ ke su-kî , Kì chhiu chién-thet ; chúng-he kiet kó-chṳ́ ke su-kî , Kì chhiu siû-chién to chhîn-chhiang , pûn kì kiet kó-chṳ́ hàn-kha tô .
43015003	Ngài lâu ngì-têu kóng ke tho-lî yí-kîn sṳ́ ngì-têu chhiang-li .
43015004	Ngì-têu oi yit-chhṳ̍t sâng chhai ngài tî-poi , ngài chhiu sâng chhai ngì-têu tî-poi . Na-he mò lâu ngài kiet-lièn , ngì-têu chhiu m̀-voi kiet kó-chṳ́ , chhiong su-kî mò lâu phù-thò-su chiap-tén chhiu m̀-voi kiet kó-chṳ́ yit-yong .
43015005	" Ngài he phù-thò-su ; ngì-têu he su-kî . Sâng chhai ngài tî-poi , ngài ya sâng chhai kì tî-poi ke ngìn , chang voi kiet kó-chṳ́ tô-tô ; yîn-vi lì-khôi ngài , ngì-têu chhiu mò fap-thu cho má-ke .
43015006	Mò sâng chhai ngài tî-poi ke ngìn , kì voi chhiong su-kî pûn-ngìn fit-thet yit-yong , yèn-heu châu-thet , pûn-ngìn fit-lo̍k fó tî-poi sêu-thet .
43015007	Ká-sṳ́ ngì-têu yit-chhṳ̍t sâng chhai ngài tî-poi , ngài ke fa ya sṳ̀-sòng ki chhai ngì-têu ke sîm-chûng , ngì-têu mò-lun sióng-oi má-ke , khiù , chhiu voi tet-tó .
43015008	Ngì-têu kiet kó-chṳ́ tô-tô , yu ki-siu̍k cho ngài ke ho̍k-sâng , ngâ Pâ chhiu voi yîn-vi án-ngiòng tet-tó yùng-kông .
43015009	Chhiu-chhiong Â-pâ siak ngài , ngài ya siak ngì-têu ; ngì-têu oi sâng chhai ngài ke thung-siak chûng .
43015010	Ngì-têu na-he chûn-sú ngài ke min-lin , chhiu voi sâng chhai ngài ke thung-siak chûng , chhiong ngài chûn-sú ngâ Pâ ke min-lin , chhiu sâng chhai Kì ke thung-siak chûng yit-yong .
43015011	" Ngài lâu ngì-têu kóng liá-têu fa , he oi pûn ngì-têu tet-tó ngài ke khoai-lo̍k , sṳ́ ngì-têu ke khoai-lo̍k nêm-chhut-lòi .
43015012	Liá he ngài ke min-lin : Ngì-têu oi pí-chhṳ́ siông-siak , chhiong ngài siak ngì-têu yit-yong .
43015013	Vi-tó phèn-yû hî-sên chhṳ-kâ ke sâng-miang , ngìn-kiên ke oi-siak mò pí liá kha ví-thai ke .
43015014	Ngì-têu na chûn-sú ngài ke min-lin , chhiu-he ngài ke phèn-yû .
43015015	Ngài mò chai khon ngì-têu cho nù-phu̍k , yîn-vi nù-phu̍k m̀-tî chú-ngìn só cho ke sṳ . Ngài chiông ngì-têu khon-cho phèn-yû , yîn-vi ngài yí-kîn chiông ngài tui ngâ Pâ ke-vi thâng-tó ke yit-chhiet chhiòn-phu pûn ngì-têu tî .
43015016	M̀-he ngì-têu sién ngài , he ngài sién ngì-têu . Ngài sat-li̍p ngì-têu , he oi ngì-têu chhut-hi kiet yún-chhùn ke kó-chṳ́ . Án-ngiòng , ngì-têu fung ngài ke miàng , mò-lun tui Â-pâ khiù má-ke , Kì yit-thin voi su-pûn ngì-têu .
43015017	Ngài min-lin ngì-têu ke liá-têu fa , he oi ngì-têu pí-chhṳ́ siông-siak .
43015018	" Ká-sṳ́ sṳ-kiên-ngìn yen-hen ngì-têu , ngì-têu oi tî , kì-têu yí-kîn siên yen-hen ngài .
43015019	Ká-sṳ́ ngì-têu su̍k liá sṳ-kie , sṳ-kiên-ngìn yit-thin voi siak ngì-têu , chhiong siak kì-têu chhṳ-kâ ke ngìn . Chúng-he ngài chiông ngì-têu tui liá sṳ-kiên sién chhut-lòi , ngì-têu chhiu m̀-he su̍k sṳ-kie ; só-yî sṳ-kiên-ngìn yen-hen ngì-têu .
43015020	Ngì-têu oi ki-tet ngài lâu ngì-têu kóng-ko ke fa : ' Nù-phu̍k mò pí chú-ngìn kha thai . ' Na-he kì-têu pet-hoi ngài , kì-têu ya voi pet-hoi ngì-têu ; na-he kì-têu chûn-sú ngài ke fa , kì-têu ya voi chûn-sú ngì-têu ke fa .
43015021	Vi-tó ngài ke yèn-ku , kì-têu voi tui ngì-têu cho liá yit-chhiet ke sṳ , yîn-vi kì-têu m̀-sṳt ke ' Chhâi ngài lòi ke . '
43015022	Na-he ngài m̀-sṳt lòi-ko , m̀-sṳt kâu kì-têu , kì-têu chhiu mò chhui ; chúng-he , liá-ha kì-têu ke chhui he thôi-m̀-thet ke .
43015023	Yen-hen ngài ke , ya yen-hen ngâ Pâ .
43015024	Ká-sṳ́ ngài chhai kì-têu tông-chûng mò cho ke-têu chhiùng-lòi m̀-sṳt yû-ngìn cho-ko ke sṳ , kì-têu chhiu mò chhui . Sṳ-sṳ̍t-song , kì-têu yû khon-tó ngài só-cho ke , hàn-he yen-hen ngài , ya yen-hen ngâ Pâ .
43015025	Liá he oi yin-ngiam kì-têu ke Fap-li̍t-sû só siá ke : ' Kì-têu mò-yèn mò-ku yen-hen ngài ! '
43015026	" Chúng-he , ke tui Â-pâ lòi ke Pó-fi-sṳ̂ voi to ; Kì chhiu-he chṳ̂n-lî ke Lìn . Ngài phai Kì tui Â-pâ ke-vi lòi ke sṳ̀ , Kì oi vi ngài cho kien-chṳn .
43015027	Khiung-yong , ngì-têu ya oi vi ngài cho kien-chṳn , yîn-vi ngì-têu tui khôi-sṳ́ chhiu thùng ngài khiung-ha .
43016001	" Ngài chiông liá-têu sṳ lâu ngì-têu kóng , oi pûn ngì-têu ke sin-sîm m̀-voi yèu-thung .
43016002	Kì-têu voi chiông ngì-têu kiuk-chhut fi-thòng . Liá sṳ̀-chiet chhiu voi to lé , ke-têu sat-hoi ngì-têu ke ngìn voi ngin-vì kì-têu só-cho ke sṳ-chhìn he chûng-sîm sṳ-fung Song-ti .
43016003	Khì-sṳ̍t , kì-têu voi án-ngiòng cho he yîn-vi kì-têu m̀-sṳt Â-pâ , ya m̀-sṳt ngài .
43016004	Ngài lâu ngì-têu kóng liá-têu sṳ , he oi pûn ngì-têu chhai liá sṳ̀-chiet lòi-to ke sṳ̀ sióng-tó ngài sṳt lâu ngì-têu kóng-ko . " Ngài tông-chhû mò lâu ngì-têu kóng liá-têu sṳ , yîn-vi ngài yit-chhṳ̍t thùng ngì-têu khiung-ha .
43016005	Liá-ha ngài oi to-chón ke ' Chhâi ngài lòi ke ' ke-vi hi ; ngì-têu tông-chûng pin mò-ngìn mun ngài : ' Ngì oi hi nai-vi ? '
43016006	Fán-chón yîn-vi ngài sṳt chiông liá-têu sṳ lâu ngì-têu kóng-ko , ngì-têu chhiu mân-sîm yù-sèu .
43016007	Sṳ-sṳ̍t-song , ngài lâu ngì-têu kóng , ngài chón-hi , tui ngì-têu kha hó ; ngài mò chón-hi , ke Pó-fi-sṳ̂ chhiu m̀-voi lòi ngì-têu liá-vi ; ngài chón-hi , chhiu chhâi Kì lòi .
43016008	Kì lòi ke sṳ̀ , Kì oi tui sṳ-kiên-ngìn chṳn-mìn : Kì-têu tui chhui , tui ngi , tui Song-ti sṳ́m-phan ke khon-fap chhiòn-phu m̀-chho̍k chhiang-chhiang .
43016009	Kì-têu tui chhui ke khon-fap m̀-chho̍k , yîn-vi kì-têu m̀ sin ngài ;
43016010	kì-têu tui ngi ke khon-fap m̀-chho̍k , yîn-vi ngài chón-hi Â-pâ ke-vi , ngì-têu m̀-voi chai khon-tó ngài ;
43016011	kì-têu tui Song-ti sṳ́m-phan ke khon-fap m̀-chho̍k , yîn-vi liá sṳ-kie ke vòng yí-kîn su sṳ́m-phan .
43016012	" Ngài hàn-yû chhin-tô sṳ oi lâu ngì-têu kóng , chúng-he ngì-têu liá-ha pà-m̀-yàng .
43016013	Tén-to su chṳ̂n-lî ke Sṳn-Lìn lòi-to , Kì voi tai ngì-têu chin-ngi̍p só-yû ke chṳ̂n-lî . Kì m̀-voi cheu chhṳ-kâ ke yi-sṳ kóng-fa , chṳ́-yû chiông Kì só thâng-tó ke lâu ngì-têu kóng , ya voi tui ngì-têu kóng chiông-lòi ke sṳ .
43016014	Kì voi yùng-yeu ngài , yîn-vi Kì voi chiông Kì tui ngài só liâng-su ke lâu ngì-têu kóng .
43016015	Ngâ Pâ só-yû ke yit-chhiet chhiòn-phu he ngài ke ; só-yî ngài kóng , Sṳn-Lìn voi chiông Kì tui ngài só liâng-su ke lâu ngì-têu kóng .
43016016	" Ko mò kí-kiú , ngì-têu chhiu khon ngài m̀-tó ; chai ko mò kí-kiú , ngì-têu yu voi khon-tó ngài . "
43016017	Ho̍k-sâng tông-chûng yû kí-ke ngìn pí-chhṳ́ kóng : " Kì lâu ngài-têu kóng ' Ko mò kí-kiú , ngì-têu chhiu khon ngài m̀-tó ; chai ko mò kí-kiú , ngì-têu yu voi khon-tó ngài ' yu kóng ' yîn-vi ngài chón-hi Â-pâ ke-vi ' ; liá-têu fa to-tái he má-ke yi-sṳ nè ? "
43016018	Kì-têu yu mun : " Kì só kóng ke ' Ko mò kí-kiú ' he chṳ́ má-ke nè ? Ngài-têu m̀-tî kì kóng má-ke ! "
43016019	Yâ-sû tî kì-têu sióng-oi mun kì , chhiu lâu kì-têu kóng : " Ngài kóng ' Ko mò kí-kiú , ngì-têu chhiu khon ngài m̀-tó ; chai ko mò kí-kiú , ngì-têu yu voi khon-tó ngài ' ; ngì-têu yîn-vi liá-ki fa mun-lòi mun-hi he-mò ?
43016020	Ngài sṳ̍t-chhai lâu ngì-têu kóng , ngì-têu voi sông-sîm thai-kieu , chúng-he sṳ-kiên-ngìn voi fôn-hí khoai-lo̍k ; ngì-têu voi yù-sèu , chúng-he ngì-têu ke yù-sèu voi pien-cho khoai-lo̍k .
43016021	Fu-ngìn-kâ sên-sán yî-chhièn voi yù-sèu , yîn-vi su-khú ke sṳ̀-kiên to lé ; chúng-he ô-nga-é kiung-chhut-lòi yî-heu , chhiu m̀ ki-tet thung-khú , yîn-vi kì fôn-hí ô-nga-é yí-kîn chhut-se .
43016022	Ngì-têu ya he án-ngiòng : Liá-ha ngì-têu yû yù-sèu , chúng-he ngài chai kien-tó ngì-têu ke sṳ̀ , ngì-têu chhiu voi mân-sîm khoai-lo̍k ; ngì-têu ke khoai-lo̍k he mò ngìn chhióng-tet-chéu ke .
43016023	To ke-ngit , ngì-têu chhiu m̀-voi chai mun ngài má-ke . " Ngài sṳ̍t-chhai lâu ngì-têu kóng , ngì-têu fung ngài ke miàng , mò-lun tui Â-pâ khiù má-ke , Kì yit-thin voi su-pûn ngì-têu .
43016024	To liá-ha , ngì-têu m̀-sṳt fung ngài ke miàng khiù-ko má-ke ; chhiùng-kîm yî-heu , ngì-têu khiù , chhiu voi tet-tó , pûn ngì-têu ke khoai-lo̍k mân-mân .
43016025	" Ngài yung pí-yi lâu ngì-têu kóng liá-têu sṳ . Chúng-he sṳ̀-kiên voi to lé , ngài mò chai yung pí-yi , he oi mìn-mìn chiông Â-pâ ke sṳ lâu ngì-têu kóng .
43016026	To ke-ngit , ngì-têu oi fung ngài ke miàng khiù ; ngài m̀-he kóng ngài oi thoi ngì-têu tui Â-pâ khiù ,
43016027	yîn-vi Â-pâ chhṳ-kâ siak ngì-têu . Kì siak ngì-têu , yîn-vi ngì-têu kin-oi ngài , yu sin ngài he tui Song-ti ke-vi lòi ke .
43016028	Ngài tui Â-pâ ke-vi lòi-to liá sṳ-kie ; liá-ha ngài oi lì-khôi liá sṳ-kie , chón Â-pâ ke-vi hi . "
43016029	Ho̍k-sâng tui kì kóng : " Ngì khon , liá-ha ngì he mìn-mìn kóng , pin mò yung má-ke pí-yi .
43016030	Liá-ha ngài-têu tî , ngì vù-só-put-tî , mò sî-yeu ngìn tui ngì kóng-chhut kì ke mun-thì . Yîn-vi án-ngiòng , ngài-têu sin ngì he tui Song-ti ke-vi lòi ke . "
43016031	Yâ-sû kóng : " Liá-ha ngì-têu chang sin mâ ?
43016032	Khon â , sṳ̀-chiet voi to lé , liá-ha chhiu-he , ngì-têu chhiòn-phu voi fûn-san , tak-sà chón-hi chhṳ-kâ ke thi-fông , liù-hâ ngài chhṳ-kâ yit-sà . Khì-sṳ̍t , ngài m̀-he chhṳ-kâ yit-sà , yîn-vi yû Â-pâ thùng ngài khiung-ha .
43016033	Ngài chiông liá-têu sṳ lâu ngì-têu kóng , he oi ngì-têu yîn-vi sâng chhai ngài tî-poi yû phìn-ôn . Chhai liá sṳ-kiên ngì-têu yû khú-nan ; chúng-he ngì-têu oi yúng-kám , ngài yí-kîn yàng-ko liá sṳ-kiên . "
43017001	Yâ-sû kóng-liáu liá-têu fa , chhiu ngo-thèu mong-thiên , kóng : " Â-pâ â , sṳ̀-chiet yí-kîn to lé , khiù Ngì yùng-kông Ngì ke Lai-é , pûn Lai-é ya hó yùng-kông Ngì .
43017002	Ngì yû chiông kón-lî chhiòn ngìn-lui ke khièn-piang su-pûn kì , sṳ́ kì chiông yún-sên su-pûn Ngì só kâu-thok kì ke ngìn .
43017003	Yún-sên chhiu-he ngin-sṳt Ngì — vì-yit ke chṳ̂n Sṳ̀n , yu ngin-sṳt Ngì só chhâi-lòi ke Yâ-sû Kî-tuk .
43017004	Ngài yí-kîn chhai thi-song yùng-kông Ngì ; ngài yí-kîn vàn-sṳ̀n Ngì só kâu-thok ke sṳ́-min .
43017005	Â-pâ â , liá-ha khiù Ngì chhai Ngì chhṳ-kâ ke mien-chhièn yùng-kông ngài , chiông ke màng-yû sṳ-kie yî-chhièn , ngài thùng Ngì khiung-yû ke yùng-kông su-pûn ngài !
43017006	" Ngài yí-kîn chiông Ngì hién-mìn pûn ke-têu Ngì tui sṳ-kiên tho̍k-chhut-lòi kâu-pûn ngài ke ngìn . Kì-têu pún-lòi he su̍k Ngì ke , Ngì chiông kì-têu su-pûn ngài ; kì-têu ya yû chûn-sú Ngì ke fa .
43017007	Liá-ha kì-têu tî , Ngì só su-pûn ngài ke yit-chhiet , chhiòn-phu he tui Ngì ke-vi lòi ke ;
43017008	yîn-vi Ngì só kâu-pûn ngài ke tho-lî , ngài yí-kîn su-pûn kì-têu , kì-têu ya yû chiap-su . Kì-têu khok-sṳ̍t tî ngài he tui Ngì ke-vi lòi ke , ya sin he Ngì chhâi ngài lòi .
43017009	" Ngài vi-tó kì-têu khiù Ngì . Ngài m̀-he vi sṳ-kiên-ngìn khiù , fán-chón he vi Ngì só su ngài ke ngìn khiù , yîn-vi kì-têu he su̍k Ngì ke .
43017010	Ngài só-yû ke chhiòn-phu he Ngì ke , Ngì só-yû ke ya he ngài ke ; ngài ke yùng-kông he thûng-ko kì-têu hién-mìn chhut-lòi .
43017011	Ngài liá-ha oi hi Ngì ke-vi , mò chai liù chhai sṳ-kiên , chúng-he kì-têu oi liù chhai sṳ-kiên . Sṳn-kiet ke Â-pâ â ! Khiù Ngì yung Ngì ke miàng , chhiu-he Ngì su-pûn ngài ke miàng , pó-sú kì-têu , sṳ́ kì-têu ha̍p-cho yit-thí , chhiong Ngì lâu ngài khiung-yong .
43017012	Ngài thùng kì-têu khiung-ha ke sṳ̀ , ngài yung Ngì ke miàng , chhiu-he Ngì só su-pûn ngài ke miàng , pó-sú kì-têu . Ngài ya pó-fu kì-têu ; chhù-liáu ke chu-thin oi me̍t-mòng ke yit-sà yî-ngoi , mò yit-ke sṳt-thet , án-ngiòng lòi yin-ngiam Sṳn-kîn ke fa .
43017013	Liá-ha , ngài oi hi Ngì ke-vi ; ngài hàn chhai liá sṳ-kiên ke sṳ̀ kóng liá-têu fa , he oi pûn kì-têu ke sîm chhûng-mân ngài ke khoai-lo̍k .
43017014	Ngài chiông Ngì ke fa su-pûn kì-têu ; sṳ-kiên-ngìn chhiu yen-hen kì-têu , yîn-vi kì-têu m̀-he su̍k liá sṳ-kiên , chhiong ngài m̀-he su̍k liá sṳ-kiên yit-yong .
43017015	Ngài m̀-he khiù Ngì chiông kì-têu tui liá sṳ-kiên tai-chéu , ngài he khiù Ngì pó-sú kì-têu thot-lì ke sià-ok-chá .
43017016	Chhiu-chhiong ngài m̀-he su̍k liá sṳ-kiên , kì-têu ya m̀-he su̍k liá sṳ-kiên .
43017017	Khiù Ngì yung chṳ̂n-lî sṳ́ kì-têu chiông chhṳ-kâ fung-hien pûn Ngì ; Ngì ke fa chhiu-he chṳ̂n-lî .
43017018	Chhiong Ngì chhâi ngài ngi̍p sṳ-kiên , ngài ya phai kì-têu ngi̍p sṳ-kiên .
43017019	Vi-tó kì-têu , ngài chiông chhṳ-kâ fung-hien pûn Ngì , sṳ́ kì-têu ya voi sṳ̀n-sîm fung-hien pûn Ngì .
43017020	" Ngài m̀ tân-chhiang vi kì-têu khiù , ya vi ke-têu chiap-su kì-têu ke fa lòi sin ngài ke ngìn khiù .
43017021	Ngien kì-têu chhiòn-phu ha̍p-cho yit-thí . Â-pâ â , ngien kì-têu sâng chhai ngài-têu tî-poi , chhiong Ngì chhai ngài tî-poi , ngài chhai Ngì tî-poi yit-yong . Ngien kì-têu chhiòn-phu ha̍p-cho yit-thí , pûn sṳ-kiên-ngìn sin ngài he Ngì só chhâi-lòi ke .
43017022	Ngì su-pûn ngài ke yùng-kông , ngài ya su-pûn kì-têu , sṳ́ kì-têu ha̍p-cho yit-thí , chhiong ngài-têu ha̍p-cho yit-thí khiung-yong .
43017023	Ngài chhai kì-têu tî-poi , Ngì chhai ngài tî-poi , sṳ́ kì-têu vàn-chhiòn ha̍p-cho yit-thí , pûn sṳ-kiên-ngìn tî he Ngì chhâi ngài lòi , ya tî Ngì siak kì-têu , chhiong Ngì siak ngài yit-yong .
43017024	" Â-pâ â , Ngì só su-pûn ngài ke ngìn , ngài chhai nai-vi , ngài oi kì-têu ya thùng ngài khiung-ha chhai ke-vi , pûn kì-têu khon-tó Ngì su ngài ke yùng-kông ; yîn-vi chhai chhóng-chho sṳ-kie yî-chhièn , Ngì chhiu siak ngài .
43017025	Kûng-ngi ke Â-pâ â , sṳ-kiên-ngìn m̀ sṳt Ngì , chúng-he ngài sṳt Ngì ; liá-têu ngìn ya tî he Ngì chhâi ngài lòi .
43017026	Ngài yí-kîn chiông Ngì hién-mìn pûn kì-têu ; ngài hàn oi ki-siu̍k án-ngiòng cho , vi-tó pûn Ngì tui ngài ke thung-siak chhûng-mân kì-têu ke sâng-miang , ngài ya sâng chhai kì-têu ke sâng-miang chûng . "
43018001	Yâ-sû án-ngiòng khì-tó yî-heu , chhiu thùng ho̍k-sâng khiung-ha chhut-hi , ko Khi̍p-lùn-hâi . Ke thi-fông yû yit-ke kám-lám-yèn , Yâ-sû lâu ho̍k-sâng lûng-chúng ngi̍p-hi .
43018002	Chhut-mai Yâ-sû ke Yù-thai ya tî ke só-chhai , yîn-vi Yâ-sû sòng-sòng lâu kiâ ho̍k-sâng chhi-si̍p chhai ke-vi .
43018003	Yù-thai tai yit-chhui Lò-mâ ke pîn-é , chheu-tén chi-sṳ̂-chóng lâu Fap-li-soi-ngìn só phai sṳn-thien ke ví-pîn , khiung-ha ngi̍p-yèn hi . Kì-têu tai-tén vú-hi , ya nâ-tén tên-lùng lâu fó-pá .
43018004	Yâ-sû tî voi fat-sên chhai kiâ sṳ̂n-song ke yit-chhiet sṳ-chhìn , chhiu chin-chhièn mun kì-têu kóng : " Ngì-têu chhìm má-ngìn ? "
43018005	Kì-têu en-kóng : " Nâ-sat-le̍t-ngìn Yâ-sû . " Yâ-sû kóng : " Ngài chhiu-he . " Ke-sṳ̀ , chhut-mai Yâ-sû ke Yù-thai ya thùng kì-têu khî khiung-ha .
43018006	Yâ-sû yit kóng " Ngài chhiu-he " , kì-têu chhiu tá-lon-thui , vang chhai thi-song .
43018007	Yâ-sû yu mun-kóng : " Ngì-têu chhìm má-ngìn ? " Kì-têu en-kóng : " Nâ-sat-le̍t-ngìn Yâ-sû . "
43018008	Yâ-sû kóng : " Ngài lâu ngì-têu kóng-ko , ngài chhiu-he . Ká-sṳ́ ngì-têu he chhìm ngài , chhiu pûn liá-têu ngìn chéu . "
43018009	Yâ-sû án-ngiòng kóng , he oi yin-ngiam kì yî-chhièn kóng-ko ke fa : " Â-pâ â , Ngì só kâu-pûn ngài ke ngìn , ngài lièn yit-ke ya mò sṳt-lo̍k . "
43018010	Sî-mùn-Pí-tet tai-tén yit-kî tô-é ; kì chiông tô-é pâng-chhut-lòi , tui thai-chi-sṳ̂ ke phu̍k-ngìn Mâ-le̍t-kú phiak-ko-hi , chiông kì yu-phién ke ngí-kûng siok-hâ-lòi .
43018011	Yâ-sû tui Pí-tet kóng : " Chiông tô-é sû-hí-lòi ! Ngâ Pâ kâu-pûn ngài ke khú-pî , ngì láu-tó ngài m̀ ngien-yi lîm mâ ? "
43018012	Ke-chhui Lò-mâ-pîn lâu chhui-chóng , lièn Yù-thai-ngìn sṳn-thien ke ví-pîn chhiu chiông Yâ-sû chok-hí-lòi , thak-tén ,
43018013	siên chiông kì kié-sung to Â-nâ ke mien-chhièn hi ; Â-nâ he ke-ngièn ke thai-chi-sṳ̂ Kâi-â-fap ke chhông-mîn-ló .
43018014	Liá Kâi-â-fap sṳt tui Yù-thai-ngìn ke liâng-chhiu kien-ngi kóng , yit-ke ngìn thoi chhiòn-koet ke ngìn sí he chui yû li-yit ke sṳ .
43018015	Sî-mùn-Pí-tet lâu nang-ngoi yit-ke ho̍k-sâng thèn-tén Yâ-sû ; ke ho̍k-sâng lâu thai-chi-sṳ̂ siông-sṳt , kì chhiu thèn-tén Yâ-sû ngi̍p-hi thai-chi-sṳ̂ ke thìn-yen-tú .
43018016	Pí-tet liù chhai mùn-ngoi . Ke lâu thai-chi-sṳ̂ siông-sṳt ke ho̍k-sâng yu chhut-lòi , lâu chóng-mùn ke sṳ́-ńg kóng , chhiu tai Pí-tet ngi̍p-hi .
43018017	Ke chóng-mùn ke sṳ́-ńg tui Pí-tet kóng : " Ngì ya he ke-ngìn ke ho̍k-sâng , kám m̀-he ? " Pí-tet kóng : " Ngài m̀-he ! "
43018018	Ke-sṳ̀ thiên-hi chhin hòn , ke-têu phu̍k-ngìn lâu ví-pîn yung fó-than hí fó , thai-kâ khî-tén phoi-fó ; Pí-tet ya hàng-chhièn , thùng kì-têu khiung-ha khî-tén phoi-fó .
43018019	Thai-chi-sṳ̂ phàn-mun Yâ-sû koân-he kiâ ho̍k-sâng lâu kì ke kau-hiun .
43018020	Yâ-sû en-kóng : " Ngài lâu ngìn kóng-fa chhiùng-lòi tû he kûng-khôi ke . Ngài sòng-sòng chhai fi-thòng lâu sṳn-thien , chhiu-he Yù-thai-ngìn chhi-fi ke só-chhai kau-hiun ngìn , m̀-sṳt chhai am-chûng kóng má-ke .
43018021	Ngì cho-má-ke phàn-mun ngài nè ? Hi mun ke-têu thâng-ko ngài kóng-fa ke ngìn , kì-têu tî ngài sṳt kóng má-ke . "
43018022	Yâ-sû kóng-liáu liá-ke fa , sùn-thèu yit-ke ví-pîn chhiu sân kì ke choi-kok , kóng : " Ngì án-ngiòng en thai-chi-sṳ̂ mâ ! "
43018023	Yâ-sû kóng : " Ngài na-he kóng-m̀-chho̍k , ngì chṳ́-chṳn , m̀-chho̍k chhai nai-vi ! Na-he mò m̀-chho̍k , ngì tá ngài cho má-ke ? "
43018024	Liá-sṳ̀ , Yâ-sû hàn pûn kì-têu thak-tén ; Â-nâ chhiu chiông kì kié-sung to thai-chi-sṳ̂ Kâi-â-fap ke-vi hi .
43018025	Liá-sṳ̀ , Sî-mùn-Pí-tet hàn khî-tén phoi-fó . Yû ngìn tui kì kóng : " Ngì ya he ke-ngìn ke ho̍k-sâng , kám m̀-he ? " Pí-tet féu-ngin kóng : " Ngài m̀-he ! "
43018026	Thai-chi-sṳ̂ ke yit-ke phu̍k-ngìn , chhiu-he pûn Pí-tet siok-thet ngí-kûng ke-sà ke chhîn-chhit , kì kóng : " Ngài khon-tó ngì thùng ke-ngìn khiung-ha chhai kám-lám-yèn tî-poi , kám m̀-he ? "
43018027	Pí-tet yu féu-ngin . Ke-sṳ̀ , kiê-é chhiu thài .
43018028	Kì-têu tui Kâi-â-fap ke-vi chiông Yâ-sû tai-to chúng-tuk-fú . Ke-sṳ̀ thiên-mùng-kông . Yù-thai-ngìn ke liâng-chhiu m̀ ngi̍p chúng-tuk-fú hi , yîn-vi kì-têu oi chhai chiet-khì-chûng pó-chhṳ̀ chhiang-li , chang cho-tet sṳ̍t Phàn-ko-chiet ke yèn-si̍t .
43018029	Só-yî Pí-lâ-tô chhut-lòi kien kì-têu , mun-kóng : " Ngì-têu yung má-ke chhui-miàng ko liá ngìn ? "
43018030	Kì-têu en-kóng : " Kì na-he mò cho fái-sṳ , ngài-têu chhiu m̀-voi chiông kì kâu-pûn ngì . "
43018031	Pí-lâ-tô tui kì-têu kóng : " Ngì-têu chiông kì tai-chón-hi , cheu ngì-têu chhṳ-kâ ke fap-li̍t sṳ́m-phan kì chhiu hó lé . " Yù-thai-ngìn ke liâng-chhiu en-kóng : " Ngài-têu mò khièn hó phan ngìn sí-hìn . "
43018032	( Liá yin-ngiam Yâ-sû só kóng-ko , kì voi ngióng-pân sí ke fa . )
43018033	Pí-lâ-tô chhiu ngi̍p chúng-tuk-fú hi , hêm Yâ-sû lòi , mun kì kóng : " Ngì he Yù-thai-ngìn ke vòng mò ? "
43018034	Yâ-sû en-kóng : " Liá he ngì chhṳ-kâ oi mun ke , ya-he yîn-vi yû-ngìn tui ngì kóng-ko , ngì chang án-ngiòng mun nè ? "
43018035	Pí-lâ-tô kóng : " Ngì láu-tó ngài he Yù-thai-ngìn mâ ? He ngì pún-koet ke ngìn lâu ke-têu chi-sṳ̂-chóng chiông ngì kâu-pûn ngài . Ngì to-tái cho má-ke sṳ â ? "
43018036	Yâ-sû kóng : " Ngài ke koet m̀-he liá sṳ-kiên ke koet ; ká-sṳ́ ngài ke koet he liá sṳ-kiên ke koet , ngài ke chṳ́-mìn yit-thin voi vi ngài siông-chhṳ̀ , ngài chhiu m̀-voi lo̍k chhai ke-têu Yù-thai-ngìn ke sú-chûng . Chúng-he , ngài ke koet m̀-he liá sṳ-kiên ke koet ! "
43018037	Pí-lâ-tô kóng : " Án-ngiòng kóng , ngì he vòng lô ? " Yâ-sû en-kóng : " He ngì kóng ngài he vòng . Ngài vi-tó liá-ke chhut-se , ya vi-tó liá-ke lòi-to sṳ-kiên , he oi vi chṳ̂n-lî cho kien-chṳn . Fàm he su̍k chṳ̂n-lî ke ngìn yit-thin voi thâng ngài ke fa . "
43018038	Pí-lâ-tô kóng : " Chṳ̂n-lî he má-ke ? " Pí-lâ-tô chhiu chhut-lòi , tui Yù-thai-ngìn kóng : " Ngài chhà-m̀-chhut liá ngìn yû má-ke chhui .
43018039	Chúng-he ngì-têu yû yit-ke koan-li , oi ngài chhai Phàn-ko-chiet vi ngì-têu piong yit-ke siù-fam . Ngì-têu oi ngài vi ngì-têu piong Yù-thai-ngìn ke vòng mâ ? "
43018040	Kì-têu chhiu thai-sâng hêm-kóng : " M̀-oi kì ! Ngài-têu oi Pâ-lâ-pâ ! " ( Pâ-lâ-pâ he yit-ke khiòng-tho . )
43019001	Só-yî , Pí-lâ-tô ha-lin piên-tá Yâ-sû .
43019002	Pîn-é yung net-è phiên yit-táng miên-liù , tai chhai kì ke thèu-nà-táng , yu lâu kì chok chṳ́-set ke chhòng-phàu .
43019003	Kì-têu chin-chhièn tui kì kóng : " Yù-thai-ngìn ke vòng van-soi ! " Yèn-heu yung pâ-chóng-mà sân kì .
43019004	Pí-lâ-tô yu chhut-lòi tui chung-ngìn kóng : " Ngì-têu khon , ngài tai kì chhut-lòi to ngì-têu mien-chhièn , pûn ngì-têu tî , ngài chhà-m̀-chhut kì yû má-ke chhui . "
43019005	Yâ-sû chhiu chhut-lòi , tai-tén net-è ke miên-liù , chok-tén chṳ́-set ke chhòng-phàu . Pí-lâ-tô tui kì-têu kóng : " Khon â , liá-ke ngìn ! "
43019006	Chi-sṳ̂-chóng lâu sṳn-thien ke ví-pîn yit khon-tó Yâ-sû , chhiu thai-sâng hêm-kóng : " Chiông kì tâng sṳ̍p-sṳ-ka ! Chiông kì tâng sṳ̍p-sṳ-ka ! " Pí-lâ-tô tui kì-têu kóng : " Ngì-têu chhṳ-kâ tai kì hi tâng sṳ̍p-sṳ-ka . Ngài chhà-m̀-chhut kì yû má-ke chhui . "
43019007	Yù-thai-ngìn kóng : " Ngài-têu yû yit-thiàu fap-li̍t , cheu ke-thiàu fap-li̍t , kì he kôi-sí ke , yîn-vi kì chhṳ-chhṳ̂n he Song-ti ke Lai-é . "
43019008	Pí-lâ-tô thâng-tó kì-têu án-ngiòng kóng , chhiu ye̍t kiâng ;
43019009	chai to-chón-hi chúng-tuk-fú . Kì mun Yâ-sû kóng : " Ngì to-tái he tui nai-vi lòi ke ? " Chúng-he Yâ-sû mò en kì .
43019010	Pí-lâ-tô tui kì kóng : " Ngì m̀ en ngài mâ ? Ngì oi tî ô , ngài yû khièn hó piong ngì , ya yû khièn hó chiông ngì tâng sṳ̍p-sṳ-ka . "
43019011	Yâ-sû kóng : " Na m̀-he Song-ti chiông liá khièn-piang kâu-pûn ngì , ngì chhiu mò khièn hó phan ngài . Só-yî , chiông ngài kâu-pûn ngì ke ngìn , kì ke chhui hàn-kha chhûng . "
43019012	Pí-lâ-tô thâng-tó liá-ke fa , ye̍t sióng-oi piong Yâ-sû . Chúng-he Yù-thai-ngìn chhin-hêm kóng : " Ngì na-he piong kì , chhiu m̀-he Fòng-ti ke phèn-yû ! Má-ngìn chhṳ-chhṳ̂n he vòng , má-ngìn chhiu-he Fòng-ti ke thi̍t-ngìn . "
43019013	Pí-lâ-tô thâng-tó kì-têu án-ngiòng kóng , chhiu tai-tén Yâ-sû chhut-lòi , chhai " Sa̍k-kâi " ( Hî-pak-lòi-fa ôn-to " Kâ-pâ-thâ " ) ke só-chhai khôi-thìn sṳ́m-mun .
43019014	Ke-ngit he Phàn-ko-chiet ke Yi-phi-ngit , lìm tông-chu , Pí-lâ-tô tui Yù-thai-ngìn kóng : " Khon â , ngì-têu ke vòng ! "
43019015	Kì-têu chhiu chhin-hêm kóng : " Chhù-thet kì ! Chhṳ̀-sí kì ! Chiông kì tâng sṳ̍p-sṳ-ka ! " Pí-lâ-tô mun kì-têu kóng : " Oi ngài chiông ngì-têu ke vòng tâng sṳ̍p-sṳ-ka mâ ? " Chi-sṳ̂-chóng en-kóng : " Fòng-ti chang he ngài-têu ke vòng ! "
43019016	Yîn-vi án-ngiòng , Pí-lâ-tô chiông Yâ-sû kâu-pûn kì-têu hi tâng sṳ̍p-sṳ-ka . Kì-têu chhiu chiông Yâ-sû tai-chéu .
43019017	Yâ-sû chhut-lòi , khià-tén chhṳ-kâ ke sṳ̍p-sṳ-ka , lòi-to miàng ôn-to " Thèu-nà-hok ke Sân-thèu " ( Hî-pak-lòi-fa ôn-to " Kok-kok-thâ " ) .
43019018	Chhai ke-vi , kì-têu chiông kì tâng chhai sṳ̍p-sṳ-ka-táng ; nang-ngoi hàn tâng lióng-ke ngìn , yit-phién yit-ke , Yâ-sû chhai tûng-ông .
43019019	Pí-lâ-tô yu siá yit-te phài-è , ham ngìn tâng chhai sṳ̍p-sṳ-ka táng-kô . Ke phài-è siá-tén : " Nâ-sat-le̍t-ngìn Yâ-sû , Yù-thai-ngìn ke vòng . "
43019020	Yû chhin-tô Yù-thai-ngìn khon-tó liá phài-è só siá ke , yîn-vi Yâ-sû tâng sṳ̍p-sṳ-ka ke só-chhai lì-khôi sàng mò kí-yén ; liá phài-è he yung Hî-pak-lòi , Lâ-tên , lâu Hî-lia̍p sâm-chúng sṳ siá ke .
43019021	Yù-thai-ngìn ke chi-sṳ̂-chóng tui Pí-lâ-tô kóng : " Mo̍k siá ' Yù-thai-ngìn ke vòng ' , oi siá ' Liá ngìn chhṳ-chhṳ̂n he Yù-thai-ngìn ke vòng ' . "
43019022	Pí-lâ-tô kóng : " Ngài só siá ke , cho-m̀-tet kói ! "
43019023	Pîn-é tâng Yâ-sû chhai sṳ̍p-sṳ-ka-táng yî-heu , chhiu chiông kì ke ngoi-sâm pûn-cho si-te , yit-sà yit-te . Kì-têu yu nâ kì ke nui-sâm ; liá nui-sâm m̀-he yung sien kap-hí-lòi ke , he kûi-te pu-é chhiak-sṳ̀n ke .
43019024	Só-yî , pîn-é pí-chhṳ́ sông-liòng kóng : " Ngài-têu m̀-hó chiông kì chhá-khôi ; lòi chhû-chhiâm-é , khon má-ngìn tet-tó . " Liá yin-ngiam Sṳn-kîn só-kóng ke : Kì-têu pûn ngài ke ngoi-sâm , vi ngài ke nui-sâm chhû-chhiâm . Ke-têu pîn-é chṳn-kîn chhiu án-ngiòng cho .
43019025	Khî chhai Yâ-sû ke sṳ̍p-sṳ-ka sùn-thèu ke , yû Yâ-sû ke â-mê lâu kiâ-mê ke ló-moi , hàn-yû Kiet-lò-pha ke pû-ngiòng Mâ-li-â , lâu Mat-thai-lâ ke Mâ-li-â .
43019026	Yâ-sû khon-tó kiâ-mê lâu kì só-siak ke ho̍k-sâng khî chhai sùn-thèu , chhiu tui kiâ-mê kóng : " Â-mê , ngì khon , ngiâ lai-é . "
43019027	Kì yu tui ke ho̍k-sâng kóng : " Ngì khon , ngiâ mê . " Tui ke-sṳ̀ khôi-sṳ́ , ke ho̍k-sâng chhiu chiap Yâ-sû ke â-mê to chhṳ-kâ ke vuk-hâ hi he̍t .
43019028	Yâ-sû tî yit-chhiet ke sṳ yí-kîn sṳ̀n-chhiu , vi-tó oi yin-ngiam Sṳn-kîn ke fa , chhiu kóng : " Ngài choi-châu lé . "
43019029	Chhai ke-vi , yû yit-chak kon-é , chông-tén sôn phù-thò-chiú ; kì-têu chhiu nâ hói-mièn chim sôn phù-thò-chiú , thak chhai ngiù-chhit-chhó ke káng táng-kô , sung-to kiâ choi-sùn .
43019030	Yâ-sû tâm yit-ha , chhiu kóng : " Vàn-sṳ̀n lé ! " Thèn-tén , kì ke thèu-nà lài-hâ-lòi , chhiu thôn-hi sí-thet .
43019031	Ke-ngit he Phàn-ko-chiet ke Yi-phi-ngit , thi-ngi-ngit ke Ôn-sit-ngit he sṳ̀n-sṳn ke thai ngit-è . Yù-thai-ngìn ke liâng-chhiu m̀-oi Ôn-sit-ngit yû sṳ̂n-sṳ̂ liù chhai sṳ̍p-sṳ-ka-táng , chhiu yêu-khiù Pí-lâ-tô ham ngìn tá-thôn su-hìn ngìn ke kiok , chiông sṳ̂n-sṳ̂ kié hâ-lòi .
43019032	Pîn-é fung-min chhiu hi , chiông ke thùng Yâ-sû khiung-ha tâng sṳ̍p-sṳ-ka ke thèu-yit-sà lâu nang-ngoi yit-sà ke kiok tá-thôn .
43019033	Kì-têu hàng-khiûn Yâ-sû , khon-tó kì yí-kîn sí-thet , chhiu mò tá-thôn kì ke kiok .
43019034	Chúng-he , yû yit-ke pîn-é yung chhiông chhiuk kì ke hia̍p-hâ , ngiàm-sṳ̀ hiet lâu súi chhiu liù chhut-lòi .
43019035	( Khon-tó ke ngìn chhiu cho kien-chṳn , oi pûn ngì-têu ya sin . Kì tî kì só kien-chṳn ke he khok-sṳ̍t ke , yîn-vi he kì chhîn-ngién khon-tó ke . )
43019036	Yîn-vi liá-têu sṳ oi yin-ngiam Sṳn-kîn só kóng ke fa : " Kì ke kut-thèu lièn yit-kî ya m̀-voi pûn-ngìn tá-thôn . "
43019037	Sṳn-kîn yu yû yit-ki fa kóng : " Kì-têu oi ngióng-mong chhṳ-kâ yung chhiông só chhiuk ke ngìn . "
43019038	Liá-têu sṳ yî-heu , yû yit-ke Â-li-mâ-thai-ngìn Yok-sit chhiáng-khiù Pí-lâ-tô , chún kì chiông Yâ-sû ke sṳ̂n-sṳ̂ liâng-hi . ( Yok-sit he Yâ-sû ke ho̍k-sâng ; kì yîn-vi kiâng Yù-thai-ngìn ke liâng-chhiu , m̀-kám kûng-khôi . ) Pí-lâ-tô tap-yin kì ke chhiáng-khiù , Yok-sit chhiu chiông Yâ-sû ke sṳ̂n-sṳ̂ liâng-hi .
43019039	Ke sṳt chhai am-pû-sṳ̀ lòi-kien Yâ-sû ke Nì-kô-tet-mu thùng Yok-sit khiung-ha hi . Kì tai-tén mu̍t-yo̍k lâu chhṳ̀m-hiông kap ke hiông-liau , yok-yû sâm-sṳ̍p kûng-kîn .
43019040	Kì lióng-sà yung mat-tén hiông-liau ke mà-sâ chiông Yâ-sû ke sṳ̂n-thí chhàn-hó ; liá he Yù-thai-ngìn chong-lî ke kûi-kí .
43019041	Chhai Yâ-sû tâng sṳ̍p-sṳ-ka ke thi-fông yû yit-te yèn-è , tî-poi yû yit-chak m̀-sṳt chong-ko ngìn ke sîn fùn-mu .
43019042	Yîn-vi ke-ngit he Yù-thai-ngìn ke Yi-phi-ngit , ke fùn-mu yu chhin khiûn , kì-têu chhiu chiông Yâ-sû chong chhai ke-vi .
43020001	Lî-pai-ngit tá-chó , thiên hàn-màng kông , Mat-thai-lâ ke Mâ-li-â chhiu hi fùn-mu , khon-tó fûng-tén mu-mùn ke sa̍k-thèu yí-kîn sái-khôi .
43020002	Kì chhiu chéu-hi chhìm Sî-mùn-Pí-tet lâu Yâ-sû só-siak ke ke ho̍k-sâng , lâu kì-têu kóng : " Yû ngìn chiông Chú tui fùn-mu sái-chéu , ngài-têu m̀-tî kì-têu chiông kì piong chhai nai-vi ! "
43020003	Pí-tet lâu ke ho̍k-sâng chhiu hi mu-thi .
43020004	Lióng-sà khiung-ha chéu , chúng-he ke ho̍k-sâng pí Pí-tet chéu kha kiak , siên to fùn-mu .
43020005	Kì tham-sṳ̂n khon-ngi̍p-hi , khon-tó mà-sâ hàn liù chhai ke-vi , chúng-he kì mò ngi̍p-hi .
43020006	Sî-mùn-Pí-tet thèn-tén ya kón-to ; kì chhṳ̍t-chiap ngi̍p-hi fùn-mu tî-poi , khon-tó mà-sâ hàn liù chhai ke-vi ,
43020007	yu khon-tó Yâ-sû ke thèu-kîn ya liù chhai ke-vi , chúng-he mò thùng mà-sâ khiung-ha , he kién-tén chhai phe̍t-vi .
43020008	Ke siên to ke ho̍k-sâng ya thèn-tén ngi̍p fùn-mu ; kì yit khon-tó chhiu sin .
43020009	( Kì-têu hàn-he mò mìn-pha̍k Sṳn-kîn só kóng , kì tit-khok oi tui sí fu̍k-fa̍t ke yi-sṳ . )
43020010	Yèn-heu , lióng-ke ho̍k-sâng chhiu chón-hi vuk-hâ .
43020011	Mâ-li-â hàn khî chhai fùn-mu-ngoi kieu . Kì kín kieu kín tham-thèu khon fùn-mu tî-poi .
43020012	Kì khon-tó lióng-ke chok pha̍k sâm ke thiên-sṳ́ , chhô chhai pún-lòi piong Yâ-sû sṳ̂n-sṳ̂ ke só-chhai , yit-ke chhai thèu liá-phién , yit-ke chhai kiok ke-phién .
43020013	Kì-têu mun Mâ-li-â kóng : " Fu-ngìn-kâ , ngì kieu má-ke ? " Kì en-kóng : " Kì-têu chiông ngài ke Chú sái-chéu , m̀-tî kì-têu chiông kì piong chhai nai-vi ! "
43020014	Kóng-liáu , Mâ-li-â chón-sṳ̂n , khon-tó Yâ-sû khî chhai ke-vi , chúng-he hàn m̀ tî kì chhiu-he Yâ-sû .
43020015	Yâ-sû mun kì kóng : " Fu-ngìn-kâ , ngì kieu má-ke ? Ngì chhìm má-ngìn ? " Mâ-li-â láu-tó kì he kón yèn-è ke ngìn , só-yî tui kì kóng : " Sîn-sâng , na-he ngì chiông kì sái-chéu , chhiáng lâu ngài kóng , ngì chiông kì piong chhai nai-vi , ngài hó chiông kì sái-chón-lòi . "
43020016	Yâ-sû kóng : " Mâ-li-â ! " Mâ-li-â chón-sṳ̂n , yung Hî-pak-lòi-fa tui kì kóng : " Lâ-pô-nì ! " ( Yi-sṳ chhiu-he " Sîn-sâng " . )
43020017	Yâ-sû kóng : " M̀-hó lâi-tén ngài , yîn-vi ngài hàn-màng sông-hi kien ngâ Pâ . Ngì hi ngài ke hiûng-thi ke-vi , lâu kì-têu kóng : ' Ngài oi sông-hi kien ngâ Pâ , chhiu-he ngì-têu ke Â-pâ , kien ngài ke Song-ti , chhiu-he ngì-têu ke Song-ti . ' "
43020018	Só-yî , Mat-thai-lâ ke Mâ-li-â chhiu hi lâu ho̍k-sâng kóng : " Ngài yí-kîn khon-tó Chú lé ! " Kì yu chiông Chú tui kì kóng ke fa po-pûn kì-têu tî .
43020019	Ke lî-pai-ngit am-pû , Yâ-sû ke ho̍k-sâng chhi-si̍p khiung-ha , mùn koân-to hèn-hèn , yîn-vi kì-têu kiâng Yù-thai-ngìn ke liâng-chhiu . Ke-sṳ̀ , Yâ-sû hién-hien , khî chhai kì-têu tông-chûng , kóng : " Ngien ngì-têu phìn-ôn ! "
43020020	Kóng-liáu liá-ke fa , kì chiông sú lâu hia̍p-hâ pûn kì-têu khon . Ho̍k-sâng khon-tó Chú , chhiu fî-sòng fôn-hí .
43020021	Yâ-sû yu tui kì-têu kóng : " Ngien ngì-têu phìn-ôn ! Chhiong Â-pâ chhâi-phai ngài , ngài ya cheu-yong chhâi-phai ngì-têu . "
43020022	Kóng-liáu , kì hiong kì-têu phùn yit-héu hi , kóng : " Liâng-su Sṳn-Lìn !
43020023	Ngì-têu sa-miên má-ngìn ke chhui , kì-têu ke chhui chhiu voi tet-tó sa-miên ; ngì-têu m̀ sa-miên má-ngìn ke chhui , kì-têu ke chhui chhiu m̀-voi tet-tó sa-miên . "
43020024	Yâ-sû hién-hien ke sṳ̀-chiet , sṳ̍p-ngi-ke ho̍k-sâng tông-chûng ke Tô-mâ ( phiên-miàng Sûng-sâng-é ) mò thùng kì-têu khiung-ha .
43020025	Só-yî khì-thâ ke ho̍k-sâng chhiu lâu Tô-mâ kóng : " Ngài-têu yí-kîn khon-tó Chú lé ! " Tô-mâ tui kì-têu kóng : " Chhù-liáu ngài chhîn-ngién khon-tó kiâ sú-hong ke tâng-chiak , yung ngài ke sú-chṳ́ miâ ke tâng-chiak , yu yung ngài ke sú tham kì ke hia̍p-hâ , ngài chhie̍t-tui m̀ sin . "
43020026	Yit lî-pai yî-heu , ho̍k-sâng yu chhai vuk-tú chhi-si̍p ; Tô-mâ ya thùng kì-têu khiung-ha . Mùn koân-tén , chúng-he Yâ-sû fut-yèn hién-hien , khî chhai kì-têu ke tông-chûng , kóng : " Ngien ngì-têu phìn-ôn ! "
43020027	Yèn-heu kì tui Tô-mâ kóng : " Chhûn ngiâ sú-chṳ́ lòi , miâ khon ngài ke sú ; chhûn ngiâ sú lòi , tham ngài ke hia̍p-hâ . M̀-hó ngì-fù , oi sin ! "
43020028	Tô-mâ kóng : " Ngài ke Chú , ngài ke Song-ti ! "
43020029	Yâ-sû kóng : " Yîn-vi khon-tó ngài , ngì chang sin he-mò ? Ke-têu mò khon-tó chhiu sin ke ngìn he ngióng-pân yû fuk-hi â ! "
43020030	Yâ-sû chhai kiâ ho̍k-sâng mien-chhièn hàn hàng chhin-tô sṳ̀n-chiak , chúng-he mò ki-liu̍k chhai liá-pún sû tî-poi .
43020031	Siá liá-pún sû ke muk-tit he oi ngì-têu sin Yâ-sû he Kî-tuk , he Song-ti ke Lai-é , ya oi ngì-têu yîn-vi sin kì lòi tet-tó sâng-miang .
43021001	Liá-têu sṳ yî-heu , chhai Thì-pí-lî-â fù-piên , Yâ-sû yu tui ho̍k-sâng hién-hien . Liá-pái hién-hien ke kîn-ko he án-ngiòng ke :
43021002	Ke-sṳ̀ , Sî-mùn-Pí-tet , phiên-miàng Sûng-sâng-é ke Tô-mâ , Kâ-li-li ke Kâ-nâ-ngìn Nâ-tan-ngia̍p , Sî-pí-thai ke lióng-ke lai-é , lâu nang-ngoi lióng-ke ho̍k-sâng khiung-ha chhai ke-vi .
43021003	Sî-mùn-Pí-tet tui kì-têu kóng : " Ngài oi hi tá ǹg-è . " Kì-têu kóng : " Ngài-têu ya thèn ngì hi . " Só-yî kì-têu chhut-hi , sông-sòn ; chúng-he kûi am-pû mò tá-tó pan-mî .
43021004	Thiên yit kông , Yâ-sû khî chhai fù-sùn , chúng-he ho̍k-sâng m̀-tî kì he Yâ-sû .
43021005	Yâ-sû tui kì-têu kóng : " Phèn-yû , ngì-têu yû tá-tó ǹg-è mò ? " Kì-têu kóng : " Mò . "
43021006	Yâ-sû kóng : " Chiông mióng-è ve chhai sòn ke yu-phién , chhiu voi tá-tó . " Kì-têu chhiu cheu kì ke fa ve mióng-è hâ-hi , kiet-kó lâi m̀ sông-lòi , yîn-vi mióng-tó thet tô ǹg-è .
43021007	Yâ-sû só-siak ke ke ho̍k-sâng tui Pí-tet kóng : " He Chú ! " Sî-mùn-Pí-tet yit thâng-kóng he Chú , ngiàm-sṳ̀ nâ yit-liâng sâm vì-tén ( ke-sṳ̀ kì tá-chhak-pok ) , thiau-lo̍k súi tî-poi .
43021008	Khì-thâ ke ho̍k-sâng chiông sòn-è chhang-khiûn fù-sùn , chiông kûi mióng ǹg-è thô-ko-lòi . Tông-sṳ̀ kì-têu lì fù-sùn mò kí-yén , chhâ-m̀-tô yit-pak kûng-chhak .
43021009	Kì-têu sông-ngan , khon-tó yit-tôi fó-than-fó , táng-kô yû ǹg-è , yu yû piáng-è .
43021010	Yâ-sû lâu kì-têu kóng : " Nâ kí-mî ngì-têu chang tá-tó ke ǹg-è lòi . "
43021011	Sî-mùn-Pí-tet sông-sòn hi , chiông mióng-è thô-sông liu̍k-thi ; mióng-tú yû yit-pak ńg-sṳ̍p-sâm-mî thai-ǹg . Sûi-yèn yû án tô ǹg-è , chúng-he mióng mò lan-thet .
43021012	Yâ-sû lâu kì-têu kóng : " Ngì-têu lòi sṳ̍t-chêu . " Mò yit-ke ho̍k-sâng kám mun kì kóng : " Ngì he má-ngìn ? " yîn-vi kì-têu tî kì chhiu-he Chú .
43021013	Yâ-sû chhiu hàng ko-hi , nâ piáng-è pûn-pûn kì-têu , yèn-heu yu nâ ǹg-è pûn-pûn kì-têu .
43021014	Liá he Yâ-sû tui sí fu̍k-fa̍t heu , thi-sâm-pái tui ho̍k-sâng hién-hien .
43021015	Kì-têu sṳ̍t-páu yî-heu , Yâ-sû mun Sî-mùn-Pí-tet kóng : " Yok-hon ke lai-é Sî-mùn , ngì oi ngài pí liá-têu kha-tô mò ? " Kì en-kóng : " Chú â , he , ngì tî ngài oi ngì . " Yâ-sû kóng : " Ngì oi chhṳ ngài ke se yòng-è . "
43021016	Yâ-sû thi-ngi-pái mun : " Yok-hon ke lai-é Sî-mùn , ngì oi ngài mò ? " Kì en-kóng : " Chú â , he , ngì tî ngài oi ngì . " Yâ-sû lâu kì kóng : " Ngì oi chóng ngài ke yòng-è . "
43021017	Yâ-sû thi-sâm-pái yu mun kì : " Yok-hon ke lai-é Sî-mùn , ngì oi ngài mò ? " Pí-tet yîn-vi Yâ-sû lièn-lièn sâm-pái mun kì , " Ngì oi ngài mò ? " chhiu yù-sèu ; kì tui Yâ-sû kóng : " Chú â , ngì vù-só-put-tî , ngì tî ngài oi ngì . " Yâ-sû kóng : " Ngì oi chhṳ ngài ke yòng-è .
43021018	Ngài sṳ̍t-chhai lâu ngì kóng , ngì heu-sâng ke sṳ̀ , chhṳ-kâ kiê yêu-tai , chhṳ-yù lòi-hi ; chúng-he ngièn-ló ke sṳ̀ , ngì voi chhûn-chhut sú lòi , phe̍t-ngìn voi chiông ngì thak-tén , tai ngì to ngì mò-oi hi ke só-chhai . "
43021019	( Yâ-sû kóng liá-ke fa he chṳ́ Pí-tet voi ngióng-pân sí , lòi yùng-kông Song-ti . ) Chiap-tén , Yâ-sû yu lâu kì kóng : " Ngì lòi thèn ngài ! "
43021020	Pí-tet chón-sṳ̂n , khon-tó Yâ-sû só-siak ke ke ho̍k-sâng thèn-tén lòi . ( Ke ho̍k-sâng sṳt chhai sṳ̍t-ya ke sṳ̀ tham-sṳ̂n mun Yâ-sû kóng : " Chú â , oi chhut-mai ngì ke he má-ngìn ? " )
43021021	Pí-tet khon-tén kì , mun Yâ-sû kóng : " Chú â , liá ngìn chiông-lòi ngióng-pân ? "
43021022	Yâ-sû en-kóng : " Ngài na oi liù kì ke miang to ngài chai lòi , kôn ngì má-ke sṳ ? Ngì thèn ngài chhiu chho̍k ! "
43021023	Só-yî , liá-ke fa liù-chhòn chhai thèn Yâ-sû ke ngìn tông-chûng , kóng ke ho̍k-sâng m̀-voi sí . Khì-sṳ̍t , Yâ-sû pin mò kóng kì m̀-voi sí , chṳ́-yû kóng : " Ngài na oi liù kì ke miang to ngài chai lòi , kôn ngì má-ke sṳ ? "
43021024	Liá-ke ho̍k-sâng chhiu-he vi liá-têu sṳ cho kien-chṳn ke ngìn ; kì chiông liá-têu sṳ ki hâ-lòi . Ngài-têu tî kì ke kien-chṳn he chṳ̂n ke .
43021025	Yâ-sû hàn cho chhin-tô phe̍t ke sṳ , na-he yit-yit ki hâ-lòi , ngài sióng sṳ-kie ya mò fap-thu yùng-na̍p án-tô sû .
44001001	Thì-â-fî-lò Sîn-sâng : Chhai ngài só-siá ke thi-yit-pún sû tî-poi , ngài yí-kîn chiông Yâ-sû ke yit-chhiet sṳ-chhìn lâu kau-hiun , tui kì khôi-sṳ́ kûng-chok ,
44001002	to kì su-chiap sṳ̂n-thiên ke-ngit , chhiòn-phu kóng-ko . Chhai sṳ̂n-thiên yî-chhièn , kì thûng-ko Sṳn-Lìn chṳ́-sṳ chhṳ-kâ só kién-sién ke sṳ́-thù chhin-tô sṳ-chhìn .
44001003	Pûn-ngìn hoi-sí yî-heu si-sṳ̍p-ngit-chûng , kì sṳt tui kì-têu hién-hien hó-tô pái , yung kok-chúng ke fông-fap chṳn-mìn chhṳ-kâ hàn sâng-sâng ; kì chhîn-sṳ̂n pûn kì-têu khon-tó , yu tui kì-têu kóng-lun Song-ti koet ke sṳ-chhìn .
44001004	Kì-têu khiung-ha ke sṳ̀ , kì fûn-fu kì-têu kóng : " M̀-hó lì-khôi Yâ-lu-sat-lâng . Cheu ngài lâu ngì-têu kóng-ko ke , oi tén ngâ Pâ só yin-hí ke .
44001005	Yok-hon yung súi hàng sé-lî , chúng-he kí-ngit yî-heu ngì-têu voi liâng Sṳn-Lìn ke sé-lî . "
44001006	Sṳ́-thù lâu Yâ-sû chhi-si̍p ke sṳ̀ , mun Yâ-sû kóng : " Chú â , liá-ha ngì oi fî-fu̍k Yî-set-lie̍t-koet ke chú-khièn he-mò ? "
44001007	Yâ-sû lâu kì-têu kóng : " Sṳ̀-kiên lâu ngit-khì he ngâ Pâ cheu chhṳ-kâ ke khièn-piang só-thin ke , m̀-he ngì-têu ke sṳ .
44001008	Chúng-he Sṳn-Lìn lìm-to ngì-têu ke sṳ̀ , ngì-têu voi mân-yû nèn-li̍t , pin oi chhai Yâ-lu-sat-lâng , Yù-thai lâu Sat-mâ-li-â chhiòn-thi , chhṳ̍t-to thiên-ngài hói-kok , vi ngài cho kien-chṳn . "
44001009	Kóng-liáu liá-ke fa , Yâ-sû chhai kì-têu ke chu-muk-chûng su-chiap sṳ̂n-thiên ; kì sṳ̂n-to yùn táng-kô hi , kì-têu chhiu khon kì m̀-tó .
44001010	Kì lì-khôi ke sṳ̀ , kì-têu chu-muk mong thiên . Fut-yèn , yû lióng-ke chok pha̍k-sâm ke ngìn khî chhai kì-têu sùn-thèu ,
44001011	kóng : " Kâ-li-li-ngìn â , cho-má-ke khî chhai liá-vi mong thiên nè ? Liá-ke lì-khôi ngì-têu , su-chiap sṳ̂n-thiên ke Yâ-sû , ngì-têu khon-tó kì ngióng-pân sṳ̂n-thiên , kì ya voi án-ngiòng to-chón-lòi . "
44001012	Sṳ́-thù chhiu tui Kám-lám-sân chón Yâ-lu-sat-lâng hi ; Kám-lám-sân lì sàng mò kí-yén , yok-yû yit kûng-lî .
44001013	Yit ngi̍p sàng , kì-têu chhiu sông só he̍t ke lèu-táng ; chhai ke-vi yû Pí-tet , Yok-hon , Ngâ-kok lâu Ôn-tet-lie̍t , Fî-li̍t lâu Tô-mâ , Pâ-tô-lò-mâi lâu Mâ-thai , Â-le̍t-fî ke lai-é Ngâ-kok , Kit-chin-tóng ke Sî-mùn , lâu Ngâ-kok ke lai-é Yù-thai .
44001014	Kì-têu sòng-sòng khiung-ha thùng-sîm khì-tó ; tông-chûng ya yû kí-ke fu-ngìn-kâ lâu Yâ-sû ke â-mê Mâ-li-â , pin Yâ-sû ke-têu ló-thâi .
44001015	Ko-liáu kí-ngit , yû sin-thù ke chhi-fi , yok-yû yit-pak ngi-sṳ̍p sà chhâm-kâ . Pí-tet khî-hí-lòi , kóng :
44001016	" Kok-vi hiûng-thi ! Sṳn-Lìn thûng-ko Thai-ví ke choi chhai Sṳn-kîn só yi-ngièn , koân-he Yù-thai tai ngìn chok Yâ-sû ke sṳ , yit-thin oi sṳ̍t-hien .
44001017	Liá Yù-thai pún-lòi su kién-sién lòi fûn-tâm ngài-têu ke kûng-chok , he ngài-têu tông-chûng ke yit-ke . "
44001018	( Yù-thai yung kì chok-ok só tet ke chhièn mâi yit-te thièn ; chhai ke-vi , kì tiên-to-thèu phuk hâ-lòi , tú-lie̍t chhòng-liù , hien-sí .
44001019	He̍t chhai Yâ-lu-sat-lâng ke ngìn chhiòn-phu yû thâng-tó liá-khien sṳ , só-yî yung kì-têu ke fa ham ke-te thi cho Â-kiet-thai-mâ , yi-sṳ chhiu-he " Hiet-thièn " . )
44001020	" Chhiu-chhiong Sṳ̂-phiên só-siá ke : Ngien kì ke chhu-só fông-liòng thet , mò ngìn he̍t chhai ke tî-poi . Yu yû yit-ki siá-tén kóng : Ngien phe̍t-ngìn tet kì ke chṳt-fun . "
44001021	Pí-tet ki-siu̍k kóng : " Só-yî , yit-thin oi nang-ngoi kién-sién yit-ke ngìn kâ-ngi̍p ngài-têu , khiung-ha cho Chú Yâ-sû fu̍k-fa̍t ke kien-chṳn-ngìn . Liá ngìn yit-thin oi he Chú Yâ-sû chhai ngài-têu tông-chûng chhut-ngi̍p ke sṳ̀ , tui Yok-hon hàng sé-lî khôi-sṳ́ to Yâ-sû su-chiap sṳ̂n-thiên liá-chham sṳ̀-kiên , thèu-mî lâu ngài-têu khiung-ha ke ngìn . "
44001022	
44001023	Yîn-vi án-ngiòng , thai-kâ thûi-sién lióng-ke ngìn , chhiu-he Yok-sit ( phiên-miàng Pâ-sat-pâ , yu ôn-to Yù-sṳ-tû ) lâu Mâ-thì-â .
44001024	Kì-têu khì-tó kóng : " Chú â , Ngì tî mî-yit-ke ngìn ke sîm ; khiù Ngì chṳ́-sṳ ngài-têu , liá lióng-sà tông-chûng má-ngìn he Ngì só kién-sién ,
44001025	oi kì chiap liá sṳ́-thù chṳt-fun ke . Liá chṳt-fun Yù-thai yí-kîn piong-thet , to kì yin-kôi hi ke só-chhai lé . "
44001026	Kóng-liáu liá-ke fa , kì-têu chhiu chhû-chhiâm-é , chhai lióng-sà tông-chûng chhû-chhut Mâ-thì-â lòi ; kì chhiu lâu khì-thâ sṳ̍p-yit-sà khiung-ha son-cho sṳ́-thù .
44002001	Ńg-sùn-chiet ke-ngit , sin-thù chhiòn-phu chhi-si̍p chhai khiung yit-ke thi-fông .
44002002	Fut-yèn yû sâng tui thiên-táng hâ-lòi , chhiong yit-chhṳn thai-fûng chhôi-ko ke sâng , chhûng-mân kì-têu só chhô ke kûi-kiên vuk .
44002003	Kì-têu yu khon-tó chhiong fó-sa̍t ke hìn-è , fûn-khôi , lo̍k chhai mî-yit-ke ngìn sṳ̂n-song .
44002004	Kì-têu chhiòn-phu chhiu pûn Sṳn-Lìn chhûng-mân , cheu Sṳn-Lìn só-su ke chhòi-nèn kóng-chhut phe̍t-chúng ke fa .
44002005	Ke-sṳ̀ , yû khièn-sṳ̀n ke Yù-thai-ngìn tui sṳ-kie kok-koet chón-lòi , he̍t chhai Yâ-lu-sat-lâng .
44002006	Kì-têu yit thâng-tó liá hióng-sâng , khì-chûng yit thai-khiùn ngìn chhiu lòi chhi-si̍p . Thai-kâ kám-kok chhin khì-koai , yîn-vi mî-yit-ke ngìn thâng-tó sin-thù yung kì chhai ngoi-koet ke khiông-khiéu kóng-fa .
44002007	Kì-têu kám-kok fî-sòng hî-khì , pí-chhṳ́ kóng : " Ngì khon , liá-têu kóng-fa ke ngìn kám m̀-he Kâ-li-li-ngìn mâ ?
44002008	Ngài-têu tak-sà ngióng-pân thâng-tó kì-têu kóng ên chhṳ-kâ ke â-mê fa nè ?
44002009	Ngài-têu tông-chûng yû Pha-thì-â-ngìn , Mí-tí-â-ngìn , Yî-làn-ngìn ; hàn-yû tui Mî-sok-put-tha̍t-mí-â , Yù-thai , Kâ-pha-tô-kâ , Pún-tû , Â-se-â ,
44002010	Fut-lî-kâ , Phòng-fî-li-â , Âi-khi̍p , lâu Kú-li-nai fu-khiun ke Li-pí-â yit-tai thi-fông lòi ke ngìn ; ya yû tui Lò-mâ lòi ke ,
44002011	pâu-hàm Yù-thai-ngìn lâu sin Yù-thai-kau ke Ngoi-pâng-ngìn ; nang-ngoi yû Khiet-lî-thi̍t-ngìn lâu Â-lâ-pak-ngìn . Mò sióng-tó , ngài-têu chhiòn-phu thâng-tó kì-têu yung ên chhai ngoi-koet kóng ke fa , lòi chhòn Song-ti ví-thai ke chok-vì ! "
44002012	Kì-têu lûng-chúng kám-kok yu hî-khì yu mì-fe̍t , pí-chhṳ́ mun-kóng : " Liá to-tái he má-ke yi-sṳ nè ? "
44002013	Chúng-he , yû-têu ngìn seu sin-thù kóng : " Liá-têu ngìn he chiú sṳ̍t thet tô lé ! "
44002014	Liá-sṳ̀ , Pí-tet lâu khì-thâ sṳ̍p-yit-ke sṳ́-thù khî-hí-lòi . Kì thai-sâng tui thai-kâ kóng : " Yù-thai thùng-pâu lâu só-yû he̍t chhai Yâ-lu-sat-lâng ke ngìn â , ngì-têu oi tî , chu-yi thâng ngài kóng .
44002015	Ngì-têu láu-tó liá-têu ngìn he sṳ̍t chiú-chui mâ ? M̀-he , yîn-vi liá-ha chang chêu-sṳ̀n-thèu kiú-tiám-chûng .
44002016	Liá-ke hien-siong chhiu-he siên-tî Yok-ngí só-kóng ke :
44002017	Song-ti kóng : Liá he Ngài chhai sṳ-kie ma̍t-khì só oi cho ke : Ngài oi chiông Ngài ke Lìn tó-pûn só-yû ke ngìn . Ngì-têu ke chṳ́-ńg voi siên-ko Ngài ke sin-sit ; ngì-têu ke heu-sâng-ngìn voi khon-tó yi-siong ; ngì-têu ke ló-ngìn-kâ voi pot khì-meu ke mung .
44002018	Chhai ke-têu ngit-è tông-chûng , Ngài oi chiông Ngài ke Lìn tó-chhut-lòi , sṳm-chṳ pûn Ngài ke phu̍k-ngìn lâu sṳ́-ńg ; kì-têu voi siên-ko Ngài ke sin-sit .
44002019	Ngài oi chhai thiên-táng hién sṳ̀n-chiak , chhai thi-song hàng khì-sṳ ; yû hiet , yû fó , yû thai mùng-yên ;
44002020	ngit-thèu sa m̀-voi fat-kông ; ngie̍t-kông voi chhiong hiet án-fùng ; chhai Chú ví-thai kông-yùng ke ngit-è lòi-to yî-chhièn , liá yit-chhiet chhiòn-phu voi fat-sên .
44002021	To ke-sṳ̀ , fàm khiù-ham Chú miàng ke ngìn yit-thin tet-kiu .
44002022	" Yî-set-lie̍t thùng-pâu â , ngì-têu oi thâng ngài ke fa . Nâ-sat-le̍t-ngìn Yâ-sû ke sṳ̀n-sṳn sṳ́-min , yîn-vi Song-ti thûng-ko kì só-hàng ke sṳ̀n-chiak , thai-nèn , khì-sṳ , yí-kîn chhin chhîn-chhú tui ngì-têu hién-mìn chhut-lòi . Liá-sṳ ngì-têu chhṳ-kâ tî , yîn-vi he fat-sên chhai ngì-têu tông-chûng ke .
44002023	Song-ti cheu chhṳ-kâ ke chṳ́-yi lâu siên-kien , chó chhiu kiet-thin chiông Yâ-sû kâu-pûn ngì-têu ; ngì-têu chhiu thûng-ko put-fap ke ngìn chiông kì tâng chhai sṳ̍p-sṳ-ka-táng , hoi-sí kì .
44002024	Chúng-he Song-ti sṳ́ kì tui sí fu̍k-fa̍t , chhù-thet sí ke thung-khú , yîn-vi sí put-nèn khúng-chṳ kì .
44002025	Thai-ví sṳt kóng-tó kì : Ngài khon-tó Chú sòng-sòng chhai ngài mien-chhièn ; yîn-vi Kì chhai ngài ke sùn-thèu , ngài chhiu m̀-voi yèu-thung .
44002026	Só-yî , ngài ke sîm-kôn fôn-hí , ngài ke fa mân-yû khoai-lo̍k . Sûi-yèn ngài ke ngiuk-thí voi sí , ngài hàn-voi sâng chhai hî-mong chûng .
44002027	Yîn-vi Ngì m̀-voi pûn ngài lo̍k yîm-kiên , ya m̀-voi pûn Ngì chûng-sîm ke phu̍k-ngìn mièn-thet .
44002028	Ngì yí-kîn chṳ́-sṳ ngài sâng-miang ke lu ; Ngì ke thùng-chhai voi pûn ngài chhûng-mân fôn-hí .
44002029	" Kok-vi hiûng-thi , koân-he siên-chú Thai-ví ke sṳ , ngài ló-sṳ̍t lâu ngì-têu kóng . Kì m̀ tân-chhiang sí-thet , ya mài-thet-hi ; kì ke fùn-mu to kîm-pû-ngit hàn pó-chhùn chhai ngài-têu liá-vi .
44002030	Kì ki-yèn he siên-tî , chhiu tî Song-ti tui kì ke yin-hí : Song-ti sṳt fat-sṳ oi tui kì ke chṳ́-sûn chûng sat-li̍p yit-ke vòng lòi chhô kì ke pó-chho .
44002031	Thai-ví yi-siên tî Song-ti ke kie-va̍k , só-yî lun-tó koân-he Kî-tuk ke fu̍k-fa̍t , kì kóng : Kì mò pûn-ngìn fit-lo̍k yîm-kiên ; kì ke ngiuk-thí ya mò mièn-thet .
44002032	Liá-ke Yâ-sû , Song-ti yí-kîn sṳ́ kì fu̍k-fa̍t ; ngài-têu chhiòn-phu he liá-khien sṳ ke kien-chṳn-ngìn .
44002033	Kì yí-kîn kô-sṳ̂n to Song-ti ke yu-phién , pin tui kiâ Pâ chiap-su só yin-hí ke Sṳn-Lìn . Ngì-têu liá-ha só khon-tó só thâng-tó ke , chhiu-he kì só tó-pûn ngài-têu ke ên-su .
44002034	Thai-ví chhṳ-kâ pin mò sông-to thiên-táng hi , chúng-he kì kóng : Chú tui ngài ke Chú kóng : Ngì chhô chhai Ngài ke yu-phién ,
44002035	tén Ngài sṳ́ ngì ke sù-thi̍t phu̍k chhai ngì ke kiok-hâ .
44002036	" Só-yî , Yî-set-lie̍t ke chhiòn-thí thùng-pâu â , ngì-têu khok-sṳ̍t oi tî , ngì-têu tâng chhai sṳ̍p-sṳ-ka-táng liá-ke Yâ-sû , Song-ti yí-kîn sat-li̍p kì cho Chú , cho Kî-tuk ! "
44002037	Thai-kâ thâng-tó liá-ke fa , kám-kok chhin chhiuk-sîm , chhiu tui Pí-tet lâu khì-thâ ke sṳ́-thù kóng : " Hiûng-thi â , ngài-têu oi ngióng-pân chang hó nè ? "
44002038	Pí-tet lâu kì-têu kóng : " Ngì-têu mî-yit-ke ngìn oi lì-khôi chhui-ok , yu oi fung Yâ-sû Kî-tuk ke miàng liâng sé-lî , hó pûn ngì-têu ke chhui tet-tó sa-miên , ngì-têu chhiu voi tet-tó Song-ti só-su ke Sṳn-Lìn .
44002039	Yîn-vi Song-ti ke yin-hí he oi pûn ngài-têu ke Chú Song-ti só fû-seu ke ngìn , chhiu-he ngì-têu , ngì-têu ke chṳ́-ńg , lâu yit-chhiet chhai yén-fông ke ngìn . "
44002040	Pí-tet yu yung chhin-tô fa tui kì-têu cho kien-chṳn , khien kì-têu kóng : " Ngì-têu oi kiu chhṳ-kâ thot-lì liá fú-phai ke sṳ-thoi ! "
44002041	Chhin-tô ngìn chiap-su kì ke fa , pin liâng sé-lî ; ke-ngit , sin-thù yok chen-kâ sâm-chhiên ngìn .
44002042	Kì-têu chôn-sîm tui sṳ́-thù liâng-su kau-hiun , chhâm-kâ thòn-khe sên-fa̍t , fûn-hióng oi ke yèn-si̍t , khiung-ha khì-tó .
44002043	Sṳ́-thù hàng chhin-tô sṳ̀n-chiak khì-sṳ ; chung-ngìn chhiu fî-sòng khîm-fu̍k .
44002044	Chhiòn-thí sin-thù ki-siu̍k khiung-ha ko thòn-khe ke sên-fa̍t , só-yû ke tûng-sî thai-kâ kûng-yung .
44002045	Kì-têu yu mai thièn-sán kâ-ngia̍p , cheu tak-sà ke sî-yeu chiông chhièn pûn-pûn thai-kâ .
44002046	Kì-têu thùng-sîm ha̍p-yi , tak-ngit chhai sṳn-thien chhi-fi , yu chhai tak-sà ke vuk-hâ fûn-hióng oi ke yèn-si̍t , yung fôn-hí sùn-kiet ke sîm khiung-ha sṳ̍t-fan ,
44002047	siung-chan Song-ti , lâu mî-yit-ke ngìn pó-chhṳ̀ fò-mu̍k ke koân-he . Chú sṳ́ tet-kiu ke ngìn-su tak-ngit chen-kâ .
44003001	Yû yit-ngit , hâ-chu sâm-tiám-chûng khì-tó ke sṳ̀ , Pí-tet lâu Yok-hon sông sṳn-thien hi .
44003002	Chhai ke ôn-to Mî-mùn ke só-chhai , yû yit-ke chhut-se chhiu khiò-kiok ke ngìn , tak-ngit pûn-ngìn kông-lòi piong chhai mùn-héu , tui ngi̍p sṳn-thien ke ngìn thó-sṳ̍t .
44003003	Kì khon-tó Pí-tet lâu Yok-hon oi ngi̍p sṳn-thien hi , chhiu khiù kì-têu kiu-chi kì .
44003004	Kì-têu chu-sṳ̀n khon kì ; Pí-tet kóng : " Ngì khon ngài-têu ! "
44003005	Kì chhiu chu-yi khon kì-têu , hî-mong voi tet-tó má-ke tûng-sî .
44003006	Pí-tet tui kì kóng : " Kîm-ngiùn ngài chhiòn-phu mò , chúng-he ngài oi chiông ngài só yû ke pûn ngì : Ngài fung Nâ-sat-le̍t-ngìn Yâ-sû Kî-tuk ke miàng fûn-fu ngì , hong-hí-lòi hàng ! "
44003007	Yèn-heu Pí-tet khiên-tén kì ke yu-sú , fù kì hong-hí-lòi . Ke ngìn ke kiok lâu kiok-châng-kut ngiàm-sṳ̀ tet-tó hi-li̍t ,
44003008	chhiu thiau-hí-lòi , khî-tén , khôi-sṳ́ hàng-lu . Kì thùng kì-têu khiung-ha ngi̍p-hi sṳn-thien ; kì kín hàng kín thiau , siung-chan Song-ti .
44003009	Chung-ngìn chhiòn-phu khon-tó kì yit-phién hàng , yit-phién siung-chan Song-ti ;
44003010	kì-têu yit ngin-chhut kì chhiu-he ke chhô chhai sṳn-thien ke Mî-mùn-héu ke khiet-sṳ̍t-é , chhiu yîn-vi só fat-sên ke sṳ kám-kok fî-sòng hî-khì .
44003011	Chhai Só-lò-mùn lòng-hâ , ke ngìn khiên-tén Pí-tet lâu Yok-hon ; chhai-chhòng ke ngìn kám-kok chhin khì-koai , chhiòn-phu chéu-hi khon .
44003012	Pí-tet khon-tó , chhiu tui kì-têu kóng : " Yî-set-lie̍t thùng-pâu â , cho-má-ke khon liá-khien sṳ cho khì-koai nè ? Cho-má-ke kín chu-muk khon ngài-têu nè ? Ngì-têu láu-tó ngài-têu he kho chhṳ-kâ ke nèn-li̍t ya-he khièn-sṳ̀n sṳ́ liá-ke ngìn hàng-lu mâ ?
44003013	Â-pak-lâ-hón , Yî-sat , Ngâ-kok ke Song-ti , chhiu-he ngài-têu chú-siên ke Song-ti , yí-kîn yùng-yeu Kì ke phu̍k-ngìn Yâ-sû ; liá Yâ-sû , ngì-têu chiông kì kâu pûn kôn-fú ; Pí-lâ-tô kiet-thin oi piong kì , chúng-he ngì-têu chhai Pí-lâ-tô ke mien-chhièn sa hi-chhie̍t kì .
44003014	Kì he sṳn-kiet kûng-ngi ke , ngì-têu sa hi-chhie̍t kì , yêu-khiù Pí-lâ-tô théu-piong yit-ke chhṳ̀-ngìn ke hiûng-sú pûn ngì-têu .
44003015	Án-ngiòng , ngì-têu chiông sâng-miang ke Chú hoi-sí ; chúng-he Song-ti sṳ́ kì tui sí fu̍k-fa̍t . Ngài-têu chhiu-he liá-khien sṳ ke kien-chṳn-ngìn .
44003016	Liá khiò-kiok ke ngìn tet-tó yúng-khien , chhiu-he yîn-vi Yâ-sû ke miàng só fat-chhut ke nèn-li̍t . Liá-ke ngìn , ngì-têu sṳt kì . Ngì-têu só khon-tó fat-sên chhai kì sṳ̂n-song ke sṳ , he yîn-vi kì sin Yâ-sû ke miàng . Yîn-vi sin Yâ-sû , kì chang voi vàn-chhiòn hó hí-lòi ; liá he ngì-têu chhîn-ngién khon-tó ke .
44003017	" Liá-ha , hiûng-thi â , ngài tî ngì-têu lâu ngì-têu ke kôn-chóng án-ngiòng tui-thai Yâ-sû , he yîn-vi mò liáu-kié .
44003018	Song-ti chó chhiu thûng-ko chung siên-tî yi-ngièn Kî-tuk tit-khok voi su-khú ; liá yi-ngièn yí-kîn sṳ̍t-hien .
44003019	Só-yî , ngì-têu oi fí-kói , chón-hiong Song-ti , Kì chhiu voi sa-miên ngì-têu ke chhui .
44003020	Án-ngiòng , Chú voi sóng-su ngì-têu lìn-li̍t von-sîn ke ngit-è ; ke-sṳ̀ , Kì oi chhâi-khién Yâ-sû kong-lìm , chhiu-he Kì vi ngì-têu só-sién ke Kî-tuk .
44003021	Kî-tuk yit-thin oi liù chhai thiên-táng , chhṳ̍t-to van-vu̍t fu̍k-hîn ke sṳ̀-chiet ; liá he Song-ti chhai kú-chó thûng-ko Kì ke sṳn siên-tî ke choi só siên-pu ke .
44003022	Mô-sî kóng-ko : ' Chú — ngì-têu ke Song-ti oi tui ngì-têu ke hiûng-thi chûng vi ngì-têu hîn-hí yit-ke siên-tî , chhiong Kì hîn-hí ngài yit-yong . Kì tui ngì-têu só-kóng ke fa , ngì-têu chhiòn-phu oi thâng .
44003023	M̀ thâng-chhiùng liá siên-tî ke ngìn , chhiu oi tui Song-ti ke chṳ́-mìn chûng chhù-thet . '
44003024	Só-yû kóng yi-ngièn ke siên-tî , lièn Sat-mû-ngí lâu chhai kì heu-poi lòi ke , chhiòn-phu yû siên-pu liá-têu ngit-è só oi fat-sên ke sṳ-chhìn .
44003025	Ngì-têu he siên-tî ke ki-sṳ̀n-ngìn ; ngì-têu sṳ̀n-chiap Song-ti lâu ngì-têu ke chú-siên só-li̍p ke khie-yok . Song-ti tui Â-pak-lâ-hón kóng-ko : ' Ngài oi thûng-ko ngì ke heu-thoi su-fuk pûn thi-song ke van-mìn . '
44003026	Só-yî , Song-ti hîn-hí Kì ke phu̍k-ngìn , siên chhâi kì to ngì-têu liá-vi lòi , su-fuk pûn ngì-têu , sṳ́ ngì-têu mî-yit-ke ngìn fì-thèu , lì-khôi sià-ok ke tho-lu . "
44004001	Pí-tet lâu Yok-hon hàn tui chung-ngìn kóng-fa ke sṳ̀ , yû-têu chi-sṳ̂ , sṳn-thien ke kín-ví-chóng , lâu Sat-tû-kâi-ngìn fut-yèn lòi-to .
44004002	Yîn-vi lióng-ke sṳ́-thù kau-hiun ngìn , kóng Yâ-sû yí-kîn fu̍k-fa̍t , yung án-ngiòng lòi chṳn-mìn sí-ngìn fu̍k-fa̍t ke sṳ , liá-têu ngìn fî-sòng khién ,
44004003	só-yî chhiu chok kì-têu , chiông kì-têu koân chhai kâm-ngiu̍k to thiên-kông , yîn-vi ke-sṳ̀ thiên yí-kîn am .
44004004	Chúng-he , ke-têu thâng tho-lî ke ngìn yû chhin-tô siông-sin ; sin-thù ke chúng-su tân-chhiang nàm-é-ngìn chhiu chiông-khiun ńg-chhiên ngìn .
44004005	Thi-ngi-ngit , Yù-thai-ngìn ke liâng-chhiu , chóng-ló , lâu kîn-ho̍k kau-sṳ̂ chhai Yâ-lu-sat-lâng chhi-si̍p khôi-fi .
44004006	Thai-chi-sṳ̂ Â-nâ lâu Kâi-â-fap , pin Yok-hon lâu Â-li̍t-sân-thai , hàn-yû thai-chi-sṳ̂ ke chhîn-chhit chhiòn-phu chhai ke-vi .
44004007	Kì-têu hêm sṳ́-thù khî chhai kì-têu ke mien-chhièn , mun-kóng : " Ngì-têu kho má-ke nèn-li̍t , fung má-ngìn ke miàng cho liá-sṳ nè ? "
44004008	Pí-tet pûn Sṳn-Lìn chhûng-mân , en-kóng : " Mìn-kiên ke liâng-chhiu lâu chóng-ló â ,
44004009	na-he ngài-têu kîm-pû-ngit su sṳ́m-mun he koân-he liá khiò-kiok ke ngìn ngióng-pân tet-tó yî-hó liá-khien hó sṳ ,
44004010	ngì-têu thai-kâ lâu só-yû ke Yî-set-lie̍t-ngìn yin-tông tî : Liá khî chhai ngì-têu mien-chhièn ke ngìn , kì vàn-chhiòn tet-tó yî-hó , he yîn-vi Nâ-sat-le̍t-ngìn Yâ-sû Kî-tuk ke miàng só fat-chhut ke nèn-li̍t . Yâ-sû pûn ngì-têu tâng-sí chhai sṳ̍p-sṳ-ka-táng , chúng-he Song-ti yí-kîn sṳ́ kì tui sí fu̍k-fa̍t .
44004011	Koân-he liá-vi Yâ-sû , Sṳn-kîn kóng-ko : Ngì-têu ke nài-súi sṳ̂-fu só fit-thet ke liá-te sa̍k-thèu , yí-kîn sàng-cho thi-kî chûng chui chhung-yeu ke .
44004012	Chṳ́-yû thûng-ko Yâ-sû , chang yû chṳ́n-kiu ; yîn-vi chhai thiên-ha ngìn-kiên , Song-ti mò su phe̍t ke miàng , pûn ngài-têu cho-tet kho kì lòi tet-kiu . "
44004013	Ke-têu ngi-yèn khon-tó Pí-tet lâu Yok-hon án yúng-kám , yu tî kì-têu he mò su má-ke kau-yuk ke phû-thûng-ngìn , chhiu kám-kok chhin khì-koai . Kì-têu tî kì lióng-sà sṳt thèn-ko Yâ-sû ;
44004014	chúng-he , kì-têu mò fa hó kóng , yîn-vi kì-têu khon-tó ke tet-tó yî-hó ke ngìn khî chhai Pí-tet lâu Yok-hon ke sùn-thèu .
44004015	Ke-têu ngi-yèn chhiu min-lin kì lióng-sà chhut-hi ngi-fi ke ngoi-poi , yèn-heu chhâm-siòng ,
44004016	kóng : " Ngài-têu oi ngióng-pân tui-fu kì-têu nè ? Kì-têu mìn-mìn hàng yit-ke thai sṳ̀n-chiak , he̍t chhai Yâ-lu-sat-lâng ke ngìn chhiòn-phu tî liá-khien sṳ , ngài-têu ya mò fap-thu féu-ngin .
44004017	Chúng-he , vi-tó oi phit-miên liá-ke sṳ chhai mìn-kiên ye̍t-chhòn ye̍t-fat , ngài-têu lòi kín-ko kì-têu , cho-m̀-tet chai yung ke-sà ke miàng tui ngìn kóng má-ke . "
44004018	Kì-têu chhiu hêm kì lióng-sà to-chón-lòi , kín-ko kì-têu mò-lun ngióng-pân cho-m̀-tet chai yung Yâ-sû ke miàng kóng-tho ya-he kau-hiun ngìn .
44004019	Chúng-he Pí-tet lâu Yok-hon en kì-têu kóng : " Chhai Song-ti mien-chhièn , thâng-chhiùng ngì-têu kha chho̍k , ya-he thâng-chhiùng Song-ti kha chho̍k nè ? Ngì-têu chhṳ-kâ sióng khon-é !
44004020	Ngài-têu só khon-tó , só thâng-tó ke , cho-m̀-tet mò kóng . "
44004021	Yîn-vi án-ngiòng , ngi-fi chhiu chai yit-pái ngiàm-ngiàm kín-ko kì-têu , yèn-heu piong kì-têu chhut-lòi . Ngi-fi sióng-m̀-chhut oi ngióng-pân hìn-fa̍t kì-têu , yîn-vi chung-ngìn lûng-chúng vi só fat-sên ke sṳ siung-chan Song-ti .
44004022	Thùng-sṳ̀ , chhai liá-ke sṳ̀n-chiak chûng tet-tó yî-hó ke ngìn yí-kîn si-sṳ̍p-làng se .
44004023	Pí-tet lâu Yok-hon yit-ha tet-tó sṳt-fong , ngiàm-sṳ̀ chón sin-thù ke-vi hi , chiông chi-sṳ̂-chóng lâu chóng-ló só-kóng ke fa tui thai-kâ po-ko .
44004024	Kì-têu thâng-tó , chhiu thùng-sîm thai-sâng khì-tó Song-ti , kóng : " Chhóng-chho thiên , thi , hói , lâu khì-chûng van-vu̍t ke Chú-chái â !
44004025	Ngì sṳt thûng-ko Sṳn-Lìn , yung Ngì ke phu̍k-ngìn — ngài-têu ke chú-siên Thai-ví ke choi kóng : Lie̍t-koet cho-má-ke nong-sióng fán-phan ? Van-mìn cho-má-ke khûng-khûng kie-mèu ?
44004026	Sṳ-song ke vòng hong-hí-lòi chún-phi ; chóng-khièn ke kôn ya chhi-si̍p khiung-ha , sióng-oi kûng-kit Chú lâu Kì ke Su-kâu-chá Kî-tuk .
44004027	Sṳ-sṳ̍t chhiu-he án-ngiòng , Hî-li̍t lâu Phàng-siû-Pí-lâ-tô chhai pún-sàng lâu Ngoi-pâng-ngìn pin Yî-set-lie̍t-ngìn kiêu-kiet , oi kûng-kit Ngì sṳ̀n-sṳn ke phu̍k-ngìn Yâ-sû , chhiu-he Ngì só sién-li̍p ke Kî-tuk .
44004028	Kì-têu thùng-mèu , cheu Ngì ke thai-nèn lâu chṳ́-yi só yi-thin oi sṳ̍t-hien ke yit-chhiet hi cho .
44004029	Chú â , kì-têu khiúng-hak ngài-têu , liá-ha khiù Ngì kam-chhat , pin sṳ́ ngài-têu , chhiu-he Ngì ke phu̍k-ngìn , voi yúng-kám chhòn Ngì ke tho-lî .
44004030	Khiù Ngì chhûn-sú yî-chhṳ phiang-thung , ya sṳ́ ngài-têu voi thûng-ko Ngì sṳ̀n-sṳn ke phu̍k-ngìn Yâ-sû ke miàng hàng sṳ̀n-chiak khì-sṳ . "
44004031	Kì-têu khì-tó heu , chhi-fi ke thi-fông chhiu yèu-thung ; kì-têu chhiòn-phu pûn Sṳn-Lìn chhûng-mân , yúng-kám chhòn Song-ti ke tho-lî .
44004032	Liá-khiùn sin-thù chhiòn-phu thùng-sîm ha̍p-yi , mò yit-ke ngìn kóng kì só-yû ke chhòi-sán he su̍k chhṳ-kâ ke ; só-yû ke tûng-sî thai-kâ kûng-yung .
44004033	Ke-têu sṳ́-thù yung thai nèn-li̍t kien-chṳn Chú Yâ-sû ke fu̍k-fa̍t ; Song-ti thai-thai su-fuk pûn mî-yit-ke ngìn .
44004034	Chhai kì-têu tông-chûng , mò-ngìn khiam má-ke . Ke-têu yû thièn yû vuk ke , chhiu chiông mai thièn-sán kâ-ngia̍p ke chhièn tai-lòi ,
44004035	piong chhai sṳ́-thù ke mien-chhièn , pûn-pûn mî-yit-ke sî-yeu ke ngìn .
44004036	Yû yit-ke chhai Sai-phú-lu-sṳ̂ chhut-se ke Li-vi-ngìn , miàng ôn-to Yok-sit , sṳ́-thù ham kì Pâ-nâ-pâ ( yi-sṳ chhiu-he " Kú-li-chá " ) ;
44004037	kì mai-thet kì ke yit-te thièn-thi , chiông chhièn tai-lòi , kâu-pûn sṳ́-thù .
44005001	Nang-ngoi yû yit-ke ngìn , miàng ôn-to Â-nâ-nì-â ; kì lâu kiâ pû-ngiòng Sat-fî-lâ mai-thet yit-têu thièn-sán .
44005002	Kì am-chûng liù-hâ yit-têu chhièn , chiông chhûn ke kâu-pûn sṳ́-thù ; liá-khien sṳ kiâ pû-ngiòng ya tî .
44005003	Pí-tet tui kì kóng : " Â-nâ-nì-â , ngì cho-má-ke pûn Sat-tan khúng-chṳ ngì ke sîm , lòi phien Sṳn-Lìn , chiông mai thièn-sán ke chhièn am-chûng liù-hâ yit-têu nè ?
44005004	Thièn-sán màng mai , he ngì ke ; mai-thet yî-heu , chhièn hàn-he ngì kón ke . Ngì ngióng-pân chhùn-sîm án-ngiòng cho nè ? Ngì m̀-he phien ngìn , he phien Song-ti ! "
44005005	Â-nâ-nì-â yit thâng-tó liá-ke fa , chhiu vang-lo̍k-hi , sí-thet . Só-yû thâng-tó liá-khien sṳ ke ngìn chhiòn-phu thai chho̍k-kiâng .
44005006	Yû kí-ke heu-sâng-ngìn ngi̍p-lòi , chiông kì ke sṳ̂-thí pâu-hí-lòi , kông-chhut-hi mài .
44005007	Thai-yok ko sâm-tiám-chûng , kiâ pû-ngiòng ya ngi̍p-lòi ; kì hàn m̀-tî só fat-sên ke sṳ .
44005008	Pí-tet tui kì kóng : " Ngì lâu ngài kóng , ngì-têu mai thièn-sán ke chhièn chhiu-he liá-têu mâ ? " Kì en-kóng : " He , chhiòn-phu chhai liá-vi . "
44005009	Pí-tet kóng : " Ngì-têu cho-má-ke thùng-sîm sṳ-tham Chú ke Lìn nè ? Ngì khon , mài ngiâ ló-kûng ke ngìn yí-kîn to mùn-héu , kì-têu ya oi chiông ngì kông-chhut-hi ! "
44005010	Kì ngiàm-sṳ̀ ya vang chhai Pí-tet ke kiok-chhièn , sí-thet . Ke-têu heu-sâng-ngìn ngi̍p-lòi , khon-tó kì yí-kîn sí-thet , chhiu chiông kì kông-chhut-hi , mài chhai kiâ ló-kûng ke sùn-thèu .
44005011	Chhiòn kau-fi lâu só-yû thâng-tó liá-têu sṳ ke ngìn lûng-chúng fî-sòng chho̍k-kiâng .
44005012	Yû chhin-tô sṳ̀n-chiak khì-sṳ thûng-ko sṳ́-thù ke sú , chhai mìn-kiên fat-sên ; só-yû ke sin-thù thùng-sîm ha̍p-yi chhai Só-lò-mùn lòng-hâ chhi-si̍p .
44005013	Sûi-yèn yit-pân mìn-chung chûn-chhung kì-têu , chúng-he chhù-liáu sin-thù yî-ngoi , mò ngìn kám chiap-khiun kì-têu .
44005014	Ke-sṳ̀ , sin Chú ke ngìn kín-lòi kín-tô , nàm-ńg tû yû .
44005015	Yîn-vi sṳ́-thù hàng chhin-tô sṳ̀n-chiak , yû-têu ngìn chhiu chiông phiang-ngìn kông-to kiê-lu , piong chhai mìn-chhòng-táng ya-he chhó-chhia̍k-táng , hî-mong Pí-tet hàng-ko-hi ke sṳ̀ , kì ke yáng-è voi châ-tó yit-têu ngìn ke sṳ̂n-song .
44005016	Hàn-yû yit thai-khiùn ngìn tai-tén phiang-ngìn lâu sià-lìn fu-sṳ̂n ke ngìn , tui Yâ-lu-sat-lâng fu-khiun ke hiông-chṳ́n lòi ; liá-têu phiang-ngìn chhiòn-phu tet-tó yî-hó .
44005017	Thai-chi-sṳ̂ lâu ke-têu thùng kì khiung-tóng ke ngìn , chhiu-he tông-thi ke Sat-tû-kâi-ngìn , tui sṳ́-thù fî-sòng chhit-tu ; só-yî kì-têu chhiu kiet-sîm oi chhái-chhí hàng-thung .
44005018	Kì-têu ha-sú chok sṳ́-thù , chiông kì-têu koân chhai kâm-ngiu̍k .
44005019	Chúng-he ke am-pû , Chú ke thiên-sṳ́ tá-khôi kâm-mùn , tai sṳ́-thù chhut-lòi , lâu kì-têu kóng :
44005020	" Ngì-têu hi , khî chhai sṳn-thien-tú , tui mìn-chung chhòn koân-he liá sîn sâng-miang ke tho-lî . "
44005021	Sṳ́-thù thâng-chhiùng liá-ke fa , thiên mùng-kông ke sṳ̀ , kì-têu chhiu ngi̍p-hi sṳn-thien kau-hiun ngìn . Thai-chi-sṳ̂ lâu kì ke thùng-tóng seu-si̍p ngi-fi só-yû Yî-set-lie̍t-ngìn ke chóng-ló lòi kí-hàng thai-fi , yèn-heu hêm ngìn hi kâm-ngiu̍k chiông sṳ́-thù tai-lòi .
44005022	Chúng-he , kín-ví hi-to ke sṳ̀ , fat-hien ke-têu sṳ́-thù mò chhôi kâm-ngiu̍k tú , chhiu to-chón-hi ngi-fi po-ko , kóng :
44005023	" Ngài-têu hi-to kâm-ngiu̍k , khon-tó kâm-mùn só-to hó-hó , khon-sú ke ngìn ya chhai mùn-ngoi chóng-tén ; chúng-he ngài-têu tá-khôi kâm-mùn , fat-hien tî-poi lièn yit-ke ngìn ya mò ! "
44005024	Sṳn-thien ke kín-ví-chóng lâu ke-têu chi-sṳ̂-chóng thâng-tó liá-ke po-ko , mò-kat mò-sat , m̀ tî liá-khien sṳ voi ngióng-pân .
44005025	Liá-sṳ̀ , yû yit-ke ngìn ngi̍p-lòi po-ko kóng : " Ngì-têu koân chhai kâm-ngiu̍k tú ke ngìn , liá-ha khî chhai sṳn-thien-tú kau-hiun mìn-chung ! "
44005026	Só-yî ke kín-ví-chóng tai-tén phu-ha hi , chiông sṳ́-thù tai-chón-lòi . Kì-têu mò yung phau-li̍t , yîn-vi kiâng mìn-chung yung sa̍k-thèu te̍p kì-têu .
44005027	Kì-têu chiông sṳ́-thù tai-lòi , ham kì-têu khî chhai ngi-fi-chhièn . Thai-chi-sṳ̂ sṳ́m-mun kì-têu ,
44005028	kóng : " Ngài-têu sṳt ngiàm-ngiàm kim-chṳ́ ngì-têu , cho-m̀-tet yung liá ngìn ke miàng kau-hiun ngìn , ngì-têu fán-chón chiông ngì-têu liá-ke tho-lî chhòn-phien Yâ-lu-sat-lâng , sióng-oi chiông sat-hoi liá ngìn ke hiet-chai kûi chhai ngài-têu ke sṳ̂n-song ! "
44005029	Pí-tet lâu khì-thâ ke sṳ́-thù en-kóng : " Sun-fu̍k Song-ti , m̀ sun-fu̍k ngìn , liá he yin-tông ke !
44005030	Ngì-têu só tâng-sí chhai sṳ̍p-sṳ-ka-táng ke Yâ-sû , ngài-têu chú-siên ke Song-ti yí-kîn sṳ́ kì fu̍k-fa̍t .
44005031	Song-ti kô-sṳ̂n kì , sṳ́ kì chhai chhṳ-kâ ke yu-phién cho Liâng-chhiu , cho Kiu-chú , oi pûn Yî-set-lie̍t-ngìn yû fí-kói ke kî-fi , sṳ́ kì-têu ke chhui tet-tó sa-miên .
44005032	Ngài-têu chhiu-he liá-têu sṳ ke kien-chṳn-ngìn ; Song-ti su-pûn sun-fu̍k Kì ke ngìn ke Sṳn-Lìn ya lâu ngài-têu khiung-ha cho-chṳn . "
44005033	Ngi-fi ke ngi-yèn thâng-liáu liá-ke fa , fî-sòng khién , sióng-oi sat-hoi ke-têu sṳ́-thù .
44005034	Chúng-he , kì-têu tông-chûng yû yit-ke Fap-li-soi-ngìn , miàng ôn-to Kâ-mâ-lie̍t , he chung-ngìn fî-sòng kin-chhung ke kîn-ho̍k kau-sṳ̂ ; kì chhai ngi-fi chûng khî-hí-lòi , fûn-fu ngìn tai sṳ́-thù chhut-hi yit-ha ,
44005035	yèn-heu tui ngi-yèn kóng : " Yî-set-lie̍t thùng-pâu â , ngì-têu chhú-lî liá-têu ngìn ke sṳ , yit-thin oi se-ngi !
44005036	Yî-chhièn , Thu-tha̍t hîn-hí-lòi , chhṳ-chhṳ̂n cho thai , yok-yû si-pak-sà thèn kì . Chui-mî , kì pûn-ngìn chhṳ̀-sí , thèn kì ke ngìn ya san-thet-hi , phau-lon chhiu phìn-chhin hâ-hi .
44005037	Yî-heu yu yû Kâ-li-li ke Yù-thai chhai fu-khiéu thiàu-chhà ke sṳ̀ hîn-hí-lòi , yín-yu hó-tô ngìn thèn kì ; kì ya pûn-ngìn chhṳ̀-sí , thèn kì ke ngìn ya san-thet-hi .
44005038	Tui ngién-chhièn liá-khien sṳ , ngài lâu ngì-têu kóng , mo̍k lâu kì-têu chok-tui , yù-chhai kì-têu ! Na-he kì-têu só kie-va̍k , só cho ke , he ngìn ke yi-sṳ , yit-thin voi sṳt-phai ;
44005039	ká-sṳ́ he Song-ti ke chṳ́-yi , ngì-têu chhiu mò fap-thu tá-vang kì-têu . Ngì-têu só cho ke , kiâng-pha fán-chón he kûng-kit Song-ti ! " Ngi-fi chiap-na̍p Kâ-mâ-lie̍t ke yi-kien ,
44005040	chhiu hêm sṳ́-thù ngi̍p-lòi , piên-tá kì-têu , yu min-lin kì-têu cho-m̀-tet chai yung Yâ-sû ke miàng kóng tho-lî , yèn-heu théu-piong kì-têu .
44005041	Sṳ́-thù lì-khôi ngi-fi , yîn-vi khâm-tet vi Yâ-sû ke miàng su vú-yu̍k , sîm-kôn fî-sòng fôn-hí .
44005042	Kì-têu hàn-he tak-ngit chhai sṳn-thien-tú lâu ngìn vuk-hâ ki-siu̍k kau-hiun ngìn , chhòn-yòng yû-koân Yâ-sû he Kî-tuk ke fuk-yîm .
44006001	Liá-sṳ̀ , sin-thù ke su-muk ngit-ngit chen-kâ ; ke-têu kóng Hî-lia̍p-fa ke Yù-thai-ngìn tui kóng Hî-pak-lòi-fa ke Yù-thai-ngìn fat yen-ngièn , kóng : Chhai kiûng-kip tak-ngit ke sên-fa̍t liá-khien sṳ táng-kô , kì-têu tông-chûng ke koá-fu su fut-lio̍k .
44006002	Sṳ̍p-ngi sṳ́-thù chhiu seu-si̍p chhiòn-thí sin-thù , tui kì-têu kóng : " Ham ngài-têu piong-hâ chhòn Song-ti tho-lî ke kûng-chok , hi liau-lî sên-fa̍t ke sṳ-vu , he m̀-chho̍k ke .
44006003	Só-yî , kok-vi hiûng-thi , chhiáng tui ngì-têu tông-chûng sién-chhut chhit-ke yû miàng-mong , pûn Sṳn-Lìn chhûng-mân , yu yû chṳ-fi ke ngìn lòi , ngài-têu hó ham kì-têu kón liá-têu sṳ .
44006004	Lun-tó ngài-têu , ngài-têu oi chôn-sîm khì-tó lâu chhòn-tho . "
44006005	Sṳ́-thù ke kien-ngi tet-tó chhiòn-thí ke chan-sṳ̀n . Só-yî thai-kâ sién Sṳ̂-thì-fán , yit-ke sin-sîm kiên-thin , pûn Sṳn-Lìn chhûng-mân ke ngìn ; yu sién-chhut Fî-li , Pak-lò-kô-lò , Nì-kâ-nò , Thì-mùn , Pâ-mí-nâ , lâu ngi̍p-ko Yù-thai-kau ke Ôn-thì-â-ngìn Nì-kô-lâ ,
44006006	chhiáng kì-têu khî chhai sṳ́-thù ke mien-chhièn ; sṳ́-thù khì-tó yî-heu , chhiu lâu kì-têu hàng on-sú-lî .
44006007	Song-ti ke tho-lî ye̍t-chhòn ye̍t-fat ; chhai Yâ-lu-sat-lâng ke sin-thù , su-muk chen-kâ chhin-tô , hó-tô chi-sṳ̂ ya chiap-su liá-ke sin-ngióng .
44006008	Sṳ̂-thì-fán mân-yû Song-ti ke ên-su lâu nèn-li̍t , chhai mìn-kiên hàng thai khì-sṳ lâu sṳ̀n-chiak .
44006009	Chúng-he yû-têu ngìn fán-tui kì ; liá-têu ngìn he só-vi " Chhṳ-yù-ngìn " fi-thòng ke fi-yèn , pâu-hàm tui Kú-li-nai lâu Â-li̍t-sân-thai lòi ke Yù-thai-ngìn . Kì-têu lâu khì-thâ tui Kî-li-kâ pin Â-se-â lòi ke Yù-thai-ngìn , chhiòn-phu thùng Sṳ̂-thì-fán phien-lun .
44006010	Sṳn-Lìn su chṳ-fi pûn Sṳ̂-thì-fán , só-yî kì-têu mò fap-thu fán-pok kì só kóng ke fa .
44006011	Kì-têu chhiu kâu-sô yit-têu ngìn chhut-lòi ko kì kóng : " Ngài-têu sṳt thâng liá-ke ngìn kóng-ko fí-pong Mô-sî lâu siet-thu̍k Song-ti ke fa ! "
44006012	Kì-têu yung án-ngiòng lòi san-thung chung-ngìn , chóng-ló lâu kîn-ho̍k kau-sṳ̂ , chhiu lòi chok Sṳ̂-thì-fán , tai kì to ngi-fi hi .
44006013	Kì-têu só kâu-sô ke ká chṳn-ngìn chhut-lòi kóng : " Liá-ke ngìn sòng-sòng kóng-fa kûng-kit ngài-têu ke sṳn-thien lâu Mô-sî ke fap-li̍t .
44006014	Ngài-têu sṳt thâng kì kóng-ko : Liá-ke Nâ-sat-le̍t-ngìn Yâ-sû oi chhak-thet sṳn-thien , oi kói-pien Mô-sî chhòn pûn ngài-têu ke fûng-siu̍k si̍p-koan ! "
44006015	Só-yû chhai ngi-fi-chûng chhô-tén ke ngìn chhiu chu-muk khon Sṳ̂-thì-fán , khon-tó kì ke mien-mau chhiong thiên-sṳ́ ke mien-mau yit-yong .
44007001	Thai-chi-sṳ̂ mun Sṳ̂-thì-fán kóng : " Chṳn-kîn yû liá-ke sṳ mâ ? "
44007002	Sṳ̂-thì-fán en-kóng : " Kok-vi fu-ló hiûng-thi , chhiáng thâng ngài kóng ! Ngài-têu ke chú-siên Â-pak-lâ-hón he̍t chhai Mî-sok-put-tha̍t-mí-â , hàn-màng sái-hi Ha̍p-làn he̍t ke sṳ̀ , yùng-kông ke Song-ti tui kì hién-hien ,
44007003	lâu kì kóng : ' Ngì oi lì-khôi ngì ke ku-hiông lâu chhîn-chhu̍k , to Ngài só oi chṳ́-sṳ ngì hi ke thi-fông . '
44007004	Án-ngiòng , Â-pak-lâ-hón chhiu lì-khôi Kâ-le̍t-tí-ngìn ke só-chhai , hi he̍t chhai Ha̍p-làn . Kiâ-pâ sí-thet yî-heu , Song-ti ham kì sái-to liá-vi lòi , chhiu-he ngì-têu liá-ha só-he̍t ke só-chhai .
44007005	Ke-sṳ̀ , Song-ti hàn-màng su kì má-ke sán-ngia̍p , lièn khî-kiok ke só-chhai me mò ; chúng-he Song-ti yin-hí oi su liá-te thú-thi pûn kì , cho kì lâu heu-thoi ke sán-ngia̍p , sûi-yèn ke-sṳ̀ kì hàn-màng yû lai-é .
44007006	Song-ti lâu kì án-ngiòng kóng : ' Ngì ke heu-thoi voi he̍t chhai ngoi-koet , chhai ke-vi cho nù-chhòi , su châu-tha̍p si-pak-ngièn .
44007007	Chúng-he , sṳ́ kì-têu cho nù-chhòi ke koet-kâ voi pûn Ngài chit-fa̍t . Yî-heu kì-têu voi lì-khôi ke só-chhai , lòi liá-vi fu̍k-sṳ Ngài . '
44007008	Song-ti chhiu lâu Â-pak-lâ-hón li̍p-yok , yung kot-lî cho ki-ho . Yîn-vi án-ngiòng , Â-pak-lâ-hón kiung Yî-sat yî-heu , thi-pat-ngit chhiu lâu kì hàng kot-lî ; cheu-yong , Yî-sat lâu Ngâ-kok hàng kot-lî , Ngâ-kok lâu sṳ̍p-ngi-ke chhu̍k-chóng hàng kot-lî .
44007009	" Ke-têu chhu̍k-chóng chhit-tu Yok-sit , chiông kì mai-to Âi-khi̍p hi ; chúng-he Song-ti thùng kì khiung-ha ,
44007010	kiu kì thot-lì yit-chhiet ke châi-nan . Kì khî chhai Âi-khi̍p-vòng Fap-ló mien-chhièn ke sṳ̀ , Song-ti su kì ên-tién lâu chṳ-fi . Fap-ló sat-li̍p kì cho koet-kâ ke chái-siong lâu vòng-kiûng ke chúng-kón .
44007011	Mò kí-kiú heu , Âi-khi̍p lâu Kâ-nàm chhiòn-thi tù-tó ngiàm-chhung ke thiên-hôn , sên-fa̍t fî-sòng kiên-nàn ; ngài-têu ke chú-siên ya mò má-ke liòng-sṳ̍t .
44007012	Ngâ-kok thâng-kóng Âi-khi̍p yû liòng-sṳ̍t , chhiu ham kì ke-têu lai-é , chhiu-he ngài-têu ke chú-siên , hi ke-vi ; liá he thi-yit-pái .
44007013	Thi-ngi-pái kì-têu hi ke sṳ̀ , Yok-sit lâu kì ke-têu hiûng-thi siông-ngin ; Fap-ló chang ngin-sṳt Yok-sit ke vuk-hâ-ngìn .
44007014	Yok-sit phai-ngìn hi kien kiâ-pâ Ngâ-kok , chhiáng kì tai-tén chhiòn-kâ to Âi-khi̍p lòi ; lûng-chúng yû chhit-sṳ̍p-ńg sà .
44007015	Ngâ-kok chhiu nàm-hâ to Âi-khi̍p ; kì lâu khì-thâ ke chú-siên sí chhai ke-vi .
44007016	Kì-têu ke vì-thí pûn-ngìn sung-to Sṳ-kiam , chong chhai Â-pak-lâ-hón yung chhièn tui Ha̍p-mat ke chṳ́-sûn mâi-lòi ke fùn-mu tî-poi .
44007017	" Song-ti hiong Â-pak-lâ-hón só yin-hí ke sṳ̀-kiên lòi-to yî-chhièn , Yî-set-lie̍t-chhu̍k chhai Âi-khi̍p ke ngìn-su yí-kîn chen-kâ chhin tô ,
44007018	chhṳ̍t-to yû yit-ke vàn-chhiòn m̀ sṳt Yok-sit ke vòng khôi-sṳ́ thúng-chhṳ Âi-khi̍p .
44007019	Ke vòng yung kúi-kie tui-fu ngài-têu ke thùng-pâu , khú-thu̍k ngài-têu ke chú-siên , khiòng-pet kì-têu fit-thet kì-têu ke ô-nga-é , m̀ pûn ô-nga-é sên-chhùn .
44007020	Chhiu chhai ke-sṳ̀ , Mô-sî chhut-se ; kì sâng-to chhin tet-ngìn-siak , chhai kiâ-pâ ke vuk-hâ yông-yuk sâm-ke ngie̍t .
44007021	Kì pûn-ngìn fit-thet ke sṳ̀ , Fap-ló ke moi-é ngiâm-lòi , nám chón-hi cho chhṳ-kâ ke lai-é .
44007022	Mô-sî chhiu chiap-su Âi-khi̍p yit-chhiet ke kau-yuk , chhin yû khiéu-chhòi lâu phan-sṳ ke nèn-li̍t .
44007023	" Mô-sî si-sṳ̍p se ke sṳ̀-chiet , sióng-oi hi khon Yî-set-lie̍t thùng-pâu ke chhìn-hìn .
44007024	Kì khon-tó yit-ke thùng-pâu pûn Âi-khi̍p-ngìn khî-fu , chhiu chin-chhièn pó-fu kì , vi kì sṳ̂n-yên , chiông ke Âi-khi̍p-ngìn chhṳ̀-sí .
44007025	Kì ngin-vì thùng-pâu voi mìn-pha̍k Song-ti oi yung kì lòi-kiu kì-têu , mò sióng-tó kì-têu chhiòn m̀-voi liáu-kié .
44007026	Thi-ngi-ngit , kì khon-tó lióng-ke Yî-set-lie̍t-ngìn siông-tá . Kì sióng-oi thiàu-kié , chhiu khien kì-têu kóng : ' Ngì-têu he chhṳ-kâ-ngìn , cho-má-ke pí-chhṳ́ khî-fu nè ? '
44007027	Ke khî-fu thùng-pâu ke chiông Mô-sî súng-chéu , kóng : ' Má-ngìn sat-li̍p ngì cho ngài-têu ke liâng-chhiu lâu phan-kôn nè ?
44007028	Ngì ya oi chhṳ̀ ngài , chhiong chhô-pû-ngit chhṳ̀ ke Âi-khi̍p-ngìn khiung-yong he-mò ? '
44007029	Mô-sî thâng-tó liá-ke fa chhiu thêu-chéu , lì-khôi Âi-khi̍p , hi chhiam-sṳ̀ he̍t chhai Mí-thien . Chhai ke-vi , kì kiung lióng-ke lai-é .
44007030	" Si-sṳ̍p-ngièn heu , chhai Sî-nai-sân fu-khiun ke khóng-yâ , yû yit-ke thiên-sṳ́ chhai net-su ke fó-yam-chûng tui Mô-sî hién-hien .
44007031	Mô-sî khon-tó liá yi-siong , sîm-chûng fî-sòng khì-koai , chhiu hàng-chhièn hi , sióng-oi khon to-tái fat-sên má-ke sṳ-chhìn . Ke-sṳ̀ , kì thâng-tó Chú ke sâng kóng :
44007032	' Ngài he ngiâ chú-siên ke Song-ti , chhiu-he Â-pak-lâ-hón , Yî-sat , Ngâ-kok ke Song-ti . ' Mô-sî kiâng-to pi̍t-pi̍t-chhat , m̀-kám khon .
44007033	Chú yu lâu kì kóng : ' Thot-hâ ngì ke hài-è ! Yîn-vi ngì só khî ke só-chhai he sṳn-thi .
44007034	Ngài ke chṳ́-mìn chhai Âi-khi̍p só su ke khú-nan , Ngài yû khon-tó chhîn-chhîn chhú-chhú ; Ngài ya yû thâng-tó kì-têu ke than-sit . Ngài hâ-lòi , chhiu-he oi kiu kì-têu . Lòi ! Ngài phai ngì hi Âi-khi̍p . '
44007035	" Liá Mô-sî chhiu-he Yî-set-lie̍t-ngìn só hi-chhie̍t , pûn-ngìn kóng : ' Má-ngìn sat-li̍p ngì cho ngài-têu ke liâng-chhiu lâu phan-kôn nè ? ' Thûng-ko chhai net-su-chûng hién-hien ke thiên-sṳ́ , Song-ti phai kì cho liâng-chhiu , cho chṳ́n-kiu-chá .
44007036	Kì tai-liâng ngìn-mìn chhut Âi-khi̍p ; kì chhai Âi-khi̍p , chhai Fùng-hói , lâu chhai khóng-yâ ke si-sṳ̍p-ngièn-kiên , hàng chhin-tô sṳ̀n-chiak khì-sṳ .
44007037	Chhiu-he liá-ke Mô-sî lâu Yî-set-lie̍t-ngìn kóng : ' Song-ti oi tui ngì-têu ke thùng-pâu chûng-kiên vi ngì-têu hîn-hí yit-ke siên-tî , chhiong Kì hîn-hí ngài yit-yong . '
44007038	Chhiu-he kì chhai khóng-yâ thùng Yî-set-lie̍t fi-chung khiung-ha sên-fa̍t ; kì thùng chhai Sî-nai-sân lâu kì kóng-fa ke thiên-sṳ́ pin ngài-têu ke chú-siên khiung-ha ; kì liâng-su Song-ti yún-sên ke tho-lî , chiông liá tho-lî chhòn-pûn ngài-têu .
44007039	" Chúng-he , ngài-têu ke chú-siên m̀-hén thâng-chhiùng kì , fán-chón hi-chhie̍t kì , sîm-kôn sióng-ngiam Âi-khi̍p .
44007040	Kì-têu tui Â-lùn kóng : ' Vi ngài-têu chho têu sṳ̀n-mìn lòi tai-liâng ngài-têu . Yîn-vi tai ngài-têu chhut Âi-khi̍p ke ke-chak Mô-sî , ngài-têu m̀-tî kì tù-tó má-ke sṳ-chhìn . '
44007041	Ke-sṳ̀ , kì-têu chhiu chu-chho yit-chak se-ngiù-è , tui liá ngiéu-siong hien-chi , vi chhṳ-kâ ke sú só cho ke tûng-sî fôn-hí khin-chuk .
44007042	Song-ti chhiu chón-sṳ̂n m̀-tap kì-têu , yù-chhai kì-têu hi-pai thiên-táng ke sên-sṳ̀n , chhiong siên-tî-sû só kóng : Yî-set-lie̍t-ngìn â , chhai khóng-yâ ke si-sṳ̍p ngièn , ngì-têu pin mò hien má-ke sên-ngì ya-he lî-vu̍t pûn Ngài !
44007043	Ngì-têu kông-tén Mô-lo̍k-sṳ̀n ke chong-phùng , yu kông-tén Lî-fân-sṳ̀n ke sên-sṳ̀n-siong , chhiu-he ngì-têu cho-lòi pai ke ngiéu-siong . Só-yî , Ngài oi chiông ngì-têu sái-to Pâ-pí-lùn ngoi-poi hi !
44007044	" Ngài-têu ke chú-siên chhai khóng-yâ yû péu-sṳ Song-ti lìm-chhai ke sṳn-chong-phùng ( tî-poi piong yok-khui ) , he Song-ti fûn-fu Mô-sî cheu Kì só chṳ́-sṳ ke mù-hìn chho ke .
44007045	Heu-lòi , ngài-têu ke chú-siên ki-sṳ̀n liá sṳn-chong-phùng . Song-ti chhai kì-têu mien-chhièn kiuk-chéu Ngoi-pâng-ngìn , cham-liâng ke thú-thi ke sṳ̀ , Yok-sû-â lâu kì-têu chiông liá sṳn-chong-phùng sái-hi ke-vi , chhṳ̍t-to Thai-ví ke sṳ̀-thoi .
44007046	Thai-ví tet-tó Song-ti ke ên-tién . Kì chhiu khiù Song-ti chún kì vi Kì , chhiu-he Ngâ-kok ke Song-ti , hí yit-chho sṳn-thien ;
44007047	chúng-he , heu-lòi vi Song-ti hí sṳn-thien ke he Só-lò-mùn .
44007048	" Khì-sṳ̍t , Chṳ-kô ke Song-ti pin m̀-he he̍t chhai ngìn sú só hí ke sṳn-thien , chhiong siên-tî só kóng :
44007049	Chú kóng : Thiên he Ngài ke pó-chho ; thi he Ngài ke tha̍p-ten . Ngì-têu oi vi Ngài hí nai-chúng ke sṳn-thien nè ? Nai-vi oi cho Ngài hiû-sit ke só-chhai nè ?
44007050	Liá yit-chhiet kám m̀-he Ngài chhîn-sú chhóng-chho ke mâ ?
44007051	" Ngì liá-têu ngang-kiáng ke ngìn â , sîm-kôn ngang , ngí-kûng set-tén m̀-hén thâng Song-ti ke fa ! Ngì-têu lâu ngì-têu ke chú-siên khiung-yong , yit-chhṳ̍t thùng Sṳn-Lìn chok-tui !
44007052	Nai-ke siên-tî m̀ sṳt su-tó ngì-têu chú-siên ke pet-hoi nè ? Ke-têu siên-tî siên-pu kóng , ke Kûng-ngi ke Phu̍k-ngìn oi lòi , ngì-têu ke chú-siên sa chiông kì-têu chhṳ̀-thet ; liá-ha , ngì-têu yu chhut-mai liá Phu̍k-ngìn , sat-hoi kì .
44007053	Ngì-têu he sṳ̀n-chiap Song-ti fap-li̍t ke ngìn ; liá fap-li̍t he thiên-sṳ́ chhòn hâ-lòi ke , chúng-he ngì-têu m̀-hén chûn-sú fap-li̍t ! "
44007054	Chung ngi-yèn thâng-liáu Sṳ̂-thì-fán liá-têu fa , khién-to ngâu-ngà chhiet-chhṳ́ .
44007055	Chúng-he , Sṳ̂-thì-fán pûn Sṳn-Lìn chhûng-mân , ngo-thèu mong-thiên , khon-tó Song-ti ke yùng-kông , yu khon-tó Yâ-sû khî chhai Song-ti ke yu-phién ,
44007056	chhiu kóng : " Ngài khon-tó thiên khôi lé , Ngìn-chṳ́ khî chhai Song-ti ke yu-phién ! "
44007057	Kì-têu chhiu thai-sâng hêm , yung sú êm ngí-kûng , kûi-ha vì-sông-hi , chok Sṳ̂-thì-fán ,
44007058	chiông kì súng-to sàng-ngoi , yung sa̍k-thèu te̍p kì . Ke-têu chṳn-ngìn chiông chhṳ-kâ ke ngoi-sâm kâu-pûn yit-ke miàng ôn-to Só-lò ke chhiâng-ngièn chóng-tén .
44007059	Kì-têu te̍p-tén sa̍k-thèu ke sṳ̀ , Sṳ̂-thì-fán thai-sâng tui Chú khiù kóng : " Chú Yâ-sû â , khiù ngì chiap-na̍p ngài ke lìn-fùn ! "
44007060	Kì yu khúi hâ-lòi , thai-sâng hêm-kóng : " Chú â , m̀-hó chiông liá-ke chhui kûi-pûn kì-têu ! " Kì kóng-so̍t , chhiu sí-thet .
44008001	Sat-hoi Sṳ̂-thì-fán liá-khien sṳ , Só-lò chhin chan-sṳ̀n . Tui ke-ngit khôi-sṳ́ , Yâ-lu-sat-lâng ke kau-fi su-tó fî-sòng li-hoi ke pet-hoi . Sṳ́-thù yî-ngoi , só-yû ke sin-thù fûn-san to Yù-thai lâu Sat-mâ-li-â ke kok só-chhai hi .
44008002	Yû-têu khièn-sṳ̀n ke ngìn chiông Sṳ̂-thì-fán mài-hí-lòi , vi kì sông-sîm thai-kieu .
44008003	Liá-sṳ̀ , Só-lò chhiu chin-hàng pet-hoi kau-fi ke kûng-chok ; kì yit-kâ yit-kâ hi sêu-chhà , chok nàm-ńg sin-thù , lâi-hi chhô-kâm .
44008004	Ke-têu fûn-san ke sin-thù hi-to tak só-chhai chhòn fuk-yîm .
44008005	Fî-li to Sat-mâ-li-â ke yit-chho sàng hi , hiong ke-vi ke ngìn chhòn Kî-tuk ke sṳ .
44008006	Chung-ngìn chhiòn-phu ngin-chṳ̂n thâng Fî-li só-kóng ke fa . Kì-têu yit-phién thâng , yit-phién khon kì só-hàng ke sṳ̀n-chiak .
44008007	Chhin-tô sià-lìn thai-sâng hêm , tui só fu-sṳ̂n ke ngìn tî-poi chhut-lòi ; chhin-tô thân-fûng ke , khiò-kiok ke , ya chhiòn-phu tet-tó yî-hó .
44008008	Ke-sàng chhiu chhûng-mân fôn-hí .
44008009	Yû yit-ke ngìn , miàng ôn-to Sî-mùn , kì chhai ke-sàng hàng sià-su̍t , sṳ́ Sat-mâ-li-â ke ngìn-mìn chhin hî-khì . Kì láu-tó chhṳ-kâ chhin voi ;
44008010	só-yû ke ngìn , mò-lun thai-thai se-se , chhiòn-phu thâng-chhiùng kì , kóng : " Liá-ke ngìn yû Song-ti ke nèn-li̍t , he ' Thai-nèn-chá ' . "
44008011	Yîn-vi kì hàng sià-su̍t mì-fe̍t kì-têu yû chhin-kiú ke sṳ̀-kiên , só-yî kì-têu thâng-chhiùng kì .
44008012	Chúng-he , to kì-têu siông-sin Fî-li só chhòn koân-he Song-ti koet ke fuk-yîm lâu Yâ-sû Kî-tuk ke miàng , kì-têu mò-lun nàm-ńg chhiu lûng-chúng liâng sé-lî .
44008013	Sî-mùn chhṳ-kâ ya siông-sin ; kì liâng sé-lî heu , sòng-sòng thùng Fî-li khiung-ha . Kì khon-tó Fî-li só-hàng ke sṳ̀n-chiak lâu thai khì-sṳ , chhiu chhin hî-khì .
44008014	Chhai Yâ-lu-sat-lâng ke sṳ́-thù thâng-tó Sat-mâ-li-â-ngìn chiap-su Song-ti ke tho-lî , chhiu phai Pí-tet lâu Yok-hon to kì-têu ke-vi hi .
44008015	Lióng-ke ngìn yit to , chhiu vi sin-thù khì-tó , oi pûn kì-têu liâng-su Sṳn-Lìn ,
44008016	yîn-vi ke-sṳ̀ Sṳn-Lìn hàn-màng lìm-to kì-têu tông-chûng ngim-hò yit-ke ngìn ; kì-têu chṳ́-yû fung Chú Yâ-sû ke miàng chiap-su sé-lî thin-thin .
44008017	Só-yî Pí-tet lâu Yok-hon vi kì-têu on-sú , kì-têu chhiu liâng-su Sṳn-Lìn .
44008018	Sî-mùn khon-tó sṳ́-thù yit on-sú , ngìn chhiu liâng-su-tó Sṳn-Lìn , kì chhiu nâ-chhièn pûn sṳ́-thù ,
44008019	kóng : " Chhiáng chiông liá nèn-li̍t ya pûn ngài , sṳ́ ngài vi má-ngìn on-sú , má-ngìn chhiu voi liâng-su Sṳn-Lìn . "
44008020	Chúng-he Pí-tet tui kì kóng : " Ngì thùng ngì ke chhièn khiung-ha fí-me̍t lê ! Ngì ngióng-voi nong-sióng Song-ti ke ên-su cho-tet yung chhièn lòi mâi â !
44008021	Ngài-têu ke kûng-chok ngì mò fun ; yîn-vi chhai Song-ti ke mien-chhièn , ngì ke sîm mò chang .
44008022	Só-yî ngì oi fí-kói , lì-khôi liá-ke chhui-ok , pin khién-khiù Chú ; fe̍t-chá ngì sîm-chûng ke yi-ngiam voi tet-tó sa-miên .
44008023	Ngài khon tet-chhut , ngì chhûng-mân chhit-tu ke kân-khú , pûn chhui-ok khún-póng . "
44008024	Sî-mùn tui Pí-tet lâu Yok-hon kóng : " Khiù ngì-têu vi ngài hiong Chú khì-tó , sṳ́ ngì-têu só-kóng ke sṳ , m̀-voi fat-sên chhai ngài ke sṳ̂n-song . "
44008025	Pí-tet lâu Yok-hon chhai ke-vi cho kien-chṳn , chhòn Chú ke tho-lî , yèn-heu to-chón hi Yâ-lu-sat-lâng . Lu-song , kì-têu ya chhai Sat-mâ-li-â ke tô-tô chhûn-chông chhòn fuk-yîm .
44008026	Yû Chú ke yit-ke thiên-sṳ́ lâu Fî-li kóng : " Hong-hí-lòi , hiong nàm-phién hàng , to ke-thiàu tui Yâ-lu-sat-lâng theu-to Kâ-sat ke lu-song hi . " ( Liá-thiàu lu yí-kîn mò-ngìn hàng . )
44008027	Fî-li chhiu chhut-fat hi . Chhai ke-thiàu lu-song , kì tù-tó yit-ke thai-kam , he Yî-sok-phit-â ke thai-kôn , chhai Yî-sok-phit-â ńg-vòng Kâm-thai-kî ke sú-ha kón-chhièn ; kì yí-kîn sông Yâ-lu-sat-lâng hi kin-pai Song-ti ,
44008028	ke-sṳ̀ oi chón-hi , chhô chhai mâ-chhâ-táng thu̍k siên-tî Yî-soi-â ke sû .
44008029	Sṳn-Lìn lâu Fî-li kóng : " Ngì ko-hi , chhai chhâ-é sùn-thèu hàng . "
44008030	Fî-li chhiu chéu-ko-hi , thâng-tó thai-kam thu̍k siên-tî Yî-soi-â ke sû , chhiu mun kì : " Ngì só thu̍k ke , yû mìn-pha̍k mò ? "
44008031	Kì en-kóng : " Mò ngìn kâu ngài , ngióng-voi mìn-pha̍k ? " Kì chhiu chhiáng Fî-li sông-chhâ , thùng kì khiung-ha chhô .
44008032	Kì só thu̍k ke-thon Sṳn-kîn he : Kì chhiong pûn-ngìn khiên-hi chhṳ̀ ke yòng-è , yu chhiong pûn-ngìn chién-mô ke se yòng-è tiâm-tiâm ; kì ya he án-ngiòng , yit-ki fa m̀ kóng .
44008033	Kì pûn-ngìn khî-fu ; mò ngìn thoi kì chú-chhṳ̀ kûng-ngi . Mò ngìn kóng-tet-chhut kì ke heu-thoi , yîn-vi kì ke sâng-miang yí-kîn pûn-ngìn tui sṳ-kiên chhù-thet .
44008034	Thai-kam mun Fî-li kóng : " Chhiáng mun , siên-tî liá-fa he chṳ́ má-ngìn kóng ke ? He kóng kì chhṳ-kâ , ya-he phe̍t-ngìn ? "
44008035	Fî-li chhiu khôi-khiéu , tui liá-thon Sṳn-kîn khôi-sṳ́ , lâu kì kóng koân-he Yâ-sû ke fuk-yîm .
44008036	Kì-têu kîn-ko yit-ke thi-fông , lu-sùn yû súi , thai-kam kóng : " Liá-vi yû súi , ngài liâng sé-lî kám cho-m̀-tet ? "
44008038	Thai-kam chhiu fûn-fu thìn-chhâ ; Fî-li thùng kì khiung-ha lo̍k-hi súi-chûng , vi kì hàng sé-lî .
44008039	Kì-têu tui súi-chûng sông-lòi yî-heu , Chú ke Lìn chiông Fî-li fut-yèn tai-chéu ; thai-kam mò chai khon-tó kì , chhiu fôn-fôn hí-hí ki-siu̍k kón-lu .
44008040	Heu-lòi , yû-ngìn chhai Â-só-tû tù-tó Fî-li ; kì hàng-phien ke yit-tai thi-fông , chhai tak-ke hiông-chṳ́n chhòn fuk-yîm , chhṳ̍t-to Khái-sat-li-â .
44009001	Thùng-sṳ̀ , Só-lò ki-siu̍k yung hiûng-ok ke khiéu-hi khiúng-hak sin Chú ke ngìn . Kì hi kien thai-chi-sṳ̂ ,
44009002	yêu-khiù fat pûn Thai-mâ-sṳ-kiet kok Yù-thai fi-thòng ke vùn-sû , chún kì sêu-chhà sin-fung liá Tho ke ngìn , mò-lun nàm-ńg , chiông kì-têu chok-hí-lòi , sung-hi Yâ-lu-sat-lâng .
44009003	Kì hi Thai-mâ-sṳ-kiet ke lu-song , voi to sàng ke sṳ̀-chiet , fut-yèn yû thai kông tui thiên-táng hâ-lòi , si-mien cheu-tén kì .
44009004	Kì vang chhai thi-song , thâng-tó yû sâng tui kì kóng : " Só-lò , Só-lò ! Ngì cho-má-ke pet-hoi ngài ? "
44009005	Kì mun-kóng : " Chú â , ngì he má-ngìn ? " Ke sâng en-kóng : " Ngài chhiu-he ngì só pet-hoi ke Yâ-sû .
44009006	Hong-hí-lòi , ngi̍p sàng hi , yû-ngìn voi chiông ngì yin-tông cho ke sṳ lâu ngì kóng . "
44009007	Thèn Só-lò khiung-ha hàng ke ngìn khî chhai ke-vi , kóng m̀-chhut fa ; kì-têu thâng-tó sâng , chúng-he mò khon-tó ngìn .
44009008	Só-lò tui thi-song hong-hí-lòi , pak-khôi muk-chû , má-ke tû khon-m̀-tó . Kì-têu chhiu khiên-tén kì ke sú , tai kì ngi̍p Thai-mâ-sṳ-kiet-sàng .
44009009	Sâm-ngit chûng-kiên , kì khon-m̀-tó ; mò sṳ̍t , ya mò lîm .
44009010	Chhai Thai-mâ-sṳ-kiet yû yit-ke sin-thù , miàng ôn-to Â-nâ-nì-â . Chú chhai yi-siong chûng ham kì kóng : " Â-nâ-nì-â ! " Kì en-kóng : " Chú â , ngài chhai liá-vi . "
44009011	Chú kóng : " Ngì ngiàm-sṳ̀ hi Chhṳ̍t-kiê , chhai Yù-thai vuk-hâ chhìm yit-ke Thai-su-ngìn , miàng ôn-to Só-lò . Kì chhai ke-vi khì-tó ;
44009012	Só-lò chhai yi-siong chûng yí-kîn khon-tó yit-ke miàng ôn-to Â-nâ-nì-â ke ngìn , ngi̍p-lòi vi kì on-sú , pûn kì khon tet-tó . "
44009013	Â-nâ-nì-â en-kóng : " Chú â , chhin-tô ngìn lâu ngài kóng-ko , liá-ke ngìn chhai Yâ-lu-sat-lâng he ngióng-pân ok-thu̍k lòi pet-hoi Ngì ke sṳn-thù .
44009014	Liá-pái kì lòi Thai-mâ-sṳ-kiet , tai-tén chi-sṳ̂-chóng pûn kì ke khièn-piang , oi chok só-yû kin-pai Ngì ke ngìn . "
44009015	Chú lâu kì kóng : " Cho ngì hi ! Yîn-vi Ngài yí-kîn kién-sién kì lòi sṳ-fung Ngài . Kì oi chhai Ngoi-pâng-ngìn , kiûn-vòng , lâu Yî-set-lie̍t-ngìn ke mien-chhièn siên-chhòn Ngài ke miàng .
44009016	Ngài oi chṳ́-sṳ kì , vi-tó Ngài ke yèn-ku , kì yit-thin voi tù-tó chúng-chúng ke khú-nan . "
44009017	Só-yî Â-nâ-nì-â chhiu hi . Kì ngi̍p-hi ke-ngìn vuk-hâ , on-sú chhai Só-lò ke sṳ̂n-song , kóng : " Só-lò hiûng-thi â , chhai ngì lòi liá-vi ke lu-song tui ngì hién-hien ke Chú Yâ-sû chhîn-chhṳ phai ngài lòi , oi pûn ngì chai-ko khon tet-tó , pin pûn Sṳn-Lìn chhûng-mân . "
44009018	Chit-sṳ̀ , yû chhiong ǹg-lìn ke tûng-sî tui Só-lò ke muk-chû tiet-hâ-lòi , kì chhiu chai khon-tet-tó . Só-yî kì hong-hí-lòi , chiap-su sé-lî ;
44009019	sṳ̍t-ko tûng-sî yî-heu , kì ke hi-li̍t chhiu fì-fu̍k . Só-lò chhai Thai-mâ-sṳ-kiet thùng sin-thù khiung-ha he̍t yit-chham sṳ̀-kiên .
44009020	Kì ngiàm-sṳ̀ hi kok fi-thòng siên-chhòn Yâ-sû , kóng : " Kì chhiu-he Song-ti ke Lai-é . "
44009021	Só-yû thâng-tó ke ngìn chhiu kám-kok chhin khì-koai , kóng : " Liá ngìn m̀-he chhai Yâ-lu-sat-lâng sat-hoi ke-têu khì-khiù ke-chak miàng ke ngìn mâ ? Kì lòi liá-vi , kám m̀-he oi chok sin-thù , chiông kì-têu sung pûn ke-têu chi-sṳ̂-chóng mâ ? "
44009022	Chúng-he Só-lò ke kóng-tho fán-chón kien-kâ yû li̍t ; kì yung chhin khiòng ke lun-chṳn lòi chṳn-mìn Yâ-sû he Kî-tuk , sṳ́ Thai-mâ-sṳ-kiet ke Yù-thai-ngìn mò fap-thu lâu kì phien-lun .
44009023	Ko yit-chham sṳ̀-kiên , Yù-thai-ngìn yîm-mèu oi chiông Só-lò chhṳ̀-thet .
44009024	Yû ngìn chiông kì-têu ke kie-va̍k lâu Só-lò kóng . Ke-sṳ̀ , kì-têu ngit-ya chhai sàng-mùn-héu chóng-tén , sióng-oi chhṳ̀ kì .
44009025	Chúng-he , yû yit am-pû , kiâ ho̍k-sâng yung thai làm-è chiông kì tui sàng-chhiòng-táng chhui-lo̍k-hi .
44009026	Só-lò lòi-to Yâ-lu-sat-lâng , sióng-oi thùng sin-thù lòi-vông ; chúng-he thai-kâ chhiòn-phu kiâng kì , m̀ siông-sin kì he sin-thù .
44009027	Vì-yû Pâ-nâ-pâ chiap-na̍p kì , tai kì hi kien sṳ́-thù , tui kì-têu sot-mìn Só-lò ngióng-pân chhai lu-song tù-tó Chú , Chú he ngióng-pân lâu kì kóng-fa , yu lâu kì-têu kóng-hí Só-lò chhai Thai-mâ-sṳ-kiet fung Yâ-sû ke miàng chhòn-tho ke sṳ̀ he ngióng-pân ke yúng-kám .
44009028	Án-ngiòng , Só-lò chhiu thùng sṳ́-thù khiung-ha chhut-ngi̍p , chhai Yâ-lu-sat-lâng fung Chú ke miàng thai-tám chhòn-tho .
44009029	Kì ya tui kóng Hî-lia̍p-fa ke Yù-thai-ngìn chhòn-tho , thùng kì-têu phien-lun ; kì-têu sa sióng-oi chhṳ̀ kì .
44009030	Hiûng-thi tî liá-ke sṳ , kì-têu chhiu tai kì to Khái-sat-li-â , sung kì hi Thai-su .
44009031	Ke-sṳ̀ , chhai Yù-thai , Kâ-li-li , lâu Sat-mâ-li-â tak-vi ke kau-fi , chhiòn-phu yû phìn-ôn . Yîn-vi kin-vi Chú , ya tet-tó Sṳn-Lìn ke pông-chhu , kau-fi chhiu kien-li̍p hí-lòi , ngìn-su ngit-ngit chen-kâ .
44009032	Pí-tet hàng-phien tak só-chhai . Yû yit-pái , kì fóng-mun he̍t chhai Lî-thai ke sṳn-thù ;
44009033	chhai ke-vi , kì tù-tó yit-ke ngìn , miàng ôn-to Yî-nì-ngâ . Liá-ke ngìn pot thân-fûng , soi chhó-chhia̍k pat-ngièn , mò fap-thu hong-hí-lòi .
44009034	Pí-tet tui kì kóng : " Yî-nì-ngâ , Yâ-sû Kî-tuk yî-hó ngì lé . Hong-hí-lòi , chiông ngì ke phî-kut sû-hó ! " Yî-nì-ngâ ngiàm-sṳ̀ chhiu hong-hí-lòi .
44009035	Só-yû he̍t chhai Lî-thai lâu Sâ-lùn ke ngìn tû khon-tó kì , kì-têu chhiu siông-sin Chú .
44009036	Chhai Yok-pha yû yit-ke ńg sin-thù , miàng ôn-to Thai-pí-thai ( Hî-lia̍p-vùn ke fat-yîm he Tô-kâ , yi-sṳ he " Lìn-yòng " ) . Kì hàng-ko chhin-tô hó-sṳ , sòng-sòng pông-chhu khiùng-khú-ngìn .
44009037	Yû yit-ngit , kì pot phiang , sí-thet . Ngìn chiông kì ke sṳ̂-thí sé-chhiang , thìn chhai lèu-táng ke kiên-tú .
44009038	Yok-pha lì Lî-thai mò kí-yén . Chhai Yok-pha ke sin-thù thâng-tó Pí-tet chhai Lî-thai , chhiu phai lióng-ke ngìn hi kien kì , yêu-khiù kì kóng : " Chhiáng ngì kón-kín lòi ngài-têu liá-vi ! "
44009039	Pí-tet chit-sṳ̀ chhut-fat , thùng kì-têu khiung-ha hi . Pí-tet yit to , ngìn chhiu tai kì sông lèu-táng ke kiên-tú hi . Só-yû ke koá-fu vì-tén Pí-tet kín kieu , yu chiông Tô-kâ sên-chhièn só-cho ke nui-sâm lâu ngoi-sâm nâ pûn kì khon .
44009040	Pí-tet fûn-fu thai-kâ chhut-hi , chhiu khúi hâ-hi khì-tó , yèn-heu mien-tui sṳ̂-thí , kóng : " Thai-pí-thai , hong-hí-lòi ! " Kì pak-khôi muk-chû , khon-tó Pí-tet , chhiu chhô-hí-lòi .
44009041	Pí-tet chhûn-sú fù kì hong-hí-lòi , yu ham ke-têu sṳn-thù lâu koá-fu ngi̍p-lòi , chiông Tô-kâ sâng-sâng kâu-pûn kì-têu .
44009042	Liá sêu-sit chhòn-phien Yok-pha , yû chhin-tô ngìn chhiu sin Chú .
44009043	Pí-tet chhai Yok-pha yit-ke chṳ-phì sṳ̂-fu Sî-mùn ke vuk-hâ he̍t hó-tô ngit .
44010001	Chhai Khái-sat-li-â yû yit-ke ngìn ôn-to Kô-nì-liù , he Lò-mâ kiûn-chhui " Yi-thai-li-yàng " ke kiûn-kôn .
44010002	Kì he yit-ke khièn-sṳ̀n-ngìn ; kì lâu kì chhiòn kâ-ngìn tû kin-vi Song-ti ; kì chhin thai-fông kiu-chi khiùng-khú ke Yù-thai-ngìn , sòng-sòng ngie̍t-sîm tui Song-ti khì-tó .
44010003	Yû yit-ngit hâ-chu , sâm-tiám-chûng chó-yu , kì tet-tó yit-ke yi-siong ; chhai yi-siong chûng , kì chhîn-chhîn chhú-chhú khon-tó Song-ti ke yit-ke sṳ́-chá ngi̍p-lòi , ham kì : " Kô-nì-liù ! "
44010004	Kì chu-muk khon-tén thiên-sṳ́ , fî-sòng chho̍k-kiâng , kóng : " Chú â , má-ke sṳ ? " Thiên-sṳ́ kóng : " Song-ti yí-kîn thâng ngì ke khì-tó , ya ki-ngiam ngì só-cho kiu-chi ngìn ke hó-sṳ .
44010005	Liá-ha ngì oi phai-ngìn hi Yok-pha , chhiáng ke ham-cho Pí-tet ke Sî-mùn lòi .
44010006	Kì he̍t chhai yit-ke chṳ-phì sṳ̂-fu Sî-mùn ke vuk-hâ ; Sî-mùn ke vuk chhiu chhai hói-sùn . "
44010007	Ke lâu kì kóng-fa ke thiên-sṳ́ lì-khôi yî-heu , Kô-nì-liù ham lióng-ke phu̍k-ngìn lâu phìn-sòng fu̍k-sṳ kì ke yit-ke khièn-sṳ̀n ke sṳ-ví lòi ,
44010008	chiông só tù-tó ke sṳ lâu kì-têu kóng , yèn-heu phai kì-têu hi Yok-pha .
44010009	Thi-ngi-ngit , kì-têu hàng-lu chiông-khiun Yok-pha . Chhâ-m̀-tô tông-chu ke sṳ̀ , Pí-tet hi vuk-táng khì-tó .
44010010	Kì tú-kî , sióng-oi sṳ̍t tûng-sî ; ke kâ-ngìn chún-phi sṳ̍t-chu ke sṳ̀ , Pí-tet ngi̍p-sṳ̀n khon-tó yit-ke yi-siong .
44010011	Kì khon-tó thiên-khôi , yû tûng-sî kong hâ-lòi , chhiong yit-te thai pu-é , si-chak kok thak-tén , chhui-to thi-song ,
44010012	tî-poi yû thi-song kok-chúng si-kiok ke chéu-chhu , phà-chhùng , ya yû thiên-táng ke fî-niâu .
44010013	Yû sâng tui kì kóng : " Pí-tet , hong-hí-lòi , chhṳ̀ lòi sṳ̍t ! "
44010014	Chúng-he Pí-tet en-kóng : " Chú â , chhie̍t-tui cho-m̀-tet ! Ngài chhiùng-lòi mò sṳ̍t-ko lî-ngì song má-ke vû-ve mò chhiang-li ke tûng-sî . "
44010015	Ke sâng thi-ngi-pái tui kì kóng : " Song-ti só kiet-chhiang ke , ngì cho-m̀-tet khon-cho mò chhiang-li . "
44010016	Án-ngiòng yit-lièn sâm-pái , ke tûng-sî chhiu sû-chón thiên-táng hi .
44010017	Pí-tet tông ngì-fù só khon-tó ke yi-siong he má-ke yi-sṳ ke sṳ̀ , Kô-nì-liù só phai-lòi ke ngìn yí-kîn chhìm-tó Sî-mùn ke vuk-hâ lòi , khî chhai mùn-héu ,
44010018	thai-sâng hêm-kóng : " Yû yit-ke ham-cho Pí-tet ke Sî-mùn he̍t chhai liá-vi mò ? "
44010019	Pí-tet hàn chhai ke-vi sióng , ke yi-siong to-tái he má-ke yi-sṳ , Sṳn-Lìn lâu kì kóng : " Yû sâm-ke ngìn lòi chhìm ngì !
44010020	Ngì hâ-hi , thùng kì-têu khiung-ha hi , m̀-sṳ́ fài-ngì , yîn-vi he Ngài chhâi kì-têu lòi ke . "
44010021	Só-yî Pí-tet hâ-hi , lâu ke-têu ngìn kóng : " Ngài chhiu-he ngì-têu só-oi chhìm ke ngìn . Ngì-têu he vi-tó má-ke lòi nè ? "
44010022	Kì-têu en-kóng : " He kiûn-kôn Kô-nì-liù phai ngài-têu lòi ke ; kì he kin-vi Song-ti ke ngi-ngìn , Yù-thai ke ngìn-mìn chhiòn-phu chhin chûn-kin kì . Yû yit-ke sṳn thiên-sṳ́ chṳ́-sṳ kì , chhiáng ngì hi kiâ vuk-hâ , oi thâng ngì ke kau-hiun . "
44010023	Pí-tet chhiu chhiáng kì-têu ngi̍p-hi , liù kì-têu ko-ya . Thi-ngi-ngit , Pí-tet hong-sṳ̂n thùng kì-têu khiung-ha hi ; yû kí-ke Yok-pha ke hiûng-thi ya thùng kì-têu hi .
44010024	Yu ko yit-ngit , kì-têu chhiu to Khái-sat-li-â . Kô-nì-liù yí-kîn chhiáng kì ke chhîn-chhit lâu hó phèn-yû lòi-to , chhai kiâ vuk-hâ tén-tén .
44010025	Pí-tet yit ngi̍p-mùn , Kô-nì-liù chhiu chin-chhièn , phu̍k chhai kì ke kiok-chhièn pai kì .
44010026	Pí-tet kiak-kiak fù kì hong-hí-lòi , kóng : " Chhiáng hong-hí-lòi , ngài chhṳ-kâ ya he ngìn . "
44010027	Pí-tet yit-phién lâu Kô-nì-liù kóng-fa , yit-phién hàng-tén ngi̍p-hi vuk-tú ; kì khon-tó yû chhin-tô ngìn chhi-si̍p chhai ke-vi .
44010028	Kì lâu kì-têu kóng : " Ngì-têu tî , cheu ngài-têu ke kûi-kí , Yù-thai-ngìn he cho-m̀-tet thùng Ngoi-pâng-ngìn chhîn-khiun ya-he lòi-vông ke ; chúng-he Song-ti yí-kîn chṳ́-sṳ ngài , m̀-hó chiông ngim-hò ngìn khon-cho chhû-siu̍k ya-he mò chhiang-li ke .
44010029	Só-yî ngì-têu chhâi ngìn hi chhiáng ngài ke sṳ̀ , ngài mò thôi-chhṳ̀ chhiu lòi . Liá-ha , chhiáng mun , ngì-têu he vi-tó má-ke ngièn-yîn ham ngài lòi ? "
44010030	Kô-nì-liù kóng : " Si-ngit-chhièn , khiung-yong he hâ-chu sâm-tiám-chûng ke sṳ̀ , ngài chhai vuk-hâ khì-tó . Fut-yèn yû yit-ke ngìn , sâm-fu hàu-kông , khî chhai ngài mien-chhièn ,
44010031	kóng : ' Kô-nì-liù ! Song-ti yí-kîn thâng ngì ke khì-tó , ya ki-ngiam ngì só cho kiu-chi ngìn ke hó-sṳ .
44010032	Ngì oi phai-ngìn hi Yok-pha , chhiáng ke ham-cho Pí-tet ke Sî-mùn lòi . Kì he̍t chhai chṳ-phì sṳ̂-fu Sî-mùn ke vuk-hâ ; Sî-mùn ke vuk chhiu chhai hói-sùn . '
44010033	Só-yî , ngài ngiàm-sṳ̀ phai-ngìn hi chhiáng ngì ; ngì hén kông-lìm , sṳ̍t-chhai chhin hó . Liá-ha , ngài-têu chhiòn-phu chhai Song-ti ke mien-chhièn , oi thâng Chú só fûn-fu ngì kóng yit-chhiet ke fa . "
44010034	Pí-tet khôi-khiéu kóng : " Ngài liá-ha khok-sṳ̍t tî : Song-ti tui-thai só-yû ke ngìn chhiòn-phu phìn-tén .
44010035	Yit-chhiet kin-vi Kì , hàng-vì chṳn-chhṳ̍t ke ngìn , mò-lun he má-ke chúng-chhu̍k , chhiòn-phu he Kì só fôn-hí ke .
44010036	Ngì-têu tî , Kì thûng-ko van-mìn ke Chú — Yâ-sû Kî-tuk , chhòn-pûn Yî-set-lie̍t-ngìn ke chṳ̂n-tho he fò-phìn ke fuk-yîm .
44010037	Yok-hon siên-chhòn sé-lî yî-lòi , ke tui Kâ-li-li khôi-sṳ́ chhòn-phien Yù-thai chhiòn-thi ke tho-lî , ngì-têu chhiòn-phu tî .
44010038	Ngì-têu ya thâng-ko : Song-ti he ngióng-pân yung Sṳn-Lìn lâu nèn-li̍t chhûng-mân Nâ-sat-le̍t-ngìn Yâ-sû . Kì hi-to tak só-chhai hàng hó-sṳ , yî-hó só-yû pûn Mô-kúi khúng-chṳ ke ngìn , yîn-vi Song-ti lâu kì thùng-chhai .
44010039	Kì chhai Yâ-lu-sat-lâng lâu khì-thâ Yù-thai-ngìn ke thi-fông só cho ke yit-chhiet sṳ , yû ngài-têu cho kien-chṳn-ngìn . Kì-têu chiông kì tâng-sí chhai sṳ̍p-sṳ-ka-táng ;
44010040	chúng-he , thi-sâm-ngit , Song-ti sṳ́ kì tui sí fu̍k-fa̍t , pin tui ngìn hién-hien .
44010041	Kì m̀-he hién-hien pûn só-yû ke ngìn khon , chṳ́-yû pûn ngài liá-têu Song-ti siên kién-sién lòi cho kien-chṳn ke ngìn khon . Kì tui sí fu̍k-fa̍t yî-heu , ngài-têu sṳt thùng kì khiung-ha sṳ̍t khiung-ha lîm .
44010042	Kì min-lin ngài-têu chiông fuk-yîm chhòn pûn chung-ngìn , chṳn-mìn kì chhiu-he Song-ti só sat-li̍p , oi cho sâng-ngìn lâu sí-ngìn ke sṳ́m-phan-chá .
44010043	Só-yû ke siên-tî ya vi kì cho kien-chṳn ; kì-têu kóng : Fàm sin kì ke , chhiu cho-tet thûng-ko kì ke miàng tet-tó sa-chhui . "
44010044	Pí-tet hàn kóng-tén tho-lî ke sṳ̀ , Sṳn-Lìn kong chhai só-yû liâng-su tho-lî ke ngìn sṳ̂n-song .
44010045	Ke-têu thèn Pí-tet tui Yok-pha lòi ke Yù-thai sin-thù , khon-tó Song-ti chiông Sṳn-Lìn ke ên-su ya tó chhai Ngoi-pâng-ngìn ke sṳ̂n-song , chhiu kám-kok chhin khì-koai ;
44010046	yîn-vi kì-têu thâng-tó liá-têu ngìn yung su̍k-lìn ke ngî-ngièn kóng-fa , ya siung-chan Song-ti vì-thai . Só-yî Pí-tet chhiu kóng :
44010047	" Liá-têu ngìn yí-kîn liâng-su Sṳn-Lìn , thùng ngài-têu khiung-yong ; má-ngìn cho-tet kim-chṳ́ kì-têu liâng-su súi ke sé-lî nè ? "
44010048	Yîn-vi án-ngiòng , kì fûn-fu kì-têu fung Yâ-sû Kî-tuk ke miàng liâng sé-lî . Kì-têu yu yêu-khiù Pí-tet thùng kì-têu khiung-ha he̍t kí-ngit .
44011001	Sṳ́-thù lâu chhai Yù-thai chhiòn-thi ke sin-thù thâng-tó yû-têu Ngoi-pâng-ngìn ya chiap-su Song-ti ke tho liá-khien sṳ .
44011002	Só-yî , Pí-tet to Yâ-lu-sat-lâng ke sṳ̀ , ke-têu chú-chông Ngoi-pâng-ngìn ya oi liâng-su kot-lî ke ngìn chhiu phî-phìn kì kóng :
44011003	" Ngì ngióng-pân hi mò su kot-lî ke Ngoi-pâng-ngìn vuk-hâ cho ngìn-hak , yu thùng kì-têu khiung-ha sṳ̍t-fan â ! "
44011004	Pí-tet chhiu chiông sṳ-chhìn ke kîn-ko yit-yit lâu kì-têu sot-mìn .
44011005	Kì kóng : " Chhai Yok-pha sàng-tú khì-tó ke sṳ̀ , ngài ngi̍p-sṳ̀n khon-tó yit-ke yi-siong . Yû tûng-sî tui thiên-táng kong hâ-lòi , chhiong yit-te thai pu-é , si-chak kok thak-tén , chhui-lo̍k chhai ngài ke mien-chhièn .
44011006	Ngài chu-yi khon , tî-poi yû thi-song si-kiok ke thèu-sâng , yâ-chhu , phà-chhùng , ya yû thiên-táng ke fî-niâu .
44011007	Ngài yu thâng-tó yû sâng tui ngài kóng : ' Pí-tet , hong-hí-lòi , chhṳ̀ lòi sṳ̍t ! '
44011008	Ngài kóng : ' Chú â , chhie̍t-tui cho-m̀-tet ! Ngài chhiùng-lòi mò sṳ̍t-ko lî-ngì song má-ke vû-ve mò chhiang-li ke tûng-sî . '
44011009	Tui thiên-táng lòi ke sâng yu kóng : ' Song-ti só kiet-chhiang ke , ngì cho-m̀-tet khon-cho mò chhiang-li . '
44011010	Án-ngiòng yit-lièn sâm-pái ; chui-heu , ke tûng-sî chhiu sû-chón thiên-táng hi .
44011011	Tú-tú chhai ke-sṳ̀ , su phai tui Khái-sat-li-â lòi chhìm ngài ke sâm-ke ngìn , to ngài só-he̍t ke kâ-ngìn ke vuk-hâ .
44011012	Sṳn-Lìn chṳ́-sṳ ngài thùng kì-têu khiung-ha hi , m̀-sṳ́ fài-ngì . Liá liuk-ke Yok-pha ke hiûng-thi ya thùng ngài khiung-ha hi ; ngài-têu lûng-chúng ngi̍p-hi Kô-nì-liù ke vuk-tú .
44011013	Kô-nì-liù lâu ngài-têu kóng , kì ngióng-pân khon-tó yit-ke thiên-sṳ́ khî chhai kì ke vuk-tú , tui kì kóng : ' Ngì oi phai ngìn hi Yok-pha , chhiáng ke ham-cho Pí-tet ke Sî-mùn lòi .
44011014	Kì yû fa oi tui ngì kóng , pûn ngì lâu ngì ke chhiòn-kâ tet-kiu . '
44011015	Ngài yit khôi-sṳ́ kóng-tho , Sṳn-Lìn chhiu kong-lìm chhai kì-têu ke sṳ̂n-song , chhiong thèu-yit-pái kong-lìm chhai ngài-têu sṳ̂n-song khiung-yong .
44011016	Ngài chhiu sióng-hí Chú sṳt kóng-ko : ' Yok-hon yung súi hàng sé-lî , chúng-he ngì-têu voi liâng-su Sṳn-Lìn ke sé-lî . '
44011017	Ki-yèn Song-ti chiông liá-ke ên-su ya su-pûn ke-têu Ngoi-pâng-ngìn , chhiong ngài-têu sin Chú Yâ-sû Kî-tuk ke sṳ̀ Kì su-pûn ngài-têu ke khiung-yong ; ngài he má-ngìn , kám cho-tet chú-tóng Song-ti mâ ? "
44011018	Kì-têu thâng-tó liá-têu fa , chhiu mò chai-ko phî-phìn , chṳ́-yû siung-chan Song-ti kóng : " Án-ngiòng khon hí-lòi , Song-ti ya su ên-tién pûn Ngoi-pâng-ngìn , pûn kì-têu yîn fí-kói tet-tó sâng-miang ! "
44011019	Liá-sṳ̀ , ke-têu sin-thù yîn-vi Sṳ̂-thì-fán sùn-tho só yîn-hí ke pet-hoi , fûn-san to Fî-nì-kî , Sai-phú-lu-sṳ̂ , lâu Ôn-thì-â ; kì-têu chṳ́-yû tui Yù-thai-ngìn chhòn-tho .
44011020	Chúng-he , yû-têu he̍t chhai Sai-phú-lu-sṳ̂ lâu Kú-li-nai ke sin-thù lòi-to Ôn-thì-â ; kì-têu ya hiong Hî-lia̍p-ngìn chhòn Chú Yâ-sû ke fuk-yîm .
44011021	Chú ke nèn-li̍t thùng kì-têu khiung-ha , chhiu yû chhin-tô ngìn siông-sin lòi kûi Chú .
44011022	Liá sêu-sit chhòn-to Yâ-lu-sat-lâng ke kau-fi , kì-têu chhiu phai Pâ-nâ-pâ hi Ôn-thì-â .
44011023	Pâ-nâ-pâ hi-to ke sṳ̀ , khon-tó Song-ti su-fuk pûn ke-têu ngìn , chhiu chhin fôn-hí ; kì khien kì-têu thai-kâ oi chôn-sîm yit-yi sin-kho Chú .
44011024	Pâ-nâ-pâ he yit-ke hó ngìn , pûn Sṳn-Lìn chhûng-mân , yû kiên-khiòng ke sin-sîm . Yîn-vi án-ngiòng , chhiu yû chhin-tô ke ngìn kûi-su̍k Chú .
44011025	Heu-lòi , Pâ-nâ-pâ hi Thai-su chhìm Só-lò ;
44011026	chhìm-tó yî-heu , chhiu tai kì chón Ôn-thì-â . Chiuk-chiuk yû yit-ngièn ke sṳ̀-kiên , kì lióng-sà thùng kau-fi ke fi-yû khiung-ha chhi-fi , ya kau-hiun tô-tô ke ngìn . Sin-thù pûn-ngìn ham-cho " Kî-tuk-thù " chhiu-he tui Ôn-thì-â khôi-sṳ́ ke .
44011027	Ke-sṳ̀ , yû kí-ke siên-tî tui Yâ-lu-sat-lâng lòi-to Ôn-thì-â .
44011028	Khì-chûng yû yit-ke miàng ôn-to Â-kâ-pu ; kì tet-tó Sṳn-Lìn ke chṳ́-sṳ , hong-hí-lòi yi-ngièn thiên-ha voi yû ngiàm-chhung ke kî-fông . ( Liá-ke sṳ to Khiet-lò-thi chóng-khièn ke sṳ̀ chṳn-kîn fat-sên . )
44011029	Só-yî sin-thù kiet-thin , cheu tak-sà ke li̍t-liong , chhut chhièn pông-chhu he̍t chhai Yù-thai ke hiûng-thi chí-moi .
44011030	Kì-têu chhiu cheu án-ngiòng hàng , thok Pâ-nâ-pâ lâu Só-lò chiông chhièn tai-hi kâu-pûn kau-fi ke chung chóng-ló .
44012001	Ke-sṳ̀ , Hî-li̍t-vòng ha-sú pet-hoi kau-fi ke yit-têu ngìn .
44012002	Kì yung tô-é chhṳ̀-sí Yok-hon ke â-kô Ngâ-kok .
44012003	Kì khon Yù-thai-ngìn chhin fôn-hí liá-ke sṳ , yu hi chok Pí-tet . ( Liá-ke sṳ fat-sên chhai Chhù-kau-chiet ke khì-kiên . )
44012004	Kì chok-tó Pí-tet heu , chiông kì koân chhai kâm-ngiu̍k tú , kâu-pûn si-pân ke kín-ví khon-sú , mî-pân yû si-ke ngìn . Hî-li̍t kie-va̍k chhai Phàn-ko-chiet heu chiông kì tai-chhut-lòi , tông-chung sṳ́m-phan kì .
44012005	Só-yî , Pí-tet chhai kâm-ngiu̍k tú pûn-ngìn chóng-to sí-sí ; chúng-he , kau-fi ke hiûng-thi chí-moi vi kì tui Song-ti pet-chhiet khì-tó .
44012006	Hî-li̍t oi chiông Pí-tet tai-chhut-lòi sṳ́m-phan ke chhièn yit am-pû , Pí-tet soi chhai lióng-ke kín-ví ke tông-chûng , yû lióng-thiàu thiet-lien-é só-tén kì , mùn-ngoi yu yû kín-ví chóng-tén .
44012007	Fut-yèn , Chú ke yit-ke thiên-sṳ́ khî chhai kì sùn-thèu , yû kông cheu chhai kâm-lò-tú . Thiên-sṳ́ phok Pí-tet ke kiên-thèu , ham-siáng kì , kóng : " Kiak-kiak hong-hí-lòi ! " Ke thiet-lien-é chhiu tui Pí-tet ke sú lut-hâ-lòi .
44012008	Thiên-sṳ́ lâu kì kóng : " Yêu-tai kiê-hó , hài-è chok-hí-lòi . " Pí-tet chhiu cheu án-ngiòng cho . Thiên-sṳ́ yu kóng : " Ngoi-sâm kâ-tén , thèn ngài lòi . "
44012009	Pí-tet thèn-tén kì hàng-chhut kâm-ngiu̍k , hàn m̀-tî thiên-sṳ́ só-cho ke he chṳ̂n-sṳ̍t ke sṳ , láu-tó he khon-tó yi-siong .
44012010	Kì-têu thûng-ko thi-yit-koân ke kín-ví , yu ko thi-ngi-koân , chui-heu , lòi-to chhṳ̍t-chiap theu-to sàng-tú ke thiet-mùn ; ke mùn chhṳ-kâ tá khôi-lòi . Kì-têu chhut-lòi , hàng-ko yit-thiàu kiê-lu ; thiên-sṳ́ fut-yèn-kiên chhiu lì-khôi Pí-tet .
44012011	Liá-sṳ̀ , Pí-tet chang chhîn-siáng ko-lòi ; kì kóng : " Liá-ha ngài chang tî liá he chṳ̂n-sṳ̍t ke ; Chú chhâi Kì ke thiên-sṳ́ lòi , kiu ngài thot-lì Hî-li̍t ke sú lâu Yù-thai-ngìn só khì-thai yit-chhiet ke ham-hoi . "
44012012	Liáu-kié liá-ke chhìn-hìn yî-heu , kì chhiu hi Yok-hon-Mâ-khó ke â-mê Mâ-li-â ke vuk-hâ ; yû hó-tô ngìn chhi-si̍p chhai ke-vi khì-tó .
44012013	Pí-tet phông ngoi-mùn , yû yit-ke miàng ôn-to Lò-thai ke sṳ́-ńg chhut-lòi thâng khon-é .
44012014	Kì ngin-chhut he Pí-tet ke sâng-yîm , fôn-hí to m̀ ki-tet khôi-mùn , chhiu chéu-hi lâu thai-kâ kóng Pí-tet khî chhai mùn-ngoi .
44012015	Kì-têu kóng : " Ngì pot-tiên he-mò ! " Ke sṳ́-ńg kiên-chhṳ̀ kóng chṳn-kîn yû liá-ke sṳ . Kì-têu chhiu kóng : " Pha he kì ke thiên-sṳ́ ! "
44012016	Pí-tet ki-siu̍k kín phông-mùn . Kì-têu tá-khôi mùn , khon-tó chṳn-kîn he Pí-tet , chhiu chho̍k-kiâng yu fôn-hí .
44012017	Pí-tet yung sú cho ki-ho , ham kì-têu mo̍k chhut-sâng , yèn-heu lâu kì-têu sot-mìn : Chú he ngióng-pân tai kì chhut kâm-ngiu̍k ke . Pí-tet yu fûn-fu kì-têu : " Chiông sêu-sit thùng Ngâ-kok lâu chung hiûng-thi kóng " ; kì chhiu lì-khôi , hi phe̍t ke só-chhai .
44012018	Thiên-kông ke sṳ̀ , kín-ví lon-to mò-kat mò-sat , m̀ tî Pí-tet to-tái fat-sên má-ke sṳ-chhìn .
44012019	Hî-li̍t ha-lin sêu-chhà , chúng-he mò Pí-tet ke yáng-chiak ; kì chhiu sṳ́m-mun kín-ví , fûn-fu chiông kì-têu lâi-hi chhṳ̀-sí . Liá-ke sṳ yî-heu , Hî-li̍t lì-khôi Yù-thai , hi Khái-sat-li-â , he̍t chhai ke-vi .
44012020	Hî-li̍t tui Thai-ngì lâu Sî-tun ke ngìn-mìn thai fat-khién ; só-yî , kì-têu chhûi-phai thoi-péu-thòn hi kien Hî-li̍t . Kì-têu siên tet-tó kiûng-thìn ke chúng-kón Pak-lâ-sṳ̂-tû ke thùng-chhìn , yèn-heu tui Hî-li̍t khiù-fò , yîn-vi kì-têu ke liòng-sṳ̍t he tui vòng só kón ke só-chhai lòi tet-tó kiûng-kip .
44012021	Chhai só-thin ke ngit-è , Hî-li̍t chok-tén vòng-fu̍k , chhô chhai vòng-vi , tui ngìn-mìn yên-kóng .
44012022	Kì-têu thai-sâng hêm-kóng : " Liá he sṳ̀n-mìn ke sâng , m̀-he ngìn ke sâng ! "
44012023	Yîn-vi Hî-li̍t mò chiông yùng-kông kûi-pûn Song-ti , Chú ke thiên-sṳ́ chit-sṳ̀ chhiu chit-fa̍t kì . Kì chhiu pûn chhùng-è ngâu-sí .
44012024	Song-ti ke tho ki-siu̍k fat-chán , ngit-ngit hîn-vong .
44012025	Pâ-nâ-pâ lâu Só-lò phan-hó su kâu-thok ke sṳ yî-heu , chhiu tui Yâ-lu-sat-lâng to-chón hi ; kì-têu ya tai Yok-hon-Mâ-khó khiung-ha hi .
44013001	Chhai Ôn-thì-â kau-fi chûng , yû kí-ke siên-tî lâu kau-sṳ̂ , chhiu-he Pâ-nâ-pâ , Sî-mien ( phiên-miàng " Vû-hon " ) , Kú-li-nai-ngìn Lu-khiù , thùng fûn-fûng ke vòng Hî-li̍t khiung-ha chóng-thai ke Mâ-ngiam , hàn-yû Só-lò .
44013002	Kì-têu kin-pai Chú , kim-sṳ̍t ke sṳ̀ , Sṳn-Lìn lâu kì-têu kóng : " Ngì-têu oi vi Ngài phai Pâ-nâ-pâ lâu Só-lò , hi cho Ngài fû-seu kì-têu tâm-ngim ke kûng-chok . "
44013003	Só-yî , kì-têu kim-sṳ̍t khì-tó heu , chhiu vi Pâ-nâ-pâ lâu Só-lò on-sú , phai kì-têu chhut-hi .
44013004	Pâ-nâ-pâ lâu Só-lò ki-yèn su Sṳn-Lìn chhâi-phai , chhiu hâ Sî-liù-kî hi , tui ke-vi chhô-sòn hi Sai-phú-lu-sṳ̂ .
44013005	Kì-têu yit-to Sat-lâ-mí , chhiu chhai Yù-thai-ngìn ke kok fi-thòng chhòn Song-ti ke tho . Yok-hon-Mâ-khó chhai ke-vi hia̍p-chhu kì-têu kûng-chok .
44013006	Kì-têu hàng-phien chhiòn-tó , yit-chhṳ̍t to Pha-fut , chhai ke-vi tù-tó yit-ke miàng ôn-to Pâ-Yâ-sû ke su̍t-sṳ ; kì he yit-ke Yù-thai-ngìn , ya he ká siên-tî .
44013007	Kì lâu tó-song ke chúng-tuk Sṳ-khiù-Pó-lò chhin yû kâu-chhìn . Chúng-tuk he chhûng-mìn-ngìn ; kì chhiáng Pâ-nâ-pâ lâu Só-lò lòi , oi thâng Song-ti ke tho .
44013008	Chúng-he , su̍t-sṳ Yî-lî-mâ ( Yî-lî-mâ he kì Hî-lia̍p ke miàng ) fán-tui kì-têu ; kì sióng-oi chú-chṳ́ chúng-tuk chiap-su liá-ke sin-ngióng .
44013009	Liá-sṳ̀ , Só-lò — yu ôn-to Pó-lò , pûn Sṳn-Lìn chhûng-mân , chhiu hìm ke su̍t-sṳ ,
44013010	kóng : " Ngì liá Mô-kúi ke lai-é , yit-chhiet chṳn-ngi ke sù-thi̍t , chhûng-mân kok-chúng sià-ok lâu kúi-cha ke ngìn ! Ngì vâi-khiuk Chú ke chṳ̂n-tho , hàn m̀-hén thìn mâ !
44013011	Liá-ha Chú oi chit-fa̍t ngì ; ngì voi chhiâng-miâng , chhiam-sṳ̀ khon-m̀-tó ngit-kông . " Yî-lî-mâ ke muk-chû chit-sṳ̀ mùng-mùng vû-am ; kì si-chhu kín miâ , khiù ngìn khiên kì .
44013012	Chúng-tuk khon-tó só fat-sên ke sṳ , tui Chú ke tho-lî kám-kok chhin hî-khì , chhiu siông-sin .
44013013	Pó-lò lâu kì ke thùng-phân tui Pha-fut khôi-sòn , lòi-to Phòng-fî-li-â ke Phe̍t-kâ ; Yok-hon-Mâ-khó chhai ke-vi lì-khôi kì-têu , chón Yâ-lu-sat-lâng hi .
44013014	Kì-têu tui Phe̍t-kâ ki-siu̍k hiong-chhièn hàng , to Pí-sî-tí ke Ôn-thì-â . Chhai Ôn-sit-ngit , kì-têu hi-to Yù-thai-ngìn ke fi-thòng chhâm-kâ lî-pai .
44013015	Thu̍k-liáu Mô-sî ke fap-li̍t lâu siên-tî ke sû yî-heu , kón fi-thòng ke ham ngìn hi lâu kì-têu kóng : " Lióng-vi hiûng-thi , na-he ngì-têu yû miên-li chung-ngìn ke fa , chhiáng kóng ! "
44013016	Pó-lò chhiu khî-hí-lòi , pí sú-se , kóng : " Yî-set-lie̍t thùng-pâu lâu só-yû kin-vi Song-ti ke Ngoi-pâng-ngìn â , chhiáng thâng ngài kóng !
44013017	Yî-set-lie̍t-ngìn ke Song-ti kién-sién ngài-têu ke chú-siên . Kì-têu he̍t chhai Âi-khi̍p cho ngoi-koet-ngìn ke sṳ̀ , Song-ti sṳ́ kì-têu sàng-cho thai ke mìn-chhu̍k , yung thai khièn-nèn ke sú tai kì-têu chhut Âi-khi̍p .
44013018	Chhai khóng-yâ , Kì ngiûn-nai kì-têu si-sṳ̍p-ngièn .
44013019	Kì sêu-me̍t Kâ-nàm-thi chhit-ke mìn-chhu̍k , chiông ke thú-thi kâu-pûn kì-têu cho sán-ngia̍p .
44013020	Liá-têu sṳ ke kîn-ko thai-yok yû si-pak ńg-sṳ̍p ngièn . " Yî-heu , Song-ti yu vi kì-têu sat-li̍p sṳ-sṳ̂ , chhṳ̍t-to siên-tî Sat-mû-ngí ke sṳ̀ .
44013021	Heu-lòi , kì-têu thó oi yû yit-ke vòng , Song-ti chhiu tui Phien-ngâ-mén kî-chhu̍k sién-chhut Kî-sṳ ke lai-é Só-lò , li̍p kì cho kì-têu ke vòng , khiung si-sṳ̍p-ngièn kiú .
44013022	Fi-thet Só-lò heu , Song-ti yu sién-li̍p Thai-ví cho kì-têu ke vòng . Koân-he Thai-ví , Song-ti kóng : ' Ngài yí-kîn chhìm-tó Yâ-sî ke lai-é Thai-ví ; kì he ha̍p Ngài sîm-yi ke ngìn , kì voi chûn-hàng Ngài yit-chhiet ke chṳ́-yi . '
44013023	Tui kì ke heu-thoi , Song-ti cheu chhṳ-kâ ke yin-hí vi Yî-set-lie̍t-ngìn sat-li̍p yit-ke Kiu-chú , chhiu-he Yâ-sû .
44013024	Yâ-sû khôi-sṳ́ kûng-chok yî-chhièn , Yok-hon tui chhiòn-thí Yî-set-lie̍t-ngìn chhòn-tho , ham kì-têu lì-khôi chhui-ok , chiap-su sé-lî .
44013025	Yok-hon ke sṳ́-min voi vàn-sṳ̀n yî-chhièn , kì tui Yî-set-lie̍t-ngìn kóng : ' Ngì-têu sióng ngài he má-ngìn ? Ngài pin m̀-he ngì-têu só khì-thai ke ; chúng-he , kì chhiu voi to lé , ngài lièn lâu kì thot-hài ya mò chṳ̂-kiet . '
44013026	" Kok-vi thùng-pâu — Â-pak-lâ-hón ke chṳ́-sûn , lâu só-yû kin-vi Song-ti ke Ngoi-pâng-ngìn â ! Liá chṳ́n-kiu ke chṳ̂n-tho chhiu-he oi chhòn-pûn ngài-têu ke !
44013027	Chúng-he , he̍t chhai Yâ-lu-sat-lâng ke ngìn lâu kì-têu ke liâng-chhiu m̀-tî kì he Kiu-chú , ya mò mìn-pha̍k mî-yit-ke Ôn-sit-ngit só thu̍k ke siên-tî-sû . Kì-têu chiông Yâ-sû thin-chhui , tú-tú-hó yin-ngiam siên-tî ke yi-ngièn .
44013028	Sûi-yèn kì-têu chhìm m̀-tó phan kì sí-hìn ke lî-yù , hàn-he yêu-khiù Pí-lâ-tô chhṳ-sí kì .
44013029	Kì-têu cho-liáu siên-tî-sû só siá koân-he Yâ-sû yit-chhiet ke sṳ yî-heu , chhiu chiông kì tui sṳ̍p-sṳ-ka-táng chhí-hâ-lòi , piong chhai fùn-mu-tú .
44013030	Chúng-he , Song-ti sṳ́ kì tui sí fu̍k-fa̍t ;
44013031	chhai yit-chham sṳ̀-kiên tông-chûng , kì hó-tô pái hién-hien pûn ke-têu sṳt thùng kì khiung-ha tui Kâ-li-li to Yâ-lu-sat-lâng hi ke ngìn khon . Liá-têu ngìn muk-chhièn chhai mìn-kiên he kì ke kien-chṳn-ngìn .
44013032	Ngài-têu liá-ha po ngì-têu hó sêu-sit : Thûng-ko Yâ-sû ke fu̍k-fa̍t , Song-ti thèu-pái tui ngài-têu ke chú-siên só yin-hí ke , liá-ha yí-kîn tui ngài-têu cho chṳ́-sûn ke sṳ̍t-hien lé . Chhiong Sṳ̂-phiên thi-ngi-phiên só kóng : Ngì he Ngài ke Lai-é ; kîm-pû-ngit khôi-sṳ́ , Ngài cho ngì ke Â-pâ .
44013033	
44013034	Lun-tó sṳ́ kì tui sí fu̍k-fa̍t , yún-yén m̀-voi chai sí ke sṳ , Song-ti án-ngiòng kóng-ko : Ngài oi chiông sṳ̀n-sṳn khok-sṳ̍t ke ên-tién su-pûn ngì-têu , chhiu-he Ngài só yin-hí oi pûn Thai-ví ke .
44013035	Chhai nang-ngoi yit-phiên , Sṳ̂-phiên ke chok-chá ya kóng : Ngì m̀-voi pûn Ngì chûng-sîm ke phu̍k-ngìn mièn-thet .
44013036	Thai-ví chhai sṳ-kiên ke sṳ̀ , sṳ̍t-hàng Song-ti ke chṳ́-yi ; kì sí heu , pûn-ngìn mài chhai chú-siên ke sùn-thèu , yí-kîn mièn-thet .
44013037	Chúng-he , Song-ti sṳ́ kì tui sí fu̍k-fa̍t ke ke yit-vi , chhiu mò mièn-thet .
44013038	Só-yî hiûng-thi â , ngì-têu oi tî : Liá sa-chhui ke fuk-yîm chhiu-he Yâ-sû chhòn pûn ngì-têu ke .
44013039	Ngì-têu kho Mô-sî ke fap-li̍t chhai mò fap-thu tet-tó chhṳ̂n-ngi ke yit-chhiet sṳ-song , mî-yit-ke sin-kho Yâ-sû ke ngìn chhiòn-phu voi tet-tó chhṳ̂n-ngi .
44013040	Só-yî , ngì-têu oi se-ngi , kiâng-pha siên-tî só-kóng ke fa fat-sên chhai ngì-têu ke sṳ̂n-song :
44013041	Khon â , siet-thu̍k Song-ti ke ngìn â , ngì-têu voi thai chho̍k-kiâng , voi sí-thet ! Yîn-vi Ngài chhai ngì-têu ke sṳ̀-thoi só cho ke sṳ , sûi-yèn yû-ngìn lâu ngì-têu kóng-hí , ngì-têu chúng-he m̀ sin ! "
44013042	Pó-lò lâu Pâ-nâ-pâ oi lì-khôi fi-thòng ke sṳ̀ , thai-kâ chhiáng kì-têu ha yit-ke Ôn-sit-ngit chai lòi , tui kì-têu kóng-kié liá-têu sṳ .
44013043	San-fi heu , chhin-tô Yù-thai-ngìn lâu ngi̍p Yù-thai-kau ke Ngoi-pâng-ngìn thèn-tén Pó-lò lâu Pâ-nâ-pâ hi . Kì lióng-sà chhiu kú-li kì-têu oi chhai sên-fa̍t-song ki-siu̍k yí-kho Song-ti ke ên-tién .
44013044	Ha yit-ke Ôn-sit-ngit , chhâ-m̀-tô chhiòn-sàng ke ngìn lûng-chúng lòi-to , oi thâng Chú ke tho-lî .
44013045	Yù-thai-ngìn khon-tó án thai-khiùn ke ngìn , chhiu chhin chhit-tu ; kì-têu ngang lâu Pó-lò au , yu fí-pong kì .
44013046	Chúng-he , Pó-lò lâu Pâ-nâ-pâ hàn-kha yúng-kám lòi siên-chhòn kóng : " Song-ti ke tho siên chhòn-pûn ngì-têu he yin-tông ke ; chúng-he ngì-têu m̀ chiap-su , ton-thin chhṳ-kâ mò chṳ̂-kiet tet yún-sên . Só-yî , ngài-têu oi lì-khôi ngì-têu , hi Ngoi-pâng-ngìn ke-vi ;
44013047	yîn-vi Chú sṳt fûn-fu ngài-têu kóng : Ngài yí-kîn sat-li̍p ngì cho Ngoi-pâng-ngìn ke kông , ham ngì chiông kiu-ên tai-to thiên-ngài hói-kok hi . "
44013048	Ngoi-pâng-ngìn thâng-liáu liá-ke fa , chhiu chhin fôn-hí , siung-chan Chú ke tho-lî ; ke-têu Song-ti só kién-sién lòi chiap-su yún-sên ke ngìn , lûng-chúng sàng-cho sin-thù .
44013049	Chú ke tho-lî chhiu chhòn-phien ke yit-tai ke só-chhai .
44013050	Chúng-he , Yù-thai-ngìn san-thung song-liù sa-fi-chûng khièn-sṳ̀n ke fu-ngìn-kâ , lâu tông-thi yû thi-vi ke ngìn-sṳ , thùng-sîm pet Pó-lò lâu Pâ-nâ-pâ , kiuk kì-têu lì-khôi ke-vi .
44013051	Kì lióng-sà chiông kiok-hong ke nài-fún tém-thet lòi kín-ko kì-têu , yèn-heu chhiu hi Yî-kô-ngiam .
44013052	Chhai Pí-sî-tí ke Ôn-thì-â , ke-têu sin-thù mân-sîm fôn-hí , yu pûn Sṳn-Lìn chhûng-mân .
44014001	Chhai Yî-kô-ngiam ya fat-sên khiung-yong ke sṳ . Pó-lò lâu Pâ-nâ-pâ hi Yù-thai-ngìn ke fi-thòng ; kì-têu ke kóng-tho sṳ́ chhin-tô Yù-thai-ngìn lâu Ngoi-pâng-ngìn sàng-cho sin-thù .
44014002	Chúng-he ke-têu m̀ sin ke Yù-thai-ngìn san-thung Ngoi-pâng-ngìn , sṳ́ kì-têu nâu sin-thù .
44014003	Kì lióng-sà chhai ke-vi he̍t hó-kiú , thai-tám thàm-lun Chú ke sṳ . Chú su pûn kì-têu hàng sṳ̀n-chiak lâu khì-sṳ ke nèn-li̍t , yung án-ngiòng chṳn-mìn kì-têu só chhòn koân-he Chú ên-tién ke sin-sit he chṳ̂n-sṳ̍t ke .
44014004	Sàng-tú ke chung-ngìn chhiu fûn-phai , yû-têu fù Yù-thai-ngìn , yû-têu fù sṳ́-thù .
44014005	Ke-sṳ̀ , Ngoi-pâng-ngìn lâu Yù-thai-ngìn pin kì-têu ke liâng-chhiu kiet-sîm oi sông-hoi sṳ́-thù , yung sa̍k-thèu te̍p-sí kì-têu .
44014006	Sṳ́-thù tî liá-ke sṳ chhiu sám-chéu , hi Lî-kô-nì ke Lu-sṳ̂-tet-sàng lâu Thi̍t-pí-sàng , pin fu-khiun ke thi-khî ,
44014007	chhai ke-têu thi-fông ki-siu̍k chhòn fuk-yîm .
44014008	Chhai Lu-sṳ̂-tet sàng-tú yû yit-ke ngìn , chhut-se chhiu khiò-kiok , chhiùng-lòi m̀-sṳt hàng-ko lu .
44014009	Kì chhô chhai ke-vi thâng Pó-lò kóng-tho . Pó-lò chu-muk khon kì , khon-chhut kì yû sin-sîm , voi tet-tó yî-hó ,
44014010	chhiu thai-sâng kóng : " Ngì hong-hí-lòi , khî-chhṳ̍t ! " Ke ngìn chhiu thiau-hí-lòi , khôi-sṳ́ hàng-lu .
44014011	Chung-ngìn khon-tó Pó-lò só-cho ke sṳ , chhiu yung Lî-kô-nì-fa thai-sâng hêm-kóng : " Sṳ̀n-mìn fa-sṳ̂n pien-cho ngìn , kong-lìm chhai ngài-têu ke chûng-kiên lô ! "
44014012	Kì-têu chhiu hêm Pâ-nâ-pâ " Chhiu-sṳ̂ " , hêm Pó-lò " Hî-ngí-mí " , yîn-vi kì tai-thèu kóng-fa .
44014013	Sàng-ngoi Chhiu-sṳ̂-meu ke chi-sṳ̂ khiên-tén ngiù , tai-tén fâ , lòi-to sàng mùn-héu , oi thùng chung-ngìn khiung-ha hien-chi pûn sṳ́-thù .
44014014	Pâ-nâ-pâ lâu Pó-lò thâng-tó kì-têu sióng-oi cho ke sṳ , chhiu chhá-lan sâm , thiau-ngi̍p ngìn-khiùn , thai-sâng kóng :
44014015	" Kok-vi , ngì-têu cho-má-ke cho liá-têu sṳ nè ? Ngài-têu lâu ngì-têu khiung-yong , ya he ngìn ! Ngài-têu lòi liá-vi chhòn fuk-yîm , he oi ham ngì-têu lì-khôi pai ngiéu-siong liá-têu hî-khûng ke sṳ , lòi sin ke chhóng-chho thiên , thi , hói , lâu khì-chûng van-vu̍t ke yún-sên Song-ti .
44014016	Chhai ko-hi ke sṳ-thoi , Kì yù-chhai van-mìn hàng chhṳ-kâ ke lu ;
44014017	chúng-he , Kì yit-chhṳ̍t hàng kok-yong ke hó-sṳ lòi chṳn-mìn chhṳ-kâ ke chhùn-chhai , chhiu-chhiong : Sṳ́ fûng-thiàu yí-sun , ńg-kuk fûng-tên , pûn ngì-têu fûng-yî chiuk-sṳ̍t , sîm-mân yi-chiuk . "
44014018	Sûi-yèn sṳ́-thù án-ngiòng kóng , ya hiám-hiám mò fap-thu chú-chṳ́ chung-ngìn hiong kì-têu hien-chi .
44014019	Ke-sṳ̀ , yû-têu Yù-thai-ngìn tui Pí-sî-tí ke Ôn-thì-â lâu Yî-kô-ngiam lòi-to ; kì-têu kâu-sô chung-ngìn yung sa̍k-thèu te̍p Pó-lò , láu-tó kì sí-thet , chhiu chiông kì thô-to sàng-ngoi hi .
44014020	Ke-têu sin-thù vì-tén kì ke sṳ̀ , mò sióng-tó , kì yu hong-hí-lòi , hàng-chón sàng-nui hi . Thi-ngi-ngit , kì thùng Pâ-nâ-pâ khiung-ha hi Thi̍t-pí .
44014021	Pó-lò lâu Pâ-nâ-pâ chhai Thi̍t-pí chhòn fuk-yîm , sṳ́ chhin-tô ngìn sàng-cho sin-thù . Heu-lòi , kì-têu chhiu chón-thèu , kîn-ko Lu-sṳ̂-tet lâu Yî-kô-ngiam , hi-to Pí-sî-tí ke Ôn-thì-â .
44014022	Kì-têu yèn-lu kiên-ku sin-thù ke sîm , kú-li kì-têu ki-siu̍k sin-kho Yâ-sû . Kì-têu kóng : " Oi ngi̍p Song-ti ke koet , ngài-têu yit-thin oi kîn-li̍t tô-tô ke khú-nan . "
44014023	Kì lióng-sà ya vi kok kau-fi sat-li̍p chóng-ló , kim-sṳ̍t khì-tó heu , chiông kì-têu kâu-thok pûn kì-têu só sin-kho ke Chú .
44014024	Kì lióng-sà kîn-ko Pí-sî-tí ke thi-khî , hi-to Phòng-fî-li-â .
44014025	Kì-têu ya chhai Phe̍t-kâ chhòn fuk-yîm , yî-heu chhiu hi Â-thai-li ,
44014026	tui ke-vi chhô-sòn chón Ôn-thì-â . Tông-chhû , chhiu-he chhai liá-ke só-chhai , kì-têu pûn-ngìn kâu-thok chhai Song-ti ke ên-tién chûng hi kûng-chok ; liá-ke kûng-chok liá-ha yí-kîn vàn-sṳ̀n lé .
44014027	Kì-têu chón-to Ôn-thì-â , chhiu chhi-si̍p kau-fi ke hiûng-thi chí-moi , tui kì-têu po-ko , kóng-hí Song-ti ngióng-pân thùng kì-têu khiung-ha kûng-chok , Song-ti yu ngióng-pân khôi-mùn sṳ́ Ngoi-pâng-ngìn siông-sin .
44014028	Kì-têu chhai ke-vi thùng sin-thù khiung-ha he̍t hó-kiú .
44015001	Yû-têu ngìn tui Yù-thai lòi-to Ôn-thì-â , kau-hiun hiûng-thi kóng : " Chhù-liáu ngì-têu cheu Mô-sî ke fap-li̍t chiap-su kot-lî , ngì-têu chhiu m̀-voi tet-kiu . "
44015002	Vi-tó liá-ke mun-thì , Pó-lò lâu Pâ-nâ-pâ lióng-sà thùng kì-têu fat-sên kit-lie̍t ke phien-lun . Só-yî , thai-kâ kiet-thin phai Pó-lò lâu Pâ-nâ-pâ , thùng tông-thi kau-fi kí-ke ngìn sông Yâ-lu-sat-lâng hi , chhiáng-kau sṳ́-thù lâu chóng-ló liá-khien sṳ .
44015003	Kau-fi chhiu sung kì-têu chhut-fat . Chhai lu-song , kì-têu kîn-ko Fî-nì-kî lâu Sat-mâ-li-â , tak só-chhai po-ko Ngoi-pâng-ngìn kûi Chú ke sṳ-chhìn . Thâng-tó liá-ke sêu-sit , só-yû ke sin-thù chhiòn-phu chhin fôn-hí .
44015004	Kì-têu to Yâ-lu-sat-lâng ke sṳ̀ , tet-tó kau-fi , sṳ́-thù lâu chóng-ló ke chiap-thai . Kì-têu chhiu hiong thai-kâ po-ko Song-ti thûng-ko kì-têu só-cho yit-chhiet ke sṳ .
44015005	Chúng-he yû-têu Fap-li-soi-phai ke sin-thù khî-hí-lòi kóng : " Ngoi-pâng-ngìn yit-thin oi chiap-su kot-lî , ya yit-thin oi chûn-sú Mô-sî ke fap-li̍t . "
44015006	Só-yî , sṳ́-thù lâu chóng-ló chhiu khôi-fi thó-lun liá-ke mun-thì .
44015007	Phien-lun chhin-kiú yî-heu , Pí-tet khî-hí-lòi kóng : " Kok-vi hiûng-thi , ngì-têu tî , Song-ti chó chhiu tui ngì-têu tông-chûng kién-sién ngài , ham ngài chiông liá fuk-yîm ke tho-lî chhòn pûn Ngoi-pâng-ngìn , pûn kì-têu thâng-tó lòi siông-sin .
44015008	Kam-chhat ngìn-sîm ke Song-ti chiông Sṳn-Lìn su-pûn Ngoi-pâng-ngìn , chhiong su-pûn ngài-têu khiung-yong , yung án-ngiòng lòi chṳn-mìn Kì ya chiap-na̍p Ngoi-pâng-ngìn .
44015009	Song-ti pin mò fûn-phe̍t ngài-têu lâu kì-têu ; yîn-vi kì-têu sin , Kì chhiu kiet-chhiang kì-têu ke sîm .
44015010	Ki-yèn he án-ngiòng , liá-ha ngì-têu cho-má-ke sṳ-tham Song-ti , chiông ngài-têu ke chú-siên lâu ngài-têu chhṳ-kâ khâi-m̀-yàng ke tâm-é , piong chhai Ngoi-pâng sin-thù ke kiên-thèu-táng nè ?
44015011	Liá he m̀-chho̍k ke ! Ngài-têu siông-sin , ngài-têu tet-kiu he thûng-ko Chú Yâ-sû ke ên-tién , thùng kì-têu khiung-yong . "
44015012	Thai-kâ chhiu tiâm-tiâm , thâng Pâ-nâ-pâ lâu Pó-lò po-ko Song-ti thûng-ko kì-têu chhai Ngoi-pâng-ngìn tông-chûng só hàng yit-chhiet ke sṳ̀n-chiak khì-sṳ .
44015013	Kì-têu kóng-so̍t , Ngâ-kok ya kóng : " Kok-vi hiûng-thi , chhiáng-thâng ngài kóng !
44015014	Thèu-ha Sî-mùn sot-mìn Song-ti ngióng-pân koân-sîm Ngoi-pâng-ngìn , tui kì-têu tông-chûng kién-sién ngìn lòi kûi Kì chhṳ-kâ .
44015015	Siên-tî só-kóng ke fa , yi-sṳ ya he khiung-yong . Chhiong Sṳn-kîn só ki-chai :
44015016	Chú kóng : Sṳ-heu Ngài oi to-chón-lòi , chhùng-kien Thai-ví vang-thet ke vòng-chhèu ; Ngài oi chhùng-kien ke pûn-ngìn pho-fai ke , Ngài oi pûn kì chhùng-sîn khî-hí-lòi .
44015017	Án-ngiòng , khì-thâ só-yû ke ngìn-lui , Ngài kién-sién kûi Ngài ke Ngoi-pâng-ngìn , chhiòn-phu chhiu voi chhìm-khiù Ngài .
44015018	Liá he chhai song-kú chhiu hién-mìn liá-têu sṳ-chhìn ke Chú só-kóng ke . "
44015019	Ngâ-kok ki-siu̍k kóng : " Cheu ngài ke khon-fap , ngài-têu mò yin-kôi vì-nàn ke-têu kûi-hiong Song-ti ke Ngoi-pâng-ngìn .
44015020	Ngài-têu cho-tet siá sin-é , fûn-fu kì-têu : M̀-hó sṳ̍t pai-ko ngiéu-siong mò chhiang-li ke sṳ̍t-vu̍t , m̀-hó hàng yìm-lon ke sṳ , m̀-hó sṳ̍t kha̍k-sí ke thèu-sâng , m̀-hó sṳ̍t hiet .
44015021	Yîn-vi chhṳ-kú yî-lòi , mî-yit-ke Ôn-sit-ngit , chhai tak-ke fi-thòng yû ngìn thu̍k Mô-sî ke fap-li̍t , chhai tak-ke sàng-tú ya yû-ngìn siên-yòng kì ke kau-hiun . "
44015022	Só-yî , chung sṳ́-thù lâu chóng-ló , pin chhiòn kau-fi chhiu kiet-thin chhûi-phai thoi-péu , phai kì-têu thùng Pó-lò lâu Pâ-nâ-pâ khiung-ha hi Ôn-thì-â . Kì-têu sién phiên-miàng Pâ-sat-pâ ke Yù-thai lâu Sî-lâ . Kì lióng-sà he chung hiûng-thi phìn-sòng só chûn-chhung ke ngìn .
44015023	Kì-têu tai-hi ke sin-é he án-ngiòng siá ke : " Sṳ́-thù lâu cho chóng-ló ke chung hiûng-thi , tui he̍t chhai Ôn-thì-â , Si-li-â lâu Kî-li-kâ só-yû ke Ngoi-pâng sin-thù chhiáng-ôn !
44015024	Ngài-têu thâng-kóng yû-têu ngìn tui ngài-têu liá-vi chhut-hi ; kì-têu só-kóng ke fa hoi ngì-têu m̀-tî ngióng-pân chang hó . Khì-sṳ̍t , ngài-têu pin mò ham kì-têu hi kóng ke-têu fa .
44015025	Só-yî ngài-têu khiung-ha chhâm-siòng , thai-kâ thùng-yi sién-phai thoi-péu hi ngì-têu ke-vi . Kì-têu oi thùng ngài-têu só chhîn-oi ke phèn-yû Pâ-nâ-pâ lâu Pó-lò khiung-ha hi ;
44015026	liá lióng-sà sṳt vi-tó sṳ-fung ngài-têu ke Chú Yâ-sû Kî-tuk mo sâng-miang ke ngùi-hiám .
44015027	Só-yî ngài-têu sién-phai Yù-thai lâu Sî-lâ hi ; kì-têu voi tông-mien lâu ngì-têu sot-mìn liá-têu sṳ-chhìn .
44015028	Yîn-vi Sṳn-Lìn lâu ngài-têu lûng-chúng thùng-yi , chhù-liáu yit-têu pit-yeu ke li-kûi yî-ngoi , m̀-oi chiông khì-thâ ke chhûng-tâm kâ pûn ngì-têu .
44015029	Ngì-têu m̀-hó sṳ̍t pai-ko ngiéu-siong ke sṳ̍t-vu̍t ; m̀-hó sṳ̍t hiet ya-he kha̍k-sí ke thèu-sâng ; ya m̀-hó hàng yìm-lon ke sṳ . Liá kí-khien , ngì-têu mo̍k fam chhiu hó . Ngien ngì-têu phìn-ôn ! "
44015030	Ke-têu thoi-péu fung-min chhut-fat , hi-to Ôn-thì-â , chhai ke-vi chhi-si̍p chhiòn-thí sin-thù , chiông sin-é kâu-pûn kì-têu .
44015031	Kì-têu thu̍k sin-é ke sṳ̀ , yîn-vi só kú-li ke fa chhiu fî-sòng fôn-hí .
44015032	Yù-thai lâu Sî-lâ ya he siên-tî ; kì-têu tui sin-thù kóng chhin-tô kú-li ke fa , lòi kiên-ku kì-têu ke sin-sîm .
44015033	Chhai ke-vi he̍t yit-chham sṳ̀-kiên yî-heu , sin-thù chhiu fôn-sung kì lióng-sà , chuk-fuk kì-têu phìn-phìn ôn-ôn chón-hi chhâi-phai kì-têu ke chung-ngìn ke-vi hi .
44015035	Chúng-he Pó-lò lâu Pâ-nâ-pâ ki-siu̍k liù chhai Ôn-thì-â ; kì-têu thùng khì-thâ hó-tô ngìn khiung-ha kau-hiun ngìn , pin chhòn Chú ke tho .
44015036	Yit-chham sṳ̀-kiên yî-heu , Pó-lò tui Pâ-nâ-pâ kóng : " Ngài-têu to-chón thèu-pái chhòn Chú tho-lî ke tak chhûn-chông hi , khon sin-thù ke chhìn-hìn . "
44015037	Pâ-nâ-pâ sióng-oi tai Yok-hon-Mâ-khó khiung-ha hi ,
44015038	chúng-he Pó-lò m̀ chan-sṳ̀n ; yîn-vi song-pái kì m̀-hén liù hâ-lòi thùng kì-têu khiung-ha kûng-chok , chhai Phòng-fî-li-â lì-khôi kì-têu .
44015039	Kì lióng-sà vi liá-khien sṳ kit-lie̍t chên-lun , chui-heu fûn-khôi . Pâ-nâ-pâ tai-tén Yok-hon-Mâ-khó chhô-sòn hi Sai-phú-lu-sṳ̂ ,
44015040	chúng-he Pó-lò kién-sién Sî-lâ ; sin-thù chiông kì-têu kâu chhai Chú ke ên-tién chûng , kì-têu chhiu chhut-fat .
44015041	Kì hàng-phien Si-li-â lâu Kî-li-kâ , kiên-ku kok kau-fi hiûng-thi chí-moi ke sin-sîm .
44016001	Pó-lò lòi-to Thi̍t-pí lâu Lu-sṳ̂-tet . Chhai Lu-sṳ̂-tet yû yit-ke sin-thù , miàng ôn-to Thì-mô-thai . Kiâ-mê he Yù-thai-ngìn , ya he sin-thù , chúng-he kiâ-pâ he Hî-lia̍p-ngìn .
44016002	Chhai Lu-sṳ̂-tet lâu Yî-kô-ngiam ke chung sin-thù chhin chhṳ̂n-chan Thì-mô-thai .
44016003	Pó-lò sióng-oi tai Thì-mô-thai khiung-ha hi , chhiu lâu kì hàng kot-lî , yîn-vi ke só-chhai ke Yù-thai-ngìn chhiòn-phu tî kiâ-pâ he Hî-lia̍p-ngìn .
44016004	Kì-têu kîn-ko tak-ke sàng , chhiu chiông Yâ-lu-sat-lâng ke chung sṳ́-thù lâu chóng-ló só-thin ke li-kûi kâu-pûn kì-têu , fûn-fu kì-têu chûn-sú .
44016005	Yîn-vi án-ngiòng , kok kau-fi ke sin-sîm ye̍t-fat kiên-ku , sin-thù ngit-ngit chen-kâ .
44016006	Kì-têu kîn-ko Fut-lî-kâ lâu Kâ-lâ-thai thi-khî , yîn-vi Sṳn-Lìn m̀-hén kì-têu chhai Â-se-â-sén chhòn fuk-yîm .
44016007	Kì-têu to Mî-sî-â piên-kie ke sṳ̀ , sióng-oi ngi̍p-hi Pí-thûi-nì-sén , chúng-he Yâ-sû ke Lìn kim-chṳ́ kì-têu ,
44016008	só-yî kì-têu tîn-ko Mî-sî-â , hi Thi̍t-lò-â .
44016009	Ke am-pû , Pó-lò khon-tó yit-ke yi-siong : Yû yit-ke Mâ-khì-tun-ngìn khî chhai ke-vi , khiù kì kóng : " Chhiáng ngì lòi Mâ-khì-tun pông-chhu ngài-têu ! "
44016010	Pó-lò yit khon-tó liá-ke yi-siong , ngài-têu chhiu ngiàm-sṳ̀ chún-phi hi Mâ-khì-tun , yîn-vi ngài-têu khok-sin he Song-ti fû-seu ngài-têu hi chhòn fuk-yîm pûn ke só-chhai ke ngìn .
44016011	Ngài-têu chhô-sòn tui Thi̍t-lò-â chhut-fat , chhṳ̍t-chiap sṳ́-to Sat-mô-thi̍t-lâ , thi-ngi-ngit to Nì-â-pô-lî .
44016012	Ngài-têu tui ke-vi hàng-to Mâ-khì-tun thèu-yit-khî ke yit-ke sàng-sṳ Fî-li̍p-pí ; liá sàng-sṳ ya he Lò-mâ ke chhṳ̍t-mìn-khî . Ngài-têu chhai ke-vi he̍t kí-ngit .
44016013	Ôn-sit-ngit , ngài-têu chhut-sàng hi hò-pa-sùn , sîm-nui sióng , Yù-thai-ngìn khó-nèn voi lòi liá thi-fông khì-tó . Ngài-têu chhô-hâ-lòi , tui chhi-si̍p chhai ke-vi ke fu-ńg chhòn tho-lî .
44016014	Tông-chûng yû yit-ke tui Thûi-ngâ-thûi-lâ-sàng lòi ke fu-ńg , miàng ôn-to Lî-tí-â , he mai chṳ́-set pu ke . Kì he kin-pai Song-ti ke ngìn ; Chú khôi kì ke sîm , pûn kì liù-sîm thâng Pó-lò só kóng ke fa .
44016015	Kì lâu kì chhiòn kâ-ngìn lûng-chúng liâng sé-lî . Sṳ-heu , kì chhiáng-khiù ngài-têu kóng : " Ngì-têu na-he ngin-vì ngài he sṳ̀n-sîm sin Chú , chhiáng lòi ngâ vuk-hâ he̍t . " Kì chhiu khiòng-khiòng liù ngài-têu .
44016016	Yû yit-ngit , ngài-têu hi ke khì-tó ke só-chhai , yû yit-ke sṳ́-ńg tui-mien hàng-tén lòi . Liá sṳ́-ńg yû sià-lìn fu-sṳ̂n , voi puk-koa son-miang , só-yî thoi kiâ chú-ngìn chhon chhin-tô chhièn .
44016017	Kì kûi-lu thèn-tén Pó-lò lâu ngài-têu , thai-sâng hêm-kóng : " Liá-têu ngìn he Chṳ-kô Song-ti ke phu̍k-ngìn , oi tui ngì-têu siên-pu tet-kiu ke tho-lu ! "
44016018	Kì lièn-lièn hó-tô ngit án-ngiòng kín hêm ; chui-heu Pó-lò kám-kok chhin nâu , chhiu chón-sṳ̂n , tui ke sià-lìn kóng : " Ngài fung Yâ-sû Kî-tuk ke miàng , min-lin ngì tui kiâ sṳ̂n-song chhut-lòi ! " Ke sià-lìn ngiàm-sṳ̀ chhiu chhut-lòi .
44016019	Sṳ́-ńg ke chú-ngìn tî kì-têu ke chhòi-ngièn thôn-thet-hi lé , chhiu khiú-tén Pó-lò lâu Sî-lâ , lâi kì-têu hi kóng-chhòng kien kôn-fú ke ngìn .
44016020	Kì-têu tai kì-têu to Lò-mâ kôn-chóng ke mien-chhièn , ko kì-têu kóng : " Liá-têu ngìn he Yù-thai-ngìn , lòi yéu-lon ngài-têu ke sàng-sṳ .
44016021	Kì-têu thì-chhong vì-fap ke kûi-kí , he ngài-têu Lò-mâ-ngìn cho-m̀-tet chiap-su , cho-m̀-tet sṳ̍t-hàng ke ! "
44016022	Chung-ngìn ya siông-châng kûng-kit kì-têu ; ke-têu kôn-chóng chhiu fûn-fu thot kì-têu ke sâm , piên-tá kì-têu .
44016023	Pîn-é chiông Pó-lò lâu Sî-lâ tá-to chhin li-hoi , yèn-heu chiông kì-têu koân chhai kâm-ngiu̍k tú , min-lin khon-sú ke ngìn ngiàm-ngiàm chóng-hó .
44016024	Khon-sú-ke chiap-tó min-lin , chiông kì-têu koân chhai kâm-ngiu̍k nui-chhèn , lióng-kiok yung kâ só-tén .
44016025	Thai-yok chhai pan-ya , Pó-lò lâu Sî-lâ chhai ke-vi khì-tó , ngìm-sṳ̂ siung-chan Song-ti , khì-thâ ke siù-fam thâng-to ngí-chet-chet .
44016026	Fut-yèn , yû thai thi-thûng , lièn kâm-ngiu̍k ke thi-kî ya yèu-thung ; yit-ha-é , só-yû ke kâm-mùn chhiòn-phu tá khôi-lòi , siù-fam ke só-lien ya lut-hâ-lòi .
44016027	Khon-sú-ke siáng ko-lòi , khon-tó kâm-ngiu̍k ke mùn chhiòn-phu thai khôi , láu-tó só-yû ke siù-fam yí-kîn thò-chéu , chhiu pâng-chhut tô-é lòi , sióng-oi chhṳ-sat .
44016028	Pó-lò khon-tó , thai-sâng hêm-kóng : " M̀-hó sông-hoi chhṳ-kâ , ngài-têu chhiòn-phu hàn chhai liá-vi ! "
44016029	Khon-sú-ke ham ngìn khià fó-pá lòi , chhiu chhong-ngi̍p-hi , phu̍k chhai Pó-lò lâu Sî-lâ ke kiok-chhièn , pi̍t-pi̍t-chhat .
44016030	Yèn-heu , kì tai kì-têu chhut-lòi , mun kóng : " Lióng-vi sîn-sâng , ngài oi cho má-ke chang voi tet-kiu ? "
44016031	Kì-têu kóng : " Sin Chú Yâ-sû , ngì lâu ngì chhiòn kâ-ngìn chhiu voi tet-kiu . "
44016032	Lióng-sà yu tui kì lâu kì chhiòn vuk-hâ ngìn kóng-kié Chú ke tho-lî .
44016033	Ke am-pû , tông-sṳ̀ , khon-sú-ke tai kì-têu hi sé sông-héu ; kì lâu kì chhiòn kâ-ngìn ngiàm-sṳ̀ liâng sé-lî .
44016034	Kì chhiáng Pó-lò lâu Sî-lâ hi kiâ vuk-hâ , pài-chok chhiáng kì-têu sṳ̍t . Kì lâu chhiòn kâ-ngìn yîn-vi sin Song-ti , chhiu chhûng-mân fôn-hí .
44016035	Thi-ngi-ngit tá-chó , Lò-mâ ke kôn-chóng phai kín-kôn hi kóng : " Chiông ke lióng-sà piong-chhut-hi ! "
44016036	Khon-sú-ke lâu Pó-lò kóng : " Kôn-chóng phai ngìn lòi , oi piong ngì lâu Sî-lâ , ngì-têu liá-ha cho-tet chhut-hi , ôn-sîm lì-khôi . "
44016037	Chúng-he , Pó-lò tui kín-kôn kóng : " Ngài-têu he Lò-mâ ke kûng-mìn , pin mò thin-chhui , kì-têu chhiu tông-chung piên-tá ngài-têu , yu chiông ngài-têu koân chhai kâm-ngiu̍k tú ; liá-ha kì-têu sióng-oi chiông ngài-têu thêu-thêu sung-chéu mâ ? Liá he cho-m̀-tet ke ! Ham Lò-mâ kôn-chóng chhṳ-kâ lòi tai ngài-têu chhut-hi ! "
44016038	Kín-kôn chiông liá-têu fa po-ko kôn-chóng . Kì-têu yit thâng-kóng Pó-lò lâu Sî-lâ he Lò-mâ ke kûng-mìn , chhiu chhin kiâng ,
44016039	lòi-to kâm-ngiu̍k , lâu kì-têu fi-sṳt-lî , tai kì-têu chhut-lòi , chhiáng kì-têu lì-khôi ke sàng-sṳ .
44016040	Pó-lò lâu Sî-lâ lì-khôi kâm-ngiu̍k , chhiu hi Lî-tí-â ke vuk-hâ , chhai ke-vi kien-tó chung hiûng-thi chí-moi , pin khien-miên kì-têu , yèn-heu chhiu lì-khôi .
44017001	Pó-lò lâu Sî-lâ ki-siu̍k hiong-chhièn hàng , kîn-ko Am-fî-pô-lî , Â-pô-lò-nì-â , lòi-to Thiap-sat-lò-nì-kâ , chhai ke-vi yû Yù-thai-ngìn ke fi-thòng .
44017002	Pó-lò cheu kì phìn-sòng ke si̍p-koan ngi̍p-hi fi-thòng , lièn-siu̍k sâm-ke Ôn-sit-ngit , kîn-kí Sṳn-kîn lâu ngìn phien-lun ,
44017003	kóng-kié pin chṳn-mìn Kî-tuk tit-khok oi su-hoi , yèn-heu tui sí fu̍k-fa̍t . Kì kóng : " Ngài chhòn-pûn ngì-têu ke liá-ke Yâ-sû , chhiu-he Kî-tuk . "
44017004	Khì-chûng yû-têu Yù-thai-ngìn siông-sin , chhiu sun-chhiùng Pó-lò lâu Sî-lâ ; ya yû hó-tô kin-pai Song-ti ke Hî-lia̍p-ngìn siông-sin , fu-ńg-kie ke liâng-chhiu ya m̀-voi séu .
44017005	Chúng-he , ke-têu m̀-sin ke Yù-thai-ngìn sîm-nui chhit-tu , chhi-si̍p yit-têu lù-màn , yê-kông tá-chhṳn , chhai sàng-tú yîn-hí phau-thung . Kì-têu chhong-ngi̍p Yâ-sûn ke vuk-hâ , oi chhìm Pó-lò lâu Sî-lâ , chiông kì-têu lâi-hi kâu-pûn phau-mìn ;
44017006	chúng-he chhìm m̀-tó , chhiu chiông Yâ-sûn lâu khì-thâ kí-ke sin-thù lâi-hi kien thi-fông-kôn , ko kì-têu kóng : " Ke-têu yéu-lon thiên-ha ke ngìn , liá-ha lòi-to pún-sàng ,
44017007	Yâ-sûn chhai kiâ vuk-hâ chiap-thai kì-têu ! Kì-têu vì-phoi Fòng-ti ke sṳn-chṳ́ , kóng yû nang-ngoi yit-ke vòng , miàng ôn-to Yâ-sû . "
44017008	Liá-têu fa hoi chung-ngìn lâu thi-fông-kôn mò-kat mò-sat .
44017009	Thi-fông-kôn min-lin Yâ-sûn lâu khì-thâ ke ngìn siá chhiet-kiet-sû , yèn-heu chang piong kì-têu .
44017010	Thiên yit-am , sin-thù chhiu sung Pó-lò lâu Sî-lâ hi Pí-lî-â . Kì-têu hi-to ke-vi , chhiu ngi̍p-hi Yù-thai-ngìn ke fi-thòng .
44017011	Liá-vi ke ngìn pí Thiap-sat-lò-nì-kâ-ngìn kha khôi-mìn . Kì-têu ngie̍t-sîm thâng fuk-yîm , tak-ngit ngiên-kiu Sṳn-kîn , oi tî Pó-lò só-kóng ke yû-yáng mò .
44017012	Kì-têu chûng-kiên yû chhin-tô Yù-thai-ngìn siông-sin ; Hî-lia̍p song-liù sa-fi ke fu-ńg lâu Hî-lia̍p ke nàm-ngìn ya m̀-voi séu .
44017013	Chúng-he , Thiap-sat-lò-nì-kâ ke Yù-thai-ngìn yit thâng-kóng Pó-lò yu chhai Pí-lî-â chhòn Song-ti ke tho-lî , chhiu hi-to ke-vi chhàu-nau , san-thung chung-ngìn .
44017014	Sin-thù chit-sṳ̀ chhiu sung Pó-lò hi hói-sùn ; chúng-he Sî-lâ lâu Thì-mô-thai liù chhai Pí-lî-â .
44017015	Sung Pó-lò ke ngìn chhṳ̍t-chhṳ̍t sung kì to Ngâ-tién , yèn-heu chang to-chón Pí-lî-â ; kì-têu tai-chón Pó-lò ke fûn-fu , ham Sî-lâ lâu Thì-mô-thai kón-kín hi kì ke-vi , thùng kì kien-mien .
44017016	Pó-lò chhai Ngâ-tién tén Sî-lâ lâu Thì-mô-thai ke sṳ̀ , khon-tó mân sàng ke ngiéu-siong , sîm-kôn fî-sòng kân-khú .
44017017	Só-yî , kì chhai fi-thòng thùng Yù-thai-ngìn lâu kin-pai Song-ti ke Ngoi-pâng-ngìn phien-lun , tak-ngit ya chhai kiê-hong ke kóng-chhòng thùng só tù-tó ke ngìn phien-lun .
44017018	Yû-têu Yî-piak-kiêu-lû-phai lâu Sṳ̂-tô-â-phai ke chat-ho̍k-kâ ya lòi thùng kì phien-lun . Yû-têu kóng : " Liá hâm-chhê-kú to-tái chhot má-ke pá-hi ? " Ya yû-têu kóng : " Kì chhiong-he chhòn ngoi-koet ke sṳ̀n-mìn . " Kì-têu án-ngiòng kóng , he yîn-vi Pó-lò chhòn Yâ-sû lâu kì fu̍k-fa̍t ke fuk-yîm .
44017019	Kì-têu chhiu tai Pó-lò to Â-lio̍k-pâ-kú ke ngi-fi hi , kóng : " Ngài-têu cho-tet tî ngì só kóng ke sîn tho-lî mò ?
44017020	Yû-têu sṳ-chhìn ngài-têu thâng-hí-lòi kám-kok chhin khì-koai , sióng-oi tî to-tái he má-ke yi-sṳ . "
44017021	( Ngièn-lòi Ngâ-tién-ngìn lâu só-yû lòi he̍t chhai ke-vi ke ngoi-koet-ngìn , chhiòn-phu chhin-hau kûi-ngit kóng sîn-vùn thâng sêu-sit . )
44017022	Pó-lò khî chhai Â-lio̍k-pâ-kú ngi-fi chûng kóng : " Ngâ-tién-ngìn â ! Ngài khon ngì-têu tak-yong sṳ tû hién-chhut tui chûng-kau ke ngie̍t-sṳ̀n .
44017023	Ngài chhai sàng-tú si-vi hàng-lòi hàng-hi , khon ngì-têu pai-sṳ̀n ke só-chhai , fat-hien yû yit-chho chi-thàn , táng-kô khat-tén ' Hien pûn m̀-sṳt ke Sṳ̀n ' . Ngì-têu só kin-pai m̀-sṳt ke Sṳ̀n , ngài liá-ha oi kóng pûn ngì-têu tî .
44017024	Kì he chhóng-chho yí-chhiu lâu khì-chûng van-vu̍t ke Song-ti ; Kì ki-yèn he thiên-thi ke Chú , chhiu m̀ he̍t chhai ngìn sú só hí ke meu ,
44017025	ya mò sî-yeu ngìn yung má-ke lòi sṳ-fung Kì ; fán-chón he Kì chhṳ-kâ chiông sâng-miang , khûng-hi , lâu van-vu̍t su-pûn ngìn-lui .
44017026	Kì tui yit-ke ngìn chho-chhut van-chhu̍k , sṳ́ kì-têu fûn-san he̍t chhai chhiòn-thi , yu yi-thin kì-têu ke ngièn-han lâu só he̍t ke thi-kie .
44017027	Kì án-ngiòng cho he oi kì-têu chhìm Song-ti , fe̍t-chá chhiu voi tui án-ngiòng lòi thí-ngiam-tó Kì . Khì-sṳ̍t , Song-ti thùng ngài-têu mî-yit-ke ngìn lì mò kí-yén .
44017028	Yû ngìn kóng : ' Ngài-têu ke sên-fa̍t , hàng-thung , sên-chhùn chhiòn-phu chhai Kì ke sú-chûng . ' Yu chhiong ngì-têu tông-chûng mêu-yit-ke sṳ̂-ngìn kóng ke : ' Ngài-têu ya he Kì ke chṳ́-ńg . '
44017029	Ki-yèn ngài-têu he Song-ti ke chṳ́-ńg , ngài-têu chhiu mò yin-kôi láu-tó Song-ti ke sṳ̀n-sin chhiong ngìn yung sú-ngi lâu sîm-sṳ̂ só khat ke kîm-ngiùn ya-he sa̍k-thèu ngiéu-siong .
44017030	Tông ngìn-lui múng-túng mò chṳ-sṳt ke sṳ̀ , Song-ti pin m̀-oi chûi-kiu ; chúng-he liá-ha Kì min-lin chhiòn ngìn-lui oi lì-khôi sià-ok ke lu , kûi-hiong Kì .
44017031	Yîn-vi Kì yí-kîn thin ngit-è , oi thûng-ko Kì só sat-li̍p ke yit-ke ngìn , yung kûng-ngi lòi sṳ́m-phan chhiòn sṳ-kie . Kì sṳ́ liá-ke ngìn tui sí fu̍k-fa̍t , chhiu-he chiông chṳn-kí pûn chhiòn ngìn-lui khon . "
44017032	Thâng-tó Pó-lò kóng-hí sí-ngìn fu̍k-fa̍t ke sṳ , yû-têu ngìn chhiu seu kì ; ya yû-têu ngìn kóng : " Ngài-têu hî-mong chai thâng ngì kóng liá-khien sṳ . "
44017033	Só-yî , Pó-lò lì-khôi ngi-fi .
44017034	Yû-têu ngìn sun-chhiùng kì , sàng-cho sin-thù ; khì-chûng yû Â-lio̍k-pâ-kú ke ngi-yèn Tiû-nì-siû , yu yû yit-ke miàng ôn-to Thai-mâ-lî ke fu-ngìn-kâ , nang-ngoi hàn-yû yit-têu ngìn .
44018001	Liá sṳ yî-heu , Pó-lò lì-khôi Ngâ-tién , lòi-to Kô-lìm-tô .
44018002	Kì chhai ke-vi tù-tó yit-ke chhai Pún-tû chhut-se ke Yù-thai-ngìn , miàng ôn-to Â-kî-lâ , thùng kiâ pû-ngiòng Pak-kî-lâ chui-khiun chang tui Yi-thai-li lòi , yîn-vi Fòng-ti Khiet-lò-thi min-lin só-yû Yù-thai-ngìn lì-khôi Lò-mâ . Pó-lò chhiu hi khon kì-têu .
44018003	Kì liù-hâ-lòi thùng kì-têu khiung-ha cho-se , yîn-vi Pó-lò he kho chṳ-chho chong-phùng sên-fa̍t ke , lâu kì-têu he thùng-ngia̍p .
44018004	Mî-yit-ke Ôn-sit-ngit , Pó-lò chhiu hi fi-thòng , lâu ngìn phien-lun , khien Yù-thai-ngìn lâu Hî-lia̍p-ngìn sin Chú .
44018005	Sî-lâ lâu Thì-mô-thai tui Mâ-khì-tun lòi-to ke sṳ̀ , Pó-lò chhiu yung chhiòn-phu ke sṳ̀-kiên chhòn-tho , tui Yù-thai-ngìn kien-chṳn Yâ-sû he Kî-tuk .
44018006	Chúng-he , kì-têu fán-tui kì , fí-pong kì ke sṳ̀ , kì chhiu pha̍t-thet sâm táng-kô ke nài-fún , tui kì-têu kóng : " Ngì-têu na-he me̍t-mòng , lâu ngài mò kôn-sa̍p , ngì-têu chhṳ-kâ oi fu-chit ! Chhiùng-kîm yî-heu , ngài oi hi Ngoi-pâng-ngìn ke-vi . "
44018007	Pó-lò chhiu lì-khôi kì-têu , hi he̍t chhai yit-ke kin-vi Song-ti , miàng ôn-to Thì-tô-Yù-sṳ-tû ke ngìn vuk-hâ , kiâ vuk-hâ chhai fi-thòng kak-piak .
44018008	Fi-thòng ke chú-kón Kî-li-sṳ̂-pu lâu kì chhiòn kâ-ngìn sin-liáu Chú ; hàn-yû chhin-tô Kô-lìm-tô-ngìn thâng-tó fuk-yîm heu ya sin , pin chiap-su sé-lî .
44018009	Yû yit am-pû , Pó-lò tet-tó yit-ke yi-siong . Chú chhai yi-siong chûng tui kì kóng : " M̀-sṳ́ kiâng , cho ngì kóng , m̀-hó tiâm-tiâm ,
44018010	yû Ngài lâu ngì thùng-chhai , mò-ngìn nèn hoi ngì , yîn-vi chhai liá sàng-tú Ngài hàn-yû chhin-tô ke chṳ́-mìn . "
44018011	Pó-lò chhiu chhai ke-vi he̍t yit-ngièn-pan , yung Song-ti ke tho kâu kì-têu .
44018012	Tông Kâ-liù chiap-ngim cho Â-kâi-â chúng-tuk ke sṳ̀ , Yù-thai-ngìn lièn-ha̍p hí-lòi kûng-kit Pó-lò , lâi kì sông fap-yen ,
44018013	ko kì kóng : " Liá-ke ngìn kâu-sô phe̍t-ngìn yung mò ha̍p-fap ke fông-sṳt kin-pai Song-ti ! "
44018014	Pó-lò chang sióng-oi khôi-khiéu , Kâ-liù chhiu tui Yù-thai-ngìn kóng : " Liá na-he yit-khien yên-vóng ya-he fam-fap ke sṳ , ngì liá-têu Yù-thai-ngìn â , ngài tông-yèn oi nai-sîm thâng ngì-têu ;
44018015	ki-yèn só chên-lun ke he yû-koân yung-sṳ , miàng-muk lâu ngì-têu ke fap-li̍t , oi khang sṳ-ngién ngì-têu chhṳ-kâ hi kié-kiet . Ngài m̀-oi sṳ́m-phan liá-chúng ke sṳ ! "
44018016	Kì chhiu chiông kì-têu kiuk-chhut fap-yen .
44018017	Chung-ngìn chhiu khiú-tén fi-thòng ke chú-kón Só-thì-nì , chhai fap-yen chhièn tá kì . Liá-ke sṳ , Kâ-liù ya m̀ kón .
44018018	Pó-lò chhai Kô-lìm-tô thùng sin-thù yu khiung-ha he̍t hó-tô ngit-è , yèn-heu chang lì-khôi kì-têu , thùng Pak-kî-lâ lâu Â-kî-lâ khiung-ha chhô-sòn hiong Si-li-â hi . Chhut-fat yî-chhièn , kì chhai Kiên-kiet-lî chiông thèu-nà-mô chién-thet , yîn-vi kì sṳt hí-ngien .
44018019	To Yî-fut-só , Pó-lò chhiu chiông Pak-kî-lâ lâu Â-kî-lâ liù chhai ke-vi . Kì chhṳ-kâ ngi̍p-hi fi-thòng lâu Yù-thai-ngìn phien-lun .
44018020	Thai-kâ chhiáng kì liù-hâ-lòi he̍t kâ kí-ngit , chúng-he Pó-lò m̀ hén .
44018021	Lì-phe̍t ke sṳ̀ , kì lâu kì-têu kóng : " Na-he Song-ti ke yi-sṳ , ngài voi to-chón-lòi ngì-têu liá-vi . " Só-yî , Pó-lò yu chhô-sòn lì-khôi Yî-fut-só .
44018022	Pó-lò yit-to Khái-sat-li-â , chhiu sông Yâ-lu-sat-lâng hi lâu kau-fi chhiáng-ôn , yèn-heu hi Ôn-thì-â ,
44018023	chhai ke-vi he̍t yit-chham sṳ̀-kiên chang lì-khôi . Kì hàng-phien Kâ-lâ-thai lâu Fut-lî-kâ , tak só-chhai kiên-ku sin-thù ke sin-sîm .
44018024	Yû yit-ke Yù-thai-ngìn miàng ôn-to Â-pô-lò , lòi-to Yî-fut-só . Kì chhai Â-li̍t-sân-thai chhut-se , he yit-ke yû ho̍k-mun ke ngìn , tui Sṳn-kîn yû fî-sòng chhṳ̂m ke liáu-kié .
44018025	Yû-koân Chú ke Tho , kì sṳt su siông-tông tô ke hiun-lien . Kì chhin ngie̍t-sîm , sòng-sòng kâu-ngìn koân-he Yâ-sû ke sṳ , kóng-to chhin siòng-se . Chúng-he , kì tân-chhiang tî Yok-hon ke sé-lî thin-thin .
44018026	Kì khôi-sṳ́ hi fi-thòng hó-tám kóng-tho ; Pak-kî-lâ lâu Â-kî-lâ thâng-tó , chhiu chhiáng kì hi kì-têu vuk-hâ , chiông Song-ti ke Tho kien-kâ chṳn-khok lòi kóng-kié pûn kì thâng .
44018027	Heu-lòi , Â-pô-lò kiet-thin oi hi Â-kâi-â , Yî-fut-só ke hiûng-thi chí-moi chhiu kú-li kì , yu siá sin-é pûn Â-kâi-â ke sin-thù , chhiáng kì-têu chiap-thai kì . Kì hi-to ke-vi , tui ke-têu mùng-ên sin Chú ke ngìn pông-chhu chhin thai .
44018028	Kì sòng-sòng chhai kûng-khôi ke phien-lun chûng chhin-yû nèn-li̍t lòi pok-tó Yù-thai-ngìn , kîn-kí Sṳn-kîn chṳn-mìn Yâ-sû he Kî-tuk .
44019001	Â-pô-lò chhai Kô-lìm-tô ke sṳ̀ , Pó-lò lî-hàng kîn-ko nui-thi lòi-to Yî-fut-só . Chhai ke-vi , kì tù-tó yit-têu sin-thù ,
44019002	chhiu mun kì-têu kóng : " Ngì-têu sin Chú ke sṳ̀ , yû liâng-su Sṳn-Lìn mò ? " Kì-têu en-kóng : " Mò , lièn má-ke he Sṳn-Lìn ngài-têu ya m̀ sṳt thâng-ko . "
44019003	Pó-lò yu mun : " Án-ngiòng , ngì-têu só liâng ke he má-ke sé-lî ? " Kì-têu kóng : " He Yok-hon ke sé-lî . "
44019004	Pó-lò kóng : " Yok-hon ke sé-lî he vi ke-têu fí-kói ke ngìn hàng ke ; kì lâu Yî-set-lie̍t-ngìn kóng , oi sin ke chhai kì yî-heu oi lòi ke , chhiu-he Yâ-sû . "
44019005	Kì-têu yit thâng-tó liá-ke fa , chhiu fung Chú Yâ-sû ke miàng liâng sé-lî .
44019006	Pó-lò vi kì-têu on-sú , Sṳn-Lìn kong chhai kì-têu sṳ̂n-song ; kì-têu chhiu kóng su̍k-lìn ke ngî-ngièn , yu siên-pu Song-ti ke fa .
44019007	Kì-têu yit-khiung yok-yû sṳ̍p-ngi-ke ngìn .
44019008	Lièn-tén sâm-chak ngie̍t , Pó-lò cheu-sòng hi-to fi-thòng , thai-tám kóng-tho , lâu ngìn phien-lun Song-ti koet ke sṳ , khien ngìn siông-sin .
44019009	Kì-têu chûng-kiên yû-têu ngìn ngang-kiáng m̀ hén sin , chhai fi-chung mien-chhièn fí-pong Chú ke Tho . Só-yî Pó-lò tai-tén sin-thù lì-khôi kì-têu , tak-ngit chhai Thûi-lâ-nù kóng-thòng lâu ngìn thó-lun .
44019010	Án-ngiòng ki-siu̍k kûng-chok lióng-ngièn kiú , só-yî he̍t chhai Â-se-â-sén ke ngìn , mò-lun Yù-thai-ngìn ya-he Ngoi-pâng-ngìn , chhiòn-phu thâng-ko Chú ke tho-lî .
44019011	Song-ti thûng-ko Pó-lò hàng yit-têu fî-sòng hî-khì ke sṳ̀n-chiak ;
44019012	sṳm-chṳ yû-ngìn nâ kì yung-ko ke sú-kîn ya-he vì-sṳ̂n-khiùn hi piong chhai phiang-ngìn ke sṳ̂n-song , ya voi sṳ́ phiang-thung sêu-chhù , sṳ́ sià-lìn tui só fu-sṳ̂n ke ngìn sṳ̂n-song chhut-lòi .
44019013	Yû-têu tak só-chhai hi chok-fap kiuk-kúi ke Yù-thai-ngìn ya sióng-oi chia Chú Yâ-sû ke miàng lòi hàng liá-ke sṳ . Kì-têu tui sià-lìn kóng : " Ngài fung Pó-lò só chhòn ke Yâ-sû ke miàng , min-lin ngì-têu chhut-lòi . "
44019014	Hàng liá-sṳ ke ngìn he Yù-thai chi-sṳ̂-chóng Sṳ-kî-ngá ke chhit-ke lai-é .
44019015	Chúng-he , sià-lìn en kì-têu kóng : " Ngài sṳt Yâ-sû , Pó-lò ngài ya tî ; chúng-he , ngì-têu he má-ngìn ? "
44019016	Ke pûn sià-lìn fu-sṳ̂n ke ngìn chhiu thiau-to kì-têu ke sṳ̂n-song lòi chṳ-fu̍k kì-têu . Kì-têu lûng-chúng su-sông , chhak-sṳ̂n lu-thí , tui ke vuk-tú thò-chéu chhut-hi .
44019017	Só-yû he̍t chhai Yî-fut-só ke Yù-thai-ngìn lâu Ngoi-pâng-ngìn thâng-tó liá-khien sṳ , chhiòn-phu chhin chho̍k-kiâng ; Chú Yâ-sû ke miàng tui ke-sṳ̀ kien-kâ su-ngìn chûn-chhung .
44019018	Yû chhin-tô sin-thù chhiu chiông kì-têu thèu-pái cho-ko ke sṳ kûng-khôi sṳ̀n-ngin chhut-lòi .
44019019	Chhin-tô hàng sià-su̍t ke ngìn tai kì-têu ke sû lòi , tôi-cho yit-tôi , tông-chung piong-fó sêu . Kì-têu son liá-têu sû ke ka-chhièn , chúng-khiung thai-yok ńg-van chak ngiùn-chhièn .
44019020	Yîn-vi liá-têu sṳ , Chú ke tho-lî mân-phien chhòn-khôi , ngit-ngit hîn-vong .
44019021	Liá-têu sṳ-chhìn ko-thet , Pó-lò kiet-thin oi kîn-ko Mâ-khì-tun lâu Â-kâi-â hi Yâ-lu-sat-lâng . Kì kóng : " To ke-vi yî-heu , ngài ya yit-thin oi hi Lò-mâ fóng-mun . "
44019022	Só-yî kì phai kì lióng-ke chhu-sú Thì-mô-thai lâu Yî-lâ-tû hi Mâ-khì-tun ; kì chhṳ-kâ chhiam-sṳ̀ liù chhai Â-se-â-sén .
44019023	Chhiu chhai ke-sṳ̀ , yîn-vi Chú ke Tho , Yî-fut-só fat-sên yit-khien ngiàm-chhung ke thung-lon .
44019024	Yû yit-ke miàng ôn-to Tí-mí-tiû ke ngiùn-siong , kì he yung ngiùn chṳ-chho Â-tí-mí ńg-sṳ̀n-meu mù-hìn ke ngìn ; liá-chúng thèu-lu sṳ́ chhin-tô sṳ̂-fu thai chhon-chhièn .
44019025	Tí-mí-tiû seu-si̍p liá-têu kûng-ngìn lâu só-yû ke thùng-ngia̍p , tui kì-têu kóng : " Kok-vi , ngì-têu tî ngài-têu he kho liá thèu-lu chhon-chhièn ke .
44019026	Liá-ha , ngì-têu khon-tó ya thâng-tó liá-chak Pó-lò chhai ke-vi cho má-ke . Kì kóng : ' Ngìn-sú só-cho ke sṳ̀n-siong m̀-he sṳ̀n-mìn ! ' Kì yí-kîn hoi chhin-tô chhai Yî-fut-só lâu chhâ-m̀-tô chhiòn Â-se-â-sén ke ngìn su mì-fe̍t .
44019027	Cheu án-ngiòng khon , ngài-têu ke thèu-lu voi yû pûn-ngìn khon-khiâng ke ngùi-hiám . M̀ tân-chhiang án-ngiòng , lièn thai ńg-sṳ̀n Â-tí-mí ke meu ya voi pûn-ngìn méu-sṳ , chhai Â-se-â-sén lâu phû-thiên-ha su ngìn kin-pai ke ńg-sṳ̀n ke chûn-yùng ya voi su-tó pho-fai ! "
44019028	Chung-ngìn yit thâng-tó liá-têu fa chhiu fî-sòng khién , thai-sâng hêm-kóng : " Yî-fut-só-ngìn ke Â-tí-mí he chui ví-thai ke ! "
44019029	Tui án-ngiòng , phau-thung chhe-to chhiòn-sàng . Phau-mìn chok-tó thèn Pó-lò khiung-ha lòi ke Mâ-khì-tun-ngìn Kâi-yù lâu Â-lî-tha̍t-kú , lâi-tén kì lióng-sà chhong-ngi̍p hi-yen-tú .
44019030	Pó-lò sióng-oi hi chung-ngìn ke thèu-chhièn , chúng-he ke-têu sin-thù m̀ pûn kì ngi̍p-hi .
44019031	Hàn-yû Â-se-â-sén ke kí-ke liâng-chhiu , he Pó-lò ke phèn-yû , ya ham ngìn hi khien Pó-lò , m̀-hó mo-hiám ngi̍p-hi hi-yen-tú .
44019032	Liá-sṳ̀ , chhiòn-chhòng lon chhàu-chhàu , yû-têu hêm tûng , yû-têu hêm sî , thai-phu-fun m̀-tî kì-têu he vi má-ke lòi ke-vi chhi-si̍p .
44019033	Yù-thai-ngìn chiông Â-li̍t-sân-thai súng-to thèu-chhièn hi , yû-têu ngìn chhiu ngin-vì kì yin-kôi vi liá-khien sṳ fu chit-ngim . Â-li̍t-sân-thai pí sú-se , oi tui chung-ngìn kóng-fa lòi sṳ̂n-su .
44019034	Chúng-he , thai-kâ yit ngin-chhut kì he Yù-thai-ngìn , chhiu thùng-sâng chhin hêm kóng : " Yî-fut-só-ngìn ke Â-tí-mí he chui ví-thai ke ! " Án-ngiòng kín hêm thai-yok yû lióng-tiám-chûng kiú .
44019035	Chui-heu , ke sàng-tú ke sû-ki-kôn chang sṳ́ chung-ngìn tiâm-hâ-lòi . Kì kóng : " Yî-fut-só-ngìn â ! Má-ngìn m̀-tî Yî-fut-só-sàng he khon-sú thai Â-tí-mí ńg-sṳ̀n-meu lâu ke-chak tui thiên-táng kong hâ-lòi ke sṳn-sa̍k nè !
44019036	Ki-yèn mò-ngìn nèn féu-ngin liá-têu sṳ , ngì-têu chhiu yin-kôi tiâm-tiâm , m̀-hó lon-lòi .
44019037	Ngì-têu chiông liá-têu ngìn tai-to liá-vi lòi , chúng-he , kì-têu pin mò thêu meu tî-poi ke tûng-sî , ya mò siet-thu̍k ngài-têu ke ńg-sṳ̀n .
44019038	Na-he Tí-mí-tiû lâu kì ke thùng-ngia̍p oi ko má-ngìn , chhṳ-yû kûi-thin khôi-thìn ke ngit-è lâu thâng-siung ke kôn-chóng , kì-têu cho-tet hi tui-chṳt .
44019039	Na-he yû khì-thâ ke sṳ , ya cho-tet chhai ha̍p-fap ke fi-ngi chûng kié-kiet .
44019040	Chhiong kîm-pû-ngit ke phau-thung , ngài-têu nàn-miên voi pûn-ngìn chûi-kiu chit-ngim . Liá yit-chhiet ke yéu-lon he m̀-chho̍k ke , ngài-têu chhṳ-kâ ya kóng m̀-chhut má-ke lî-yù . "
44019041	Kóng liá-têu fa yî-heu , kì chhiu ham chung-ngìn san-fi .
44020001	Phau-thung thìn hâ-lòi heu , Pó-lò seu-si̍p sin-thù , kú-li kì-têu , ya thùng kì-têu chhṳ̀-phe̍t . Yèn-heu , kì lì-khôi ke-vi , hi Mâ-khì-tun .
44020002	Kì hàng-phien ke-têu só-chhai , tui sin-thù kóng chhin-tô kú-li ke fa , yèn-heu hi-to Hî-lia̍p ,
44020003	chhai ke-vi he̍t sâm-chak ngie̍t . Pó-lò chún-phi chhô-sòn hi Si-li-â ke sṳ̀ , fat-hien Yù-thai-ngìn oi mèu-hoi kì , só-yî kiet-thin tui Mâ-khì-tun ke-thiàu lu chón-hi .
44020004	Thùng kì khiung-ha hàng ke ngìn yû Pí-lî-â-ngìn Pit-lò-sṳ̂ ke lai-é Só-pâ-thi̍t , Thiap-sat-lò-nì-kâ-ngìn Â-lî-tha̍t-kú lâu Sî-kûng-tû , Thi̍t-pí-ngìn Kâi-yù , hàn-yû Thì-mô-thai , pin Â-se-â-ngìn Thûi-kî-kú lâu Thi̍t-lò-fî-mô .
44020005	Kì-têu kûi-chhṳn siên hàng , chhai Thi̍t-lò-â tén ngài-têu .
44020006	Ko-liáu Chhù-kau-chiet , ngài-têu tui Fî-li̍p-pí khôi-sòn , ńg-ngit heu to Thi̍t-lò-â , thùng kì-têu fi-ha̍p , chhai ke-vi he̍t yit lî-pai .
44020007	Pai-liuk am-pû , ngài-têu khiung-ha chhi-fi , fûn-hióng oi ke yèn-si̍t . Pó-lò yîn-vi thi-ngi-ngit oi chhut-fat , chhiu tui thai-kâ kóng-tho , yit-chhṳ̍t kóng-to pan-ya .
44020008	Ngài-têu chhai lèu-táng ke fòng-kiên chhi-fi , yû tiám hó-tô ke tên-fó .
44020009	Yû yit-ke miàng ôn-to Yù-thûi-kú ke heu-sâng-ngìn chhô chhai chhûng-mùn-hong , Pó-lò kóng-tho kóng chhin kiú , kì kín-lòi kín sióng-oi soi , heu-lòi chhiu soi-lo̍k-kau , tui sâm-chhèn lèu-táng tiet-hâ-hi . Thai-kâ fù kì hong-hí-lòi , khon-tó kì yí-kîn sí-thet .
44020010	Pó-lò hâ-lèu , phu̍k chhai kì ke sṳ̂n-song , nám-tén kì , kóng : " M̀-sṳ́ kín-chông , kì hàn-yû sin-miang ! "
44020011	Kì yu sông lèu-táng hi , pak-piáng lòi sṳ̍t . Kì ki-siu̍k thàm-lun chhin kiú , to thiên-kông chang lì-khôi .
44020012	Kì-têu chiông ke heu-sâng-ngìn sâng-sâng sung-chón kiâ vuk-hâ , thai-kâ chhiu thai su ôn-ví .
44020013	Ngài-têu siên sông-sòn , sṳ́-hi Â-sok , chún-phi chhai ke-vi chiap Pó-lò . Liá he kì só ôn-phài ke , yîn-vi kì chhṳ-kâ oi hàng-lu hi .
44020014	Kì chhai Â-sok thùng ngài-têu siông-fi , ngài-têu chhiu chiap kì sông-sòn , yèn-heu hiong Mí-thûi-li-nì chhut-fat .
44020015	Ngài-têu yu tui ke-vi khôi-sòn , thi-ngi-ngit to Kî-â ke tui-ngan ; yu ko yit-ngit , chhai Sat-mô thìn-sòn , chai ko yit-ngit to Mí-li-tû .
44020016	Pó-lò chó chhiu kiet-thin m̀ thìn chhai Yî-fut-só , miên-tet chhai Â-se-â-sén yèn-chhàn sṳ̀-kiên . Kì kón-kín oi hi Yâ-lu-sat-lâng , hî-mong chhin-liong chhai Ńg-sùn-chiet chhièn kón-to .
44020017	Pó-lò tui Mí-li-tû phai-ngìn hi-chhìm Yî-fut-só kau-fi ke chóng-ló , chhiáng kì-têu lòi-kien kì .
44020018	Kì-têu lòi-to , Pó-lò tui kì-têu kóng : " Ngì-têu tî , ngài to Â-se-â-sén ke thi-yit-ngit khôi-sṳ́ , yit-chhṳ̍t ngióng-pân thùng ngì-têu khiung-ha ,
44020019	ngài sṳ-fung Chú ke sṳ̀-chiet , fàm-sṳ khiâm-pî , sòng-sòng liù muk-chṳp , yu yîn-vi Yù-thai-ngìn ke ham-hoi , kîn-li̍t chhin-tô mò-lien .
44020020	Ngì-têu ya tî , mò-lun chhai chung-ngìn mien-chhièn , ya-he chhai ngì-têu ke-ngìn vuk-hâ , ngài chhòn , ngài kâu ke sṳ̀ , fàm he tui ngì-têu yû li-yit ke , ngài chhiu mò pó-liù .
44020021	Mò-lun tui Yù-thai-ngìn ya-he Ngoi-pâng-ngìn , ngài lûng-chúng ngin-chṳ̂n khien kì-têu , oi lì-khôi chhui-ok , chón-hiong Song-ti , sin ngài-têu ke Chú Yâ-sû .
44020022	Liá-ha , vi-tó sun-fu̍k Sṳn-Lìn , ngài oi sông Yâ-lu-sat-lâng hi . Ngài m̀-tî chhai ke-vi voi tù-tó má-ke sṳ ;
44020023	ngài chṳ́-yû tî , Sṳn-Lìn chhai tak-ke sàng-sṳ chṳ́-sṳ ngài , yû kâm-ngiu̍k lâu châi-nan tén-tén ngài .
44020024	Chúng-he , ngài só koân-sîm ke , pin m̀-he chhṳ-kâ ke sâng-miang , chṳ́-yû chhiòn-sîm vàn-sṳ̀n ngài ke sṳ́-min , sṳ̀n-chhiu Chú Yâ-sû só kâu-pûn ngài ke kûng-chok , chhiu-he vi Song-ti ên-tién ke fuk-yîm cho kien-chṳn .
44020025	" Ngài chhai kok-vi tông-chûng thùng thai-kâ khiung-ha chhut-ngi̍p lòi-vông , siên-chhòn Song-ti ke koet . Liá-ha ngài tî , ngì-têu yî-heu mò fap-thu chai kien-tó ngài .
44020026	Só-yî , ngài kîm-pû-ngit chṳn-sṳt lâu ngì-têu kóng , na-he ngì-têu chûng-kiên yû ngìn chhṳ̀m-lùn , m̀-he ngài ke chhui ;
44020027	yîn-vi ngài yí-kîn chiông Song-ti ke chṳ́-yi chhòn-pûn ngì-têu , vàn-chhiòn mò pó-liù .
44020028	Ngì-têu chhṳ-kâ oi se-ngi , ya oi vi Sṳn-Lìn só kâu-thok ngì-têu cheu-ku ke chhiòn-khiùn lòi se-ngi . Oi mu̍k-yông Song-ti ke kau-fi , chhiu-he Kì thûng-ko chhṳ-kâ Lai-é ke sí só kiu-su̍k ke .
44020029	Ngài tî , ngài lì-khôi yî-heu , voi yû hiûng-ok ke sài-lòng fun-ngi̍p ngì-têu chûng-kiên lòi sông-hoi yòng-khiùn .
44020030	Chhiu-he chhai ngì-têu chûng-kiên , ya yû ngìn voi kóng fâ-liâu , oi mì-fe̍t sin-thù hi thèn kì-têu .
44020031	Só-yî , ngì-têu oi kín-siáng ! Oi ki-tet chhai ko-hi ke sâm-ngièn chûng , ngài ngióng-pân ngit-ya yung muk-chṳp khien-va , kau-thô ngì-têu mî-yit-ke ngìn .
44020032	" Liá-ha , ngài chiông ngì-têu kâu chhai Song-ti ke sú lâu Kì ên-tién ke tho-lî tî-poi . Liá tho-lî voi kiên-thin ngì-têu ke sin-sîm , yu sṳ́ ngì-têu sṳ̀n-chiap Song-ti vi Kì só-yû ke sṳn-thù só chún-phi ke fuk-hi .
44020033	Ngài chhiùng-lòi m̀ sṳt thâm má-ngìn ke kîm-ngiùn ya-he sâm-fu .
44020034	Ngì-têu tî , ngài yung liá-sûng sú cho-se lòi kiûng-kip ngài lâu thùng-kûng ke sî-yeu .
44020035	Ngài fàm-sṳ cho ngì-têu ke mù-fam , oi pûn ngì-têu tî , yin-tông án-ngiòng ngin-chṳ̂n cho-se lòi pông-chhu ngiôn-ngio̍k ke ngìn . Oi ki-tet Chú Yâ-sû chhîn-sṳ̂n kóng-ko ke fa : ' Pûn-ngìn pí liâng-su kha yû fuk-hi . ' "
44020036	Kóng liá-têu fa yî-heu , Pó-lò chhiu lâu kì-têu chhiòn-thí khúi hâ-lòi khì-tó .
44020037	Chung-ngìn thai-kieu , nám-tén kì , chîm kì lòi chhṳ̀-phe̍t .
44020038	Kì-têu fî-sòng sông-sîm , yîn-vi Pó-lò kóng , yî-heu mò fap-thu chai kien-tó kì . Kì-têu chhiu sung kì sông-sòn .
44021001	Ngài-têu lì-khôi chung-ngìn , chhiu khôi-sòn chhṳ̍t-chhṳ̍t hi Kô-sṳ-tó . Thi-ngi-ngit to Lò-tí , yu tui ke-vi hi-to Pha-thai-lâ .
44021002	Chhai Pha-thai-lâ tù-tó yit-chak oi hi Fî-nì-kî ke sòn , ngài-têu chhiu sông-sòn chhut-fat .
44021003	Sṳ́-to yû khon-tó Sai-phú-lu-sṳ̂ , sòn chhiu tui nàm-phién hàng-ko , hiong Si-li-â hi . Ngài-têu chhai Thai-ngì sông-liu̍k , yîn-vi sòn oi chhai liá-vi hâ-fo .
44021004	Ngài-têu chhai liá-vi chhìm-tó yit-têu sin-thù , chhiu thùng kì-têu khiung-ha he̍t chhit-ngit . Kì-têu tet-tó Sṳn-Lìn ke chṳ́-sṳ , khien Pó-lò m̀-hó sông-hi Yâ-lu-sat-lâng .
44021005	Chúng-he , thìn-thò kí-ngit heu , ngài-têu hàn-he ki-siu̍k ngièn-lòi ke lî-chhàng . Ke-têu sin-thù lâu kì-têu ke pû-ngiòng chṳ́-ńg chhiòn-phu sung ngài-têu to sàng-ngoi . Thai-kâ chhai sâ-thân khúi hâ-lòi khì-tó .
44021006	Pí-chhṳ́ chhṳ̀-phe̍t yî-heu , ngài-têu sông-sòn , kì-têu chhiu chón-hi vuk-hâ .
44021007	Ngài-têu ki-siu̍k hiong chhièn , tui Thai-ngì to Tô-li-mâi , hiong ke-vi ke sin-thù chhiáng-ôn , thùng kì-têu khiung-ha he̍t yit-ngit .
44021008	Thi-ngi-ngit , ngài-têu lì-khôi ke-vi , hi-to Khái-sat-li-â , chhiu hi chhòn-tho-ngìn Fî-li ke vuk-hâ , he̍t chhai ke-vi . Kì he chhai Yâ-lu-sat-lâng pûn-ngìn sién-chhut chhit-ke chṳp-sṳ chûng ke yit-ke .
44021009	Kì yû si-ke màng chhut-ka ke moi-é , chhiòn-phu yû kóng yi-ngièn ke ên-su .
44021010	Ngài-têu chhai ke-vi he̍t kí-ngit heu , yû yit-ke siên-tî miàng ôn-to Â-kâ-pu , tui Yù-thai-sén lòi .
44021011	Kì lòi khon ngài-têu , nâ Pó-lò ke yêu-tai , thak-tén chhṳ-kâ ke sú-kiok , kóng : " Sṳn-Lìn án-ngiòng kóng : ' Liá yêu-tai ke chú-ngìn voi chhai Yâ-lu-sat-lâng pûn Yù-thai-ngìn chhiong án-ngiòng thak-hí-lòi , kâu-pûn Ngoi-pâng-ngìn . ' "
44021012	Ngài-têu yit thâng-tó liá-ke fa , chhiu lâu tông-thi ke ngìn khiung-ha khien Pó-lò mo̍k hi Yâ-lu-sat-lâng .
44021013	Chúng-he , kì kóng : " Ngì-têu cho-má-ke kieu-to án-ngiòng , hoi ngài sông-sîm ? Ngài vi-tó Chú Yâ-sû ke miàng , mo̍k kóng chhai Yâ-lu-sat-lâng pûn-ngìn thak-hí-lòi , chhiu-he sí chhai ke-vi , ngài ya kâm-ngien . "
44021014	Ngài-têu mò fap-thu khien-fu̍k kì , chhiu tiâm-hâ-lòi , chṳ́-yû kóng : " Ngien Chú ke chṳ́-yi tet-tó sṳ̀n-chhiu . "
44021015	Chhai ke-vi he̍t kí-ngit heu , ngài-têu chhiu tá pâu-fu̍k , sông Yâ-lu-sat-lâng hi .
44021016	Yû-têu tui Khái-sat-li-â lòi ke sin-thù thùng ngài-têu khiung-ha hi , tai ngài-têu hi yit-ke Sai-phú-lu-sṳ̂-ngìn Nâ-sûn ke vuk-hâ he̍t ; kì sàng-cho sin-thù yí-kîn chhin kiú .
44021017	Ngài-têu to Yâ-lu-sat-lâng , sin-thù fôn-fôn hí-hí chiap-thai ngài-têu .
44021018	Thi-ngi-ngit , Pó-lò thùng ngài-têu khiung-ha hi kien Ngâ-kok ; kau-fi só-yû ke chóng-ló ya chhai-chhòng .
44021019	Pó-lò tui kì-têu chhiáng-ôn , yèn-heu chiông Song-ti ngióng-pân yung kì chhai Ngoi-pâng-ngìn chûng-kiên só-cho yit-chhiet ke sṳ chhiòn-phu tui kì-têu po-ko .
44021020	Kì-têu thâng-liáu chhiu siung-chan Song-ti , yèn-heu tui Pó-lò kóng : " Hiûng-thi â , ngì khon , chhìn-hìn he án-ngiòng : Yù-thai-ngìn chûng-kiên yû kí-hâ-van ngìn sin Chú , lûng-chúng ya ngie̍t-sîm chûn-sú Mô-sî ke fap-li̍t .
44021021	Kì-têu thâng-kóng , ngì kau-hiun só-yû he̍t chhai ngoi-pâng ke Yù-thai-ngìn piong-thet Mô-sî ke fap-li̍t , ham kì-têu mo̍k lâu se-ngìn-è hàng kot-lî , ya m̀-sṳ́ chûn-sú Yù-thai-ngìn ke kûi-kí .
44021022	Kì-têu yit-thin voi thâng-tó ngì yí-kîn lòi liá-vi ke sêu-sit ; ngài-têu oi ngióng-pân chang hó nò ?
44021023	Liá-ha , chhiáng ngì cheu ngài-têu ke fa hi cho ! Liá-vi yû si-ke ngìn sṳt hí-ngien .
44021024	Ngì oi tai-tén kì-têu , thùng kì-têu khiung-ha hi chiap-su kiet-chhiang-lî , thoi kì-têu na̍p kiet-chhiang-lî ke só-fi ; án-ngiòng , kì-têu chhiu cho-tet chiông thèu-nà-mô chién-thet . Ngì án-ngiòng cho , thai-kâ chhiu voi tî kì-têu só thâng-tó koân-he ngì ke sṳ m̀-he sṳ-sṳ̍t , ya voi tî ngì chhṳ-kâ ya he chûn-sú Mô-sî fap-li̍t ke ngìn .
44021025	Koân-he sin Chú ke Ngoi-pâng-ngìn , ngài-têu yí-kîn siá sin-é fûn-fu kì-têu , m̀-hó sṳ̍t pai-ko ngiéu-siong ke sṳ̍t-vu̍t , m̀-hó sṳ̍t hiet ya-he kha̍k-sí ke thèu-sâng , ya m̀-hó hàng yìm-lon ke sṳ . "
44021026	Yîn-vi án-ngiòng , thi-ngi-ngit Pó-lò chhiu tai-tén ke-têu ngìn , khiung-ha hi hàng kiet-chhiang-lî . Kì to sṳn-thien hi po-ko kiet-chhiang khì-mân ke ngit-è , chhiu-he chi-sṳ̂ oi vi kì-têu mî-yit-ke ngìn hien-chi ke-ngit .
44021027	Chhit-ngit ke khì-kiên voi mân yî-chhièn , yû-têu tui Â-se-â-sén lòi ke Yù-thai-ngìn khon-tó Pó-lò chhai sṳn-thien-tú , chhiu san-thung thai-chung hi chok Pó-lò .
44021028	Kì-têu hêm-kóng : " Yî-set-lie̍t-ngìn â , thai-kâ lòi then-sú ! Liá ngìn tak só-chhai kâu ngìn fán-tui Yî-set-lie̍t-ngìn , Mô-sî ke fap-li̍t , lâu liá sṳn-thien . Kì yu tai Hî-lia̍p-ngìn ngi̍p sṳn-thien lòi , siet-thu̍k liá sṳn ke só-chhai ! "
44021029	( Kì-têu án-ngiòng kóng , he yîn-vi khon-tó Yî-fut-só-ngìn Thi̍t-lò-fî-mô lâu Pó-lò khiung-ha chhai sàng-tú , láu-tó Pó-lò sṳt tai kì ngi̍p-hi sṳn-thien . )
44021030	Liá-sṳ̀ , chhiòn-sàng sâu-thung , chung-ngìn kûi-ha chéu-ko-lòi , chok-tén Pó-lò , chiông kì tui sṳn-thien-tú lâi chhut-hi ; sṳn-thien ke mùn chit-sṳ̀ chhiu koân hí-lòi .
44021031	Phau-mìn tú-tú sióng-oi chhṳ̀ Pó-lò ke sṳ̀ , yû-ngìn po-ko Lò-mâ chu-kiûn ke chṳ́-fî-kôn , kóng Yâ-lu-sat-lâng chhiòn-sàng chhai phau-thung chûng .
44021032	Chṳ́-fî-kôn ngiàm-sṳ̀ tai-liâng kiûn-chhui lâu kí-ke kiûn-kôn , chéu-tén hi chung-ngìn ke-vi . Phau-mìn yit khon-tó chṳ́-fî-kôn lâu kiûn-chhui , chhiu mò chai-ko tá Pó-lò .
44021033	Chṳ́-fî-kôn chin-chhièn khiú-tén Pó-lò , fûn-fu yung lióng-thiàu thiet-lien-é só-tén kì . Kì mun-kóng : " Liá-ke ngìn he má-ngìn ? Kì cho-liáu má-ke sṳ nò ? "
44021034	Ngìn-khiùn chûng , yû-ngìn hêm tûng , yû-ngìn hêm sî , lon-cho yit-thòn ; chṳ́-fî-kôn mò fap-thu chhà-chhut chṳ̂n-siong , chhiu min-lin phu-ha tai Pó-lò ngi̍p yàng-fòng .
44021035	Pó-lò hàng-tén sông sa̍k-kham ke sṳ̀ , yîn-vi chung-ngìn chiâm-to chhin hiûng , pîn-é chṳ́-yû chiông Pó-lò khià-tén ko-hi .
44021036	Chung-ngìn thèn chhai heu-poi , thai-sâng hêm : " Chhù-thet kì ! "
44021037	Voi to yàng-fòng ke sṳ̀ , Pó-lò tui chṳ́-fî-kôn kóng : " Ngài cho-tet lâu ngì kóng yit-ki fa mò ? " Chṳ́-fî-kôn kóng : " Ngì ya voi kóng Hî-lia̍p-fa ?
44021038	Án-ngiòng , ngì chhiu m̀-he chhièn mò kí-kiú chok-lon , tai si-chhiên-ke phau-thù thò-chéu hi khóng-yâ ke Âi-khi̍p-ngìn lô ? "
44021039	Pó-lò en-kóng : " Ngài he Yù-thai-ngìn , chhut-se chhai Kî-li-kâ ke Thai-su , pin m̀-he mò miàng séu-sàng ke kûng-mìn . Chhiáng ngì chún ngài tui thai-chung kóng-fa . "
44021040	Chṳ́-fî-kôn chún kì . Pó-lò chhiu khî chhai sa̍k-kham-táng , tui chung-ngìn ya̍k-sú ; thai-kâ tiâm-hâ-lòi heu , Pó-lò chhiu yung Hî-pak-lòi-fa tui kì-têu kóng-fa .
44022001	Pó-lò kóng : " Kok-vi fu-ló hiûng-thi , chhiáng thâng ngài ke phien-fu . "
44022002	Kì-têu yit thâng-tó Pó-lò yung Hî-pak-lòi-fa tui kì-têu kóng-fa , chhiu hàn-kha tiâm . Pó-lò ki-siu̍k kóng :
44022003	" Ngài he Yù-thai-ngìn , chhut-se chhai Kî-li-kâ ke Thai-su , chúng-he chhai Yâ-lu-sat-lâng chóng-thai ke , he Kâ-mâ-lie̍t ke ho̍k-sâng , chiap-su chú-siên yit-chhiet fap-li̍t ke ngiàm-kiet hiun-lien , ngie̍t-sîm sṳ-fung Song-ti , thùng ngì-têu kîm-pû-ngit chhai-chhòng ke mî-yit-ke ngìn khiung-yong .
44022004	Ngài sṳt chiông chûn-hàng liá Tho ke ngìn pet to sí , ya sêu-chhà nàm-ńg sin-thù , chok kì-têu , koân chhai kâm-ngiu̍k tú .
44022005	Thai-chi-sṳ̂ lâu chhiòn ngi-fi ke chóng-ló cho-tet chṳn-mìn ngài só-kóng ke fa he sṳ̍t-chhai ke . Ngài tui kì-têu nâ-tó pûn Thai-mâ-sṳ-kiet ke Yù-thai thùng-pâu ke sin-é , só-yî ngài hi ke-vi , oi chok ke-têu ngìn , chiông kì-têu thak-tén , tai-chón Yâ-lu-sat-lâng lòi chiap-su hìn-fa̍t .
44022006	" Ngài voi to Thai-mâ-sṳ-kiet ke sṳ̀ , yok chhai tông-chu-thèu , fut-yèn yû thai kông tui thiên-táng hâ-lòi , cheu chhai ngài ke chû-vì .
44022007	Ngài vang chhai thi-song , thâng-tó yû sâng tui ngài kóng : ' Só-lò , Só-lò ! Ngì cho-má-ke pet-hoi ngài ? '
44022008	Ngài mun-kóng : ' Chú â , ngì he má-ngìn ? ' Kì kóng : ' Ngài chhiu-he ngì só pet-hoi ke Nâ-sat-le̍t-ngìn Yâ-sû . '
44022009	Ke-têu thùng ngài khiung-ha hi ke ngìn khon-tó ke kông , chúng-he mò thâng-mìn ke tui ngài kóng-fa ke sâng .
44022010	Ngài yu mun : ' Chú â , ngài oi cho má-ke chang hó ? ' Chú tui ngài kóng : ' Hong-hí-lòi , ngi̍p Thai-mâ-sṳ-kiet-sàng hi , chhai ke-vi yû-ngìn voi lâu ngì kóng Song-ti oi ngì cho ke yit-chhiet sṳ . '
44022011	Yîn-vi ke kông chhin khiòng , hoi ngài ke muk-chû khon-m̀-tó , thùng ngài khiung-ha hi ke ngìn chhiu khiên-tén ngài ke sú , tai ngài ngi̍p Thai-mâ-sṳ-kiet-sàng .
44022012	" Chhai ke-vi , yû yit-ke ngìn miàng ôn-to Â-nâ-nì-â . Kì he khièn-sṳ̀n , ngiàm-sú fap-li̍t ke ngìn , chhin su Thai-mâ-sṳ-kiet só-yû Yù-thai-ngìn ke chûn-chhung .
44022013	Kì lòi khon ngài , khî chhai ngài ke sṳ̂n-piên , kóng : ' Só-lò hiûng-thi â , ngien ngì khon-tet-tó ! ' Ke-sṳ̀ , ngài ke muk-chû hó lé , ngài chhiu khon-tó kì .
44022014	Kì kóng : ' Ngài-têu chú-siên ke Song-ti yí-kîn kién-sién ngì , oi pûn ngì mìn-pha̍k Kì ke chṳ́-yi , khó-yî khon-tó Kì kûng-ngi ke Phu̍k-ngìn , ya thâng-tó Kì chhîn-khiéu só-kóng ke sâng-yîm .
44022015	Yîn-vi ngì oi vi Kì cho kien-chṳn , chiông ngì só khon-tó só thâng-tó ke lâu van-mìn kóng .
44022016	Liá-ha , ngì hàn yèn-chhàn má-ke ? Hong-hí-lòi , khiù-ham Kì ke miàng , lòi liâng sé-lî , sṳ́ ngì ke chhui tet-tó sé-chhiang ! '
44022017	" Heu-lòi , ngài chón-to Yâ-lu-sat-lâng ; chhai sṳn-thien-tú khì-tó ke sṳ̀ , ngài ngi̍p-sṳ̀n tet-tó yit-ke yi-siong ,
44022018	chhai yi-siong chûng , ngài khon-tó Chú . Kì tui ngài kóng : ' Kiak-kiak lì-khôi Yâ-lu-sat-lâng , yîn-vi liá thi-fông ke ngìn m̀-voi chiap-su ngì vi Ngài só-cho ke kien-chṳn . '
44022019	Ngài kóng : ' Chú â , kì-têu lûng-chúng tî ngài sṳt ngi̍p kok fi-thòng , chok sin Ngì ke ngìn hi koân , pin piên-tá kì-têu .
44022020	Ngì ke kien-chṳn-ngìn Sṳ̂-thì-fán su-hoi liù-hiet to sí ke sṳ̀ , ngài ya chhai-chhòng , chan-sṳ̀n ke-khien sṳ , hàn thoi ke-têu hoi-sí kì ke ngìn chóng-sâm . '
44022021	Chú lâu ngài kóng : ' Ngì hi ! Ngài oi phai ngì hi yén-fông , to Ngoi-pâng-ngìn ke-vi . ' "
44022022	Chung-ngìn pún-lòi tiâm-tiâm thâng Pó-lò kóng-fa ; chúng-he yit thâng-tó liá-ki fa , chhiu thai-sâng hêm-kóng : " Chhù-thet kì ! Chhṳ̀-sí kì ! Liá-chúng ngìn he kôi-sí ke ! "
44022023	Kì-têu chhiu yit-phién chhàu , yit-phién chiông sâm phiâng-thet , yu hiong thiên ve nài-fún .
44022024	Lò-mâ ke chṳ́-fî-kôn chhiu min-lin chiông Pó-lò tai-ngi̍p yàng-fòng , yu fûn-fu pîn-é piên-tá kháu-mun kì , oi chhà-chhut chung-ngìn vi má-ke tui kì án-ngiòng chhin hêm .
44022025	Kì-têu chiông kì khún hí-lòi oi tá ke sṳ̀ , Pó-lò tui khî chhai sṳ̂n-piên ke yit-ke kiûn-kôn kóng : " Tui yit-ke Lò-mâ kûng-mìn , mò kîn-ko sṳ́m-phan , ngì-têu chhiu piên-tá kì , liá he ha̍p-fap ke mâ ? "
44022026	Ke kiûn-kôn yit thâng-tó liá-ki fa , chhiu hi kien chṳ́-fî-kôn , tui kì kóng : " Ngì sióng ngióng-pân chang hó ? Ke ngìn he Lò-mâ ke kûng-mìn ! "
44022027	Chṳ́-fî-kôn hi kien Pó-lò , mun kì kóng : " Lâu ngài kóng , ngì he Lò-mâ kûng-mìn mò ? " Pó-lò en-kóng : " He . "
44022028	Chṳ́-fî-kôn kóng : " Ngài yung yit thai-pit ke chhièn , chang tet-tó kûng-mìn ke sṳ̂n-fun . " Pó-lò kóng : " Ngài chhut-se chhiu-he . "
44022029	Só-yî , ke-têu oi kháu-mun Pó-lò ke ngìn kiak-kiak sám-khôi ; chṳ́-fî-kôn yit tî Pó-lò he Lò-mâ kûng-mìn , yu yîn-vi sṳt khún-ko Pó-lò , chhiu chho̍k-kiâng hí-lòi .
44022030	Ke chṳ́-fî-kôn sióng-oi tî Yù-thai-ngìn ko Pó-lò sṳ̍t-chhai ke ngièn-yîn , só-yî , thi-ngi-ngit , kì kié-khôi Pó-lò ke só-lien , seu-si̍p chi-sṳ̂-chóng lâu chhiòn ngi-fi , yèn-heu chiông Pó-lò tai-chhut-lòi , ham kì khî chhai kì-têu mien-chhièn .
44023001	Pó-lò chu-muk khon ngi-fi ke ngìn , kóng : " Kok-vi hiûng-thi , ngài hàng-sṳ vì-ngìn he chhai Song-ti ke mien-chhièn cheu liòng-sîm lòi cho , chhṳ̍t-to kîm-pû-ngit . "
44023002	Thai-chi-sṳ̂ Â-nâ-nì-â fûn-fu khî chhai sṳ̂n-piên ke ngìn sân Pó-lò ke choi-kok .
44023003	Pó-lò tui kì kóng : " Ngì liá-chak fún-pha̍k ke piak â , Song-ti voi siû-lî ngì ! Ngì chhô chhai ke-vi he oi cheu fap-li̍t sṳ́m-phan ngài , ngì ngióng cho-tet vì-poi fap-li̍t , ham kì-têu tá ngài â ! "
44023004	Khî chhai sùn-thèu ke ngìn kóng : " Ngì ngióng cho-tet vú-yu̍k Song-ti ke thai-chi-sṳ̂ â ! "
44023005	Pó-lò kóng : " Kok-vi hiûng-thi , ngài m̀-tî kì he thai-chi-sṳ̂ ; Sṳn-kîn kóng-ko : ' M̀-hó fí-pong chhṳ-lî ngìn-mìn ke kôn-chóng . ' "
44023006	Pó-lò khon-chhut liá-khiùn ngìn tông-chûng , yû-têu he Sat-tû-kâi-tóng ke ngìn , yû-têu he Fap-li-soi-phai ke ngìn ; kì chhiu chhai ngi-fi-chûng thai-sâng kóng : " Hiûng-thi â , ngài he yit-ke Fap-li-soi-ngìn , he Fap-li-soi-ngìn ke chṳ́-sûn . Ngài kîm-pû-ngit chhai liá-vi su sṳ́m-mun he yîn-vi ngài phan-mong sí-ngìn fu̍k-fa̍t ! "
44023007	Kì yit kóng liá-ki fa , Fap-li-soi-ngìn lâu Sat-tû-kâi-ngìn chhiu siông-châng , ngi-fi fûn-cho lióng-phai .
44023008	Yîn-vi Sat-tû-kâi-ngìn m̀ siông-sin fu̍k-fa̍t , ya m̀ sin yû thiên-sṳ́ lâu kúi-fùn , chúng-he Fap-li-soi-ngìn sâm-yong lûng-chúng sin .
44023009	Chhàu-nau ke sâng ye̍t-lòi ye̍t-thai , yû-têu Fap-li-soi-phai ke kîn-ho̍k kau-sṳ̂ khî-hí-lòi , khiòng-lie̍t chên-lun kóng : " Ngài-têu chhìm m̀-tó liá-ke ngìn yû má-ke m̀-chho̍k ! Mò yit-thin chṳn-kîn yû kúi-fùn ya-he thiên-sṳ́ lâu kì kóng-fa ô ! "
44023010	Yên-kâ ye̍t-lòi ye̍t li-hoi , chṳ́-fî-kôn kiâng-pha Pó-lò pûn kì-têu chhá-lan , chhiu min-lin pîn-é hâ-hi , tui ngìn-khiùn chûng chiông Pó-lò chhióng-chhut-lòi , tai-ngi̍p yàng-fòng hi .
44023011	Ke am-pû , Chú khî chhai Pó-lò sṳ̂n-piên , kóng : " Ngì oi hó-tám ! Ngì yí-kîn chhai Yâ-lu-sat-lâng vi Ngài cho kien-chṳn , khiung-yong , ngì ya yit-thin oi chhai Lò-mâ cho kien-chṳn . "
44023012	Thi-ngi-ngit tá-chó , Yù-thai-ngìn khiung-ha kie-mèu , fat-sṳ chhai chhṳ̀-thet Pó-lò yî-chhièn , m̀ sṳ̍t ya m̀ lîm .
44023013	Thùng-mèu ke ngìn yû si-sṳ̍p-làng sà .
44023014	Kì-têu hi kien chi-sṳ̂-chóng lâu chóng-ló , kóng : " Ngài-têu yí-kîn fat chhin chhûng ke sṳ , m̀ sṳ̍t má-ke tûng-sî , chhṳ̍t-to chhṳ̀-sí Pó-lò !
44023015	Liá-ha , ngì-têu lâu ngi-fi oi chhiáng-khiù chṳ́-fî-kôn , tai Pó-lò lòi liá-vi , cha-yi oi kien-kâ siòng-se lòi chhà-mun kì ke sṳ-chhìn ; ngài-têu voi chún-phi hó-se , chhai kì lòi-to liá-vi yî-chhièn chhṳ̀-sí kì . "
44023016	Pó-lò ke ngoi-sên thâng-tó liá yîm-mèu , chhiu ngi̍p yàng-fòng hi lâu Pó-lò kóng .
44023017	Pó-lò chhiáng yit-ke kiûn-kôn lòi , tui kì kóng : " Chhiáng tai liá heu-sâng-ngìn hi kien chṳ́-fî-kôn ; kì yû sṳ-chhìn oi po kì tî . "
44023018	Ke kiûn-kôn chhiu tai liá heu-sâng-ngìn hi kien chṳ́-fî-kôn , kóng : " Siù-fam Pó-lò chhiáng ngài ko-hi , yêu-khiù ngài tai liá heu-sâng-ngìn lòi-kien ngì , yîn-vi kì yû sṳ-chhìn oi lâu ngì kóng . "
44023019	Chṳ́-fî-kôn chhiu khiên kì ke sú , tai kì hi sùn-thèu , mun kì kóng : " Ngì yû má-ke sṳ-chhìn oi po-ko ? "
44023020	Kì en-kóng : " Yù-thai-ngìn yí-kîn chhâm-siòng hó-se , chún-phi yêu-khiù ngì thiên-kông-ngit tai Pó-lò hi ngi-fi , cha-yi oi siòng-se chhà-mun kì ke sṳ-chhìn .
44023021	Khiù ngì m̀-hó tap-yin kì-têu , yîn-vi yû si-sṳ̍p-làng sà voi mài-fu̍k tén-tén kì . Kì-têu fat-ko sṳ , m̀ sṳ̍t ya m̀ lîm , chhṳ̍t-to kì-têu chhṳ̀-sí Pó-lò . Liá-ha , kì-têu yí-kîn chún-phi hó-se , tén ngì ke phî-chún . "
44023022	Chṳ́-fî-kôn fûn-fu liá heu-sâng-ngìn kóng : " Mo̍k pûn phe̍t-ngìn tî ngì yí-kîn chiông liá-ke sṳ-chhìn po-ko ngài . " Yèn-heu ham kì lì-khôi .
44023023	Chiap-tén , chṳ́-fî-kôn ham lióng-ke kiûn-kôn lòi , fûn-fu kóng : " Chún-phi lióng-pak-ke phu-pîn , chhit-sṳ̍p-ke khì-pîn , chhòng-chhiông-sú lióng-pak-sà , kîm-am-pû kiú-tiám-chûng chhut-fat hi Khái-sat-li-â ;
44023024	ya oi vi Pó-lò chún-phi khì ke mâ , fu-sung kì hi Fî-li̍t-sṳ̂ chúng-tuk ke-vi . "
44023025	Chṳ́-fî-kôn yu siá-hó kûng-vùn , nui-yùng kóng :
44023026	" Khiet-lò-thi-Lî-sî-â lâu chúng-tuk Fî-li̍t-sṳ̂ thai-ngìn chhiáng-ôn :
44023027	Yù-thai-ngìn chok-tó liá-ke ngìn , chang oi chhṳ̀-sí kì , ngài thâng-kóng kì he Lò-mâ kûng-mìn , chhiu tai-pîn hi chhióng-kiu .
44023028	Ngài sióng-oi chhà-mìn kì-têu ko kì ke ngièn-yîn , só-yî tai kì to kì-têu ke ngi-fi hi .
44023029	Ngài fat-hien kì pin mò má-ke kôi-sí ya-he oi koân ke chhui-miàng ; kì-têu ko kì , chhiu-he vi-tó kì-têu fap-li̍t ke mun-thì .
44023030	Heu-lòi yû-ngìn tui ngài po-ko , yû-ngìn oi mèu-sat kì ; ngài ngiàm-sṳ̀ chhiu kiet-thin sung kì to ngì ke-vi hi , thùng-sṳ̀ , fûn-fu ke-têu ngièn-ko hi ngì mien-chhièn sṳ̂n-ko . "
44023031	Ke-têu pîn-é cheu só fûn-fu ke , chiông Pó-lò tai-hi , theu-ya sung kì hi Ôn-thì-pha-tí .
44023032	Thi-ngi-ngit , khì-pîn ki-siu̍k fu-sung Pó-lò , khì-thâ ke kiûn-pîn chhiu fì-yàng hi .
44023033	Khì-pîn lòi-to Khái-sat-li-â , chiông kûng-vùn chhṳ̀n-pûn chúng-tuk , yu chiông Pó-lò kâu-pûn kì .
44023034	Chúng-tuk thu̍k-liáu kûng-vùn , yu mun Pó-lò he nai-sén ke ngìn , tî kì he Kî-li-kâ ke ngìn ,
44023035	chhiu kóng : " Tén ngièn-ko lòi-to , ngài chhiu chhú-lî ngì ke on-khien . " Yèn-heu min-lin chiông Pó-lò koân chhai Hî-li̍t ke kôn-fú tî-poi .
44024001	Ko ńg-ngit , thai-chi-sṳ̂ Â-nâ-nì-â lâu kí-ke chóng-ló , thùng yit-ke miàng ôn-to Thiap-thú-lò ke li̍t-sṳ̂ , lòi-to Khái-sat-li-â . Kì-têu chhai chúng-tuk Fî-li̍t-sṳ̂ ke mien-chhièn ko Pó-lò .
44024002	Pó-lò pûn-ngìn hêm-to kûng-thòng ; Thiap-thú-lò chhiu ko kì kóng : " Fî-li̍t-sṳ̂ thai-ngìn â ! Yîn-vi ngì hièn-mìn ke chhṳ-lî , ngài-têu chang yû chhòng-khì ke thai-phìn , koet-kâ ke hàng-chṳn yû chhin-thai ke kói-kiet .
44024003	Ngì ke tet-chṳn , ngài-têu sùi-sṳ̀ sùi-thi mân-sîm kám-chhia mò thìn .
44024004	Ngài m̀-kám kâ-kóng lòi lò-káu ngì , chṳ́-yû khiù ngì sṳ̂-ên thâng ngài-têu kién-tân ke sṳ̂n-ko :
44024005	Ngài-têu fat-hien liá-ke ngìn chhiong pot-vûn ke ngìn khiung-yong . Kì chhai chhiòn sṳ-kie Yù-thai-ngìn ke chûng-kiên chṳ-chho fun-lon , he Nâ-sat-le̍t-tóng ke yit-ke thèu-muk ,
44024006	lièn sṳn-thien ya kám siet-thu̍k , ngài-têu chhiu chiông kì chok-hí-lòi .
44024008	Ngì sṳ́m-mun kì chhiu voi tî ngài-têu ko kì ke yit-chhiet lî-yù . "
44024009	Chhai-chhòng ke Yù-thai-ngìn ya thùng-sâng ko kì kóng , sṳ-sṳ̍t chhiu-he án-ngiòng .
44024010	Liá-sṳ̀ , chúng-tuk chṳ́-sṳ Pó-lò kóng-fa . Pó-lò chhiu kóng : " Ngài tî ngì chhai pún-koet phan on-é chhin-tô ngièn , só-yî ngài lo̍k-yi chhai ngì mien-chhièn vi chhṳ-kâ phien-fu .
44024011	Ngì chhà chhiu tî , ngài sông Yâ-lu-sat-lâng hi lî-pai , to liá-ha chang sṳ̍p-ngi-ngit thin-thin .
44024012	Kì-têu pin mò khon-tó ngài chhai sṳn-thien-tú lâu má-ngìn phien-lun , ya mò khon-tó ngài chhai fi-thòng ya-he sàng-tú san-thung thai-chung .
44024013	Kì-têu mò fap-thu tui ngì thì-chhut ko ngài ke chṳn-kí .
44024014	Chúng-he , yû yit-khien sṳ ngài oi sṳ̀n-ngin : Kì-têu ham-cho yi-tôn ke Tho , chhiu-he ngài kin-pai ngài-têu chú-siên ke Song-ti ke kîn-kí . Ngài ya siông-sin Mô-sî ke fap-li̍t lâu siên-tî-sû só ki ke yit-chhiet .
44024015	Ngài lâu kì-têu tui Song-ti yû khiung-yong ke phan-mong , chhiu-he hî-mong só-yû ke ngìn , mò-lun san-ok , lûng-chúng voi tui sí fu̍k-fa̍t .
44024016	Só-yî , ngài miên-li chhṳ-kâ , chhai Song-ti lâu ngìn ke mien-chhièn , sòng-sòng pó-chhṳ̀ chhîn-pha̍k ke liòng-sîm .
44024017	" Ngài lì-khôi Yâ-lu-sat-lâng yí-kîn yû hó-tô ngièn . Ngài liá-pái hi , he chiông kiu-chi thùng-pâu ke chhièn tai-chón-hi , ya oi chhai ke-vi hien-chi .
44024018	Kì-têu chhai sṳn-thien-tú khon-tó ngài ke sṳ̀ , ngài yí-kîn hàng kiet-chhiang-lî , tú-tú hien-tén chi ; ngài pin mò chhi-si̍p chung-ngìn , ya mò chok-lon .
44024019	Na yû , chhiu-he kí-ke tui Â-se-â-sén hi ke Yù-thai-ngìn chhai ke-vi ; ke-têu ngìn na-he oi ko ngài , yin-kôi lòi ngì mien-chhièn sṳ̂n-ko .
44024020	Na mò , ham liá-têu tông-sṳ̀ chhai-chhòng ke ngìn chhṳ-kâ kóng-khon-é , ngài chhai ngi-fi sṳ̂n-su ke sṳ̀ , kì-têu fat-hien ngài yû má-ke chhui .
44024021	Ngài khî chhai kì-têu mien-chhièn ke sṳ̀ , chṳ́-yû thai-sâng kóng-ko yit-ki fa , chhiu-he : ' Ngài kîm-pû-ngit su ngì-têu sṳ́m-mun , he yîn-vi ngài siông-sin sí-ngìn fu̍k-fa̍t . ' "
44024022	Fî-li̍t-sṳ̂ tui liá Tho pún-lòi yû siông-tông ke ngin-sṳt , chhiu siên-pu thui-thòng kóng : " Tén chṳ́-fî-kôn Lî-sî-â lòi-to , ngài chang lòi phan-ton ngì-têu ke sṳ . "
44024023	Kì min-lin ke kiûn-kôn khon-sú Pó-lò , pûn kì kha chhṳ-yù têu-é , chún chhîn-yû lòi kiûng-kip kì só sî-yeu ke tûng-sî .
44024024	Kí-ngit heu , Fî-li̍t-sṳ̂ lâu kì ke Yù-thai fû-ngìn Thú-sî-lâ khiung-ha lòi . Kì ham Pó-lò lòi , thâng kì kóng-lun yû-koân Kî-tuk Yâ-sû ke sin-ngióng .
44024025	Pó-lò ya kóng-to yû-koân kûng-ngi , chiet-chṳ , chiông-lòi ke sṳ́m-phan tén kau-hiun ; Fî-li̍t-sṳ̂ kám-kok chhin kiâng , chhiu tui Pó-lò kóng : " Ngì chhiam-sṳ̀ to-chón hi , yû kî-fi ngài chang ham ngì lòi . "
44024026	Yîn-vi Fî-li̍t-sṳ̂ chhin hî-mong Pó-lò voi sung chhièn pûn kì , só-yî sòng-sòng ham kì lòi , lâu kì thàm-lun .
44024027	Ko lióng-ngièn , Pô-khiù-Fî-sṳ̂-tû chiap Fî-li̍t-sṳ̂ ke vi cho chúng-tuk . Fî-li̍t-sṳ̂ vi-tó oi tet-tó Yù-thai-ngìn ke fôn-hí , chhiu chiông Pó-lò ki-siu̍k liù chhai kâm-ngiu̍k tú .
44025001	Fî-sṳ̂-tû to-ngim sâm-ngit heu , tui Khái-sat-li-â sông Yâ-lu-sat-lâng hi .
44025002	Chi-sṳ̂-chóng lâu Yù-thai-ngìn ke liâng-chhiu hiong kì ko Pó-lò . Kì-têu chhiáng-khiù Fî-sṳ̂-tû ,
44025003	ên-chún chiông Pó-lò sung-hi Yâ-lu-sat-lâng ; sṳ-sṳ̍t-song , kì-têu yîm-mèu oi chhai lu-song mài-fu̍k chhṳ̀-sí kì .
44025004	Fî-sṳ̂-tû en kì-têu kóng : " Pó-lò liá-ha kî-liù chhai Khái-sat-li-â , ngài mò kí-kiú oi chón-hi ke-vi .
44025005	Ngì-têu ke liâng-chhiu cho-tet lâu ngài khiung-ha hi , na-he ke ngìn yû cho má-ke fam-fap ke sṳ , chhiu chhai ke-vi ko kì . "
44025006	Fî-sṳ̂-tû chhai kì-têu ke-vi he̍t sṳ̍p-thèu-pat-ngit chhiu chón Khái-sat-li-â hi . Thi-ngi-ngit kì chhiu khôi-thìn , min-lin ngìn tai Pó-lò lòi .
44025007	Pó-lò lòi-to , ke-têu tui Yâ-lu-sat-lâng lòi ke Yù-thai-ngìn vì-vì-chhiû khî-tén , yung chhin-tô ngiàm-chhung ke chhui-miàng ko kì , chúng-he chhiòn-phu nâ-m̀-chhut chṳn-kí lòi .
44025008	Pó-lò vi chhṳ-kâ phien-fu kóng : " Mò-lun he vì-poi Yù-thai-ngìn ke fap-li̍t , siet-thu̍k sṳn-thien , ya-he mo-fam Lò-mâ Fòng-ti , liá-têu sṳ ngài yit-khien ya m̀-sṳt fam-ko . "
44025009	Chúng-he Fî-sṳ̂-tû oi pûn Yù-thai-ngìn fôn-hí , chhiu mun Pó-lò : " Ngì ngien-yi sông Yâ-lu-sat-lâng , chhai ke-vi chiap-su ngài tui liá-khien on-é ke sṳ́m-phan mò ? "
44025010	Pó-lò kóng : " Liá-ha ngài chhiu-he khî chhai Fòng-ti ke fap-thìn , liá-vi chhiu-he ngài yin-tông su sṳ́m-phan ke só-chhai . Ngài tui Yù-thai-ngìn pin m̀-sṳt cho-ko má-ke m̀-chho̍k ke sṳ , liá ya he ngì chhṳ-kâ mìn-mìn tî ke .
44025011	Na-he ngài fam-fap , yû má-ke kôi-sí ke chhui , ngài chhie̍t-tui m̀-voi thò-phit hìn-fa̍t . Na-he kì-têu ko ngài ke m̀-he sṳ-sṳ̍t , mò ngìn cho-tet chiông ngài kâu-pûn kì-têu . Ngài oi tui Fòng-ti song-su ! "
44025012	Fî-sṳ̂-tû lâu kì ke chhâm-mèu sông-liòng heu , chhiu kóng : " Ki-yèn ngì tui Fòng-ti song-su , ngì chhiu hi Fòng-ti ke-vi ! "
44025013	Ko yit-chham ngit-è yî-heu , Â-kî-pha-vòng lâu Pak-nì-kî lòi Khái-sat-li-â pai-fóng Fî-sṳ̂-tû , péu-sṳ fôn-ngiàng .
44025014	Chhai ke-vi he̍t kí-ngit heu , Fî-sṳ̂-tû chiông Pó-lò ke sṳ tui Â-kî-pha-vòng kóng : " Liá-vi yû yit-ke ngìn , he Fî-li̍t-sṳ̂ liù-hâ-lòi ke siù-fam .
44025015	Song-pái ngài hi Yâ-lu-sat-lâng , ke-phién Yù-thai-ngìn ke chi-sṳ̂-chóng lâu chóng-ló lòi ko kì , yêu-khiù ngài chiông kì thin-chhui .
44025016	Ngài lâu kì-têu kóng , cheu Lò-mâ-ngìn ke kûi-kí , phi-ko màng thùng ngièn-ko tui-chṳt , hàn-màng yû kî-fi vi chhṳ-kâ phien-fu yî-chhièn , cho-m̀-tet thin-chhui .
44025017	Tén kì-têu lòi-to liá-vi yî-heu , ngài mò yèn-chhàn sṳ̀-kiên , thi-ngi-ngit chhiu khôi-thìn , min-lin chiông ke ngìn tai-lòi .
44025018	Ngièn-ko chhiòn-phu khî-hí-lòi ko kì , chúng-he só ko ke pin m̀-he ngài sióng-siong ke chhui .
44025019	Kì-têu lâu kì chên-lun ke he koân-he chûng-kau ke mun-thì , hàn-yû yit-ke miàng ôn-to Yâ-sû ke ngìn ; liá ngìn yí-kîn sí-thet , chúng-he Pó-lò kóng kì hàn sâng-sâng .
44025020	Liá-ke on-é ngài m̀-tî oi ngióng-pân phan chang hó . Ngài mun Pó-lò he m̀-he ngien-yi sông Yâ-lu-sat-lâng , chhai ke-vi su sṳ́m-phan .
44025021	Chúng-he , Pó-lò chhiáng-khiù chiông kì liù-hâ-lòi , kì oi song-su to Fòng-ti ke-vi hi . Só-yî ngài min-lin chiông kì liù chhai kâm-ngiu̍k tú , tén-heu ap-sung hi Fòng-ti ke-vi . "
44025022	Â-kî-pha-vòng tui Fî-sṳ̂-tû kóng : " Ngài ya sióng-oi chhîn-sṳ̂n thâng liá ngìn kóng-khon-é . " Fî-sṳ̂-tû kóng : " Thiên-kông-ngit ngì chhiu cho-tet thâng kì kóng . "
44025023	Thi-ngi-ngit , Â-kî-pha-vòng lâu Pak-nì-kî thai pái phài-chhòng , tai-tén yit-khiùn chṳ́-fî-kôn lâu sàng-nui ke kui-chhu̍k , khiung-ha ngi̍p-hi thai-thâng . Fî-sṳ̂-tû yit min-lin , Pó-lò chhiu pûn-ngìn tai-ngi̍p-lòi .
44025024	Fî-sṳ̂-tû kóng : " Â-kî-pha-vòng , chhai-chho ke kok-vi ! Chhiáng khon liá-ke ngìn ; kì chhiu-he chhai liá-vi lâu Yâ-lu-sat-lâng só-yû ke Yù-thai-ngìn tui ngài sṳ̂n-ko , khi̍t-li̍t yêu-khiù ngài oi pûn kì sí ke .
44025025	Chúng-he , ngài chhà-m̀-chhut kì fam-tó má-ke kôi-sí ke chhui ; thùng-sṳ̀ , kì ki-yèn oi tui Fòng-ti song-su , ngài chhiu kiet-thin ap-sung kì hi .
44025026	Koân-he liá-ke ngìn , ngài mò má-ke khok-sṳ̍t ke chṳ̂-liau khó-yî cheu-mìn Fòng-ti ; só-yî , ngài tai kì to kok-vi mien-chhièn lòi , thi̍t-phe̍t he Â-kî-pha-vòng ke mien-chhièn , chhà-mìn on-chhìn heu , ngài chang yû hó song-cheu .
44025027	Cheu ngài khon , ap-sung siù-fam mò chṳ́-chhut chhui-miàng he mò ha̍p-lî ke . "
44026001	Â-kî-pha-vòng tui Pó-lò kóng : " Chún ngì vi chhṳ-kâ phien-fu . " Pó-lò chhiu chhûn-sú , vi chhṳ-kâ phien-fu .
44026002	Kì kóng : " Â-kî-pha-vòng â , ngài kîm-pû-ngit yû hó chhai ngì mien-chhièn , vi Yù-thai-ngìn ko ngài ke yit-chhiet sṳ lòi phien-fu , kám-kok sṳ̍t-chhai van-hen !
44026003	Thi̍t-phe̍t he ngì chhin su̍k Yù-thai-ngìn ke kûi-kí lâu só chên-lun ke mun-thì . Só-yî , ngài khiù ngì nai-sîm thâng ngài ke sṳ̂n-su .
44026004	" Ngài chhiùng-se to liá-ha ke cho-ngìn he ngióng-pân , Yù-thai-ngìn chhiòn-phu tî , yîn-vi ngài yit-chhṳ̍t sên-fa̍t chhai pún-koet ngìn-mìn ke chûng-kiên , heu-lòi ya sṳt he̍t chhai Yâ-lu-sat-lâng .
44026005	Na-he kì-têu hén cho-chṳn , kì-têu chui chhîn-chhú , ngài yit khôi-sṳ́ chhiu-he su̍k ngài-têu chûng-kau-chûng chui ngiàm-kiet ke chûng-phai , cho yit-ke Fap-li-soi-ngìn .
44026006	Liá-ha ngài khî chhai liá-vi su sṳ́m-phan , he yîn-vi phan-mong Song-ti tui ngài-têu chú-siên só yin-hí ke .
44026007	Liá yin-hí he ngài-têu sṳ̍p-ngi kî-chhu̍k ke thùng-pâu ngit-ya ngie̍t-sîm kin-pai Song-ti , só phan-mong oi tet-tó ke . Vòng â , chhiu-he yîn-vi liá-ke phan-mong , Yù-thai-ngìn chang ko ngài !
44026008	Ngì-têu ngióng-voi sióng Song-ti sṳ́ sí-ngìn fu̍k-fa̍t he mò khó-nèn ke sṳ nè ?
44026009	" Ngài thèu-pái ya ngin-vì yin-kôi chhin-li̍t fán-tui Nâ-sat-le̍t-ngìn Yâ-sû ke miàng .
44026010	Ngài chhai Yâ-lu-sat-lâng chhiu-he án-ngiòng cho . Ngài tui chi-sṳ̂-chóng liâng-su khièn-piang , chiông tô-tô ke sṳn-thù chok-lòi koân ; m̀ tân-chhiang án-ngiòng , ngài ya chan-sṳ̀n kì-têu pûn-ngìn phan sí-hìn .
44026011	Nang-ngoi , ngài chhai kok fi-thòng ya tô-tô pái hìn-fa̍t kì-têu , khiòng-pet kì-têu piong-thet sin-ngióng . Ngài fî-sòng nâu kì-têu , sṳm-chṳ hi ngoi-koet ke sàng-sṳ pet-hoi kì-têu .
44026012	" Yû yit-pái , ngài tai-tén chi-sṳ̂-chóng pûn ngài ke khièn-piang lâu min-lin hi Thai-mâ-sṳ-kiet .
44026013	Vòng â , tông-chu ke sṳ̀ , ngài chhai lu-song khon-tó thai kông , pí ngit-thèu ke kông hàn-kha khiòng , tui thiên-táng cheu chhai ngài lâu khiung-ha hi ke ngìn chû-vì .
44026014	Ngài-têu lûng-chúng vang-lo̍k thi-song . Ngài thâng-tó yit-ke sâng , yung Hî-pak-lòi-fa tui ngài kóng : ' Só-lò , Só-lò ! Ngì cho-má-ke pet-hoi ngài ? Ngì chṳ́-yû sông-hoi chhṳ-kâ , chhiong ngiù yung kiok thet chú-ngìn yû net-è ke kun-é yit-yong . '
44026015	Ngài mun-kóng : ' Chú â , ngì he má-ngìn ? ' Chú kóng : ' Ngài chhiu-he ngì só pet-hoi ke Yâ-sû .
44026016	Hong-hí-lòi , khî-tén ! Ngài tui ngì hién-hien he oi sat-li̍p ngì cho ngài ke phu̍k-ngìn , phai ngì hi vi-tó kîm-pû-ngit ngì khon-tó ngài ke sṳ lâu chiông-lòi ngài oi chṳ́-sṳ ngì ke sṳ cho kien-chṳn .
44026017	Ngài voi chiông ngì tui Yî-set-lie̍t-ngìn lâu Ngoi-pâng-ngìn sú-chûng kiu-chhut-lòi . Ngài chhâi-phai ngì hi kì-têu chûng-kiên ,
44026018	lòi khôi kì-têu ke muk-chû , sṳ́ kì-têu tui vû-am chûng chón-hiong kông-mìn , tui Sat-tan ke khièn-sṳ chṳ̂-ha kûi-hiong Song-ti ; án-ngiòng , kì-têu chhiu voi yîn-vi sin ngài lòi tet-tó sa-chhui , ya voi chhai Song-ti ke sién-mìn chûng tet-tó thi-vi . '
44026019	" Só-yî , Â-kî-pha-vòng â , ngài mò vì-poi tui thiên-táng lòi ke yi-siong .
44026020	Ngài siên chhai Thai-mâ-sṳ-kiet lâu Yâ-lu-sat-lâng , yèn-heu chhai chhiòn Yù-thai lâu Ngoi-pâng-ngìn chûng-kiên khien kì-têu fí-kói , kûi-hiong Song-ti , hàng-sṳ vì-ngìn oi ha̍p kì-têu fí-kói ke sîm-chṳ .
44026021	Chhiu-he vi-tó án-ngiòng , ngài chhai sṳn-thien tî-poi ke sṳ̀ , Yù-thai-ngìn chhiu chok ngài , sióng-oi chhṳ̀ ngài .
44026022	Chúng-he , chhṳ̍t-to kîm-pû-ngit , tet-tó Song-ti ke pông-chhu , ngài hàn khî chhai liá-vi , tui só-yû ke ngìn cho kien-chṳn , mò-lun kì-têu he chûn-kui ya-he pî-mì ke . Ngài só-kóng ke chhiu-he siên-tî lâu Mô-sî só-kóng oi fat-sên ke sṳ ,
44026023	chhiu-he Kî-tuk thin-chho̍k voi su-hoi , yu voi chui-siên tui sí fu̍k-fa̍t , hiong Yù-thai-ngìn lâu Ngoi-pâng-ngìn siên-pu chṳ́n-kiu ke kông yí-kîn lòi-to . "
44026024	Yîn-vi Pó-lò ke sṳ̂n-su án-ngiòng kóng , Fî-sṳ̂-tû chhiu thai-sâng tui kì kóng : " Pó-lò , ngì pot-tiên lé ! Ngì ke ho̍k-mun thet thai , sa hoi ngì pot-tiên lê ! "
44026025	Pó-lò kóng : " Fî-sṳ̂-tû thai-ngìn ! Ngài mò pot-tiên ; ngài só-kóng ke fa he chṳ̂n-sṳ̍t yu ha̍p-lî ke .
44026026	Â-kî-pha-vòng ya chhîn-chhú liá-têu sṳ-chhìn , só-yî ngài chang tui vòng thai-tám chhṳ̍t-kóng . Ngài siông-sin liá-têu sṳ-chhìn , mò yit-khien he vòng m̀-tî ke , yîn-vi m̀-he chhai am-chûng fat-sên ke .
44026027	Â-kî-pha-vòng â , ngì siông-sin siên-tî mò ? Ngài tî ngì siông-sin ! "
44026028	Â-kî-pha-vòng tui Pó-lò kóng : " Ngì láu-tó khien ngài yit-ha-é , ngài chhiu voi pien-cho Kî-tuk-thù he-mò ? "
44026029	Pó-lò kóng : " Mò-lun khien tô khien séu , ngài tui Song-ti só-khiù ke , chhiu-he ngì lâu só-yû kîm-pû-ngit chhai-chhòng thâng ngài kóng-fa ke ngìn , chhiòn-phu voi pien-cho lâu ngài khiung-yong , chúng-he mo̍k chhiong ngài yû liá-têu só-lien ! "
44026030	Vòng , chúng-tuk , Pak-nì-kî , lâu khì-thâ ke ngìn chhiu khî-hí-lòi .
44026031	Kì-têu hàng chhut-hi yî-heu , pí-chhṳ́ kóng : " Liá-ke ngìn pin mò fam má-ke kôi-sí ya-he oi koân ke chhui . "
44026032	Â-kî-pha tui Fî-sṳ̂-tû kóng : " Liá-ke ngìn na-he mò tui Fòng-ti song-su , chhiu cho-tet piong kì chéu . "
44027001	Ki-yèn kiet-thin oi ngài-têu hàng súi-lu hi Yi-thai-li , kì-têu chhiu chiông Pó-lò lâu khì-thâ siù-fam kâu-pûn Lò-mâ fòng-kiûn ke kiûn-kôn Yù-liù .
44027002	Yû yit-chak tui Â-thai-mí-thièn lòi ke sòn , oi sun Â-se-â-sén ke kí-ke kóng-héu hàng . Ngài-têu sông-liáu sòn , chhiu chhut-fat . Yû yit-ke Mâ-khì-tun ke Thiap-sat-lò-nì-kâ-ngìn , miàng ôn-to Â-lî-tha̍t-kú , thùng ngài-têu khiung-ha hi .
44027003	Thi-ngi-ngit hi-to Sî-tun , Yù-liù khôn-thai Pó-lò , chún kì hi chhìm phèn-yû , su phèn-yû ke chêu-thai .
44027004	Ngài-têu yu tui ke-vi khôi-hòng , yîn-vi fûng m̀ sun , sòn chhiu hàng Sai-phú-lu-sṳ̂ poi-fûng ke-phién .
44027005	Ngài-têu thu-ko Kî-li-kâ , Phòng-fî-li-â yit-tai hói-mien , hi-to Lî-kâ ke Mî-lâ .
44027006	Chhai ke-vi , kiûn-kôn Yù-liù chhìm-tó yit-chak tui Â-li̍t-sân-thai lòi ke sòn , oi hi Yi-thai-li , chhiu ham ngài-têu sông-sòn .
44027007	Yit-lièn hó-tô ngit , sòn hàng chhin man , sṳ́-to fî-sòng kân-khú chang to Kiet-nì-thú-chṳ́n fu-khiun . Yîn-vi fûng ke chú-tóng , ngài-têu mò phan-fap ki-siu̍k cheu ngièn-lòi ke fông-hiong chhièn-hàng , chhiu hàng Khiet-lî-thi̍t-tó poi-fûng ke-phién , tui Sat-mô-nì-kok kîn-ko .
44027008	Ngài-têu sun hói-ngan chhièn-chin , miên-kióng chang to lì Lâ-sî-â-sàng mò kí-yén ke " Kâ-o-kóng " .
44027009	Ngài-têu yí-kîn yèn-chhàn hó-tô sṳ̀-kiên , kim-sṳ̍t ke chiet-khì ya yí-kîn ko-thet , hàng-sòn kín-lòi kín ngùi-hiám ; só-yî Pó-lò chhiu khien thai-kâ ,
44027010	kóng : " Kok-vi , ngài khon tui liá-vi ki-siu̍k hàng-sòn he chhin ngùi-hiám ke sṳ ; m̀ tân-chhiang fo-vu̍t lâu sòn voi thai su sông-hoi , lièn ngài-têu ke sâng-miang ya nàn pó . "
44027011	Chúng-he , kiûn-kôn chhìn-ngien sin sòn-chóng lâu sòn-chú ke fa , m̀-oi sin Pó-lò só kóng ke .
44027012	Liá kóng-héu ya m̀-he ko-tûng lî-sióng ke só-chhai ; só-yî thai-phu-fun ke ngìn chan-sṳ̀n khôi-sòn , oi sióng phan-fap sṳ́-to Fî-nì-kî hi ko-tûng . Fî-nì-kî he Khiet-lî-thi̍t-tó ke kóng-héu , mien-hiong sî-nàm lâu sî-pet .
44027013	Tông-sṳ̀ , yû yit-chhṳn nàm-fûng sun-sun-é chhôi-ko-lòi , thai-kâ láu-tó cho-tet cheu ngièn-lòi ke kie-va̍k hàng-sòn , chhiu chiông màu lâi hí-lòi khôi-sòn , vá-khiun Khiet-lî-thi̍t-tó hàng .
44027014	Mò kí-kiú , yû yit-chhṳn ôn-to " Tûng-pet-fûng " ke khòng-fûng tui tó-song chhôi-hâ-lòi .
44027015	Sòn pûn fûng chhôi-to vàng-lòi vàng-hi , ngài-têu mò fap-thu , chṳ́-yû yù-chhai phau-fûng chhôi-tén chéu .
44027016	Sòn chhôi-to yit-ke se tó poi-fûng ke-phién ; ke tó ôn-to Kô-thai . Ngài-têu sióng-chhin phan-fap chang pó-chhiòn ke-chak kiu-sên-thìn .
44027017	Sòn-yèn chiông ke-chak kiu-sên-thìn thô-sông thai-sòn , yu yung thai sok-è tîn-to thai sòn-tái thò-hó . Kì-têu yu kiâng sòn chhong-tó Soi-ngí-tí ke sâ-chû , chhiu chiông thai fàm-pu piong-hâ-lòi , pûn sòn sun fûng phêu-liù .
44027018	Phau-fûng ki-siu̍k chhôi-tén lòi , thi-ngi-ngit , kì-têu chhiu khôi-sṳ́ chiông fo-vu̍t fit-lo̍k hói-chûng hi ,
44027019	yu ko yit-ngit , lièn sòn-táng yung ke kûng-kí ya chhîn-sú fit-thet .
44027020	Hó-tô ngit , ngài-têu mò khon-tó ngit-thèu lâu sên-é ; thai fûng-long ki-siu̍k chhûi-pet , chui-heu , ngài-têu lièn tet-kiu ke hî-mong ya lo̍k-khûng lé .
44027021	Sòn-táng ke ngìn yí-kîn chhin-tô ngit mò sṳ̍t tûng-sî , Pó-lò khî chhai kì-têu mien-chhièn kóng : " Kok-vi , ngì-têu na-he chó-têu thâng ngài ke fa , mo̍k tui Khiet-lî-thi̍t-tó khôi-sòn , chhiu m̀-voi chṳ-tó án chhám ke sún-sṳt .
44027022	Liá-ha , ngài khien ngì-têu oi yúng-kám , ngì-têu m̀-voi yû-ngìn sóng-sṳt sin-miang , chṳ́-yû liá-chak sòn voi sún-sṳt .
44027023	Yîn-vi ngài só su̍k , só kin-pai ke Song-ti , chhô-am-pû chhâi Kì ke thiên-sṳ́ tui ngài kóng :
44027024	' Pó-lò , m̀-sṳ́ kiâng ! Ngì yit-thin voi khî chhai Fòng-ti ke mien-chhièn . M̀ tân-chhiang án-ngiòng , yîn-vi Song-ti ke chhṳ̀-oi , Kì yí-kîn kiet-thin oi pó-sú só-yû thùng ngì khiung-sòn ke ngìn ke sin-miang . '
44027025	Só-yî kok-vi , oi yúng-kám ; ngài siông-sin Song-ti yit-thin voi sṳ̍t-hien Kì tui ngài só-kóng ke fa .
44027026	Chúng-he , ngài-têu yit-thin voi phêu-to yit-ke tó-song hi . "
44027027	To thi-sṳ̍p-si ngit am-pû , ngài-têu ke sòn hàn chhai Â-tet-lî-â-hói phêu-lòi phêu-hi . To pan-ya , sòn-yèn láu-tó ngài-têu yí-kîn khiûn liu̍k-thi ,
44027028	chhiu piong-hâ sok-è hi tham súi ke chhṳ̂m-chhién , kiet-kó he si-sṳ̍p kûng-chhak ; yu hiong chhièn , chai tham , he sâm-sṳ̍p kûng-chhak .
44027029	Kì-têu kiâng sòn chhong-tó chiâu-sa̍k , chhiu tui sòn-mî piong si-chak màu hâ-hi , mong thiên-kông .
44027030	Sòn-yèn sióng-oi thêu-chéu , chiông kiu-sên-thìn chhui-lo̍k hói-mien , cha-yi oi tui sòn-thèu piong màu lo̍k hói .
44027031	Pó-lò tui kiûn-kôn lâu pîn-é kóng : " Liá-têu sòn-yèn na mò liù chhai sòn-táng , ngì-têu chhiu voi mò kiu . "
44027032	Pîn-é chhiu chám-thôn kiu-sên-thìn ke sok-è , yù-chhai kì phêu-chéu .
44027033	Thiên-mùng-kông ke sṳ̀ , Pó-lò khien thai-kâ sṳ̍t têu tûng-sî . Kì kóng : " Ngì-têu sèu-chhòng pak-tú , m̀ sṳ̍t m̀ lîm , yí-kîn sṳ̍p-si ngit lô .
44027034	Liá-ha ngài khien ngì-têu , vi-tó pó-miang , sṳ̍t têu tûng-sî , yîn-vi ngì-têu tak-sà lièn yit-thiàu thèu-nà-mô ya m̀-voi sún-sṳt . "
44027035	Kóng-liáu liá-ke fa , Pó-lò nâ têu mien-pâu , chhai thai-kâ mien-chhièn hiong Song-ti kám-chhia , yèn-heu pak-khôi lòi sṳ̍t .
44027036	Thai-kâ chhiu ôn-sîm , chhṳ-kâ ya nâ têu lòi sṳ̍t .
44027037	Ngài-têu chhai sòn-táng ke chúng-khiung yû lióng-pak chhit-sṳ̍p-liuk sà .
44027038	Thai-kâ sṳ̍t-páu heu , vi-tó kám-khiâng sòn ke fu-tâm , yu chiông sòn-táng ke ma̍k-é fit-lo̍k hói-chûng hi .
44027039	Thiên-kông ke sṳ̀ , sòn-yèn m̀-sṳt ke só-chhai , chúng-he fat-hien yit-ke hói-vân , yu yû sâ-thân , chhiu kiet-thin sióng phan-fap chiông sòn sṳ́ sông-hi .
44027040	Kì-têu siên chám-thôn thai-sok , chiông màu fit chhai hói-chûng , thùng-sṳ̀ kié-khôi sòn-thò ke sok-è , lâi-hí sòn-thèu ke fàm-pu , pûn fûng chiông sòn chhôi-to ngan-piên hi .
44027041	Chúng-he , sòn sa chhûng-tó sâ-chû , sòn-thèu khà-sí , mò fap-thu chón-thèu , sòn-mî sa pûn thai-long chhùng-fái thet-hi .
44027042	Pîn-é sióng-oi chiông siù-fam chhṳ̀-thet , kiâng-pha yû-têu voi mi-súi thêu-chéu .
44027043	Chúng-he , kiûn-kôn oi kiu Pó-lò , put-chún kì-têu lon-lòi , chhiu ha-lin ham voi chhiù-súi ke ngìn siên thiau hâ-hi , chhiù-súi sông-ngan ;
44027044	khì-thâ ke ngìn chang li-yung piông-é lâu sòn-táng ke tûng-sî sông-ngan . Án-ngiòng , thai-kâ lûng-chúng ôn-chhiòn sông-ngan .
44028001	Ngài-têu phìn-ôn sông-ngan yî-heu , chang tî ke tó ôn-to Mâ-ngí-thâ .
44028002	He̍t chhai tó-song ke ngìn tui ngài-têu chhin ngie̍t-chhìn . Yîn-vi ke-sṳ̀ lo̍k-yí , thiên-hi yu lâng , kì-têu chhiu hí-fó lòi chiap-thai ngài-têu .
44028003	Pó-lò ngiâm yit-pá chhèu , piong chhai fó tî-poi . Yû yit-mî thu̍k-sà , yîn-vi chhin sêu chhiu chon-chhut-lòi , chhàn-tén kì ke sú .
44028004	Tó-song ke ngìn khon-tó ke-mî sà tiau chhai Pó-lò ke sú-hong , chhiu pí-chhṳ́ kóng : " Liá ngìn yit-thin he hiûng-sú , sûi-yèn tui hói tî-poi tet-kiu sông-lòi , thiên-lî hàn-he m̀ chún kì sâng . "
44028005	Chúng-he Pó-lò chiông ke-mî sà fin-lo̍k fó tî-poi hi , pin mò su sông-hoi .
44028006	Thai-kâ tén-tén kì ke sú chúng-hí-lòi , ya-he fut-yèn vang-lo̍k-hi sí-thet ; chúng-he tén chhin kiú , khon kì phìn-ôn mò-sṳ , chhiu kói-pien sióng-fap , kóng : " Kì he sṳ̀n-mìn ! "
44028007	Lì ke thi-fông mò kí-yén , yù-chóng Phu-pak-liù yû têu thièn-sán . Kì fôn-ngiàng ngài-têu , sṳ̀n-sîm khoán-thai ngài-têu sâm-ngit .
44028008	Ke-sṳ̀ , Phu-pak-liù ke â-pâ ngie̍t-tó yu ô-li-tú , soi chhai mìn-chhòng . Pó-lò hi kì ke fòng-kiên , vi kì khì-tó , on-sú , yî-hó kì .
44028009	Yîn-vi án-ngiòng , tó-song só-yû ke phiang-ngìn chhiu lûng-chúng lòi , chhiòn-phu ya tet-tó yî-hó .
44028010	Kì-têu sung ngài-têu chhin-tô lî-vu̍t ; to khôi-sòn ke sṳ̀ , yu chiông ngài-têu lu-song só sî-yeu ke tûng-sî sung-to sòn-táng .
44028011	Ko sâm-ke ngie̍t , ngài-têu chhô-sông yit-chak tui Â-li̍t-sân-thai lòi ke sòn ; liá-chak sòn yung " Chhiu-sṳ̂ ke Sûng-pâu-thôi " cho ki-ho , he thìn chhai ke hói-tó ko-tûng ke .
44028012	Sòn to Si-lâ-kú , ngài-têu chhai ke-vi thìn-thò sâm-ngit ,
44028013	yèn-heu yu khôi-sòn , to Li-kî-vûng . Thi-ngi-ngit yû nàm-fûng , só-yî lióng-ngit nui chhiu to Phu-tiû-li ,
44028014	chhai ke-vi tù-tó yit-têu hiûng-thi chí-moi ; kì-têu chhiáng ngài-têu thìn-liù yit lî-pai . Yèn-heu , ngài-têu chhiu hi Lò-mâ .
44028015	Lò-mâ ke hiûng-thi chí-moi thâng-tó ngài-têu to ke sêu-sit , chhiu to Â-pí-vû-sṳ lâu Sâm-kón lòi ngiàng-chiap ngài-têu . Pó-lò yit khon-tó kì-têu chhiu kám-chhia Song-ti , kien-kâ tet-tó yúng-hi .
44028016	Ngài-têu to Lò-mâ yî-heu , Pó-lò tet-tó hí-khó , lâu ke khon-sú kì ke pîn-é he̍t chhai nang-ngoi yit-ke só-chhai .
44028017	Ko sâm-ngit , Pó-lò chhiáng tông-thi Yù-thai-ngìn ke liâng-chhiu lòi siông-kien . Kì-têu lòi-to , Pó-lò tui kì-têu kóng : " Kok-vi hiûng-thi â , sûi-yèn ngài mò cho má-ke sṳ lòi tet-chhui thùng-pâu , ya-he vì-poi chú-siên ke kûi-kí , mò sióng-tó ngài sa chhai Yâ-lu-sat-lâng pûn-ngìn chok lòi koân , yu ap-sung hi kâu-pûn Lò-mâ tông-khiu̍k .
44028018	Kì-têu sṳ́m-mun ngài , chúng-he chhìm m̀-tó ngài yû má-ke kôi-sí ke chhui , sióng-oi piong ngài .
44028019	Chúng-he Yù-thai-ngìn fán-tui , pet-to mò phan-fap , ngài chṳ́-yû song-su Fòng-ti , pin m̀-he ngài oi ko thùng-pâu má-ke .
44028020	Vi-tó liá-ke yèn-ku , ngài yêu-khiù thùng ngì-têu kien-mien kóng-fa . Ngài só-yî tai-tén liá só-lien , ngièn-lòi he vi-tó Yî-set-lie̍t-ngìn só phan-mong ke ke-sà . "
44028021	Kì-têu tui Pó-lò kóng : " Koân-he ngì ke sṳ , ngài-têu mò tui Yù-thai chiap-tó má-ke sin-é , ya mò hiûng-thi tui ke-vi tai má-ke sêu-sit lòi , me mò kóng ngì má-ke fái-fa .
44028022	Chúng-he , ngài-têu sióng-oi thâng ngì chhîn-khiéu kóng ngì ke khon-fap , yîn-vi ngài-têu tî ngì só su̍k ke kau-phai he chhai tak só-chhai su-ngìn kûng-kit ke . "
44028023	Só-yî , kì-têu lâu Pó-lò yok-thin ngit-è lòi chhi-fi . Ke-ngit yû chhin-tô ngìn lòi Pó-lò he̍t ke só-chhai ; chhiùng chó to am , kì tui kì-têu kóng-kié Song-ti koet ke tho-lî , pin yín-chṳn Mô-sî ke fap-li̍t lâu siên-tî-sû , khien kì-têu sin Yâ-sû .
44028024	Yû-têu ngìn sin kì só-kóng ke , yû-têu ngìn m̀ sin .
44028025	Pí-chhṳ́ yi-kien m̀ ha̍p , kì-têu chhiu san-fi . Màng san-khôi yî-chhièn , Pó-lò kóng yit-ki fa , kóng : " Sṳn-Lìn thûng-ko siên-tî Yî-soi-â tui ngì-têu chú-siên só-kóng ke mò m̀-chho̍k !
44028026	Ngì hi lâu liá-ke chṳ́-mìn kóng : Ngì-têu thâng-liáu yu thâng , chúng-he m̀-voi ngi̍p-ngí ; khon-liáu yu khon , chúng-he m̀-voi liáu-kié .
44028027	Yîn-vi liá chṳ́-mìn ke sîm chhin-thun ; kì-têu yu ngí-kûng poi-poi , muk-chû sap-sap . Na m̀-he án-ngiòng , kì-têu ke muk-chû voi khon-tet-tó , ngí-kûng voi thâng-tet ngi̍p-ngí , sîm ya voi mìn-pha̍k , kì-têu chhiu voi fì-sîm chón-yi , Ngài chhiu voi yî-hó kì-têu . "
44028028	Pó-lò kiet-lun kóng : " Só-yî , ngì-têu yin-tông tî , Song-ti chṳ́n-kiu ke tho-lî yí-kîn chhòn-pûn Ngoi-pâng-ngìn ; kì-têu fán-chón voi thâng ! "
44028030	Pó-lò chhai chhṳ-kâ só soi lòi ke vuk he̍t lióng-ngièn . Só-yû lòi fóng-mun ke ngìn , kì lûng-chúng chiap-thai .
44028031	Kì thai-tám siên-chhòn Song-ti koet ke tho-lî , chiông koân-he Chú Yâ-sû Kî-tuk ke sṳ-chhìn kau-sṳ ngìn , mò su-tó má-ke chú-ngoi .
45001001	Ngài he Kî-tuk Yâ-sû ke phu̍k-ngìn Pó-lò ; Song-ti fû-seu ngài cho sṳ́-thù , thi̍t-phe̍t phai ngài chhòn Kì ke fuk-yîm .
45001002	Liá fuk-yîm he Song-ti chhai chhin-kiú yî-chhièn thûng-ko Kì ke chung siên-tî chhai Sṳn-kîn tî-poi só yin-hí ke , nui-yùng he yû-koân Kì ke Lai-é — ngài-têu ke Chú Yâ-sû Kî-tuk . Cheu hiet-thúng lòi kóng , kì he Thai-ví ke heu-thoi ; cheu sṳn-kiet ke sṳ̀n-sin lòi kóng , yîn-vi Song-ti sṳ́ kì tui sí fu̍k-fa̍t , yung thai-nèn hién-mìn kì he Song-ti ke Lai-é .
45001003	
45001004	
45001005	Thûng-ko kì , ngài tet-tó thi̍t-phe̍t ke ên-tién , vi kì ke miàng cho sṳ́-thù , tai-liâng kok-koet ke ngìn lòi sin-chhiùng kì .
45001006	Liá tông-yèn pâu-hàm ngì liá-têu chhai Lò-mâ , tet-tó Song-ti kién-sién lòi kûi-su̍k Yâ-sû Kî-tuk ke ngìn .
45001007	Só-yû chhai Lò-mâ , Song-ti só siak , só kién-sién cho sṳn-thù ke ngìn , ngài tui ngì-têu chhiáng-ôn . Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu !
45001008	Yit khôi-sṳ́ , ngài oi thûng-ko Yâ-sû Kî-tuk , vi ngì-têu thai-kâ kám-chhia ngài ke Song-ti , yîn-vi ngì-têu ke sin-sîm yí-kîn chhòn-phien thiên-ha .
45001009	Song-ti tî ngài sòng-sòng chhai khì-tó chûng sióng-ngiam ngì-têu . Ngài chhiòn-sîm chhiòn-yi sṳ-fung Song-ti , chhòn yû-koân Kì ke Lai-é ke fuk-yîm ; Kì cho-tet chṳn-mìn ngài só-kóng ke fa he yû-yáng ke .
45001010	Ngài khiù Song-ti , cheu Kì mî-hó ke chṳ́-yi vi ngài khôi-lu , pûn ngài chui-heu voi yû kî-fi hi fóng-mun ngì-têu .
45001011	Ngài fî-sòng hî-mong kien-tó ngì-têu , thùng ngì-têu fûn-hióng su̍k-lìn ke ên-su , hó pûn ngì-têu ke lìn-sin kiên-khiòng hí-lòi ;
45001012	ya khó-yî kóng , ngài chhai ngì-têu chûng-kiên ke sṳ̀ , yîn-vi ngì-têu lâu ngài pí-chhṳ́ ke sin-sîm , ngài-têu voi fu-siông tet-tó kú-li .
45001013	Hiûng-thi chí-moi â , ngài oi ngì-têu tî , yû hó-tô pái ngài kie-va̍k oi hi fóng-mun ngì-têu , chúng-he tak-pái tû yû sṳ-chhìn chú-tóng , hoi ngài mò fap-thu hi . Ngài ke muk-tit he oi chhai ngì-têu chûng-kiên tai-liâng ngìn kûi Chú , chhiong chhai khì-thâ ke Ngoi-pâng-ngìn chûng-kiên yit-yong .
45001014	Yîn-vi mò-lun tui má-ke ngìn , he vùn-mìn-ngìn ya-he màng khôi-fa ke , he chhûng-mìn-ngìn ya-he ngì-ngong ke , ngài lûng-chúng khiam kì-têu ke chai .
45001015	Só-yî , ngài pet-chhiet oi chiông liá fuk-yîm ya chhòn-pûn ngì-têu chhai Lò-mâ ke ngìn .
45001016	Ngài mò khon fuk-yîm cho kien-seu ; liá fuk-yîm he Song-ti ke thai-nèn , oi chṳ́n-kiu yit-chhiet sin ke ngìn , siên he Yù-thai-ngìn , yèn-heu he Ngoi-pâng-ngìn .
45001017	Yîn-vi liá fuk-yîm khí-sṳ ngài-têu , Song-ti ngióng-pân pûn ngìn thùng Kì yû chṳn-khok ke koân-he : Chhiùng-thèu to-mî he thûng-ko sin . Chhiong Sṳn-kîn só kóng : " Thûng-ko sin thùng Song-ti yû chṳn-khok koân-he ke ngìn yit-thin voi tet-tó chṳ̂n ke sâng-miang . "
45001018	Ngièn-lòi , Song-ti ke fat-khién tui thiên-táng hién-mìn chhai yit-chhiet mò kin-khièn lâu put-ngi ke ngìn sṳ̂n-song , chhiu-he ke-têu yung put-ngi ap-chṳ chṳ̂n-lî ke ngìn .
45001019	Song-ti chit-fa̍t kì-têu , yîn-vi koân-he Kì ke sṳ , yí-kîn cheu ngìn só-nèn lî-kié ke , chhîn-chhîn chhú-chhú hién-mìn chhai kì-têu ke mien-chhièn ; liá he Song-ti chhîn-chhṳ vi kì-têu hién-mìn ke .
45001020	Yû-koân Song-ti ke yit-chhiet , pún-lòi m̀-he ngìn khon-tet-tó ke , chúng-he thûng-ko sṳ-kie ke chhóng-chho , ngìn khon-tó Kì só chho ke van-vu̍t , chhiu ngin-chhut Kì yún-yén ke thai-nèn lâu sṳ̀n-sin . Só-yî , ngìn mò má-ke chia-khiéu hó thôi-chhṳ̀ .
45001021	Kì-têu sûi-yèn ngin-sṳt Song-ti , chúng-he m̀ chiông yùng-kông kûi-pûn Kì , ya m̀ kám-chhia Kì ; kì-têu ke sṳ̂-sióng hî-khûng , fù-thù ke sîm pien-cho vû-am .
45001022	Kì-têu chhṳ-ngin chhin chhûng-mìn , khì-sṳ̍t chhin ngong .
45001023	Kì-têu m̀ pai yún-sên ke Song-ti , fán-chón hi pai ngiéu-siong , chhiu-he ke-têu cheu voi sí ke ngìn , fî-khìm , chéu-chhu , khûn-chhùng tén hìn-siong chho-chhut-lòi ke .
45001024	Só-yî , Song-ti yù-chhai kì-têu thèn-tén sîm-chûng ke yu̍k-ngiam hi-cho ha-liù ke sṳ , pí-chhṳ́ châu-tha̍p chhṳ-kâ ke sṳ̂n-thí .
45001025	Kì-têu hi-chhie̍t Song-ti ke chṳ̂n-lî , kâm-ngien chiap-su hî-ká : Kì-têu kin-pai fu̍k-sṳ su-chho ke tûng-sî , chúng-he m̀ kin-pai fu̍k-sṳ chho-vu̍t chṳ̂ Chú — Kì chang he yin-kôi yún-yén su chan-mî ke . Â-mén !
45001026	Yîn-vi án-ngiòng , Song-ti yù-chhai kì-têu fong-chiúng chhṳ-kâ ke chhìn-yu̍k ; m̀ tân-chhiang fu-ńg tá-lon chṳn-sòng ke koân-he , hàng vì-fán chhṳ-yèn ke sin-hàng-vì ,
45001027	lièn nàm-ngìn ya hi-chhie̍t thùng fu-ngìn-kâ ke chṳn-tông koân-he , thùng-sin siông-lien , cho-chhut m̀-tî kien-seu ke sṳ , kiet-kó , su-tó yin-tet ke chit-fa̍t .
45001028	Ki-yèn ngìn ku-yi m̀ sṳ̀n-ngin Song-ti , Song-ti chhiu yù-chhai kì-têu chhùn phai-fai ke sîm , cho ke-têu mò yin-kôi cho ke sṳ .
45001029	Kì-têu hàng-chhin kok-chúng ke put-ngi , sià-ok , thâm-sîm lâu ok-thu̍k ; mân-sîm he chhit-tu , hiûng-sat , siông-châng , kúi-cha lâu yîm-mèu . Kì-têu chṳ-chho yèu-ngièn ,
45001030	pí-chhṳ́ fí-pong . Kì-têu yen-hen Song-ti , fu-siông vú-yu̍k , kiêu-ngau , chhṳ-khoâ , hau ngiâ sṳ-fî , m̀ hau-kin yà-ôi ,
45001031	chhiòn mò thiên-liòng , kóng-fa mò sin-yung , mò oi-sîm , ya mò thùng-chhìn-sîm .
45001032	Kì-têu tî , cheu Song-ti ke min-lin , hàng liá-chúng sṳ ke ngìn he kôi-sí ke ; chúng-he , kì-têu m̀ tân-chhiang chhṳ-kâ hi hàng , ya chan-sṳ̀n phe̍t-ngìn án-ngiòng hàng .
45002001	Phèn-yû â , lun-ton ngìn ke , mò-lun ngì he má-ngìn , m̀-sṳ́ sióng-oi thôi-chhṳ̀ . Ngì lun-ton phe̍t-ngìn , chúng-he chhṳ-kâ só-cho ke yu thùng kì-têu khiung-yong , án-ngiòng , ngì chhiu-he thin chhṳ-kâ ke chhui .
45002002	Ngài-têu tî , hàng liá-chúng sṳ-chhìn ke ngìn , Song-ti voi cheu kûng-tong sṳ́m-phan kì-têu .
45002003	Chúng-he , phèn-yû â , ngì só lun-ton ke , phe̍t-ngìn só-hàng ke ke-têu sṳ-chhìn , chhiu-he ngì só-hàng ke â ! Ngì sióng , ngì sám tet-khôi Song-ti ke sṳ́m-phan mâ ?
45002004	Ya-he ngì khon-khiâng Kì fûng-sṳn ke chhṳ̀-oi , khôn-yùng lâu ngiûn-nai ? Ngì yin-kôi tî Song-ti ke chhṳ̀-oi , yîn-vi Kì oi ngì fí-kói !
45002005	Chúng-he ngì ke ngang-sîm lâu m̀-hén fí-kói , vi ngì chhṳ-kâ chêu-lòi kien-tô ke fun-nu , chṳ-to Song-ti vi kûng-ngi fat-khién lâu sṳ́m-phan ke ngit-è lòi-to ke sṳ̀ , su hàn-kha chhûng ke chit-fa̍t .
45002006	Yîn-vi Song-ti oi cheu tak-sà ke hàng-vì po-yin kì .
45002007	Yû-têu ngìn kiên-chhṳ̀ hàng-san , chûi-khiù tui Song-ti lòi ke chûn-kui , yùng-kông , lâu m̀-voi phai-fai ke sâng-miang ; liá-chúng ngìn , Song-ti voi yung yún-yén ke sâng-miang su pûn kì-têu .
45002008	Chúng-he , ke-têu chhṳ-sṳ̂ ke ngìn , kì-têu khî-chhie̍t chṳ̂n-lî hi thèn put-ngi , Song-ti ke fat-khién lâu chit-fa̍t yit-thin voi lìm-to kì-têu .
45002009	Só-yû chok-ok ke ngìn voi tù-tó fam-nan lâu thung-khú , siên he Yù-thai-ngìn , yèn-heu he Ngoi-pâng-ngìn .
45002010	Chúng-he , só-yû hàng-san ke ngìn , Kì voi su kì-têu chûn-kui , yùng-kông lâu phìn-ôn , siên he Yù-thai-ngìn , yèn-heu he Ngoi-pâng-ngìn .
45002011	Yîn-vi , mò-lun tui má-ngìn , Song-ti m̀-voi phiên-sîm .
45002012	Ngoi-pâng-ngìn mò Mô-sî ke fap-li̍t , kì-têu fam-chhui chhiu voi chhai liá fap-li̍t chṳ̂-ngoi me̍t-mòng ; Yù-thai-ngìn yû liá fap-li̍t , kì-têu fam-chhui chhiu oi cheu liá fap-li̍t lòi su sṳ́m-phan .
45002013	Yîn-vi pûn Song-ti phan mò-chhui ke , m̀-he ke-têu thâng-tó fap-li̍t ke ngìn , he ke-têu sṳ̍t-hàng fap-li̍t ke ngìn .
45002014	Ngoi-pâng-ngìn sûi-yèn mò liá-ke fap-li̍t , chúng-he , kì-têu na-he cheu thiên-sin hi hàng ha̍p liá fap-li̍t ke sṳ , kì-têu hàn-he yû chhṳ-kâ ke fap-li̍t .
45002015	Kì-têu ke péu-hien hién-mìn liá fap-li̍t ke min-lin he siá chhai kì-têu ke sîm-tú ; kì-têu ke liòng-sîm chhiu-he chṳn-mìn liá-ke sṳ-sṳ̍t ; yîn-vi , kì-têu ke sîm yû-sṳ̀ voi chit-phi chhṳ-kâ , yû-sṳ̀ voi vi chhṳ-kâ phien-fu .
45002016	Cheu ngài só-chhòn ke fuk-yîm , chhai ma̍t-ngit , Song-ti thûng-ko Kî-tuk Yâ-sû sṳ́m-phan ke sṳ̀ , chhiu-he oi cheu án-ngiòng lòi sṳ́m-phan ngìn sîm-chûng yit-chhiet ke pi-me̍t .
45002017	Chúng-he , ngì kóng ngì he Yù-thai-ngìn , ngì yí-kho fap-li̍t , yu khoâ-khiéu thùng Song-ti yû thi̍t-phe̍t ke koân-he .
45002018	Ngì yí-kîn chiap-su fap-li̍t ke kau-hiun , tî Song-ti oi ngì cho má-ke , ya hiáu-tet fûn-phe̍t sṳ-fî .
45002019	Ngì chhṳ̂m-sin chhṳ-kâ he vi mô-muk-ke tai-lu ke ngìn , he ke-têu chhai vû-am-chûng ke ngìn ke kông ,
45002020	he ngong-é ke chṳ́-thô-chá , he heu-sâng-ngìn ke sîn-sâng . Ngì yu ngin-vì , yîn-vi ngì yû Mô-sî ke fap-li̍t , chhiu tui chṳ-sṳt lâu chṳ̂n-lî yû pá-ak .
45002021	Ngì kâu phe̍t-ngìn , ngióng-pân m̀ kâu chhṳ-kâ nè ? Ngì kau-hiun ngìn cho-m̀-tet thêu-nâ , chhṳ-kâ sa thêu-nâ mâ ?
45002022	Ngì kóng cho-m̀-tet fam kiên-yìm , chhṳ-kâ sa hi fam mâ ? Ngì nâu ngiéu-siong , chhṳ-kâ sa thêu-nâ kiûng-meu-tú ke tûng-sî mâ ?
45002023	Ngì khoâ-khiéu ngì yû Song-ti ke fap-li̍t , chhṳ-kâ fán-chón pho-fai Song-ti ke fap-li̍t lòi vú-yu̍k Kì mâ ?
45002024	Sṳn-kîn kóng : " Vi-tó ngì-têu ke yèn-ku , Song-ti ke miàng pûn Ngoi-pâng-ngìn vú-yu̍k . "
45002025	Ngì na-he chûn-hàng fap-li̍t , ngì ke kot-lî chhiu yû ka-chhṳ̍t ; ngì na vì-fam fap-li̍t , ngì ke kot-lî chhiu mò pan-si̍t lu-yung .
45002026	Án-ngiòng khon-lòi , yit-ke mò su kot-lî ke ngìn na chûn-hàng fap-li̍t ke min-lin , Song-ti kám m̀-voi son kì cho su kot-lî ke ngìn mâ ?
45002027	Ngì-têu Yù-thai-ngìn voi pûn Ngoi-pâng-ngìn thin-chhui ! Yîn-vi ngì-têu liâng-su fap-li̍t thiàu-vùn , yu chiap-su kot-lî , chúng-he ngì-têu vì-fam fap-li̍t ; kì-têu ke sṳ̂n-thí sûi-yèn mò su kot-lî , chúng-he kì-têu chûn-hàng fap-li̍t .
45002028	Khì-sṳ̍t , má-ngìn chang son he chṳ̂n ke Yù-thai-ngìn , chṳn-kîn su kot-lî ke ngìn nè ? M̀-he ngoi-péu cho Yù-thai-ngìn , sṳ̂n-thí chiap-su kot-lî ke .
45002029	Chúng-kóng , nui-tú cho Yù-thai-ngìn ke , chang he chṳ̂n ke Yù-thai-ngìn ; khiung-yong , m̀-he yîn-vi fap-li̍t thiàu-vùn , he thûng-ko Sṳn-Lìn ke kûng-chok , sîm-kôn chiap-su kot-lî ke , chang he chṳ̂n ke kot-lî . Liá-chúng ngìn só tet-tó ke chhṳ̂n-chan , m̀-he tui ngìn , he tui Song-ti lòi ke .
45003001	Cheu án-ngiòng lòi kóng , Yù-thai-ngìn yû má-ke kha yàng Ngoi-pâng-ngìn nè ? Kot-lî yu yû má-ke ka-chhṳ̍t nè ?
45003002	Sṳ-sṳ̍t-song , tak fông-mien tû yû . Thi-yit , Song-ti chiông Kì ke chṳ̂n-tho kâu pûn Yù-thai-ngìn .
45003003	Chhiu-son kì-têu chûng-kiên yû poi-sin ke , Song-ti kám voi yîn-vi án-ngiòng chhiu mò sin-sṳ̍t mâ ?
45003004	Tông-yèn m̀-voi ! Chhiu-son ngìn-ngìn lûng-chúng pien-cho fâ-liâu , Song-ti hàn-he chṳ̂n-sṳ̍t ke ; chhiu-chhiong Sṳn-kîn só kóng : Ngì kóng-fa ke sṳ̀ , mò pâu hó chok , pûn-ngìn ko ke sṳ̀ , thin-chho̍k voi yàng .
45003005	Na-he ngài-têu ke put-ngi voi hién-mìn Song-ti ke kûng-ngi , ngài-têu oi ngióng-pân kóng nè ? Song-ti chit-fa̍t ngài-têu , he Kì ke put-ngi mâ ? ( Ngài he cheu ngìn ke sióng-fap kóng ke . )
45003006	Tông-yèn m̀-he ! Song-ti na-he put-ngi , Kì ngióng-pân cho-tet sṳ́m-phan sṳ-kiên nè ?
45003007	Na-he ngài kóng fâ-liâu voi sṳ́ Song-ti ke chṳ̂n-sṳ̍t hàn-kha hién-mìn , kien-kâ tet yùng-kông , ngài oi ngióng-pân kóng nè ? Cho-má-ke ngài hàn pûn-ngìn thin-cho chhui-ngìn nè ?
45003008	Cho-má-ke m̀ kóng : " Ngài-têu cho-tet hàng ok lòi hién san " nè ? Yû-têu ngìn fí-pong ngài , kóng ngài sṳt kóng liá-chúng ke fa ; kì-têu su thin-chhui he yin-kôi ke .
45003009	Án-ngiòng , ngài-têu Yù-thai-ngìn pí Ngoi-pâng-ngìn kha-hó he-mò ? Tông-yèn m̀-he án-ngiòng ! Ngài yí-kîn chṳ́-chhut , Yù-thai-ngìn lâu Ngoi-pâng-ngìn khiung-yong he chhai chhui-ok ke khièn-sṳ chṳ̂-ha .
45003010	Chhiong Sṳn-kîn só kóng : Mò ngi-ngìn , lièn yit-ke me mò .
45003011	Mò chhûng-mìn-ngìn , ya mò chhìm Song-ti ke ngìn .
45003012	Ngìn-ngìn lì-khôi Song-ti , chhiòn-phu hàng m̀-chho̍k lu ; mò hàng-san ke , lièn yit-ke me mò .
45003013	Kì-têu ke hèu-lièn chhiong tá-khôi ke fùn-mu ; kì-têu ke sa̍t-mà chhin kóng kúi-cha ke fa ; tui choi-sùn chhut ke chhiong he sà ke thu̍k-hi ;
45003014	Kì-têu ke choi chhûng-mân ok-thu̍k ke chu-ma .
45003015	Oi hi hoi-ngìn ya-he chhṳ̀-ngìn , kì-têu chéu-to chhiong pî án kiak ;
45003016	mò-lun kì-têu hi-to nai-vi , chhiu voi yû pho-fai lâu pî-chhám .
45003017	Kì-têu m̀-tî phìn-ôn ke lu ;
45003018	ya mò ho̍k-tó kin-vi Song-ti .
45003019	Ngài-têu tî , fap-li̍t ke min-lin he tui chhai fap-li̍t tái-hâ ke ngìn kóng ke , oi pûn chhiòn sṳ-kie ke ngìn phu̍k chhai Song-ti ke sṳ́m-phan thòi-chhièn , mò yit-sà yû fa hó kóng .
45003020	Yîn-vi mò ngìn nèn kho hàng fap-li̍t lòi pûn Song-ti thin-cho ngi ; fap-li̍t ke muk-tit he oi pûn ngìn tî chhṳ-kâ yû chhui .
45003021	Chúng-he liá-ha , Song-ti ngióng-pân pûn ngìn thùng Kì yû chṳn-khok ke koân-he yí-kîn khí-sṳ chhut-lòi ; thùng fap-li̍t chhiòn mò koân-he . Mô-sî ke fap-li̍t lâu chung siên-tî chhiu-he chṳn-kí .
45003022	Song-ti pûn ngìn thùng Kì yû chṳn-khok ke koân-he , he yîn-vi kì-têu sin Yâ-sû Kî-tuk . Mò-lun he má-ngìn , chṳ́-yû sin Kî-tuk , Song-ti chang voi án-ngiòng tui-thai kì-têu :
45003023	Yîn-vi sṳ-kiên-ngìn chhiòn-phu fam-liáu chhui , khûi-khiam Song-ti ke yùng-kông .
45003024	Liá-ha , Song-ti pha̍k-pha̍k sṳ̂-ên , thûng-ko Kî-tuk Yâ-sû lòi kiu-su̍k kì-têu , pûn kì-têu thùng Kì yû chṳn-khok ke koân-he .
45003025	Song-ti hî-sên Yâ-sû cho su̍k-chhui-chi , thûng-ko kì liù-hiet lòi sí , pûn ngìn yîn-vi sin kì lòi tet-tó sa-chhui . Song-ti án-ngiòng cho he oi hién-mìn Kì ke kûng-ngi .
45003026	Siên-chhièn , yîn-vi Kì ke ngiûn-nai , Kì khôn-yùng ngìn ke chhui ; chúng-he liá-ha , Kì chhí-sêu ngìn ke chhui lòi hién-mìn Kì ke kûng-ngi . Án-ngiòng , Song-ti hién-mìn Kì chhṳ-kâ he kûng-ngi ke , ya chhṳ̂n yit-chhiet sin Yâ-sû ke ngìn he ngi-ngìn .
45003027	Án-ngiòng , ngài-têu yû má-ke hó khoâ-khiéu nè ? Yit-si̍t-é me mò ! Ngióng-pân kóng nè ? He tui chûn-hàng fap-li̍t mâ ? M̀-he ! He tui sin lòi ke .
45003028	Ngài-têu ke kiet-lun he : Ngìn thùng Song-ti yû chṳn-khok ke koân-he chṳ́-yû thûng-ko sin , m̀-he thûng-ko chûn-hàng fap-li̍t .
45003029	Kám kóng Song-ti tân-chhiang he Yù-thai-ngìn ke Song-ti mâ ? Kì ya kám m̀-he Ngoi-pâng-ngìn ke Song-ti mâ ? Tông-yèn he !
45003030	Ki-yèn Song-ti chṳ́-yû yit-vi , Kì chhiu oi pûn Yù-thai-ngìn thûng-ko sin thùng Kì yû chṳn-khok ke koân-he , tui Ngoi-pâng-ngìn ya he khiung-yong .
45003031	Án-ngiòng lòi kóng , ngài-têu ke sin hoi Mô-sî ke fap-li̍t sṳt-háu he-mò ? Tông-yèn m̀-he ! Tiên-to , ngài-têu sṳ́ fap-li̍t hàn-kha yû-háu .
45004001	Lun-tó ngài-têu hiet-thúng ke chú-siên Â-pak-lâ-hón , koân-he kì ke kîn-ngiam , ngài-têu oi ngióng-pân kóng nè ?
45004002	Na-he kì pûn Song-ti chhṳ̂n-cho ngi-ngìn he yîn-vi kì ke hàng-vì , kì chhiu yû-hó khoâ-khiéu ; chúng-he , chhai Song-ti ke mien-chhièn , kì mò má-ke hó khoâ-khiéu .
45004003	Sṳn-kîn kóng : " Â-pak-lâ-hón sin Song-ti , yîn-vi kì ke sin , Song-ti chhiu son kì cho ngi-ngìn . "
45004004	Cho-se ke ngìn tet-tó kûng-chhièn , m̀ son ên-tién , he kì yin-kôi tet ke .
45004005	Chúng-he , yû khièn hó phan chhui-ngìn cho mò-chhui ke he Song-ti ; sin Kì ke ngìn yû-hó thùng Kì yû chṳn-khok ke koân-he , m̀-he yîn-vi hàng-vì , he yîn-vi sin .
45004006	Thai-ví só kóng , ke m̀-he kho hàng-vì pûn Song-ti son-cho ngi ke ngìn yû fuk-hi , chhiu-he liá-ke yi-sṳ . Kì kóng :
45004007	Ko-fam tet-tó ngièn-liong , chhui-ok tet-tó sa-miên ke ngìn , kì he ngióng-pân yû fuk-hi â !
45004008	Mò pûn Chú thin-chhui ke ngìn , liá ngìn sṳ̍t-chhai yû fuk-hi ô !
45004009	Thai-ví só-kóng ke fuk-hi tân-chhiang su̍k su kot-lî ke ngìn mâ ? M̀-he ! Kì ya he su̍k mò su kot-lî ke ngìn ; yîn-vi ngài-têu yí-kîn yín-yung Sṳn-kîn ke fa , kóng : " Â-pak-lâ-hón sin Song-ti , yîn-vi kì ke sin , Song-ti chhiu son kì cho ngi-ngìn . "
45004010	Liá he chhai má-ke chhìn-hìn chṳ̂-ha fat-sên ke nè ? He chhai Â-pak-lâ-hón su kot-lî yî-chhièn , ya-he yî-heu nè ? He chhai yî-chhièn , m̀-he yî-heu .
45004011	Kì heu-lòi chang chiap-su kot-lî ; liá he yit-chúng ki-ho , chṳn-mìn kì chhai chiap-su kot-lî yî-chhièn yí-kîn yîn-vi sin pûn Song-ti son-cho ngi-ngìn lé . Só-yî , tui só-yû mò su kot-lî , chúng-he yîn-vi sin pûn Song-ti son-cho ngi ke ngìn lòi kóng , Â-pak-lâ-hón he su̍k-lìn ke â-pâ .
45004012	Kì ya he yí-kîn su kot-lî ke ngìn ke â-pâ , m̀ tân-chhiang he yîn-vi kì-têu liâng-su kot-lî , chui chhung-yeu ke he yîn-vi kì-têu thèn-tén ngài-têu ke chú-siên Â-pak-lâ-hón , ko kì chhai màng su kot-lî yî-chhièn ke-chúng sin-sîm ke sên-fa̍t .
45004013	Song-ti yin-hí Â-pak-lâ-hón pin kì ke chṳ́-sûn , kóng kì voi sṳ̀n-su liá sṳ-kie . Liá yin-hí m̀-he yîn-vi Â-pak-lâ-hón chûn-hàng fap-li̍t , he yîn-vi kì sin , chhiu pûn Song-ti chhṳ̂n-cho ngi-ngìn .
45004014	Na-he Song-ti ke yin-hí he pûn chûn-hàng Mô-sî fap-li̍t ke ngìn , ngìn ke sin chhiu mò yi-sṳ , Song-ti ke yin-hí ya mò ka-chhṳ̍t .
45004015	Song-ti ke fat-khién he tui fap-li̍t lòi ke ; mò fap-li̍t , chhiu mò vì-fam fap-li̍t ke sṳ .
45004016	Só-yî , yin-hí he yung sin cho kîn-kí ke ; liá he Song-ti yin-hí ke pó-chṳn : Kì voi pha̍k-pha̍k sṳ̂-ên pûn Â-pak-lâ-hón só-yû ke chṳ́-sûn , m̀ tân-chhiang he chûn-hàng fap-li̍t ke , ya pâu-hàm ke-têu chhiong Â-pak-lâ-hón án-ngiòng sin Song-ti ke ngìn . Yîn-vi Â-pak-lâ-hón he ngài-têu thai-kâ su̍k-lìn ke â-pâ .
45004017	Chhiong Sṳn-kîn só kóng : " Ngài li̍p ngì cho chhin-tô koet ke â-pâ . " Chhai Song-ti mien-chhièn , liá yin-hí he yû-háu ke ; Â-pak-lâ-hón só sin ke chhiu-he sṳ́ sí-ngìn fu̍k-fa̍t , tui mò chhóng-chho van-yû ke Song-ti .
45004018	Chhai mò phan-mong ke sṳ̀ , Â-pak-lâ-hón hàn-he phan-mong , hàn-he sin , só-yî chang sàng-cho " chhin-tô koet ke â-pâ " . Chhiong Sṳn-kîn só kóng : " Ngì thin-chho̍k voi yû chhin-tô chṳ́-sûn . "
45004019	Ke-sṳ̀ , Â-pak-lâ-hón voi yit-pak se lé . Kì chhṳ-kâ ke sṳ̂n-thí chhiong-he sí-ngìn , Sâ-lâ sên-yuk ke kî-nèn ya yí-kîn sóng-sṳt , chúng-he , kì ke sin-sîm pin mò yîn-vi án-ngiòng chhiu kám-séu .
45004020	Kì mò sóng-sṳt sin-sîm , ya mò fài-ngì Song-ti ke yin-hí ; kì ke sin-sîm fán-chón hàn-kha kiên-ku , chiông yùng-kông kûi pûn Song-ti .
45004021	Kì khok-sin Song-ti thin-chho̍k voi sṳ̀n-chhiu Kì só yin-hí ke .
45004022	Liá chhiu-he Â-pak-lâ-hón ngióng-pân yîn-vi sin " pûn Song-ti son-cho ngi-ngìn " ke ngièn-yîn .
45004023	Chúng-he , " son-cho ngi-ngìn " liá-ki fa , m̀ tân-chhiang he kóng-lun kì ,
45004024	ya he vi ngài-têu lòi kóng ke . Yîn-vi ngài-têu sin sṳ́ ngài-têu ke Chú Yâ-sû tui sí fu̍k-fa̍t ke Song-ti , só-yî Kì son ngài-têu cho ngi-ngìn .
45004025	Chú Yâ-sû pûn-ngìn kâu chhai ngìn ke sú-chûng , vi-tó ngài-têu ke chhui lòi sí ; Song-ti sṳ́ kì fu̍k-fa̍t , vi-tó pûn ngài-têu thùng Song-ti yû chṳn-khok ke koân-he .
45005001	Ki-yèn ngài-têu yîn-vi sin pûn Song-ti chhṳ̂n-cho ngi-ngìn , chhiu thûng-ko ngài-têu ke Chú Yâ-sû Kî-tuk lâu Song-ti yû fò-hó ke koân-he .
45005002	Ngài-têu yu thûng-ko Kî-tuk , yîn-vi sin , chin-ngi̍p liá-ha só hióng-su Song-ti ke ên-tién ; yîn-vi án-ngiòng , ngài-têu fôn-fôn hí-hí phan-mong fûn-hióng Song-ti ke yùng-kông !
45005003	Chhiu-he chhai fam-nan-chûng , ngài-têu hàn-he fôn-hí ; yîn-vi ngài-têu tî , fam-nan voi yông-sṳ̀n ngiûn-nai ,
45005004	ngiûn-nai voi sâng-chhut ló-lien , ló-lien voi tai-lòi phan-mong .
45005005	Liá phan-mong m̀-voi pûn ngài-têu sṳt-mong ; yîn-vi Song-ti thûng-ko Kì su pûn ngài-têu ke Sṳn-Lìn , chiông Kì ke thung-siak tó chhai ngài-têu ke sîm-chûng .
45005006	Tông ngài-têu hàn ngiôn-ngio̍k ke sṳ̀ , Kî-tuk chhiu cheu Song-ti só-thin ke ngit-è vi chhui-ngìn sí .
45005007	Vi ngi-ngìn sí chhiu chhin nàn-tet ; vi hó-ngìn sí , fe̍t-chá yû-ngìn kám cho .
45005008	Vì-thu̍k Song-ti tui ngài-têu péu-mìn Kì kóng-m̀-chhin ke thung-siak : Chhai ngài-têu hàn cho chhui-ngìn ke sṳ̀ , Kî-tuk chhiu yí-kîn vi ngài-têu sí !
45005009	Yîn-vi kì liù-hiet lòi sí , ngài-têu liá-ha chhiu thùng Song-ti yû chṳn-khok ke koân-he ; chiông-lòi , kì ko-kha oi kiu ngài-têu thot-lì Song-ti ke fat-khién .
45005010	Ngài-têu ngièn-lòi he Song-ti ke sù-thi̍t ; chúng-he thûng-ko Kiâ Lai-é ke sí , Kì pûn ngài-têu sàng-cho Kì ke phèn-yû . Ki-yèn sàng-cho Kì ke phèn-yû , ngài-têu hàn-kha oi thûng-ko Kî-tuk ke sâng-miang lòi tet-kiu !
45005011	M̀ tân-chhiang án-ngiòng , ki-yèn Chú Yâ-sû Kî-tuk pûn ngài-têu liá-ha chhiu cho Song-ti ke phèn-yû , ngài-têu chhiu thûng-ko kì fôn-fôn hí-hí lòi yùng-kông Song-ti .
45005012	Chhui thûng-ko yit-ke ngìn lòi ngi̍p sṳ-kie , yîn-vi án-ngiòng , sí ya thûng-ko chhui thèn-tén lòi ; kiet-kó , sí chhiu lìm-to chhiòn ngìn-lui , yîn-vi mî-yit-ke ngìn lûng-chúng fam-liáu chhui .
45005013	Chhai fap-li̍t pân-pu yî-chhièn , sṳ-kie chhiu yû chhui ke chhùn-chhai ; chúng-he , mò fap-li̍t , ngìn chhiu mò cheu fap-li̍t ke phêu-chún lòi chiap-su hìn-fa̍t .
45005014	Sûi-yèn án-ngiòng , tui Â-tông to Mô-sî , ngìn-lui hàn-he pûn sí kón-hot , chhiu-son mò chhiong Â-tông án-ngiòng fam-tó m̀ fu̍k-chhiùng Song-ti ke chhui , ngìn hàn-he mò fap-thu sám-khôi sí ke khièn-sṳ . Â-tông he yî-heu chang oi lòi ke-sà ke yi-péu .
45005015	Chúng-he , lióng-sà pin m̀-he vàn-chhiòn khiung-yong , yîn-vi Song-ti pha̍k-pha̍k ke ên-su lâu Â-tông ke chhui he thai-yû fûn-phe̍t ke . Sûi-yèn yû chhin-tô ngìn yîn-vi Â-tông yit-sà ke chhui lòi sí ; chúng-he , Song-ti ke ên-tién thai kâ chhin tô . Kì thûng-ko Yâ-sû Kî-tuk yit-sà pha̍k-pha̍k su pûn chung-ngìn ke ên-su ya he án-ngiòng .
45005016	Song-ti ke ên-su lâu yit-ke ngìn fam-chhui ke kiet-kó yû chhin-thai ke chhâ-phe̍t . Yîn-vi yit-ke ngìn fam-chhui , chhiu tai-lòi " Yû-chhui " ke phan-kiet ; chúng-he , tô-tô ngìn fam-chhui , sa tet-tó " Mò-chhui " ke siên-ko , liá chhiu-he khâm-m̀-tet ke ên-su !
45005017	Sûi-yèn yîn-vi yit-ke ngìn fam-chhui , sí chhiu kón-hot sṳ-kiên-ngìn , chúng-he Yâ-sû Kî-tuk yit-sà só sṳ̀n-chhiu ke hàn-kha thai ! Só-yû liâng-su Song-ti fûng-sṳn ke ên-tién , pha̍k-pha̍k tet-tó chhṳ̂n-ngi ke ngìn , lûng-chúng voi thûng-ko Kî-tuk tet-tó sâng-miang lòi chóng-khièn .
45005018	Chúng-kóng , yîn-vi yit-ke ngìn fam-chhui , chung-ngìn chhiu chhiòn-phu su thin-chhui ; khiung-yong , yîn-vi yit-ke ngìn só-hàng ke ngi , chung-ngìn chhiu lûng-chúng tet-tó siên-ko mò-chhui lòi sṳ̀n-su sâng-miang .
45005019	Yîn-vi yit-ke ngìn vì-phoi min-lin , chung-ngìn chhiu sàng-cho chhui-ngìn ; chhiong án-ngiòng , yit-ke ngìn sun-fu̍k , chung-ngìn chhiu sàng-cho ngi-ngìn .
45005020	Fap-li̍t yit chṳ-thin , ko-fam chhiu chen-kâ ; chúng-he chhui ye̍t tô , Song-ti ke ên-tién ya ye̍t fûng-sṳn .
45005021	Chhui he thûng-ko sí lòi kón-hot , chhiong án-ngiòng , Song-ti ke ên-tién he thûng-ko kûng-ngi lòi thúng-chhṳ , oi pûn ngài-têu thûng-ko ngài-têu ke Chú Yâ-sû Kî-tuk lòi tet-tó yún-sên .
45006001	Án-ngiòng , ngài-têu oi ngióng-pân kóng nè ? Ngài-têu cho-tet ki-siu̍k sên-fa̍t chhai chhui ke tî-poi , lòi pûn Song-ti ke ên-tién chen-kâ mâ ?
45006002	Tông-yèn cho-m̀-tet ! Tui chhui lòi kóng , ngài-têu yí-kîn sí-thet . Ngài-têu ngióng-pân cho-tet ki-siu̍k sên-fa̍t chhai chhui ke tî-poi nè ?
45006003	Ngì-têu kám m̀ tî , ngài-têu liâng sé-lî lòi thùng Kî-tuk Yâ-sû kiet-lièn , chhiu-he liâng sé-lî lòi kâ-ngi̍p kì ke sí mâ ?
45006004	Thûng-ko sé-lî , ngài-têu yí-kîn thùng kì khiung-ha sí , khiung-ha mài-chong lé ! Liá he vi-tó oi pûn ngài-têu ko sîn ke sên-fa̍t ; chhiong thiên-táng ke Â-pâ yung Kì yùng-yeu ke thai-nèn , sṳ́ Kî-tuk tui sí fu̍k-fa̍t khiung-yong .
45006005	Na-he ngài-têu lâu Kî-tuk ha̍p-yì vì-yit , kîn-li̍t kì ke sí , ngài-têu thin-chho̍k ya voi lâu kì ha̍p-yì vì-yit , kîn-li̍t kì ke fu̍k-fa̍t .
45006006	Ngài-têu tî , ngài-têu ke khiu-ngìn yí-kîn thùng Kî-tuk khiung-ha tâng sṳ̍p-sṳ-ka , he oi fí-me̍t ngài-têu yû chhui ke sṳ̂n-thí , pûn ngài-têu m̀-voi chai cho chhui ke nù-li ;
45006007	yîn-vi ngìn yit sí , chhiu thot-lì chhui ke khièn-sṳ .
45006008	Ngài-têu na-he thùng Kî-tuk khiung-ha sí , ngài-têu khok-sin , ngài-têu ya voi thùng Kî-tuk khiung-ha sâng .
45006009	Yîn-vi ngài-têu tî , Kî-tuk yí-kîn tui sí fu̍k-fa̍t , kì m̀-voi chai sí lé ; sí put-nèn chai khúng-chṳ kì lé .
45006010	Kì ke sí , he thùng chhui chhiet-thôn koân-he , yit-pái chhiu yèn-mân ; kì liá-ha sâng-tén , he vi Song-ti lòi sâng .
45006011	Khiung-yong , tui chhui liá fông-mien lòi kóng , ngì-têu oi khon chhṳ-kâ he sí-thet ke , chúng-he chhai Kî-tuk Yâ-sû ke sâng-miang tî-poi , ngì-têu he vi Song-ti lòi sâng .
45006012	Só-yî , ngì-têu voi sí ke sṳ̂n-thí m̀-hó chai pûn chhui kón-hot , hi sun-chhiùng sṳ̂n-thí ke chhìn-yu̍k .
45006013	Ngì-têu sṳ̂n-thí ke mî-yit phu-fun ya m̀-hó hiong chhui thèu-hòng , hi cho sià-ok ke hi-mén . Tiên-to , ngì-têu oi chiông chhṳ-kâ hien-pûn Song-ti , chhiong tui sí fu̍k-fa̍t ke ngìn , chiông kûi-ke ngìn fung-hien pûn Kì , cho kûng-ngi ke hi-mén .
45006014	Chhui thin-chho̍k m̀-voi kón-hot ngì-têu ; yîn-vi ngì-têu yí-kîn m̀-he chhai fap-li̍t tái-hâ , he chhai Song-ti ke ên-tién chṳ̂-ha .
45006015	Án-ngiòng lòi kóng , yîn-vi ngài-têu mò chhai fap-li̍t tái-hâ , he chhai Song-ti ke ên-tién chṳ̂-ha , ngài-têu chhiu cho-tet fam-chhui mâ ? Chhie̍t-tui cho-m̀-tet !
45006016	Ngì-têu kám m̀ tî , ngì-têu cho ngìn ke nù-phu̍k chhiu oi fu̍k-chhiùng chú-ngìn ; fu̍k-chhiùng má-ngìn , ngì-têu chhiu he kì ke nù-phu̍k . Liá chhiu he kóng , ngì-têu cho chhui ke nù-phu̍k , kiet-kó chhiu he sí ; ngì-têu sun-chhiùng Song-ti , chhiu sàng-cho ngi-ngìn .
45006017	Kám-chhia Song-ti ! Sûi-yèn ngì-têu sṳt cho chhui ke nù-phu̍k , chúng-he liá-ha , ngì-têu yit-sîm sun-chhiùng só chhòn pûn ngì-têu ke kau-hiun .
45006018	Ngì-têu yí-kîn tui chhui-chûng sṳt-fong chhut-lòi , sàng-cho ngi ke nù-phu̍k .
45006019	Ngài kiâng ngì-têu m̀ liáu-kié ngài ke yi-sṳ , chang yung phû-thûng ke li-é lòi tui ngì-têu kóng . Thèu-pái ngì-têu fong-chiúng chhìn-yu̍k , vì-phoi fap-li̍t , cho chhui ke nù-phu̍k ; liá-ha , ngì-têu oi chiông chhṳ-kâ kûi-ke ngìn hien-cho ngi ke nù-phu̍k , pûn ngì-têu sàng-cho sṳn-kiet .
45006020	Ngì-têu cho chhui ke nù-phu̍k ke sṳ̀ , ngì-têu m̀ chiap-su ngi ke yok-suk .
45006021	Ngì-têu liá-ha khon-cho kien-seu ke sṳ , ke-sṳ̀ cho-liáu , kiet-kó tet-tó má-ke hó-chhu nè ? Put-ko he sí thin-thin !
45006022	Liá-ha , ngì-têu yí-kîn tui chhui-chûng sṳt-fong chhut-lòi , sàng-cho Song-ti ke nù-phu̍k ; kiet-kó ngì-têu chiông sâng-miang vàn-chhiòn hien pûn Kì , só sû-sṳ̀n ke chhiu-he yún-sên .
45006023	Yîn-vi chhui ke thoi-ka chhiu-he sí ; chúng-he Song-ti só-su ke ên-tién chhiu-he pûn ngài-têu thùng ngài-têu ke Chú Kî-tuk Yâ-sû ha̍p-yì vì-yit , lòi tet-tó yún-sên .
45007001	Hiûng-thi chí-moi â , ngì-têu he liáu-kié fap-li̍t ke ngìn , yit-thin voi mìn-pha̍k ngài só oi kóng ke : Fap-li̍t tui ngìn ke yok-suk , he chhai ngìn hàn sâng ke sṳ̀ chang yû-háu .
45007002	Pí-lun lòi kóng , yit-ke kiet-fûn ke fu-ngìn-kâ , kiâ ló-kûng hàn sâng , kì chhiu chhai fap-li̍t ke yok-suk chṳ̂-ha , cho-m̀-tet lì-khôi ló-kûng ; ló-kûng na ko-sṳ̂n , kì chhiu m̀-sṳ́ chai su liá fap-li̍t ke han-chṳ .
45007003	Só-yî , ló-kûng hàn sâng ke sṳ̀ , kì na thùng phe̍t ke nàm-ngìn thùng-kî , chhiu oi khon kì cho yìm-fu . Na-he kiâ ló-kûng ko-sṳ̂n thet-hi , chhai fap-li̍t-song kì chhiu-he yit-ke chhṳ-yù-ngìn , na-he thùng phe̍t ke nàm-ngìn kiet-fûn , ya m̀ son fam kiên-yìm .
45007004	Hiûng-thi chí-moi â , ngì-têu ke chhìn-hìn ya he án-ngiòng . Cheu fap-li̍t lòi kóng , ngì-têu he yí-kîn sí-thet ke ngìn , yîn-vi ngì-têu he Kî-tuk sṳ̂n-thí ke yit-phu-fun ; ngì-têu liá-ha yí-kîn kûi-su̍k tui sí fu̍k-fa̍t ke Chú , pûn ngài-têu cho-tet hó-hó vi Song-ti kûng-chok .
45007005	Ngài-têu hàn cheu ngiuk-thí sên-fa̍t ke sṳ̀ , Mô-sî ke fap-li̍t kit-hí ngài-têu ke sià-ngiam , chhai ngài-têu ke kî-thí chûng fat-chok , kiet-kó chhiu-he sí .
45007006	Chúng-he , tui kón-hot ngài-têu ke fap-li̍t lòi kóng , ngài-têu he yí-kîn sí-thet ke ngìn ; liá-ha , fap-li̍t yí-kîn mò fap-thu yok-suk ngài-têu lé . Ngài-têu sṳ-fung Song-ti he cheu Sṳn-Lìn ke sîn chṳ́-sṳ , m̀-he chai cheu fap-li̍t thiàu-vùn ke khiu yong-sṳt .
45007007	Án-ngiòng , ngài-têu cho-tet kóng fap-li̍t pún-sṳ̂n he chhui mò ? Tông-yèn cho-m̀-tet ! Tiên-to , thûng-ko fap-li̍t , ngài chang tî chhui he má-ke . Na m̀-he fap-li̍t kóng " Cho-m̀-tet thâm-sîm " , ngài chhiu m̀ tî thâm-sîm he má-ke .
45007008	Chhui thûng-ko fap-li̍t ke min-lin chhìm-tó kî-fi , chhai ngài tî-poi kit-hí kok-chúng ke thâm-ngiam . Mò fap-li̍t , chhui chhiu mò háu-li̍t .
45007009	Ngài pún-lòi sên-fa̍t chhai fap-li̍t chṳ̂ ngoi ; heu-lòi fap-li̍t ke min-lin lòi-to , chhui chhiu fat-sên háu-li̍t , kiet-kó ngài chhiu chhai chhui-chûng sí-thet .
45007010	Fap-li̍t ke min-lin ngièn-lòi he oi pûn ngìn tet-tó sâng-miang ke ; chúng-he , tui ngài lòi kóng , kì fán-chón sa tai-lòi me̍t-mòng .
45007011	Yîn-vi chhui thûng-ko fap-li̍t ke min-lin chhìm-tó kî-fi yú-fe̍t ngài , ya thûng-ko fap-li̍t ke min-lin hoi-sí ngài .
45007012	Mô-sî ke fap-li̍t pún-sṳ̂n he sṳ̀n-sṳn ke ; fap-li̍t ke min-lin he sṳ̀n-sṳn , kûng-phìn lâu liòng-san ke .
45007013	Án-ngiòng kóng , he ke liòng-san ke hoi-sí ngài mâ ? Tông-yèn m̀-he ! He chhui ! Chúng-he , chhui he thûng-ko ke liòng-san ke chang hién-chhut ngièn-hìn , kiet-kó chhiu tai-lòi sí . Thûng-ko fap-li̍t ke min-lin , chhui ke ok-chṳt chhiu ye̍t-lòi ye̍t mìn-hién .
45007014	Ngài-têu tî , Mô-sî ke fap-li̍t he su̍k-lìn ke ; chúng-he , ngài he su̍k ngiuk-thí ke , yí-kîn mai pûn chhui cho nù-li .
45007015	Ngài só-cho ke , ngài chhṳ-kâ mò mìn-pha̍k : Yîn-vi ngài só ngien-yi ke , phiên-phiên m̀ hi hàng ; ngài só-nâu ke , fán-chón hi cho .
45007016	Ngài na-he cho ngài m̀ ngien-yi cho ke sṳ , ngài chhiu-he sṳ̀n-ngin fap-li̍t he chho̍k ke .
45007017	Ki-yèn án-ngiòng , ngài só-cho ke , pin m̀-he chṳn-kîn ngài cho ke , he chhai ngài tî-poi ke chhui cho ke .
45007018	Ngài ya tî , chhai ngài tî-poi , chhiu-he chhai ngài ngiuk-thí ke tî-poi , mò liòng-san . Yîn-vi , ngài yû hàng-san ke sîm , chúng-he mò hàng-san ke nèn-li̍t .
45007019	Ngài só ngien-yi ke san , ngài phiên-phiên m̀ hàng ; ngài só m̀ ngien-yi ke chhui-ok , ngài phiên-phiên hi cho .
45007020	Ki-yèn ngài cho ngài só m̀ ngien-yi ke , chhiu péu-sṳ liá m̀-he ngài cho ke , he chhai ngài tî-poi ke chhui só-cho ke .
45007021	Yîn-vi án-ngiòng , ngài fat-hien yû yit-ke fap-chet chhai chok-koai : Chhai ngài oi hàng-san ke sṳ̀ , sià-ok chúng-he chhàn-tén ngài .
45007022	Ngài ke nui-sîm he kak-yi Song-ti ke kûi-chet ;
45007023	chúng-he , ngài khon-chhut ngài ke kî-thí pûn nang-ngoi yit-ke fap-chet khúng-chṳ-tén ; liá fap-chet thùng ngài nui-sîm só kak-yi ke kûi-chet kâu-chan , hoi ngài mò phan-fap thot-lì chhai ngài tî-poi chok-koai ke chhui ke fap-chet .
45007024	Ngài hàn kân-khú ô ! Má-ngìn nèn kiu ngài thot-lì liá hoi-sí ngài ke sṳ̂n-thí nè ?
45007025	Kám-chhia Song-ti , thûng-ko ngài-têu ke Chú Yâ-sû Kî-tuk , Kì chhiu nèn kiu ngài . Ngài ke chhìn-hìn he án-ngiòng : Ngài chhṳ-kâ chṳ́ nèn yung sîm-lìn sun-chhiùng Song-ti ke kûi-chet ; chúng-he , ngài ke ngiuk-thí sa hòng-fu̍k chhui ke fap-chet .
45008001	Liá-ha , ke-têu sâng chhai Kî-tuk Yâ-sû sâng-miang tî-poi ke ngìn chhiu m̀-sṳ́ su thin-chhui lé .
45008002	Yîn-vi Sṳn-Lìn ke kûi-chet , chhiu-he pûn ngìn thùng Kî-tuk Yâ-sû kiet-lièn tet-tó sâng-miang ke , yí-kîn chiông ngì tui chhui lâu sí ke fap-chet chṳ̂-ha sṳt-fong chhut-lòi .
45008003	Yîn-vi ngiuk-thí ke ngiôn-ngio̍k , Mô-sî ke fap-li̍t mò fap-thu sṳ̀n-chhiu ke , Song-ti yí-kîn chhîn-chhṳ sṳ̀n-chhiu lé . Song-ti chhâi-phai chhṳ-kâ ke Lai-é , sṳ́ kì thùng ngài-têu ngìn-lui khiung-yong yû chhui ke ngiuk-thí , vi-tó oi thin ngiuk-thí tî-poi ke chhui , chiông chhui chhù-thet .
45008004	Song-ti án-ngiòng hàng , he oi pûn fap-li̍t ke chṳn-tông yêu-khiù sṳ̍t-hien chhai ngài liá-têu m̀ hòng-fu̍k ngiuk-thí , chṳ́-yû sun-chhiùng Sṳn-Lìn ke ngìn sṳ̂n-song .
45008005	Yîn-vi , hòng-fu̍k ngiuk-thí ke ngìn sîm-kôn só sióng ke chhiu-he ngiuk-thí ke sṳ ; sun-chhiùng Sṳn-Lìn ke ngìn sîm-kôn só sióng ke chhiu-he Sṳn-Lìn só yêu-khiù ke sṳ .
45008006	Sîm hiong-tén ngiuk-thí , kiet-kó chhiu-he sí ; sîm hiong-tén Sṳn-Lìn , chang voi tet-tó sâng-miang lâu phìn-ôn .
45008007	Só-yî , sîm hiong-tén ngiuk-thí ke ngìn chhiu-he thùng Song-ti chok-tui ; yîn-vi kì m̀ sun-chhiùng Song-ti ke kûi-chet , sṳ-sṳ̍t-song ya cho m̀-tó .
45008008	Hòng-fu̍k ngiuk-thí ke ngìn , tet m̀-tó Song-ti ke fôn-hí .
45008009	Lun-tó ngì-têu , na-he Song-ti ke Lìn chṳn-kîn he̍t chhai ngì-têu tî-poi , ngì-têu ke sên-fa̍t chhiu m̀-voi su ngiuk-thí ke chṳ̂-phi , vì-yû su Sṳn-Lìn ke kón-lî . Ngìn mò Kî-tuk ke Lìn , chhiu m̀-he su̍k kì .
45008010	Chúng-he , Kî-tuk na he̍t chhai ngì-têu tî-poi , chhiu-son ngì-têu ke sṳ̂n-thí voi yîn-vi chhui lòi sí , Song-ti ke Lìn ya voi pûn ngì-têu tet-tó sâng-miang , yîn-vi Song-ti yí-kîn sṳ́ ngì-têu sàng-cho ngi-ngìn lé .
45008011	Song-ti ke Lìn sṳ́ Yâ-sû tui sí fu̍k-fa̍t ; liá-ke Lìn na he̍t chhai ngì-têu tî-poi , án-ngiòng , liá-ke sṳ́ Kî-tuk tui sí fu̍k-fa̍t ke Song-ti , ya voi thûng-ko he̍t chhai ngì-têu tî-poi ke Sṳn-Lìn , chiông sâng-miang su pûn ngì-têu voi sí ke sṳ̂n-thí .
45008012	Só-yî , hiûng-thi chí-moi â , ngài-têu ke sên-fa̍t m̀ yin-kôi chai pûn ngiuk-thí chṳ̂-phi lé .
45008013	Ngì-têu na hòng-fu̍k ngiuk-thí , thin-chho̍k voi me̍t-mòng ; ngì-têu na kho Sṳn-Lìn chhṳ-sí chhui-ok ke hàng-vì , tit-khok voi tet-tó sâng-miang .
45008014	Pûn Song-ti ke Lìn tai-liâng ke ngìn , kì-têu chhiu-he Song-ti ke chṳ́-ńg .
45008015	Yîn-vi , Song-ti só-su ke Lìn m̀-he oi pûn ngì-têu cho nù-li lòi chho̍k-kiâng ; he oi pûn ngì-têu cho Song-ti ke chṳ́-ńg . Thûng-ko Sṳn-Lìn , ngài-têu ham Song-ti : " Â-pâ ! Ngài ke Yà ! "
45008016	Song-ti ke Lìn lâu ngài-têu ke lìn siông-khiung chṳn-mìn ngài-têu he Song-ti ke chṳ́-ńg .
45008017	Ki-yèn he Song-ti ke chṳ́-ńg , ngài-têu chhiu yû-hó hióng-su Song-ti vi Kì ke chṳ́-mìn só yi-phi ke fuk-hi , ya oi thùng Kî-tuk khiung-ha hióng-su Song-ti vi kì só pó-liù ke ; yîn-vi , na-he ngài-têu fûn-tâm Kî-tuk ke khú-nan , ngài-têu chhiu yû-hó fûn-hióng kì ke yùng-kông .
45008018	Ngài sióng , ngài-têu liá-ha ke khú-nan , thùng chiông-lòi oi hién-mìn pûn ngài-têu ke yùng-kông lòi pí , sṳ̍t-chhai m̀ son má-ke .
45008019	Yit-chhiet su-chho ke , lûng-chúng ngie̍t-sṳ̀n phan-mong Song-ti ke chung chṳ́-ńg hién-mìn chhut-lòi .
45008020	Yîn-vi kûi-ke su-chho ke pien-cho hî-khûng , m̀-he pún-sṳ̂n ke yi-sṳ , he Song-ti ke chṳ́-yi . Chúng-he , su-chho ke hàn-he chhai phan-mong ,
45008021	yû yit-ngit voi thot-lì phai-fai ke hot-chṳ , tet-tó thùng Song-ti ke chṳ́-ńg fûn-hióng kông-yùng ke chhṳ-yù .
45008022	Ngài-têu tî , chhṳ̍t-to liá-ha , yit-chhiet su-chho ke chhiòn-phu chhai thung-khú-chûng kín-chhên , chhiong sên-sán-chhièn ke chhṳn-thung .
45008023	M̀ tân-chhiang su-chho ke án-ngiòng , ngài liá-têu yû Sṳn-Lìn cho chui-siên siuk ke kó-chṳ́ ke ngìn , ya he sîm-kôn than-sit , tén-heu Song-ti sû-yông ngài-têu cho Kì ke chṳ́-ńg , hó pûn chhṳ-kâ kûi-ke ngìn tet-tó chhṳ-yù .
45008024	Ngài-têu tet-kiu he yîn-vi phan-mong . Ngài-têu só phan-mong ke , na-he yí-kîn khon-tó , hàn ôn-to má-ke phan-mong nò ! Má-ngìn hàn phan-mong kì só khon-tó ke nè ?
45008025	Ngài-têu na-he phan-mong màng khon-tó ke , ngài-têu chhiu voi ngiûn-nai lòi tén .
45008026	Khiung-yong , ngài-têu ke ngiôn-ngio̍k yû Sṳn-Lìn pông-chhu . Ngài-têu pún-lòi m̀ tî oi ngióng-pân khì-tó ; chúng-he , Sṳn-Lìn chhîn-chhṳ yung kóng m̀-chhut ke than-sit lòi vi ngài-têu tui Song-ti khì-khiù .
45008027	Kam-chhat ngìn-sîm ke Song-ti tî Sṳn-Lìn ke yi-sṳ , yîn-vi Sṳn-Lìn cheu Song-ti ke chṳ́-yi , thoi sṳn-thù khì-khiù .
45008028	Ngài-têu tî , Song-ti thùng ke-têu kin-oi Kì ke ngìn , chhiu-he Kì cheu chhṳ-kâ ke chṳ́-yi só fû-seu ke , khiung-ha kûng-chok , sṳ́ van-sṳ lûng-chúng yû li-yit .
45008029	Yîn-vi Song-ti yi-siên ngin-sṳt kì-têu , yi-siên chiông kì-têu kién-sién chhut-lòi , oi pûn kì-têu thùng Kì ke Lai-é yû khiung-yong ke thi̍t-chṳt , hó pûn Kì ke Lai-é chhai tô-tô hiûng-thi chí-moi chûng cho chóng-chṳ́ .
45008030	Song-ti só yi-siên kién-sién ke ngìn , Kì chhiu fû-seu kì-têu ; Kì só fû-seu ke ngìn , Kì chhiu siên-phan kì-têu cho ngi-ngìn ; Kì siên-phan cho ngi-ngìn ke , Kì chhiu pûn kì-têu fûn-hióng yùng-kông .
45008031	Ki-yèn án-ngiòng , ngài-têu oi ngióng-pân kóng nè ? Song-ti na chhai ngài-têu liá-phién , má-ngìn nèn thùng ngài-têu chok-tui nè ?
45008032	Lièn chhṳ-kâ ke Lai-é , Kì ya phan-tet hî-sên , su-pûn ngài-têu chung-ngìn . Kám kóng Kì m̀-voi chiông van-vu̍t ya pha̍k-pha̍k su-pûn ngài-têu mâ ?
45008033	Má-ngìn voi ko Song-ti só kién-sién ke ngìn nè ? Song-ti yí-kîn siên-pu kì-têu mò-chhui lé !
45008034	Án-ngiòng , hàn-yû má-ngìn voi thin kì-têu ke chhui nè ? Kám he ko-sṳ̂n ke Kî-tuk Yâ-sû mâ ? Mò khó-nèn ! Sṳ-sṳ̍t-song , kì chó chhiu fu̍k-fa̍t , liá-ha chhô chhai Song-ti ke yu-phién , chhai ke-vi thoi ngài-têu khì-khiù !
45008035	Ki-yèn án-ngiòng , yû má-ngìn nèn sṳ́ ngài-têu thùng Kî-tuk ke thung-siak kak-chhie̍t nè ? He fam-nan mâ ? He khun-khú mâ ? He pet-hoi mâ ? He tú-kî mâ ? He khiùng-khú mâ ? He ngùi-hiám mâ ? He tô-kiam mâ ?
45008036	Chhiong Sṳn-kîn só kóng : Vi-tó Ngì ke yèn-ku , ngài-têu kûi-ngit tén-sí ; ngìn khon ngài-têu chhiong-he oi chhṳ̀ ke yòng .
45008037	Lûng-chúng m̀-he ! Chhai liá yit-chhiet sṳ-chhìn táng-kô , ngài-têu kho thung-siak ngài-têu ke Chú yí-kîn vún-yàng lé !
45008038	Yîn-vi ngài khok-sin , mò má-ke nèn sṳ́ ngài-têu thùng Song-ti ke thung-siak kak-chhie̍t : Put-kón he sí , ya-he sâng ; he thiên-sṳ́ , ya-he khì-thâ chhai thiên-táng chóng-khièn ke ; he liá-ha ke , ya-he chiông-lòi ke ;
45008039	he chhai kô-thiên ke , ya-he chhai chhṳ̂m-yên ke ; ya-he su-chho ke yí-chhiu chûng yit-chhiet ke tûng-sî . Mò má-ke nèn sṳ́ ngài-têu thùng Song-ti ke thung-siak kak-chhie̍t ; Kì ke thung-siak he thûng-ko ngài-têu ke Chú Kî-tuk Yâ-sû su-pûn ngài-têu ke .
45009001	Ngài kóng chṳ̂n-sîm fa ; ngài he su̍k Kî-tuk ke ngìn , m̀-voi kóng fâ-liâu . Ngài ke liòng-sîm chhai Sṳn-Lìn ke kông-cheu chṳ̂-ha ya chṳn-mìn ngài mò kóng fâ-liâu :
45009002	Ngài sṳ̍p-fûn yù-sèu , ngài ke sîm yit-chhṳ̍t thung-to kóng-m̀-tet !
45009003	Vi-tó ngài ke thùng-pâu , ngài ke kut-ngiuk chṳ̂ chhîn , chhiu-he ngài pún-sṳ̂n pûn Song-ti chu-chú , thùng Kî-tuk kak-chhie̍t , ngài ya kâm-ngien .
45009004	Kì-têu he Yî-set-lie̍t-ngìn , Song-ti ke sién-mìn ; Song-ti su kì-têu chṳ́-ńg ke miàng-fun , yû-hó fûn-hióng Kì ke yùng-yeu . Song-ti thùng kì-têu li̍p-yok , su kì-têu fap-li̍t ; kì-têu tî oi ngióng-pân kin-pai Song-ti , ya chiap-su-liáu Kì ke yin-hí .
45009005	Kì-têu he chung chhu̍k-chóng ke chṳ́-sûn ; cheu hiet-thúng lòi kóng , Kî-tuk thùng kì-têu he khiung-chhu̍k . Ngien thúng-chhṳ van-yû ke Song-ti yún-yén tet-tó siung-chan ! Â-mén .
45009006	Ngài m̀-he kóng Song-ti ke yin-hí yí-kîn lo̍k-khûng . Yîn-vi , Yî-set-lie̍t-ngìn mò chhiòn-phu he Song-ti ke sién-mìn ;
45009007	Â-pak-lâ-hón ke chṳ́-sûn ya mò chhiòn-phu he kì ke chṳ̂n chṳ́-ńg . Song-ti sṳt tui Â-pak-lâ-hón kóng : " Vì-yû tui Yî-sat chhut ke , chang son he ngì ke chṳ́-sûn . "
45009008	Liá chhiu-he kóng , chhṳ-yèn sên-yuk só kiung ke , mò yit-thin he Song-ti ke chṳ́-ńg ; vì-yû tui Song-ti ke yin-hí lòi kiung ke , chang son he Song-ti ke chṳ́-ńg .
45009009	Yîn-vi Song-ti ke yin-hí he án-ngiòng kóng ke : " Sṳ̀-kî sṳ̀n-su̍k ke sṳ̀ , ngài oi to-chón-lòi , Sâ-lâ voi kiung yit-ke lai-é . "
45009010	M̀ tân-chhiang án-ngiòng , Li-pak-kâ ke lióng-ke lai-é , ya he tui khiung yit-ke â-pâ , chhiu-he ngài-têu ke siên-chú Yî-sat lòi kiung ke .
45009011	Chúng-he , vi-tó oi péu-sṳ Kì cheu chhṳ-kâ ke chṳ́-yi yí-kîn kién-sién khì-chûng yit-ke lai-é , Song-ti tui Li-pak-kâ kóng : " Thai ke lai-é oi fu̍k-sṳ se ke lai-é . " Kì kóng liá-ki fa ke sṳ̀ , kì-têu hàn-màng chhut-se , hàn-màng hàng-san ya-he chok-ok ; khó-kien , Song-ti ke kién-sién he cheu Kì chhṳ-kâ ke chṳ́-yi , thùng kì-têu ke hàng-vì mò koân-he .
45009012	
45009013	Chhiu-chhiong Sṳn-kîn só kóng : " Ngài siak Ngâ-kok , nâu Yî-so . "
45009014	Án-ngiòng , ngài-têu cho-tet kóng Song-ti mò kûng-phìn he-mò ? Tông-yèn cho-m̀-tet !
45009015	Yîn-vi Kì sṳt tui Mô-sî kóng : " Ngài oi lìn-mén má-ngìn , chhiu lìn-mén má-ngìn , oi thung-siak má-ngìn , chhiu thung-siak má-ngìn ! "
45009016	Khó-kien , Song-ti ke kién-sién m̀-he cheu ngìn ke sîm-ngien ya-he tá-piang , he cheu Kì ke lìn-mén lòi ke .
45009017	Sṳn-kîn tî-poi , Song-ti tui Âi-khi̍p-vòng kóng : " Ngài li̍p ngì cho vòng , he oi yung ngì lòi chông-hién Ngài ke khièn-nèn , pûn Ngài ke miàng chhòn-phien thiên-ha . "
45009018	Án-ngiòng kóng-lòi , Song-ti oi lìn-mén má-ngìn , chhiu lìn-mén má-ngìn ; Kì oi pûn má-ngìn ngang-kiáng , chhiu pûn má-ngìn ngang-kiáng .
45009019	Khó-nèn ngì voi tui ngài kóng : " Ki-yèn án-ngiòng , Song-ti ngióng-pân hàn cho-tet koai ngìn ? Má-ngìn nèn tí-khong Kì ke chṳ́-yi â ? "
45009020	Chúng-he phèn-yû â , ngì he má-ngìn ? Ngióng-pân kám chhang Song-ti ke fa nè ! Fì-è ngióng-pân cho-tet tui chho kì ke ngìn kóng : " Ngì cho-má-ke chho ngài chhiong án-ngiòng nè ? "
45009021	Kám kóng sêu-fì sṳ̂-fu mò-khièn nâ nài lòi chho kì só-oi chho ke tûng-sî mâ ? Kì kám cho-m̀-tet yung khiung-thòn nài lòi chṳ-chho lióng-chak hi-mén , yit-chak kui-chhung ke , yit-chak phû-thûng ke mâ ?
45009022	Song-ti só-cho ke ya he án-ngiòng . Kì oi hién-sṳ Kì kûng-ngi ke fat-khién , chông-hién Kì ke khièn-nèn ; chúng-he , Kì yu oi yung nai-sîm khôn-yùng Kì fat-khién ke tui-siong , chhiu-he ke-têu pún-lòi yin-tông oi tá-lan ke hi-mén .
45009023	Thùng-sṳ̀ , Kì hàn oi chiông Kì fûng-sṳn ke yùng-yeu tui ngài-têu lòi hién-mìn ; ngài-têu he Kì lìn-mén ke tui-siong , he Kì só yi-phi oi chiap-su Kì yùng-yeu ke ngìn .
45009024	Ngài-têu m̀ tân-chhiang he Kì tui Yù-thai-ngìn tî-poi , ya he tui Ngoi-pâng-ngìn tông-chûng , fû-seu chhut-lòi ke .
45009025	Liá chhiu-he Kì chhai Hò-sî-â Sû tî-poi só-kóng ke : Pún-lòi m̀-he Ngài chṳ́-mìn ke , Ngài oi chhṳ̂n kì-têu cho " Ngài ke chṳ́-mìn " , pún-lòi Ngài mò kak-yi ke pâng-koet , Ngài oi chhṳ̂n kì cho " Ngài só-siak ke " .
45009026	Thèu-pái Ngài sṳt tui kì-têu kóng : Ngì-têu m̀-he Ngài ke chṳ́-mìn ; chúng-he liá-ha , kì-têu oi chhṳ̂n-cho " Yún-sên Song-ti ke chṳ́-ńg " .
45009027	Koân-he Yî-set-lie̍t-ngìn , Yî-soi-â sṳt thai-sâng hêm-kóng : " Yî-set-lie̍t-ngìn sûi-yèn chhiong hói-sâ án tô , chúng-he chṳ́-yû chhûn-hâ ke séu-su ngìn voi tet-kiu ,
45009028	yîn-vi Chú oi tông-kiak yu chha̍t-tái lòi sṳ́m-phan chhiòn ngìn-lui . "
45009029	Yu chhiong Yî-soi-â thèu-pái só kóng : " Na m̀-he Chú — Van-kiûn ke Ngièn-soi vi ngài-têu liù-hâ yit-têu heu-thoi , ngài-têu chó chhiu-chhiong Só-tô-mâ lâu Ngò-mô-lâ án-ngiòng lô ! "
45009030	Án-ngiòng , ngài-têu oi ngióng-pân kóng nè ? Ngoi-pâng-ngìn pún-lòi mò chhìm Song-ti ke ngi , sa yîn-vi sin lòi sàng-cho ngi-ngìn ;
45009031	chúng-he , Yî-set-lie̍t-ngìn chûi-khiù thûng-ko fap-li̍t lòi sàng-cho ngi-ngìn , fán-chón mò tha̍t-sṳ̀n muk-tit .
45009032	Ngióng-pân voi án-ngiòng nè ? Yîn-vi kì-têu m̀ kho sin-sîm , fán-chón kho hàng-vì , kiet-kó chhiu tiet chhai ke " Pan-kiok-sa̍k " táng-kô .
45009033	Chhiong Sṳn-kîn só kóng : Khon â , Ngài chhai Siak-ôn piong yit-te pan-kiok ke sa̍k-thèu , he voi sṳ́-ngìn tiet-tó ke thai sa̍k-thèu ! Chúng-he , sin-kho Kì ke ngìn chhiu m̀-voi sṳt-mong .
45010001	Hiûng-thi chí-moi â , ngài ngióng-pân ngie̍t-sṳ̀n phan-mong ngài ke thùng-pâu voi tet-kiu ; vi liá-khien sṳ , ngài ya yit-chhṳ̍t khién-khiù Song-ti !
45010002	Ngài cho-tet cho-chṳn , kì-têu tui Song-ti khok-sṳ̍t fî-sòng ngie̍t-sîm , khó-sit kì-têu ke ngie̍t-sîm m̀-he yung chṳ̂n chṳ-sṳt cho kî-chhú .
45010003	Kì-têu mò mìn-pha̍k Song-ti ke ngi , sióng-oi li̍p chhṳ-kâ ke ngi , m̀ hén sun-chhiùng Song-ti ke ngi .
45010004	Khì-sṳ̍t , Kî-tuk yí-kîn sṳ́ fap-li̍t ke kûng-háu thìn-chṳ́ , pûn yit-chhiet sin kì ke ngìn lûng-chúng tet-tó sàng-cho ngi-ngìn .
45010005	Yû-koân thûng-ko chûn-sú fap-li̍t lòi sàng-cho ngi-ngìn liá-khien sṳ , Mô-sî sṳt án-ngiòng siá : " Chûn-sú fap-li̍t min-lin ke ngìn , voi yîn-vi fap-li̍t tet-tó sâng-miang . "
45010006	Chúng-he , yîn-vi sin lòi sàng-cho ngi-ngìn liá-khien sṳ , Sṳn-kîn án-ngiòng kóng : " Ngì m̀-hó sîm-kôn kóng : Má-ngìn oi sông-hi thiên-táng â ? " ( Liá chhiu-he kóng , má-ngìn oi hi tai Kî-tuk hâ-lòi nè ? )
45010007	" Ya m̀-hó kóng : Má-ngìn oi hâ-hi yîm-kiên â ? " ( Liá chhiu-he kóng , má-ngìn oi hi chiông Kî-tuk tui sí-ngìn-chûng tai sông-lòi nè ? )
45010008	Liá-têu fa ke yi-sṳ he kóng : " Song-ti ke chṳ̂n-tho lì ngì mò kí-yén , chhiu chhai ngì khiéu-chûng , chhai ngì ke sîm-nui . " Von ki-fa lòi kóng , chhiu-he chhai ngài-têu só chhòn " sin ke chṳ̂n-tho " tî-poi .
45010009	Ngì na-he choi sṳ̀n-ngin Yâ-sû cho Chú , sîm siông-sin Song-ti sṳ́ kì tui sí fu̍k-fa̍t , ngì chhiu voi tet-kiu .
45010010	Yîn-vi ngài-têu sîm án-ngiòng siông-sin , chhiu voi tet-tó sàng-cho ngi-ngìn ; choi án-ngiòng sṳ̀n-ngin , chhiu voi tet-kiu .
45010011	Sṳn-kîn kóng : " Fàm sin-kho Kì ke ngìn chhiu m̀-voi sṳt-mong . "
45010012	Liá-ki fa he chṳ́ só-yû ke ngìn kóng ke , yîn-vi mò Yù-thai-ngìn lâu Ngoi-pâng-ngìn ke fûn-phe̍t ; Song-ti he van-ngìn ke Chú , Kì oi fûng-fûng fu-fu su-fuk pûn só-yû khiù-ham Kì ke ngìn .
45010013	Chhiu-chhiong Sṳn-kîn só kóng : " Fàm khiù-ham Chú miàng ke ngìn yit-thin tet-kiu . "
45010014	Chúng-he , kì-têu mò sin Kì , ngióng-pân voi khiù-ham Kì nè ? Mò thâng-tó , ngióng-pân voi sin nè ? Mò ngìn chhòn , ngióng-pân voi yû-hó thâng nè ?
45010015	Mò ngìn fung chhâi-phai , ngióng-pân voi yû ngìn chhòn nè ? Chhiong Sṳn-kîn só kóng : " Chhòn fuk-yîm ke ngìn , kì-têu ke kiok-chiak hàn chiâng ô ! "
45010016	Chúng-he , pin m̀-he mî-yit-ke ngìn chhiòn-phu chiap-su fuk-yîm , yîn-vi Yî-soi-â sṳt kóng : " Chú â , ngài-têu só-chhòn ke , yû má-ngìn sin nè ? "
45010017	Khó-kien , sin he tui thâng lòi ke , thâng he tui chhòn-yòng Kî-tuk lòi ke .
45010018	Chúng-he , ngài oi chṳt-mun : Kì-têu chṳn-kîn mò thâng-ko mâ ? Tông-yèn thâng-ko ! Chhiong Sṳn-kîn só kóng : Kì-têu ke sâng chhòn-to ngìn-kiên ; kì-têu ke fa chhòn-phien thiên-ha .
45010019	Ngài chai chṳt-mun : Yî-set-lie̍t-ngìn chṳn-kîn m̀-tî mâ ? Chui-siên , Mô-sî yung Song-ti ke fa yí-kîn fì-tap liá-ke mun-thì , kóng : Ngài oi yung ' m̀ son-he chṳ́-mìn ' ke mìn-chhu̍k lòi kit ngì-têu chhit-tu , Ngài oi yung ngong-tong ke koet ngiâ ngì-têu su-hi .
45010020	Yî-soi-â hàn-kha thai-tám chhòn Song-ti ke fa kóng : Màng-sṳt chhìm Ngài ke ngìn , Ngài pûn kì-têu fat-hien , màng-sṳt khiù Ngài ke ngìn , Ngài tui kì-têu hién-hien .
45010021	Chúng-he , koân-he Yî-set-lie̍t-ngìn , Kì kóng : Tui liá phoi-ngia̍k hau-au ke chṳ́-mìn , Ngài kûi-ngit chhûn-chhut Ngài ke sûng-sú , hêm kì-têu chón-lòi thùng Ngài kóng-fò .
45011001	Án-ngiòng , ngài oi mun : Song-ti hi-chhie̍t Kì ke chṳ́-mìn lé , he-mò ? Tông-yèn m̀-he ! Ngài chhṳ-kâ chhiu-he yit-ke Yî-set-lie̍t-ngìn , he Â-pak-lâ-hón ke heu-thoi , su̍k Phien-ngâ-mén ke kî-chhu̍k .
45011002	Song-ti mò hi-chhie̍t Kì tui kú-chó chhiu kién-sién ke chṳ́-mìn . Ngì-têu tî , Sṳn-kîn ki-chai kóng , Yî-li-â tui Song-ti ko Yî-set-lie̍t-ngìn ke sṳ̀ ,
45011003	kì kóng : " Chú â , kì-têu chhṳ̀-thet Ngì só-yû ke siên-tî , chhak-thet Ngì ke chi-thàn ; chṳ́-yû chhûn ngài yit-ke ngìn , kì-têu hàn-he oi chhìm ngài , sû ngài ke miang . "
45011004	Song-ti ngióng-pân fì-tap kì nè ? Kì kóng : " Ngài yû vi chhṳ-kâ liù-hâ chhit-chhiên ngìn , kì-têu lûng-chúng mò pai-ko ká-sṳ̀n Pâ-li̍t . "
45011005	Liá-ha ke chhìn-hìn ya he khiung-yong : Song-ti cheu chhṳ-kâ ke ên-tién só kién-sién ke ngìn chṳ́-yû chhûn séu-su .
45011006	Song-ti ke kién-sién he chhut-yì Kì ke ên-tién , m̀-he khon ngìn ke hàng-vì ; na-he khon ngìn ke hàng-vì , só-vi ên-tién chhiu m̀ son ên-tién lé .
45011007	Kiet-kó ngióng-pân nè ? Yî-set-lie̍t-ngìn tet m̀-tó kì-têu só chhìm-khiù ke , chúng-he Song-ti só kién-sién ke séu-su ngìn chhìm-tó lé ; khì-thâ ke chhiu ngang-kiáng m̀ thâng Song-ti ke fû-seu .
45011008	Chhiu-chhiong Sṳn-kîn só kóng : " Song-ti sṳ́ kì-têu ke sîm-lìn mà-pi thet-hi ; chhṳ̍t-to liá-ha , kì-têu ke muk-chû hàn khon-m̀-tó , ngí-kûng thâng-m̀-tó . "
45011009	Thai-ví ya sṳt kóng : Ngien kì-têu ke yèn-si̍t sàng-cho lò-mióng , pien-cho ham-chiáng ; ngien kì-têu pan-tó , su-chhin hìn-fa̍t !
45011010	Ngien kì-têu ke muk-chû mùng-mùng , khon ya khon m̀-tó ; ngien kì-têu ke poi-nòng kû-kû , yit-chhṳ̍t to yún-yén !
45011011	Ngài hàn-oi mun : Yù-thai-ngìn yit sṳt-chiuk , chhiu yit-chhṳ̍t hong-m̀-hí lé , he-mò ? Tông-yèn m̀-he ! Yîn-vi kì-têu ke ko-fam , chṳ́n-kiu chhiu lìm-to Ngoi-pâng-ngìn , lòi pûn Yù-thai-ngìn chhit-tu , chhṳ̍t-to kì-têu fun-fat hí-lòi .
45011012	Ki-yèn Yù-thai-ngìn ke ko-fam tai pûn sṳ-kiên fûng-sṳn ke fuk-hi , kì-têu lìn-sin ke phìn-khiùng fán-chón sṳ́ Ngoi-pâng-ngìn fu-chiuk ; án-ngiòng , na-he Yù-thai-ngìn chhiòn-thí tet-kiu , kám m̀-he voi tai-lòi hàn-kha thai ke fuk-hi mâ ?
45011013	Liá-ha , ngài oi lâu ngì-têu Ngoi-pâng-ngìn kóng : Ki-yèn ngài he Ngoi-pâng-ngìn ke sṳ́-thù , ngài tông-yèn khon ngài ke chṳt-fun cho yùng-kông ;
45011014	ngài hî-mong yîn-vi án-ngiòng voi kit-hí ngài thùng-pâu ke chhit-tu lòi fun-fat , pûn kì-têu tông-chûng yû-têu ngìn voi tet-tó chṳ́n-kiu .
45011015	Na-he kì-têu su hi-chhie̍t , fán-chón sṳ́ sṳ-kiên-ngìn sàng-cho Song-ti ke phèn-yû ; án-ngiòng , kì-têu su chiap-na̍p , kám m̀-he voi sṳ́ sí-ngìn tet-tó sâng-miang mâ ?
45011016	Mien-thòn ke thi-yit-te na hien-pûn Song-ti , kûi-thòn chhiu-he su̍k Kì ke . Su-thèu na hien-pûn Song-ti , án-ngiòng , lièn su-kî ya he su̍k Kì ke lé .
45011017	Kám-lám-su phu-fun ke kî-é pûn Kì áu-hâ-lòi , chiap-sông yâ-sâng kám-lám-su ke kî-é ; ngì-têu Ngoi-pâng-ngìn chhiu-chhiong yâ-sâng ke kám-lám-su , liá-ha fûn-hióng Yù-thai-ngìn fûng-sṳn ke sâng-miang .
45011018	Só-yî , ngì-têu m̀-hó khon-khiâng ke-têu chhiong kî-é pûn Kì áu-hâ-lòi ke ngìn . Ngì-têu he kî-é thin-thin , ngióng-pân cho-tet chhṳ-khoâ nè ? Oi tî , m̀-he ngì-têu thok-tén su-thèu , he ngì-têu pûn su-thèu thok-tén !
45011019	Khó-nèn ngì voi kóng : " Ke-têu kî-é pûn Kì áu-hâ-lòi , he yîn-vi oi chiông ngài chiap-sông-hi . "
45011020	Mò m̀-chho̍k . Kì-têu yîn-vi m̀ sin , chhiu pûn Kì áu-hâ-lòi ; ngì-têu yîn-vi sin , chhiu khî-tet-chhai . Só-yî ngì-têu m̀-hó kiêu-ngau , fán-chón oi chhùn kin-vi ke sîm .
45011021	Ki-yèn Yù-thai-ngìn he ngièn-lòi ke kî-é , Song-ti hàn m̀-hén ngièu kì-têu ; ngì-têu láu-tó Song-ti voi ngièu ngì-têu mâ ?
45011022	Tui án-ngiòng , ngài-têu chhiu tî , Song-ti he chhṳ̀-pî yu ngiàm-li ke . Tui ke-têu sṳt-chiuk tiet-tó ke ngìn , Kì he ngiàm-li ke ; tui ngì-têu , Kì chhiu-he chhṳ̀-pî ke , chúng-he ngì-têu oi ki-siu̍k sên-fa̍t chhai Kì ke chhṳ̀-pî chṳ̂ chûng ; na mò , ngì-têu ya voi pûn Kì áu-hâ-lòi .
45011023	Lun-tó Yù-thai-ngìn , kì-têu na m̀-he kiên-chhṳ̀ m̀-sin , chhiu voi tet-tó fì-fu̍k ngièn-lòi ke thi-vi , yîn-vi Song-ti nèn chiông kì-têu chiap-chón-hi .
45011024	Ngì-têu Ngoi-pâng-ngìn chhiong-he tui yâ-sâng ke kám-lám-su áu-hâ-lòi ke kî-é , hàn cho-tet khiòng-khiòng chiap-to hó ke kám-lám-su táng-kô hi ; Yù-thai-ngìn chhiong-he Song-ti só châi-chung ke kám-lám-su , Song-ti oi chiông tui liá-thèu su-é áu-hâ-lòi ke kî-é chiap to-chón hi , kám m̀-he hàn-kha yùng-yi mâ ?
45011025	Hiûng-thi chí-moi â , yû yit-ke o-pi ke chṳ̂n-lî , ngài hî-mong ngì-têu oi tî , miên-tet ngì-têu láu-tó chhṳ-kâ chhin chhûng-mìn . Liá chṳ̂n-lî chhiu-he : Yû-têu Yî-set-lie̍t-ngìn ke ngang-kiáng ngièn-lòi m̀-he yún-kiú ke , he oi tén Ngoi-pâng-ngìn kûi-hiong Song-ti ke su-muk mân-ngiak lé .
45011026	Án-ngiòng , chhiòn-thí Yî-set-lie̍t-ngìn thin-chho̍k voi tet-kiu . Chhiu-chhiong Sṳn-kîn só kóng : Chṳ́n-kiu-chá oi tui Siak-ôn chhut-lòi , chhù-thet Ngâ-kok chṳ́-sûn ke chhui-ok .
45011027	Song-ti kóng : Liá chhiu-he Ngài só-oi thùng kì-têu li̍p ke yok ; ke-sṳ̀ , Ngài oi sa-miên kì-têu ke chhui .
45011028	Yù-thai-ngìn khî-chhie̍t fuk-yîm , sàng-cho Song-ti ke thi̍t-ngìn , kiet-kó sṳ́ ngì-têu Ngoi-pâng-ngìn tet-tó li-yit . Chúng-he , cheu Song-ti ke kién-sién , yîn-vi Song-ti tui ke-têu chhu̍k-chóng ke yin-hí , Yù-thai-ngìn yìn-yèn he Song-ti ke phèn-yû .
45011029	Yîn-vi Song-ti ke ên-tién lâu kién-sién he m̀-voi kói-pien ke .
45011030	Thèu-pái , ngì-têu Ngoi-pâng-ngìn m̀ sun-chhiùng Song-ti ; chúng-he liá-ha , yîn-vi Yù-thai-ngìn ke m̀ sun-chhiùng , ngì-têu chhiu tet-tó Song-ti ke lìn-mén .
45011031	Khiung-yong , Yù-thai-ngìn liá-ha m̀ sun-chhiùng , hó pûn kì-têu yîn-vi ngì-têu tet-tó lìn-mén , liá-ha ya tet-tó Song-ti ke lìn-mén .
45011032	Song-ti sṳ́ chhiòn ngìn-lui khun chhai m̀ sun-fu̍k ke tông-chûng , vi-tó oi lìn-mén só-yû ke ngìn .
45011033	Song-ti ke fûng-sṳn , chṳ-fi lâu chṳ-sṳt sṳ̍t-chhai hàn chhṳ̂m ô ! Má-ngìn nèn kié-sṳt Kì ke kiet-chhài ? Má-ngìn nèn tham-chhà Kì ke tho-lu ?
45011034	Chhiong Sṳn-kîn só kóng : Má-ngìn tî Chú ke sîm-yi nè ? Má-ngìn cho-ko Kì ke chhâm-mèu nè ?
45011035	Má-ngìn sṳt sung Kì má-ke , sṳ́ Kì cho-m̀-tet mò po-tap nè ?
45011036	Yîn-vi van-vu̍t he tui Kì lòi ke , thûng-ko Kì , ya he vi-tó Kì lòi chhùn-chhai ke . Ngien yùng-kông kûi-pûn Song-ti , chhṳ̍t-to yún-yén ! Â-mén .
45012001	Só-yî , hiûng-thi chí-moi â , ki-yèn Song-ti lìn-mén ngài-têu , ngài khien ngì-têu oi chiông chhṳ-kâ chún-cho sâng-sâng ke chi-vu̍t hien pûn Song-ti , chôn-sîm fu̍k-sṳ Kì , lòi tet-tó Kì ke fôn-hí . Liá he ngì-têu yin-kôi hien ke , he chṳ̂n-sṳ̍t ke kin-pai .
45012002	M̀-hó ho̍k liá-ke sṳ-kiên , fán-chón oi pûn Song-ti vàn-chhiòn kói-pien ngì-têu ke sîm-sṳ̂ yi-ngiam , ngì-têu chhiu voi chhà-mìn Song-ti ke chṳ́-yi , tî má-ke he liòng-san ke , he vàn-mî ke , he Kì só fôn-hí ke .
45012003	Kho Song-ti pûn ngài ke ên-su , ngài oi tui ngì-têu tak-ke ngìn kóng : M̀-hó khon chhṳ-kâ thet kô , fán-chón oi khiâm-pî , tak-sà cheu Song-ti só-su ke sin-sîm lòi liòng chhṳ-kâ ke chhûng-khiâng .
45012004	Yit-ke sṳ̂n-thí yû hó-tô ke kî-thí , tak-ke kî-thí yû mò khiung-yong ke kûng-nèn .
45012005	Chhiong án-ngiòng , sûi-yèn ngài-têu he chhin-tô ngìn , ngài-têu chhai Kî-tuk ke tî-poi he yit-thí ke ; sṳ̂n-vì kì sṳ̂n-thí ke kî-thí , ngài-têu he fu-siông kiet-lièn ke .
45012006	Ki-yèn Song-ti su ngài-têu tak-sà mò khiung-yong ke ên-su , ngài-têu chhiu oi hó-hó yun-yung , lòi cho yin-kôi cho ke sṳ . Song-ti só-su ke ên-su , na-he kóng yi-ngièn , chhiu oi cheu sin-sîm ke chhàng-thu hi kóng ;
45012007	na-he fu̍k-vu , chhiu oi hi fu̍k-vu ; na-he kau-thô , chhiu oi hi kâu ngìn ;
45012008	na-he khien-miên , chhiu oi hi khien-miên ; na-he kiu-chi , chhiu oi thai-fông ; na-he cho liâng-chhiu , chhiu oi ngin-chṳ̂n tá-piang ; na-he lìn-mén ngìn , chhiu oi fôn-fôn hí-hí .
45012009	Siak phe̍t-ngìn oi chṳ̂n-sîm . Oi nâu sià-ok , chhîn-khiun liòng-san .
45012010	Oi siông-chhîn siông-oi , chhiong siak hiûng-thi chí-moi yit-yong ; oi sṳ̀n-sîm sṳ̀n-yi lòi fu-siông chûn-chhung .
45012011	M̀-hó lân-sṳ̂ , oi ngin-chṳ̂n tá-piang , yung fó-ngie̍t ke sîm fu̍k-sṳ Chú .
45012012	Chhai phan-mong chûng oi fôn-fôn hí-hí ; chhai fam-nan chûng oi ngiûn-nai ; khì-tó oi pet-chhiet .
45012013	Oi thùng khiùng-khú ke hiûng-thi chí-moi fûn-hióng ngì só yû ke ; oi chiap-thai ngoi-hiông-ngìn .
45012014	Oi chuk-fuk pet-hoi ngì ke ngìn ; mò m̀-chho̍k , oi chuk-fuk , m̀-hó chu-chú .
45012015	Oi thùng fôn-hí ke ngìn khiung-ha fôn-hí , thùng kieu ke ngìn khiung-ha kieu .
45012016	Mò-lun tui má-ngìn , oi pí-chhṳ́ thùng-sîm . M̀-hó kiêu-ngau , fán-chón oi chhiu-khiun pî-mì ; ya m̀-hó láu-tó chhṳ-kâ chhin chhûng-mìn .
45012017	Fái khoán-thai ngì ke , ngì m̀-hó fái khoán-thai kì ; thai-kâ khon-cho hó ke sṳ , oi sat-mâng hi cho .
45012018	Oi yung ngì chhiòn-phu ke pún-sṳ hi lâu thai-kâ fò-hó .
45012019	Phèn-yû â , m̀-hó vi chhṳ-kâ po yên-sù , tén-to Song-ti fat-khién ke sṳ̀ , Kì chang thoi ngì sṳ̂n-yên kha yàng , yîn-vi Sṳn-kîn kóng : " Chú kóng : Sṳ̂n-yên chhai Ngài ; Ngài yit-thin voi po-yin . "
45012020	Sṳn-kîn yu kóng : " Ngì ke thi̍t-ngìn na-he tú-kî , oi nâ pûn kì sṳ̍t , choi-châu , oi nâ pûn kì lîm ; ngì án-ngiòng hàng , voi sṳ́ kì kien-seu to mò-kat mò-sat . "
45012021	Chúng-kóng , m̀-hó pûn fái yàng-chéu-hi ; oi yung hó lòi yàng-ko fái .
45013001	Ngìn-ngìn oi fu̍k-chhiùng koet-kâ ke khièn-li̍t kî-koân , yîn-vi khièn-li̍t ke chhùn-chhai he Song-ti só phî-chún ke ; chóng-khièn-chá ke khièn-li̍t he tui Song-ti lòi ke .
45013002	Só-yî , tí-khong chóng-khièn-chá ke chhiu-he tí-tóng Song-ti ke min-lin ; liá-chúng ngìn nàn-miên su sṳ́m-phan .
45013003	Thúng-chhṳ-chá m̀-he oi pûn hàng-san ke ngìn kiâng , he oi pûn chok-ok ke ngìn kiâng . Ngì sióng-oi m̀ kiâng chóng-khièn-chá mò ? Hàng-san , kì chhiu voi chhṳ̂n-chan ngì ;
45013004	yîn-vi kì he Song-ti só-yung ke ngìn , kì ke kûng-chok he oi li-yit ngì . Ngì na-he cho fái-sṳ , ngì chhiu oi kiâng kì , yîn-vi kì yû hìn-fa̍t ke khièn m̀-he cho-káu ke . Kì cho Song-ti só-yung ke ngìn , he oi chṳp-hàng Song-ti tui ke-têu chok-ok ke ngìn ke chit-fa̍t .
45013005	Só-yî , ngì-têu yit-thin oi fu̍k-chhiùng chóng-khièn-chá , m̀ tân-chhiang he yîn-vi kiâng Song-ti ke chit-fa̍t , ya he vi-tó chhṳ-kâ liòng-sîm ke phìn-ôn .
45013006	Ngì-têu na̍p-soi , ya he vi-tó khiung-yong ke lî-yù , yîn-vi chóng-khièn-chá chṳp-hàng ngim-vu ke sṳ̀ he vi Song-ti kûng-chok .
45013007	Só-yî , yin-tông oi na̍p má-ke soi , ngì-têu chhiu oi thâng kì-têu ke fa hi na̍p , mò-lun he ngìn-tên-soi ya-he sán-ngia̍p-soi ; yin-tông kin-vi ke ngìn , chhiu oi tui kì-têu kin-vi ; yin-tông chûn-chhung ke ngìn , chhiu oi tui kì-têu chûn-chhung .
45013008	Chhiên-van m̀-hó khiam-chai ! Pí-chhṳ́ siông-siak chang-he ngì-têu yin-kôi khiam ke chai . Só-yû siak phe̍t-ngìn ke , chhiu-he chûn-sú fap-li̍t .
45013009	Fap-li̍t ke min-lin kûi-thin : " Cho-m̀-tet fam kiên-yìm ; cho-m̀-tet chhṳ̀-ngìn ; cho-m̀-tet thêu-nâ ; cho-m̀-tet thâm-sîm . " Liá yit-chhiet lâu khì-thâ ke min-lin chhiòn-phu he pâu-hàm chhai " Siak phe̍t-ngìn chhiong chhṳ-kâ " liá-thiàu min-lin tî-poi .
45013010	Siak phe̍t-ngìn ke , chhiu m̀-voi cho sông-hoi phe̍t-ngìn ke sṳ ; só-yî , yû oi-sîm chang voi pûn fap-li̍t tet-tó yèn-mân .
45013011	Ngì-têu yit-thin oi án-ngiòng hàng , yîn-vi ngì-têu tî yin-kôi soi-siáng ke sṳ̀-chiet to lé . Ngài-têu tet-kiu , liá-ha pí chhû-sin ke sṳ̀ hàn-kha chiap-khiun .
45013012	Am-pû-sṳ̀ voi ko , thiên voi kông lé . Ngài-têu m̀-hó chai cho vû-am ke sṳ ; oi tai-tén kông-mìn ke vú-hi lòi chok-chan .
45013013	Ngài-têu ke hàng-sṳ vì-ngìn oi kông-mìn chṳn-thai , chhiong sên-fa̍t chhai ngit-sṳ̀-thèu ke ngìn khiung-yong . M̀-hó chhin-sṳ̍t chhin-lîm , m̀-hó hau-set fong-thong , m̀-hó yên-kâ chhit-tu .
45013014	Chúng-kóng , ngì-têu oi chok-sông Chú Yâ-sû Kî-tuk ; m̀-hó sióng-oi mân-chiuk ngiuk-thí ke chhìn-yu̍k !
45014001	Sin-sîm ngiôn-ngio̍k ke ngìn , ngì-têu oi chiap-na̍p kì ; yi-kien mò khiung-yong , ya m̀-hó thùng kì phien-lun .
45014002	Yû sin-sîm ke ngìn , má-ke tû sṳ̍t ; sin-sîm ngiôn-ngio̍k ke ngìn tân-chhiang sṳ̍t chhoi .
45014003	Má-ke tû sṳ̍t ke ngìn m̀-hó khon-khiâng m̀ sṳ̍t ke ngìn ; tân-chhiang sṳ̍t-chhoi ke ngìn ya m̀-hó lun-ton má-ke tû sṳ̍t ke ngìn ; yîn-vi Song-ti yí-kîn chiap-na̍p kì .
45014004	Ngì he má-ngìn , ngióng kám lun-ton phe̍t-ngìn ke phu̍k-ngìn ? Kì he sṳ̀n-kûng ya-he sṳt-phai , yû kì ke chú-ngìn lòi kón . Kì voi sṳ̀n-kûng , yîn-vi Chú voi pông-chhu kì , pûn kì khî-tet-chang .
45014005	Yû-ngìn ngin-vì liá-ngit pí phe̍t-ngit kha chhung-yeu ; ya yû-ngìn ngin-vì tak-ngit chhiòn-phu khiung-yong án chhung-yeu . Mî-yit-ke ngìn lûng-chúng yin-kôi yû chhṳ-kâ ke yi-kien .
45014006	Thi̍t-phe̍t khon-chhung mêu-ngit ke , he péu-sṳ kì tui Chú ke chûn-chhùng . Má-ke tû sṳ̍t ke , ya he péu-sṳ kì tui Chú ke chûn-chhùng , yîn-vi kì vi-tó só sṳ̍t ke kám-chhia Song-ti ; yû-têu sṳ̍t-vu̍t m̀ sṳ̍t ke , khiung-yong ya he péu-sṳ kì tui Chú ke chûn-chhùng , kì me kám-chhia Song-ti .
45014007	Ngài-têu tông-chûng , mò-ngìn he tân-chhiang vi-tó chhṳ-kâ lòi sâng , ya mò-ngìn he tân-chhiang vi-tó chhṳ-kâ lòi sí ;
45014008	ngài-têu na-he sâng , he vi-tó Chú lòi sâng ; na-he sí , ya he vi-tó Chú lòi sí . Án-ngiòng lòi kóng , mò-lun he sâng ya-he sí , ngài-têu lûng-chúng he su̍k Chú ke ngìn .
45014009	Kî-tuk só-yî sí yu fu̍k-fa̍t , muk-tit chhiu-he oi cho sâng-ngìn lâu sí-ngìn ke Chú .
45014010	Ki-yèn he án-ngiòng , ngì cho-má-ke lun-ton ngì ke hiûng-thi chí-moi â ? Ngì cho-má-ke khon-khiâng ngì ke hiûng-thi chí-moi â ? Ngài-têu chiông-lòi lûng-chúng oi khî chhai Song-ti ke mien-chhièn , chiap-su Kì ke sṳ́m-phan ;
45014011	yîn-vi Sṳn-kîn kóng : Chú kóng : Ngài chṳ́-tén Ngài ke sâng-miang fat-sṳ , tak-ke ngìn lûng-chúng oi khúi lo̍k-hi pai Ngài ; ngìn-lui chhiòn-phu oi sṳ̀n-ngin Ngài he Song-ti .
45014012	Án-ngiòng lòi kóng , ngài-têu mî-yit-ke ngìn thin-chho̍k oi chiông chhṳ-kâ ke sṳ chhai Song-ti ke mien-chhièn kâu-tai chhîn-chhú .
45014013	Só-yî , ngài-têu m̀-hó ki-siu̍k pí-chhṳ́ lun-ton hâ-hi ; yin-kôi ha kiet-sîm , m̀ cho voi hoi hiûng-thi chí-moi tiet-tó fam-chhui ke sṳ .
45014014	Phìn ngài lâu Chú Yâ-sû ke chhîn-me̍t koân-he , ngài khok-sṳ̍t tî , sṳ̍t-vu̍t pún-sṳ̂n chhiòn-phu he chhiang-li ke ; chúng-he , na-he yû-ngìn siông-sin mêu-chúng sṳ̍t-vu̍t he mò chhiang-li ke , tui kì lòi kóng , ke-chúng sṳ̍t-vu̍t chhiu-he mò chhiang-li ke lé .
45014015	Ngì na-he yîn-vi sṳ̍t-vu̍t sông-tó hiûng-thi chí-moi ke sîm , ngì chhiu m̀-he cheu oi-sîm hàng-sṳ . Kî-tuk yí-kîn vi kì sí , ngì m̀-hó yîn-vi ngì ke sṳ̍t-vu̍t lòi phai-fai kì !
45014016	M̀-hó yîn-vi ngì khon-cho hó ke sṳ , hoi ngì chhṳ-kâ pûn-ngìn phî-phìn .
45014017	Yîn-vi sun-chhiùng Song-ti ke chú-khièn m̀-he kho sṳ̍t-vu̍t , he kho Sṳn-Lìn só-su ke kûng-chṳn , fò-phìn , lâu hí-lo̍k .
45014018	Án-ngiòng fu̍k-sṳ Kî-tuk ke ngìn , yit-thin voi tet-tó Song-ti ke fôn-hí lâu ngìn ke chhṳ̂n-chan .
45014019	Só-yî , ngài-têu oi chûi-khiù fò-mu̍k lâu pí-chhṳ́ chho-chhiu ke sṳ .
45014020	M̀-hó yîn-vi sṳ̍t-vu̍t pho-fai Song-ti ke kûng-chok . Yit-chhiet sṳ̍t-vu̍t chhiòn-phu cho-tet sṳ̍t , chúng-he yîn-vi sṳ̍t lòi hoi phe̍t-ngìn tiet-tó , chhiu chhin m̀-hó .
45014021	Na-he án-ngiòng , chui-hó mo̍k sṳ̍t-ngiuk , mo̍k lîm-chiú ; mo̍k cho hoi ngì hiûng-thi chí-moi tiet-tó ke sṳ .
45014022	Ngì tui liá-têu sṳ-chhìn ngióng-pân siông-sin , ngì chhai Song-ti ke mien-chhièn chhiu ngióng-pân hi hàng ! Ngin-thin he chho̍k ke , chhiu cheu án-ngiòng hi hàng , ya m̀-voi chhṳ-chit ke , he yû fuk-hi ke ngìn !
45014023	Chúng-he , sîm-kôn hàn ngì-fù chhiu nâ-lòi sṳ̍t , Song-ti voi thin kì ke chhui , yîn-vi mò cheu sin-sîm lòi sṳ̍t . Hàng-sṳ mò cheu sin-sîm cho ke , chhiòn-phu he chhui .
45015001	Ngài-têu yû kiên-khiòng sin-sîm ke ngìn yin-kôi pông-chhu sin-sîm ngiôn-ngio̍k ke ngìn , fûn-tâm kì-têu ke chhûng-tâm , m̀-hó khiù mân-chiuk chhṳ-kâ .
45015002	Ngài-têu tak-sà oi vi-tó khì-thâ sin-thù ke li-yit sat-sióng , lòi kien-li̍p khiung-thùng ke sin-sîm sên-fa̍t .
45015003	Yîn-vi Kî-tuk pin mò khiù mân-chiuk chhṳ-kâ , fán-chón chhiong Sṳn-kîn só kóng : " Ke-têu yu̍k-ma ngì ke ngìn só fat-chhut ke yu̍k-ma chhiòn-phu lo̍k chhai ngài ke sṳ̂n-song . "
45015004	Sṳn-kîn ke fa lûng-chúng he vi-tó kâu ngài-têu lòi siá ke , muk-tit he oi ngài-têu tui Sṳn-kîn só kâu ke ngiûn-nai lâu kú-li lòi tet-tó hî-mong .
45015005	Ngien su ngiûn-nai lâu kú-li ke Song-ti pông-chhu ngì-têu , pûn ngì-têu thûng-ko ho̍k Kî-tuk Yâ-sû ke póng-yong , voi yû khiung-yong ke sîm-yi ,
45015006	pûn ngì-têu thai-kâ voi thùng-sîm chhè-sâng siung-chan ngài-têu Chú Yâ-sû Kî-tuk ke Â-pâ Song-ti .
45015007	Só-yî , ngì-têu oi pí-chhṳ́ chiap-na̍p , chhiong Kî-tuk chiap-na̍p ngì-têu yit-yong , lòi yùng-kông Song-ti .
45015008	Ngài lâu ngì-têu kóng , Kî-tuk vi-tó oi hién-mìn Song-ti ke sin-sṳ̍t , sṳt cho-ko Yù-thai-ngìn ke phu̍k-ngìn , pûn Song-ti tui ke-têu chhu̍k-chóng ke yin-hí tet-tó sṳ̍t-hien ,
45015009	thùng-sṳ̀ , pûn Ngoi-pâng-ngìn ya voi siung-chan Song-ti ke lìn-mén . Chhiong Sṳn-kîn só kóng : Só-yî , ngài oi chhai Ngoi-pâng-ngìn chûng siung-chan Ngì ; ngài oi chhong-kô siung-chan Ngì ke miàng .
45015010	Sṳn-kîn yu kóng : Ngoi-pâng-ngìn â , oi thùng Song-ti ke chṳ́-mìn khiung-ha fôn-hí .
45015011	Yu kóng : Só-yû ke Ngoi-pâng-ngìn â , oi siung-chan Chú ; thiên-ha van-mìn â , ngì-têu oi siung-chan Kì !
45015012	Yî-soi-â ya kóng : Voi yû Yâ-sî ke heu-thoi chhut-lòi , kì oi hîn-hí lòi thúng-chhṳ Ngoi-pâng ; Ngoi-pâng-ngìn lûng-chúng voi ngióng-mong kì !
45015013	Ngien su hî-mong ke Song-ti , yîn-vi ngì-têu tui Kì ke sin-sîm , pûn ngì-têu chhûng-mân kok-chúng ke fôn-hí lâu phìn-ôn , thûng-ko Sṳn-Lìn ke nèn-li̍t , pûn ngì-têu ke hî-mong yit-chhṳ̍t chen-kâ .
45015014	Hiûng-thi chí-moi â , ngài pún-sṳ̂n chhṳ̂m-sin ngì-têu chhṳ-kâ mân-yû hó tet-hen , yû fûng-fu ke chṳ-sṳt , ya voi fu-siông khien-miên .
45015015	Chúng-he , chhai liá-fûng sin-é tî-poi , yû-têu mun-thì ngài hàn-he hó-tám thì-siáng ngì-têu . Ngài án-ngiòng sṳ̍t-fa chhṳ̍t-kóng , he yîn-vi Song-ti thi̍t-phe̍t sṳ̂-ên pûn ngài ,
45015016	sṳ́ ngài cho Kî-tuk Yâ-sû ke phu̍k-ngìn , chhai Ngoi-pâng-ngìn ke chûng-kiên kûng-chok . Ngài chhiong chi-sṳ̂ yit-yong kóng-lun Song-ti ke fuk-yîm , he oi pûn Ngoi-pâng-ngìn thûng-ko Sṳn-Lìn ke sṳn-fa , sàng-cho Song-ti fôn-hí chiap-na̍p ke chi-vu̍t .
45015017	Kiet-kó , ngài yîn-vi chhai Kî-tuk Yâ-sû ke miàng-hâ tui Song-ti ke sṳ-fung sa yû hó khoâ-khiéu .
45015018	Ngài kám thai-tám kóng ke chṳ́-yû yit-yong : Kî-tuk sṳ́ Ngoi-pâng-ngìn kûi-sun Song-ti , he thûng-ko ngài ke só-kóng lâu só-cho ,
45015019	yung sṳ̀n-chiak khì-sṳ lâu Song-ti ke Lìn ke nèn-li̍t lòi vàn-sṳ̀n ke . Án-ngiòng , ngài tui Yâ-lu-sat-lâng to Yî-li-lî-kú yit-tai , ngài tak só-chhai hi chhòn Kî-tuk ke fuk-yîm .
45015020	Ngài kiet-sîm hi hàn-màng thâng-ko Kî-tuk ke thi-fông chhòn fuk-yîm , miên-tet ngài ke kûng-chok kien-li̍p chhai phe̍t-ngìn ke kî-chhú táng-kô .
45015021	Chhiong Sṳn-kîn só kóng : Màng ngin-sṳt kì ke ngìn voi khon-tó ; màng thâng-ko kì ke ngìn voi mìn-pha̍k .
45015022	Ngài hó-tô pái oi hi ngì-têu ke-vi , chúng-he tù-tó chú-tóng .
45015023	Liá-ha , ki-yèn ngài yí-kîn vàn-sṳ̀n liá yit-tai ke kûng-chok , fóng-mun ngì-têu yu he ngài tô-ngièn lòi ke sîm-ngien ,
45015024	ngài hî-mong chhai hi Sî-pân-ngà ke sṳ̀ , sun-lu hi khon ngì-têu , thùng ngì-têu fôn-hí chhi-si̍p yit-chham sṳ̀-kiên , yèn-heu chang chhai ngì-têu ke pông-chhu chṳ̂-ha ki-siu̍k hiong-chhièn .
45015025	Chúng-he liá-ha , vi-tó kiûng-kip sṳn-thù ke sṳ , ngài yit-thin oi siên hi Yâ-lu-sat-lâng .
45015026	Yîn-vi Mâ-khì-tun lâu Â-kâi-â ke kau-fi yû lo̍k-kiên yit-pit chhièn , oi pông-chhu Yâ-lu-sat-lâng sṳn-thù chûng ke khiùng-khú-ngìn .
45015027	Kì-têu chhin fôn-hí án-ngiòng hàng , khì-sṳ̍t ya he kì-têu ke ngi-vu : Ki-yèn Yù-thai-ngìn Kî-tuk-thù pûn Ngoi-pâng-ngìn fûn-hióng su̍k-lìn ke ên-su , Ngoi-pâng-ngìn ya yin-kôi yung vu̍t-chṳt lòi pông-chhu kì-têu .
45015028	Tén ngài phan-hó liá-khien sṳ , chiông kì-têu só kiên ke chhièn kâu-tai chhîn-chhú , ngài chhiu voi kîn-ko ngì-têu ke-vi , hi Sî-pân-ngà .
45015029	Ngài tî , ngài hi tham-fóng ngì-têu , yit-thin voi tai pûn ngì-têu Kî-tuk fûng-sṳn ke chuk-fuk .
45015030	Hiûng-thi chí-moi â , kho ngài-têu ke Chú Yâ-sû Kî-tuk , thûng-ko Sṳn-Lìn só-su ke oi-sîm , ngài khiù ngì-têu thùng ngài khiung-ha pet-chhiet vi ngài khién-khiù Song-ti :
45015031	Sṳ́ ngài m̀-voi pûn chhai Yù-thai ke-têu m̀ sin ke ngìn hoi-tó , ya sṳ́ ngài chhai Yâ-lu-sat-lâng ke kiu-chi kûng-chok voi tet-tó sṳn-thù ke fôn-hí chiap-na̍p .
45015032	Song-ti na hén , ngài chhiu voi fôn-fôn hí-hí hi khon ngì-têu , chhai ngì-têu ke-vi hiû-sit yit-chham sṳ̀-kiên .
45015033	Ngien su phìn-ôn ke Song-ti thùng ngì thai-kâ khiung-ha ! Â-mén .
45016001	Ngài tui ngì-têu kie-seu ngài-têu ke chí-moi Fî-pí ; kì yit-tán he chhai Kiên-kiet-lî kau-fi cho chṳp-sṳ .
45016002	Ngì-têu oi cheu Chú ke miàng lâu sṳn-thù ke pún-fun hó-hó chiap-thai kì ; mò-lun kì yû má-ke sî-yeu , chhiáng pông-chhu kì . Kì sṳt ngie̍t-sṳ̀n pông-chhu chhin-tô ngìn , ngài chhṳ-kâ ya sṳt tet-tó kì ke pông-chhu .
45016003	Chhiáng mun-heu sṳ-fung Kî-tuk Yâ-sû ke thùng-kûng Pak-kî-lâ lâu Â-kî-lâ lióng kûng-phò ;
45016004	kì-têu sṳt vi ngài mo sâng-miang ke ngùi-hiám ; m̀ tân-chhiang ngài chhin kám-chhia kì-têu , Ngoi-pâng ke kok kau-fi ya fî-sòng kám-kit .
45016005	Ya mun-heu chhai kì-têu vuk-hâ chhi-fi ke kau-fi . Chhiáng mun-heu ngài chhîn-oi ke phèn-yû Yî-pai-nì-thú ; kì he Â-se-â-sén thi-yit-ke kûi-su̍k Kî-tuk ke ngìn .
45016006	Ya mun-heu vi ngì-têu sîn-khú kûng-chok ke Mâ-li-â .
45016007	Chhiáng mun-heu sṳt thùng ngài khiung-ha chhô-kâm ke Yù-thai thùng-pâu Ôn-tô-nì-kú lâu Yù-nì-â ; kì-têu chhai sṳ́-thù chûng he chhin chhut-miàng ke ngìn , ya pí ngài siên kûi-su̍k Kî-tuk .
45016008	Chhiáng mun-heu Chú-nui chhîn-oi ke phèn-yû Am-pak-li ;
45016009	ya mun-heu sṳ-fung Kî-tuk ke thùng-kûng Ngí-pâ-nú lâu ngài chhîn-oi ke phèn-yû Sṳ-thai-kú .
45016010	Chhiáng mun-heu su-ko kháu-ngiam , tui Kî-tuk chûng-sîm to-tái ke Â-pí-li ; ya mun-heu Â-li-tô-pu yit-kâ ngìn .
45016011	Chhiáng mun-heu Yù-thai thùng-pâu Hî-lò-thiên ; ya mun-heu Nâ-khì-su yit-kâ sin Chú ke chung hiûng-thi chí-moi .
45016012	Chhiáng mun-heu vi Chú sîn-khú kûng-chok ke ńg thùng-kûng Thu-fî-nâ lâu Thu-fu-sân ; ya mun-heu vi Chú sat-mâng kûng-chok chhîn-oi ke ńg sin-thù Pí-sit .
45016013	Chhiáng mun-heu Lû-fû ; kì he Chú-nui yit-ke khiet-chhut ke kûng-ngìn ; ya mun-heu kiâ-mê , kì yit-tán tui-thai ngài chhiong chhṳ-kâ ke lai-é .
45016014	Chhiáng mun-heu Â-sûn-khì-thú , Fut-le̍t-kôn , Het-mí , Pat-lò-pâ , Het-mâ , lâu khì-thâ thùng kì-têu khiung-ha ke chung hiûng-thi chí-moi .
45016015	Chhiáng mun-heu Fî-lò-lò-kú lâu Yù-li-â , Nì-li-â lâu kiâ ló-moi , pin Â-lìm-pâ , lâu thùng kì-têu khiung-ha ke chung sṳn-thù .
45016016	Ngì-têu oi sṳn-kiet siông-chîm pí-chhṳ́ chhiáng-ôn . Kî-tuk ke kok kau-fi chhiòn-phu tui ngì-têu chhiáng-ôn .
45016017	Hiûng-thi chí-moi â , ngài khien ngì-têu , oi thì-fòng ke-têu chṳ-chho fûn-lie̍t , thung-yèu phe̍t-ngìn sin-sîm , thùng ngì-têu só su ke kau-hiun tui-li̍p ke ngìn ; oi lì-khôi kì-têu yén-yén .
45016018	Yîn-vi liá-chúng ngìn m̀-he sṳ-fung ngài-têu ke Chú Kî-tuk , he chhai mân-chiuk chhṳ-kâ ke tú-sṳ́ . Kì-têu choi-thiàm sa̍t-va̍t he oi mì-fe̍t ló-sṳ̍t-ngìn ke sîm .
45016019	Thai-kâ lûng-chúng thâng-kóng ngì-têu he ngióng-pân sun-chhiùng fuk-yîm ; só-yî ngài vi ngì-têu chhin fôn-hí ! Ngien ngì-têu tui hó-sṳ chhûng-mìn , tui fái-sṳ tân-sùn .
45016020	Su phìn-ôn ke Song-ti chhiu voi chien-tha̍p Sat-tan , ham kì hòng-fu̍k chhai ngì-têu ke kiok-hâ . Ngien ngài-têu ke Chú Yâ-sû su ên-tién pûn ngì-têu !
45016021	Ngài ke thùng-kûng Thì-mô-thai , pin Yù-thai thùng-pâu Lu-khiù , Yâ-sûn , Só-sî-pâ-tet , lûng-chúng mun-heu ngì-têu .
45016022	Ngài — liá thoi-pit siá sin-é ke Tet-thì , ya chhai Chú-nui mun-heu ngì-têu .
45016023	Kâi-yù chiap-thai ngài — Pó-lò , yu pûn kau-fi chhai kiâ vuk-hâ chhi-fi , kì ya mun-heu ngì-têu . Sàng-nui kón ngiùn-khu ke Yî-lâ-tû lâu ngài-têu ke hiûng-thi Koat-thú ya mun-heu ngì-têu .
45016025	Ngien yùng-kông kûi-pûn Song-ti ! Kì nèn cheu ngài só-chhòn ke fuk-yîm kiên-thin ngì-têu ke sin-sîm . Liá fuk-yîm he yû-koân Yâ-sû Kî-tuk ke chṳ̂n-tho , khí-sṳ chhṳ-kú yî-lòi khong-tén ke o-pi .
45016026	Liá o-pi yí-kîn thûng-ko chung siên-tî ke sû hién-mìn chhut-lòi , ya cheu yún-sên Song-ti ke min-lin chṳ́-sṳ van-koet , pûn van-mìn tui sin lòi sun-chhiùng .
45016027	Ngien yùng-kông thûng-ko Yâ-sû Kî-tuk kûi-pûn thu̍k-yit chhiòn-chṳ ke Song-ti , chhṳ̍t-to yún-yén ! Â-mén .
46001001	Ngài he Pó-lò ; tui Song-ti ke chṳ́-yi , ngài mùng-seu cho Kî-tuk Yâ-sû ke sṳ́-thù . Ngài lâu Só-thì-nì hiûng-thi ,
46001002	siá sin-é pûn chhai Kô-lìm-tô-sàng Song-ti ke kau-fi . Ngì-têu lâu chhai tak só-chhai khiù-ham ngài-têu Chú Yâ-sû Kî-tuk ke miàng ke ngìn , khiung-yong he chhai Kî-tuk Yâ-sû tî-poi sṳ̀n-sṳn , mùng-seu cho sṳn-thù lòi kûi-su̍k Song-ti ke . Kî-tuk he kì-têu ke Chú , ya he ngài-têu ke Chú .
46001003	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu .
46001004	Ngài sòng-sòng vi ngì-têu kám-chhia ngài ke Song-ti , yîn-vi Kì thûng-ko Kî-tuk Yâ-sû su ên-tién pûn ngì-têu ,
46001005	sṳ́ ngì-têu chhai Kî-tuk tî-poi tak fông-mien fu-chiuk , ya chhin-yû chṳ-sṳt lâu khiéu-chhòi .
46001006	Yû-koân ngài vi Kî-tuk só-cho ke kien-chṳn , yí-kîn kiên-li̍p chhai ngì-têu ke tông-chûng ,
46001007	só-yî , chhai tén ngài-têu ke Chú Yâ-sû Kî-tuk hién-hien ke sṳ̀ , ngì-têu yit-yong ên-su ya mò séu .
46001008	Chú yit-thin voi kiên-ku ngì-têu to-tái , pûn ngì-têu chhai ngài-têu ke Chú Yâ-sû Kî-tuk kong-lìm ke-ngit mò hó hiàm .
46001009	Song-ti he sin-sṳ̍t khó-kho ke ; Kì fû-seu ngì-têu , sṳ́ ngì-têu thùng Kì ke Lai-é — ngài-têu ke Chú Yâ-sû Kî-tuk khiung-ha hióng-su thòn-khe ke sên-fa̍t .
46001010	Hiûng-thi chí-moi â , ngài fung ngài-têu ke Chú Yâ-sû Kî-tuk ke miàng khien ngì-têu : Thai-kâ oi kóng yit-yong ke fa , m̀-hó fûn-lie̍t ; oi thòn-kiet , sióng-fap lâu muk-phêu oi khiung-yong .
46001011	Ngài ke hiûng-thi chí-moi â , yû ńg sin-thù Kiet-lòi vuk-hâ ke-têu ngìn sṳt lâu ngài kóng , ngì-têu chûng-kiên yû siông-châng .
46001012	Ngài ke yi-sṳ he , ngì-têu yit-sà kóng yit-yong . Yû-ngìn kóng " Ngài su̍k Pó-lò " ; yû-ngìn kóng " Ngài su̍k Â-pô-lò " ; yû-ngìn kóng " Ngài su̍k Pí-tet " ; yû-ngìn kóng " Ngài su̍k Kî-tuk " .
46001013	Kî-tuk sa pûn ngì-têu pûn-cho kí-hâ sak ! Kám-he Pó-lò thoi ngì-têu tâng-sí chhai sṳ̍p-sṳ-ka-táng mâ ? Ngì-têu kám-he fung Pó-lò ke miàng liâng sé-lî mâ ?
46001014	Ngài kám-chhia Song-ti , chhù-liáu Kî-li-sṳ̂-pu lâu Kâi-yù , ngài pin mò vi ngì-têu chûng-kiên ke yit-sà hàng sé-lî ,
46001015	só-yî , mò-ngìn nèn kóng , ngì-têu he fung ngài ke miàng liâng sé-lî ke .
46001016	( Hàn-yû , ngài ya vi Sṳ̂-thì-fap-ná lâu kiâ vuk-hâ ke ngìn hàng-ko sé-lî , khì-thâ hàn vi má-ngìn hàng-ko sé-lî , ngài chhiu m̀ ki-tet lé . )
46001017	Kî-tuk phai ngài , m̀-he oi ngài hàng sé-lî , he oi ngài chhòn fuk-yîm , m̀ yung ngìn-lui chṳ-fi ke ngièn-lun , miên-tet Kî-tuk chhai sṳ̍p-sṳ-ka-táng ke sí sṳt-háu .
46001018	Yîn-vi Kî-tuk sí chhai sṳ̍p-sṳ-ka-táng ke tho-lî , tui ke-têu hiong me̍t-mòng hàng-tén hi ke ngìn lòi-khon , he ngong-tong ke ; chúng-he tui ngài-têu tet-kiu ke ngìn lòi-kóng , he Song-ti ke thai-nèn .
46001019	Yîn-vi Sṳn-kîn kóng : Ngài oi chhù-me̍t chhûng-mìn-ngìn ke chṳ-fi ; Ngài ya oi fi-thet ho̍k-chá ke ho̍k-mun .
46001020	Chhûng-mìn-ngìn chhai nai-vi nè ? Ho̍k-chá chhai nai-vi nè ? Sṳ-kiên ke phien-lun-kâ chhai nai-vi nè ? Song-ti yí-kîn sṳ́ liá sṳ-kiên ke chṳ-fi sàng-cho ngong-tong lé !
46001021	Song-ti cheu chhṳ-kâ ke chṳ-fi , pûn sṳ-kiên-ngìn mò fap-thu yung chhṳ-kâ ke chṳ-fi lòi ngin-sṳt Kì ; tiên-to , Song-ti kiet-thin oi thûng-ko ngài-têu só chhòn , ngìn khon-cho " ngong-tong " ke tho-lî lòi chṳ́n-kiu siông-sin ke ngìn .
46001022	Yù-thai-ngìn khiù sṳ̀n-chiak , Hî-lia̍p-ngìn chhìm chṳ-fi ,
46001023	chúng-he ngài-têu chhòn tâng-sí chhai sṳ̍p-sṳ-ka-táng ke Kî-tuk . Liá-ke tho-lî , tui Yù-thai-ngìn lòi-khon he pan-kiok-sa̍k , tui Ngoi-pâng-ngìn lòi-khon he ngong-tong ;
46001024	chúng-he Song-ti sién-seu ke ngìn , mò-lun he Yù-thai-ngìn ya-he Ngoi-pâng-ngìn , tui kì-têu lòi-kóng , Kî-tuk he Song-ti ke thai-nèn , he Song-ti ke chṳ-fi .
46001025	Yîn-vi , " Song-ti ke ngong-tong " yàng-ko ngìn ke chṳ-fi ; " Song-ti ke ngiôn-ngio̍k " ya yàng-ko ngìn ke kiên-khiòng .
46001026	Hiûng-thi chí-moi â , oi ki-tet Song-ti fû-seu ngì-têu ke sṳ̀ , ngì-têu ke chhìn-hìn he ngióng-pân . Cheu ngìn ke khon-fap , ngì-têu yû chṳ-fi ke m̀ tô , yû nèn-li̍t ke m̀ tô , sa-fi thi-vi kô ke ya m̀ tô .
46001027	Chúng-he , Song-ti phiên-phiên kién-sién sṳ-kiên-ngìn khon-cho mò chṳ-fi ke , lòi pûn yû chṳ-fi ke ngìn kien-seu ; Song-ti kién-sién sṳ-kiên-ngìn khon-cho ngiôn-ngio̍k ke , lòi pûn kiên-khiòng ke ngìn kien-seu .
46001028	Song-ti ya kién-sién sṳ-kiên-ngìn só khon-khiâng , só nâu , khon-cho séu-khó ke , lòi fi-thet ke-têu ngìn khon-cho chhung-yeu ke ,
46001029	pûn só-yû ke ngìn chhai Song-ti ke mien-chhièn khoâ-khiéu m̀-tet .
46001030	He Song-ti pûn ngì-têu yû-hó thùng Kî-tuk Yâ-sû kiet-lièn , yu sṳ́ kì sàng-cho ngài-têu ke chṳ-fi ; thûng-ko kì , ngài-têu thùng Song-ti yû chṳn-khok ke koân-he , sàng-cho Song-ti sṳn-kiet ke chṳ́-mìn , ya tet-tó chhṳ-yù .
46001031	Chhiu-chhiong Sṳn-kîn só kóng : " Oi khoâ-khiéu ke ngìn , chhiu oi khoâ-khiéu Chú . "
46002001	Hiûng-thi chí-moi â , ngài thèu-pái hi ngì-têu ke-vi , pin mò yung má-ke chiâng ke fa ya-he kô-chhṳ̂m ke ho̍k-mun lòi tui ngì-têu chhòn-yòng Song-ti ke o-meu .
46002002	Yîn-vi ngài kiet-yi , thùng ngì-têu khiung-ha ke sṳ̀ , chhù-liáu Yâ-sû Kî-tuk lâu kì sí chhai sṳ̍p-sṳ-ka-táng ke sṳ-chhìn yî-ngoi , má-ke tû m̀ thì .
46002003	Hàn-yû , chhai ngì-têu ke-vi ke sṳ̀ , ngài kám-kok chhin ngiôn-ngio̍k , sîm-nui chhin kiâng , thai-thai chho̍k-kip .
46002004	Ngài só-kóng ke tho-lî , só-chhòn ke fuk-yîm , lûng-chúng mò yung hó-thâng yû chṳ-fi ke fa , chṳ́-yû kho Sṳn-Lìn ke thai-nèn lòi kien-chṳn chṳ̂n-lî ,
46002005	sṳ́ ngì-têu ke sin-ngióng mò kîn-kí ngìn ke chṳ-fi , he kîn-kí Song-ti ke thai-nèn .
46002006	Khì-sṳ̍t , tui ke-têu lìn-sin sṳ̀n-su̍k ke ngìn , ngài-têu ya kóng chṳ-fi . Chúng-he , m̀-he kóng liá sṳ-kiên ke chṳ-fi , ya m̀-he liá sṳ-kiên thúng-chhṳ-chá ke chṳ-fi ; kì-têu ke khièn-sṳ chhiam-chhiam voi sêu-me̍t thet-hi .
46002007	Ngài-têu só-kóng ke chṳ-fi he Song-ti o-meu ke chṳ-fi , pún-lòi tui ngìn he khong-tén ke , chhiu-he chhai sṳ-kie chhóng-chho yî-chhièn Song-ti yí-kîn yi-thin oi pûn ngài-têu tet yùng-kông ke chṳ-fi .
46002008	Sṳ-kiên ke thúng-chhṳ-chá mò yit-ke tî liá chṳ-fi ; na-he tî , kì-têu chhiu m̀-voi chiông yùng-kông ke Chú tâng chhai sṳ̍p-sṳ-ka-táng lé .
46002009	Chhiong Sṳn-kîn só kóng : Song-ti vi kin-oi Kì ke ngìn só yi-phi ke , he ngìn muk-chû màng-sṳt khon-ko , ngí-kûng màng-sṳt thâng-ko , ngìn-sîm màng-sṳt sióng-ko ke !
46002010	Chúng-he , Song-ti thûng-ko chhṳ-kâ ke Lìn chiông Kì ke o-meu khí-sṳ ngài-têu . Sṳn-Lìn nèn khon-theu só-yû ke sṳ , lièn Song-ti chhṳ̂m-chhṳ̂m khong-tén ke sîm-yi , Kì ya tî .
46002011	Ngìn ke sîm-sṳ̂ , chṳ́-yû chhṳ-kâ tî-poi ke lìn chang tî . Khiung-yong , Song-ti ke sṳ , ya chṳ́-yû Song-ti ke Lìn chang chhîn-chhú .
46002012	Ngài-têu só liâng-su ke Lìn m̀-he liá sṳ-kiên ke lìn , he Song-ti só phai-lòi ke Lìn , hó-pûn ngài-têu tî Song-ti só su ngài-têu ke yit-chhiet ên-su .
46002013	Só-yî , ngài-têu kóng-tho m̀-he yung ngìn ke chṳ-fi só-kâu ke fa , he yung Sṳn-Lìn só-kâu ke fa , tui su̍k Sṳn-Lìn ke ngìn kóng-lun su̍k-lìn ke chṳ̂n-lî .
46002014	Chúng-he , ke-têu mò Song-ti ke Lìn ke ngìn mò fap-thu liâng-su Song-ti ke Lìn só pûn ke ên-su . Liá-chúng ngìn mò khó-nèn mìn-pha̍k liá-têu sṳ , kì-têu khon-cho he ngong-tong ke ; yîn-vi liá-têu sṳ ke ka-chhṳ̍t oi yung su̍k-lìn ke muk-chû chang khon tet-chhut .
46002015	Su̍k Sṳn-Lìn ke ngìn nèn phan-ton van-sṳ ke ka-chhṳ̍t , chúng-he mò-ngìn nèn phan-ton kì .
46002016	Chhiong Sṳn-kîn só kóng : Má-ngìn tî Chú ke sîm nè ? Má-ngìn voi kau-thô Kì nè ? Chúng-he , ngài-têu su̍k Sṳn-Lìn ke ngìn yû Kî-tuk ke sîm .
46003001	Hiûng-thi chí-moi â , ló-sṳ̍t kóng , ngài tui ngì-têu kóng-fa , yit-tán mò khon ngì-têu cho su̍k Sṳn-Lìn ke , he khon ngì-têu cho su̍k ngiuk-thí ke , he Kî-tuk sin-ngióng ke ô-nga-é .
46003002	Ngài yung nen vi ngì-têu , mò yung fan , yîn-vi ngì-têu hàn-màng voi sṳ̍t-fan . Chhiu-he liá-ha , ngì-têu ya hàn m̀-voi sṳ̍t-fan ,
46003003	yîn-vi ngì-têu hàn-he su̍k ngiuk-thí ke . Ngì-têu chûng-kiên yû chhit-tu , yû siông-châng ; liá kám m̀-he chṳn-mìn ngì-têu he su̍k ngiuk-thí ke , hàng-vì chhiong yit-pân ngìn mâ ?
46003004	Ngì-têu chûng-kiên yû-ngìn kóng : " Ngài su̍k Pó-lò " ; ya yû-ngìn kóng : " Ngài su̍k Â-pô-lò " . Chhiong án-ngiòng , ngì-têu thùng yit-pân ngìn yû má-ke mò khiung-yong nè ?
46003005	Chúng-kóng , Â-pô-lò son má-ke ? Pó-lò son má-ke ? Ngài-têu put-ko he Song-ti ke phu̍k-ngìn , tai-liâng ngì-têu siông-sin Song-ti . Ngài-têu tak-sà he cheu Chú ke fûn-phai lòi kûng-chok :
46003006	Ngài châi-chung , Â-pô-lò lìm-súi , chúng-he pûn kì thai ke he Song-ti .
46003007	Châi-chung-ke lâu lìm-súi-ke m̀-son má-ke ; yit-chhiet chhiòn khon pûn kì thai ke Song-ti .
46003008	Châi-chung-ke lâu lìm-súi-ke yû khiung yit-ke muk-phêu ; Song-ti yu voi cheu tak-sà ke kûng-chok po-tap kì .
46003009	Ngài-têu he Song-ti ke thùng-kûng ; ngì-têu he Song-ti ke thièn-yèn . Ngì-têu ya he Song-ti só hí ke vuk .
46003010	Ngài yung Song-ti pûn ngài ke ên-su , chhiong yit-ke nui-hòng ke kûng-thèu tá-hó thi-kî , phe̍t-ngìn chhai ke táng-kô hí-vuk . Chúng-he , mî-yit-ke ngìn oi sióng chhîn-chhú chhṳ-kâ ngióng-pân lòi hí .
46003011	Yîn-vi Song-ti yí-kîn li̍p Yâ-sû Kî-tuk cho vì-yit ke kîn-kî , mò-ngìn nèn li̍p khì-thâ ke kîn-kî .
46003012	Chhai liá kîn-kî táng-kô , yû-ngìn khó-nèn voi yung kîm , ngiùn , ya-he pó-sa̍k lòi hí ; ya yû-ngìn voi yung su-é , chhó , ya-he vò-kón lòi hí .
46003013	To sṳ́m-phan ke-ngit , tak-sà ke kûng-chhàng hó-fái chhiòn-phu voi hién-mìn chhut-lòi ; yîn-vi tak-sà ke kûng-chhàng lûng-chúng oi kîn-li̍t thai-fó ke kháu-ngiam , lòi chṳn-mìn kûng-chhàng ke phín-chṳt .
46003014	Kîn-li̍t kháu-ngiam yî-heu , só hí ke kûng-chhàng na hàn chhôi , ke-ngìn chhiu voi tet-tó chióng-sóng .
46003015	Só hí ke kûng-chhàng na pûn fó sêu-thet , ke-ngìn ke sún-sṳt chhiu chhin thai ; kì pún-sṳ̂n voi tet-kiu , chúng-he chhiong tui thai-fó tî-poi chéu-chhut-lòi yit-yong .
46003016	Kám m̀-tî ngì-têu he Song-ti ke thien , Song-ti ke Lìn he̍t chhai ngì-têu tî-poi mâ ?
46003017	Na yû-ngìn fí-fai Song-ti ke thien , Song-ti yit-thin voi fí-me̍t ke-ngìn ; yîn-vi Song-ti ke thien he sṳn ke . Ngì-têu chhiu-he Song-ti ke thien .
46003018	M̀-hó phien chhṳ-kâ . Ngì-têu tông-chûng na yû-ngìn cheu sṳ-kiên ke phêu-chún khon chhṳ-kâ cho yû chṳ-fi , ngien kì pien-cho ngong-é , hó sàng-cho chṳn-kîn yû chṳ-fi ke ngìn .
46003019	Yîn-vi liá sṳ-kiên só ngin-thin ke chṳ-fi , cheu Song-ti lòi-khon fán-chón he ngong-tong . Chhiong Sṳn-kîn só kóng : " Song-ti pûn yû chṳ-fi ke ngìn chung-tó chhṳ-kâ ke kúi-kie . "
46003020	Nang yit-chiet Sṳn-kîn ya kóng : " Chú tî chṳ-fi ke ngìn só-sióng ke he hî-khûng . "
46003021	Só-yî , mò-lun má-ngìn , m̀-hó yîn-vi su̍k má-ngìn lòi khoâ-khiéu . Sṳ-sṳ̍t-song , van-yû chhiòn he su̍k ngì-têu ke :
46003022	Pó-lò , Â-pô-lò , Pí-tet , liá sṳ-kie , sâng ya-he sí , liá-ha ke sṳ ya-he chiông-lòi ke sṳ , liá yit-chhiet chhiòn-phu he su̍k ngì-têu ke ;
46003023	ngì-têu he su̍k Kî-tuk ke , Kî-tuk he su̍k Song-ti ke .
46004001	Ngì-têu yin-kôi khon ngài-têu cho Kî-tuk ke phu̍k-ngìn , he Song-ti ke o-meu ke kón-kâ .
46004002	Chú-ngìn tui kón-kâ só yêu-khiù ke , chhiu-he kì ke chûng-sîm .
46004003	Ngì-têu ya-he má-ngìn lun-ton ngài , ngài chhiòn-phu khon-cho séu sṳ-chhìn ; sṳ-sṳ̍t-song , ngài chhṳ-kâ ya m̀ lun-ton chhṳ-kâ .
46004004	Ngài chhṳ-kâ kám-kok liòng-sîm chhîn-pha̍k , chúng-he cho-m̀-tet yîn-vi án-ngiòng chṳn-mìn ngài mò-chhui . Chú chang yû khièn lun-ton ngài .
46004005	Só-yî , sṳ̀-kiên màng to , ngì-têu m̀-hó lun-ton ; tén-to Chú chai-lòi , voi yû chui-heu ke sṳ́m-phan . Ke-sṳ̀ , kì oi chiông khong chhai vû-am chûng ke pi-me̍t hiên-khôi-lòi , chiông ngìn sîm-chûng ke thung-kî yet-chhut-lòi . Ke-sṳ̀ , mî-yit-ke ngìn voi tui Song-ti tet-tó yin-tet ke chhṳ̂n-chan .
46004006	Hiûng-thi chí-moi â , vi ngì-têu ke yèn-ku , ngài yung Â-pô-lò lâu ngài chhṳ-kâ cho li-é lòi kóng-hí liá-têu sṳ-chhìn , he oi ngì-têu tui ngài-têu lòi ho̍k " M̀-hó chhêu-ko Sṳn-kîn só ki ke " liá-ki fa ke yi-sṳ ; miên-tet ngì-têu chhṳ-kô , khon-chhung liá-ke , khon-khiâng ke-ke .
46004007	Má-ngìn sṳ́ ngì yàng-ko phe̍t-ngìn nè ? Ngì só yû ke , kám m̀-he Song-ti su ke mâ ? Ki-yèn he Song-ti su ke , ngì cho-má-ke hàn khoâ-khiéu , chhiong-he ngì só yû ke m̀-he Song-ti su ke nè ?
46004008	Ngì-têu yí-kîn yong-yong yû lé ! Ngì-têu yí-kîn fu-chiuk lé ! Ngì-têu m̀-tap ngài-têu , chhṳ-li̍p cho vòng ! Hó â ! Ngài chṳ̂n hî-mong ngì-têu chṳn-kîn cho vòng , pûn ngài-têu ya thùng ngì-têu khiung-ha cho vòng !
46004009	Yîn-vi , cheu ngài khon , Song-ti mìn-mìn chiông ngài liá-têu cho sṳ́-thù ke lie̍t chhai poi-mî , chhiong-he phan sí-hìn ke fam-ngìn , chhai thiên-thi-kiên sàng-cho yit-chhut hi , pûn thiên-sṳ́ lâu sṳ-kiên-ngìn khon .
46004010	Vi-tó Kî-tuk ke yèn-ku , ngài-têu sàng-cho ngong-é , chúng-he ngì-têu chhai Kî-tuk ke tî-poi cho chhûng-mìn-ngìn ô ! Ngài-têu ngiôn-ngio̍k , chúng-he ngì-têu kiên-khiòng ô ! Ngài-têu pûn-ngìn khon-khiâng , chúng-he ngì-têu su chûn-chhung ô !
46004011	Chhṳ̍t-to liá-ha , ngài-têu sòng-sòng tú-kî , choi-châu , mò sâm hó chok , yu pûn-ngìn tá , si-chhu phêu-liù ,
46004012	hàn-oi sîn-sîn khú-khú chhîn-sú cho-se lòi set tú-sṳ́ . Pûn-ngìn ma , ngài-têu chhiu chuk-fuk ; pûn-ngìn ap-pet , ngài-têu chhiu ngiûn-nai ;
46004013	pûn-ngìn vú-yu̍k , ngài-têu chhiu hó-choi fì-tap . To liá-ha , ngài-têu hàn pûn-ngìn khon-cho thi-mien-song ke lá-sap , sṳ-kiên ke fi-vu̍t .
46004014	Ngài siá liá-têu , m̀-he oi ham ngì-têu kien-seu , he oi khien-va ngì-têu , chhiong khien ngài só-siak ke chṳ́-ńg yit-yong .
46004015	Chhai Kî-tuk-thù ke ngìn-sên chûng , ngì-têu khó-nèn voi yû kûi-van ke thó-sṳ̂ , chúng-he chṳ́-yû ngài yit-sà he ngì-têu ke â-pâ ; yîn-vi he ngài chhòn fuk-yîm pûn ngì-têu , ngài chhai Kî-tuk Yâ-sû ke tî-poi chhiu sàng-cho ngì-têu ke â-pâ .
46004016	Só-yî , ngài khien ngì-têu oi ho̍k ngài ke póng-yong .
46004017	Yîn-vi án-ngiòng , ngài phai Thì-mô-thai hi ngì-têu ke-vi ; chhai Chú tî-poi kì he ngài chhîn-oi yu chûng-sîm ke lai-é . Kì voi tui ngì-têu kóng-hí ngài sin Kî-tuk Yâ-sû yî-heu ke só-hàng só-cho , chhiu-he ngài chhai tak-vi kok kau-fi só-kâu ke .
46004018	Ngì-têu tông-chûng , yû-têu ngìn sióng ngài mò khó-nèn hi ngì-têu ke-vi lé , chhiu chhṳ-kô chhṳ-thai .
46004019	Khì-sṳ̍t , Chú na-he hén , m̀-sṳ́ kí-kiú ngài chhiu voi hi khon ngì-têu . Ke-sṳ̀ , ngài m̀ tân-chhiang oi thâng ke-têu kiêu-ngau ke ngìn só kóng ke , ya oi khon kì-têu to-tái yû má-ke khièn-nèn .
46004020	Yîn-vi Song-ti ke koet m̀-he chhai-fû ngièn-ngî , he chhai-fû khièn-nèn .
46004021	Ngì-têu oi má-ke ? Oi ngài tai-tén kun-é hi , ya-he oi ngài tai chhṳ̀-oi vûn-yù ke sîm hi â ?
46005001	Ngài chṳn-kîn thâng-kóng ngì-têu chûng-kiên yû yìm-lon ke sṳ ; liá-chúng yìm-lon lièn yi-kau-thù chûng-kiên ya mò . Ngài thâng-kóng yû-ngìn thùng-tó kiâ heu-ôi !
46005002	Ngì-têu hàn chhṳ-kô chhṳ-thai ! Ngì-têu yin-kôi kám-kok thung-sîm , chiông hàng liá-chúng sṳ ke ngìn tui ngì-têu tông-chûng kiuk chhut-hi !
46005003	Sûi-yèn ngài ke sṳ̂n-thí lì-khôi ngì-têu chhin yén , chúng-he ngài ke sîm thùng ngì-têu khiung-ha . Ngài yí-kîn fung ngài-têu Chú Yâ-sû ke miàng thin hàng liá-chúng yìm-lon ke ngìn cho yû-chhui , chhiong ngài he chhai ngì-têu ke-vi khiung-yong . Ngì-têu chhai chhi-fi-chûng , ngài lâu ngì-têu thùng-sîm . Kho ngài-têu Chú Yâ-sû ke khièn-nèn ,
46005004	
46005005	ngì-têu yin-kôi chiông liá ngìn kâu-pûn Sat-tan , pûn Sat-tan fí-me̍t kì ke ngiuk-thí , sṳ́ kì ke lìn-fùn chhai Chú chai-lòi ke-ngit voi tet-kiu .
46005006	Ngì-têu chhṳ-khoâ he chhin m̀-chho̍k ke ! Ngì-têu kám m̀-tî , yit-si̍t-é fat-kau chhiu voi sṳ́ kûi-thòn mien fat-hí-lòi ?
46005007	Ngì-têu ki-yèn he mò fat-kau ke mien , oi chhù-thet chhui , chhiong chhù-thet khiu fat-kau yit-yong ; ngì-têu chang voi chhiong mò fat-kau ke sîn mien-thòn yit-yong , vàn-chhiòn chhiang-li . Ngài-têu Phàn-ko-chiet ke yèn-si̍t yí-kîn chún-phi hó lé , yîn-vi Kî-tuk — Phàn-ko-chiet ke Kâu-yòng yí-kîn vi ngài-têu hî-sên .
46005008	Só-yî , ngài-têu ko Phàn-ko-chiet ke sṳ̀ , cho-m̀-tet yung khiu fat-kau , chhiu-he yû chhui lâu sià-ok ke fat-kau ; oi yung mò fat-kau ke piáng-è , chhiu-he yû sùn-kiet lâu chṳ̂n-lî ke piáng-è .
46005009	Yî-chhièn siá pûn ngì-têu ke sin-é , ngài sṳt kín-kie ngì-têu , m̀-hó thùng yìm-lon ke ngìn lòi-vông .
46005010	Ngài m̀-he chṳ́ liá sṳ-kiên yit-chhiet yìm-lon , thâm-sîm , cho-chhe̍t , ya-he pai ngiéu-siong ke ngìn lòi kóng ; chhù-fî lì-khôi sṳ-kiên , oi thùng liá-têu ngìn kak-khôi he mò khó-nèn ke .
46005011	Liá-ha , ngài siá sin-é lâu ngì-têu kóng : M̀-hó thùng chhṳ-chhṳ̂n sin-thù yu fam yìm-lon , thâm-sîm , pai ngiéu-siong , yu̍k-ma ngìn , chiú-chui , ya-he cho-chhe̍t ke ngìn lòi-vông ; chhiu-he thùng liá-chúng ngìn khiung-chok sṳ̍t-fan ya cho-m̀-tet .
46005012	Ngài cho-má-ke oi-sṳ́ sṳ́m-phan kau-fi ngoi ke ngìn nè ? Song-ti chhṳ-yèn voi sṳ́m-phan kì-têu . Chúng-he , kau-fi nui ke ngìn ngì-têu kám m̀-sṳ́ sṳ́m-phan mâ ? Chhiong Sṳn-kîn só kóng : " Oi chiông ke sià-ok ke ngìn tui ngì-têu tông-chûng kiuk chhut-hi ! "
46005013	
46006001	Chhai ngì-têu chûng-kiên , sṳn-thù pí-chhṳ́ chên-lun ke sṳ , ngióng-kám ko to mò sin Chú ke fap-kôn mien-chhièn hi nè ? Ngióng-pân m̀ chhiáng sṳn-thù thoi ngì-têu kié-kiet ?
46006002	Kám-kóng ngì-têu m̀-tî sṳn-thù oi sṳ́m-phan sṳ-kie mâ ? Ki-yèn ngì-têu oi sṳ́m-phan sṳ-kie , kám mò fap-thu kié-kiet ke-têu séu sṳ-chhìn mâ ?
46006003	Lièn thiên-sṳ́ ya oi chiap-su ngài-têu ke sṳ́m-phan , ngì-têu kám m̀-tî mâ ? Hàn oi-sṳ́ kóng sṳ-kiên ke sṳ-chhìn mâ ?
46006004	Ki-yèn he án-ngiòng , na-he yû chên-lun ke sṳ , ngì-têu ngióng-pân cho-tet hi khiù ke-têu kau-fi mò khon-chhung ke ngìn lòi chhú-lî nè ?
46006005	Sṳ̍t-chhai hàn kien-seu ô ! Kám-kóng ngì-têu tông-chûng mò yit-ke yû chṳ-fi ke ngìn hó thoi sin-thù kié-kiet fûn-chên mâ ?
46006006	Mò sióng-tó , he hiûng-thi ko hiûng-thi , hàn kám ko to mò sin Chú ke ngìn mien-chhièn hi !
46006007	Ngì-têu ko-lòi ko-hi , chṳn-mìn ngì-têu yí-kîn vàn-chhiòn sṳt-phai lé . Pûn-ngìn yên-vóng , cho-má-ke m̀ kâm-ngien ? Sṳ̍t-khûi yû má-ke siông-kôn nè ?
46006008	Ngì-têu fán-chón yên-vóng ngìn , khûi-fu ngìn , lièn tui chhṳ-kâ ke hiûng-thi chí-moi ya he án-ngiòng .
46006009	Kám-kóng ngì-têu m̀-tî sià-ok ke ngìn put-nèn cho Song-ti koet ke chṳ́-mìn mâ ? M̀-hó chhṳ-kâ phien chhṳ-kâ ! Ke-têu fam yìm-lon , pai ngiéu-siong , hàng kiên-yìm , cho làn-thùng , chhîn-nàm-set ,
46006010	thêu-nâ , thâm-sîm , chiú-chui , fí-pong ngìn , ya-he le̍t-sok ngìn ke , chhiòn-phu put-nèn cho Song-ti koet ke chṳ́-mìn .
46006011	Ngì-têu chûng-kiên , yû-têu ngìn yî-chhièn chhiu-he án-ngiòng . Chúng-he , thûng-ko Chú Yâ-sû Kî-tuk ke miàng lâu ngài-têu Song-ti ke Lìn , ngì-têu yí-kîn sé-chhiang , yí-kîn sṳn-fa kûi Song-ti , yí-kîn thùng Song-ti yû chṳn-khok ke koân-he lé .
46006012	Yû ngìn voi kóng : " Mò má-ke sṳ ngài cho-m̀-tet ke ! " Mò m̀-chho̍k ; chúng-he , m̀-he tak-yong sṳ chhiòn-phu yû li-yit . Ngài ya cho-tet kóng : " Mò má-ke sṳ ngài cho-m̀-tet ke " , chúng-he , ngài m̀ pûn ngim-hò yit-khien sṳ lòi khúng-chṳ .
46006013	Yû ngìn voi kóng : " Sṳ̍t-vu̍t he vi-tó tú-sṳ́ , tú-sṳ́ he vi-tó sṳ̍t-vu̍t . " Mò m̀-chho̍k ; chúng-he yû yit-ngit , Song-ti voi sṳ́ liá lióng-yong lûng-chúng fí-fai thet-hi . Oi se-ngi ô ! Sṳ̂n-thí m̀-he vi-tó hàng yìm-lon , he vi-tó Chú lòi chhùn-chhai ke ; Chú voi kiûng-kip sṳ̂n-thí ke sî-yeu .
46006014	Song-ti yí-kîn sṳ́ Chú tui sí fu̍k-fa̍t ; Kì ya oi yung chhṳ-kâ ke thai-nèn pûn ngài-têu fu̍k-fa̍t .
46006015	Ngì-têu kám m̀-tî , ngì-têu ke sṳ̂n-thí he Kî-tuk ke kî-thí mâ ? Án-ngiòng , ngài ngióng-pân cho-tet nâ Kî-tuk ke kî-thí lòi cho kî-ńg ke kî-thí mâ ? Chhie̍t-tui cho-m̀-tet !
46006016	Ngì-têu ya yit-thin oi tî , thùng kî-ńg kiet-lièn ke , chhiu-he thùng kì sàng-cho yit-thí . Yîn-vi Sṳn-kîn kóng : " Lióng-ke ngìn oi sàng-cho yit-thí . "
46006017	Chúng-he , thùng Chú kiet-lièn ke ngìn , chhiu-he chhai lìn-sin-song thùng Chú ha̍p-yì vì-yit .
46006018	Só-yî , ngì-têu oi phit-miên yìm-lon . Ngìn mò-lun fam má-ke chhui , chhiòn-phu chhai sṳ̂n-thí yî-ngoi ; vì-yû fam yìm-lon ke ngìn he tet-chhui chhṳ-kâ ke sṳ̂n-thí .
46006019	Kám m̀-tî ngì-têu ke sṳ̂n-thí he Sṳn-Lìn ke thien mâ ? Sṳn-Lìn he̍t chhai ngì-têu tî-poi , he Song-ti só-su ke . Ngì-têu m̀-he su̍k chhṳ-kâ , he su̍k Song-ti ,
46006020	yîn-vi ngì-têu he Kì chhin kui mâi-lòi ke . Só-yî , ngì-têu oi yung sṳ̂n-thí lòi yùng-kông Song-ti .
46007001	Liá-ha lòi thó-lun ngì-têu sin-é tî-poi só thì ke sṳ-chhìn . Ngài thùng-yi , nàm-ngìn nèn mo̍k kiet-fûn he hó-sṳ .
46007002	Chúng-he , ki-yèn yû án-tô yìm-lon ke sṳ fat-sên , nàm-ngìn yin-kôi yû chhṳ-kâ ke pû-ngiòng ; ńg-ngìn ya yin-kôi yû chhṳ-kâ ke ló-kûng .
46007003	Ló-kûng tui pû-ngiòng oi chhin fû-chhî ke chit-ngim ; pû-ngiòng tui ló-kûng ya oi chhin fû-chhî ke chit-ngim .
46007004	Pû-ngiòng tui chhṳ-kâ ke sṳ̂n-thí pin mò chú-khièn , chú-khièn he chhai ló-kûng ; khiung-yong , ló-kûng tui chhṳ-kâ ke sṳ̂n-thí ya mò chú-khièn , chú-khièn he chhai pû-ngiòng .
46007005	Fû-chhî cho-m̀-tet fut-lio̍k tui-fông ke sî-yeu , chhù-fî he oi chôn-sîm khì-tó ke yèn-ku , pí-chhṳ́ thùng-yi chhiam-sṳ̀ fûn-fòng ; chúng-he heu-lòi hàn-he oi fî-fu̍k chṳn-sòng ke koân-he , miên-tet ngì-têu yîn-vi mò fap-thu chiet-chṳ , su Sat-tan ke yú-fe̍t .
46007006	Ngài án-ngiòng kóng , m̀-he min-lin ngì-têu , he miên-kióng thùng-yi ngì-têu ke khon-fap thin-thin .
46007007	Sṳ-sṳ̍t-song , ngài ngien-yi thai-kâ chhiong ngài án-ngiòng mo̍k kiet-fûn ; chúng-he , tak-sà tui Song-ti só liâng-su ke ên-su mò khiung-yong , yû-ngìn ke ên-su he liá-yong , yû-ngìn he ke-yong .
46007008	Liá-ha , ngài oi tui mò kiet-fûn ke ngìn lâu koá-fu kóng : Nèn chhiong ngài án-ngiòng ko thu̍k-sṳ̂n ke sên-fa̍t ya hó .
46007009	Chúng-he , ngì-têu na mò fap-thu khúng-chṳ chhìn-yu̍k , chhiu kiet-fûn hó lé . Kiet-fûn pí yu̍k-fó nàn-ngai kha hó .
46007010	Yí-kîn kiet-fûn ke ngìn , ngài ya oi fûn-fu ngì-têu ; khì-sṳ̍t liá m̀-he ngài ke yi-sṳ , he Chú ke min-lin : Cho pû-ngiòng ke m̀-hó lì-khôi ló-kûng ;
46007011	na-he lì-khôi , chhiu m̀-hó chai ka ; na mò , chhiu oi to-chón-lòi thùng ló-kûng fò-hó . Cho ló-kûng ke ya cho-m̀-tet lì-thet pû-ngiòng .
46007012	Tui khì-thâ ke ngìn , ngài ya yû fa oi kóng ( m̀-he Chú kóng ke ) : Ló-kûng he Kî-tuk-thù , chúng-he pû-ngiòng mò sin Chú , kiâ pû-ngiòng na fôn-hí ki-siu̍k thùng kì khiung-ha sên-fa̍t , kì chhiu cho-m̀-tet lì-thet pû-ngiòng .
46007013	Pû-ngiòng he Kî-tuk-thù , chúng-he ló-kûng mò sin Chú , kiâ ló-kûng na fôn-hí ki-siu̍k thùng kì khiung-ha sên-fa̍t , kì ya cho-m̀-tet lì-thet ló-kûng .
46007014	Yîn-vi , mò sin Chú ke ló-kûng yîn-vi pû-ngiòng sin Chú , yí-kîn tet-tó Song-ti ke chiap-na̍p ; khiung-yong , mò sin Chú ke pû-ngiòng yîn-vi ló-kûng sin Chú , yí-kîn tet-tó Song-ti ke chiap-na̍p . Na m̀-he án-ngiòng , kì-têu ke chṳ́-ńg ngióng-pân yû khó-nèn tet-tó chiap-na̍p nè ? Sṳ-sṳ̍t-song , kì-têu he Song-ti só chiap-na̍p ke .
46007015	Van-yit , mò sin Chú ke kiên-chhṳ̀ oi lì-khôi , chhiu yù-chhai kì hi . Chṳ́-yû chhai liá-chúng chhìn-hìn chṳ̂-ha , sin Chú ke , mò-lun he cho ló-kûng ke ya-he cho pû-ngiòng ke , chang cho-tet chhṳ-yù . Yîn-vi Song-ti fû-seu ngì-têu , he oi ngì-têu yû fò-phìn .
46007016	Sin Chú ke pû-ngiòng-ngìn â , ngì ngióng-pân kám khok-thin mò fap-thu kiu ngiâ ló-kûng â ? Sin Chú ke nàm-é-ngìn â , ngì ngióng-pân kám khok-thin mò fap-thu kiu ngiâ pû-ngiòng â ?
46007017	Mî-yit-ke ngìn oi cheu Chú ke ên-su lòi sên-fa̍t , ya oi phi-ha̍p Song-ti fû-seu kì ke muk-tit . Liá he ngài chhai kok kau-fi kau-thô ngìn ke ngièn-chet .
46007018	Yí-kîn su kot-lî ke , mùng-seu yî-heu m̀-sṳ́ chhù-thet kot-lî ke ki-ho ; mùng-seu ke sṳ̀ màng su kot-lî ke , ya m̀-sṳ́ su kot-lî .
46007019	Yîn-vi yû su kot-lî ya-he mò , m̀ son má-ke ; chhung-yeu ke he fu̍k-chhiùng Song-ti ke min-lin .
46007020	Mî-yit-ke ngìn yin-kôi pó-chhṳ̀ kì mùng-seu ke sṳ̀ ke sṳ̂n-fun .
46007021	Ngì mùng-seu ke sṳ̀ ke sṳ̂n-fun na-he nù-li , ya mò siông-kôn ; chúng-he , yit yû kî-fi hó tet-tó chhṳ-yù , ngì chhiu oi chên-chhí .
46007022	Yîn-vi nù-li mùng Chú fû-seu chhiu-he Chú só sṳt-fong ke ngìn ; khiung-yong , chhṳ-yù-ngìn mùng-seu chhiu-he Kî-tuk ke nù-li .
46007023	Ngì-têu he Song-ti yung chhung-ka mâi-lòi ke , só-yî m̀-hó cho ngìn ke nù-li .
46007024	Hiûng-thi chí-moi â , ngì-têu mî-yit-ke ngìn , chhai Song-ti mien-chhièn , chhiòn-phu oi pó-chhṳ̀ mùng-seu ke-sṳ̀ ke sṳ̂n-fun .
46007025	Koân-he thu̍k-sṳ̂n ke mun-thì , ngài mò tet-tó Chú ke chṳ́-sṳ . Chúng-he , ngài tet-tó Song-ti ke lìn-mén , sàng-cho khâm-tet sin-lai ke ngìn ; ngài chhiu yung liá-chúng sṳ̂n-fun lòi tui kok-vi thì-chhut ngài ke khon-fap .
46007026	Sióng-tó muk-chhièn ke kiên-nàn , ngài ngin-vì ngìn chui-hó hàn-he pó-chhṳ̀ ngièn-chhong .
46007027	Ngìn na yû pû-ngiòng , m̀-hó sióng-oi thot-lì ; na mò pû-ngiòng , ya mò sî-yeu hi chhìm yit-ke .
46007028	Ngì na kiet-fûn , pin m̀-he fam-chhui ; màng-ka ke fu-ńg na kiet-fûn , me mò má-ke m̀-chho̍k . Chúng-he , kiet-fûn ke ngìn yû ngiuk-sṳ̂n ke chhàn-pan ; ngài hî-mong ngì-têu m̀-sṳ́ chhiong kì-têu án-ngiòng .
46007029	Hiûng-thi chí-moi â , ngài só-oi kóng ke chhiu-he : Sṳ̀-kiên m̀ tô lé . Chhiùng-kîm yî-heu , yû pû-ngiòng ke , oi chhiong mò pû-ngiòng ;
46007030	kieu-chṳ̂ ke , oi chhiong mò kieu ; fôn-hí ke , oi chhiong m̀ fôn-hí ; chhin-hau mâi ke , oi chhiong mò pan-yong ;
46007031	hau chhap sṳ sṳ ke , oi chhiong mò chhap . Yîn-vi liá sṳ-kie ke yong-siong voi ko-thet lé .
46007032	Ngài hî-mong ngì-têu chhiòn mò koa-li . Nàm-ngìn mò kiet-fûn he koân-sîm Chú ke sṳ , chôn-sîm lòi sióng ngióng-pân pûn Chú fôn-hí ;
46007033	chúng-he , kiet-fûn ke ngìn chhiu-he koân-sîm sṳ-kiên ke sṳ , sióng phan-fap pûn pû-ngiòng fôn-hí ,
46007034	nàn-miên fûn-sîm . Mò ló-kûng lâu sú thu̍k-sṳ̂n ke fu-ńg só koân-sîm ke he Chú ke sṳ ; yîn-vi kì ngien-yi fung-hien chhṳ-kâ ke sṳ̂n-sîm-lìn ; chúng-he , cho ngìn pû-ngiòng ke chhiu-he koân-sîm sṳ-kiên ke sṳ , sióng phan-fap pûn ló-kûng fôn-hí .
46007035	Ngài án-ngiòng kóng , he oi pông-chhu ngì-têu , m̀-he oi han-chṳ ngì-têu . Ngài ke muk-tit he oi ngì-têu hàng ha̍p-sṳt ke sṳ , vi Chú ke kûng-chok vàn-chhiòn fung-hien chhṳ-kâ , chhiòn mò pó-liù .
46007036	Lun-tó ke yí-kîn thin-chhîn , heu-lòi sa kiet-thin m̀ kiet-fûn ke ngìn , nàm-ngìn na kám-kok chhṳ-kâ tui-put-hí vi-fûn-chhî , vi-tó sin-yu̍k ke sî-yeu , chhṳ-ngin kiet-fûn kha chho̍k , kì-têu chhiu yin-tông kiet-fûn ; án-ngiòng hàng , m̀ son fam-chhui .
46007037	Chúng-he , yit-ke nàm-ngìn na-he kì ke sîm fî-sòng kiên-thin m̀ kiet-fûn , ( m̀-he ngìn ap-pet kì , he kì chhṳ-kâ kiet-sîm oi án-ngiòng hàng ) , yu nèn chiet-chṳ chhṳ-kâ , chhai liá-chúng chhìn-hìn chṳ̂-ha , mò thùng vi-fûn-chhî kiet-fûn chhiu-he hó-sṳ .
46007038	Chúng-kóng , thùng vi-fûn-chhî kiet-fûn he hó-sṳ ; kiên-chhṳ̀ m̀ kiet-fûn hàn-kha hó .
46007039	Ló-kûng hàn chhôi , cho pû-ngiòng ke he su yok-suk ke ; ló-kûng na ko-sṳ̂n , kì chhiu yû chhṳ-yù hó thùng kak-yi ke nàm-ngìn kiet-fûn , chúng-he oi ka sin-thù chang cho-tet .
46007040	Cheu ngài khon , kì mo̍k ka-ngìn kha yû fuk-hi ; ngài ya sióng , liá he Song-ti ke Lìn chṳ́-sṳ ngài ke .
46008001	Koân-he pai-ko ngiéu-siong ke sṳ̍t-vu̍t , ngài-têu tî , " Ngài-têu lûng-chúng yû liá fông-mien ke chṳ-sṳt " . Chúng-he , liá-chúng chṳ-sṳt voi hoi-ngìn chhṳ-kô chhṳ-thai ; vì-yû oi-sîm chang voi chho-chhiu ngìn .
46008002	Ngìn na chhṳ-ngin kì tî má-ke , cheu só yin-kôi tî ke , kì hàn-he yû só m̀-tî .
46008003	Chúng-he , ngìn na kin-oi Song-ti , liá ngìn chhiu-he Song-ti só ngin-sṳt ke .
46008004	Án-ngiòng , koân-he sṳ̍t pai-ko ngiéu-siong ke sṳ̍t-vu̍t liá-ke mun-thì , ngài-têu tî , ngiéu-siong só thoi-péu ke he mò chhùn-chhai ke tûng-sî ; ngài-têu ya tî , Song-ti chṳ́-yû yit-ke .
46008005	Sûi-yèn thiên-song ngìn-kiên ya yû só-vi " sṳ̀n-mìn " ke , ( yû chhin-tô ke " sṳ̀n-mìn " lâu " chú " ) ,
46008006	chúng-he tui ngài-têu lòi kóng , chṳ́-yû yit-ke Song-ti , chhiu-he thiên-táng ke Â-pâ — van-vu̍t ke Chhóng-chho-chá ; ngài-têu he vi-tó Kì lòi sên-chhùn ke . Hàn-yû , chṳ́-yû yit-ke Chú , chhiu-he Yâ-sû Kî-tuk ; van-vu̍t he thûng-ko kì lòi chho ke , ngài-têu ya he thûng-ko kì lòi sên-chhùn ke .
46008007	Chúng-he , m̀-he mî-yit-ke ngìn chhiòn-phu yû liá-chúng ke chṳ-sṳt . Yû-têu ngìn yî-chhièn sòng-sòng pai ngiéu-siong , to kîm-pû-ngit , tak-pái sṳ̍t liá-chúng sṳ̍t-vu̍t hàn voi kám-kok he sṳ̍t ngiéu-siong ke tûng-sî . Kì-têu ke liòng-sîm pún-lòi chhiu ngiôn-ngio̍k , yîn-vi sṳ̍t liá-chúng sṳ̍t-vu̍t , chhiu pien-cho lá-sap .
46008008	Khì-sṳ̍t , sṳ̍t-vu̍t pin put-nèn kói-san ngài-têu thùng Song-ti ke koân-he ; m̀ sṳ̍t mò má-ke sún-sṳt , sṳ̍t ya mò má-ke li-yit .
46008009	Oi se-ngi ô ! M̀-hó yîn-vi ngì-têu chhṳ-kâ ke chhṳ-yù hoi sin-sîm ngiôn-ngio̍k ke ngìn tiet-tó .
46008010	Na yû-ngìn chhai liá-khien sṳ-chhìn-song liòng-sîm ngiôn-ngio̍k , khon-tó ngì liá " chṳ-sṳt fûng-fu " ke ngìn chhai kiûng-meu-tú chhô-si̍t , liá kám m̀-he kú-li kì sṳ̍t pai-ko ngiéu-siong ke sṳ̍t-vu̍t mâ ?
46008011	Án-ngiòng , liá ngiôn-ngio̍k ke hiûng-thi chí-moi , chhiu-he Kî-tuk vi kì sí ke ngìn , voi yîn-vi ngì ke " chṳ-sṳt " lòi me̍t-mòng lé !
46008012	Ngì-têu án-ngiòng hàng , tet-chhui hiûng-thi chí-moi , sông-hoi kì-têu ngiôn-ngio̍k ke liòng-sîm , chhiu-he tet-chhui Kî-tuk .
46008013	Só-yî , na-he sṳ̍t-vu̍t voi hoi ngài ke hiûng-thi chí-moi tiet-tó , ngài chhiu yún-yén m̀ sṳ̍t ngiuk , miên-tet ngài sṳ́ kì-têu tiet-tó .
46009001	Ngài kám m̀-he chhṳ-yù ke ngìn ? Kám m̀-he sṳ́-thù mâ ? Ngài mò kien-ko ngài-têu ke Chú Yâ-sû mâ ? Ngì-têu m̀-he ngài vi Chú cho-kûng só kiet ke kó-chṳ́ mâ ?
46009002	Chhiu-son phe̍t-ngìn m̀ khon ngài cho sṳ́-thù , ngì-têu chúng-oi khon ngài cho sṳ́-thù ! Yîn-vi ngì-têu sàng-cho Chú ke sin-thù , liá-ke sṳ-sṳ̍t chhiu-he ngài cho sṳ́-thù ke chṳn-kí .
46009003	Phe̍t-ngìn phî-phìn ngài ke sṳ̀ , ngài chhiu án-ngiòng phien-fu kóng :
46009004	Kám-kóng ngài-têu mò khièn-li hó kho fuk-yîm sṳ̍t-fan mâ ?
46009005	Kám-kóng ngài-têu cho-m̀-tet chhiong khì-thâ ke sṳ́-thù , chhiong Chú ke ló-thâi , chhiong Pí-tet yit-yong , tai-tén sin Chú ke pû-ngiòng khiung-ha lî-hàng mâ ?
46009006	Kám-kóng vì-yû Pâ-nâ-pâ lâu ngài chhiu yit-thin oi kho cho-se lòi vì-chhṳ̀ sên-fa̍t mâ ?
46009007	Má-ngìn cho-pîn chhṳ-phi liòng-sṳ̍t â ? Má-ngìn chung phù-thò mò sṳ̍t chhṳ-kâ yèn-tú chhut-sán ke phù-thò â ? Má-ngìn hiuk yòng mò sṳ̍t yòng-khiùn ke nen â ?
46009008	Ngài só-kóng ke , kám chṳ́-yû cheu ngìn ke yi-kien ; fap-li̍t kám m̀-he ya án-ngiòng kóng mâ ?
46009009	Mô-sî ke fap-li̍t kóng : " Ngiù tha̍p kuk ke sṳ̀ , m̀-hó lûng-tén kì ke choi . " Song-ti só koân-sîm ke kám-he ngiù ?
46009010	Kì kám m̀-he vi-tó ngài-têu lòi kóng mâ ? Liá tông-yèn he vi ngài-têu siá ke ! Yîn-vi kâng-chung-ke lâu sû-kot-ke chhut-hi cho-se , lûng-chúng hî-mong pûn-tó kì-têu só yin-tet ke ńg-kuk .
46009011	Ngài-têu sṳt chhai ngì-têu tông-chûng ve su̍k-lìn ke chúng-chṳ́ . Chhiu-son ngài-têu chiông ngì-têu kiûng-kip ke vu̍t-chṳt son-cho sû-sṳ̀n , kám voi thet ko-fun mâ ?
46009012	Phe̍t-ngìn na yû khièn-li hióng-su ngì-têu ke tûng-sî , ngài-têu kám m̀-he hàn-kha yû liá-ke khièn-li mâ ? Chúng-he , ngài-têu chhiùng-lòi m̀-sṳt yung-ko liá-ke khièn-li , fán-chón fàm-sṳ ngiûn-su , miên-tet Kî-tuk ke fuk-yîm su-tó chú-ngoi .
46009013	Ngì-têu yin-kôi tî , chhai sṳn-thien tî-poi fu̍k-sṳ ke ngìn chhiu hióng-su sṳn-thien-nui só kiûng-kip ke sṳ̍t-vu̍t ; chhai chi-thàn hien-chi ke ngìn ya yû chi-vu̍t hó pûn .
46009014	Khiung-yong , Chú ya án-ngiòng fûn-fu : Chhòn fuk-yîm ke ngìn yin-kôi kho fuk-yîm lòi vì-chhṳ̀ sên-fa̍t .
46009015	Chúng-he , ngài màng-sṳt yung-ko liá-têu khièn-li ; liá-ha , ngài siá liá-têu fa ya m̀-he oi chên-chhí liá-chúng ke khièn-li . Ngài sí me m̀ kâm-ngien pûn ngài só khoâ-khiéu ke lo̍k-khûng !
46009016	Ngài chhòn fuk-yîm pin mò má-ke hó khoâ-khiéu , yîn-vi ngài he fung-min hi chhòn ke . Ngài m̀ chhòn fuk-yîm chhiu chhám lé !
46009017	Ngài na-he kâm-sîm lo̍k-yi chhòn fuk-yîm , chhiu voi yû po-sóng ; chúng-he , ki-yèn Song-ti chiông liá ngim-vu kâu-pûn ngài , ngài chhiu ngin-vì liá he yit-chúng chit-ngim .
46009018	Án-ngiòng , ngài ke po-sóng he má-ke nè ? Chhòn fuk-yîm pûn ngìn , pûn ngìn m̀-sṳ́ yung chhièn chhiu tet-tó fuk-yîm , mò yung ngài chhòn fuk-yîm yin-tet ke khièn-li , liá chhiu-he ngài ke kông-yùng .
46009019	Ngài he chhṳ-yù ke ngìn , m̀-he má-ngìn ke nù-li ; chúng-he ngài kâm-ngien cho thai-chung ke phu̍k-ngìn , vi-tó oi tet-tó kien-tô ke ngìn .
46009020	Thùng Yù-thai-ngìn khiung-ha , ngài chhiu chhiong Yù-thai-ngìn án-ngiòng sên-fa̍t , vi-tó oi tet-tó Yù-thai-ngìn ; thùng ke-têu chhai fap-li̍t chṳ̂-ha ke ngìn khiung-ha , sûi-yèn ngài mò su Mô-sî fap-li̍t ke hot-chṳ , chúng-he ngài hàn-he chhiong chhai fap-li̍t chṳ̂-ha ke ngìn án-ngiòng sên-fa̍t , vi-tó oi tet-tó fap-li̍t chṳ̂-ha ke ngìn .
46009021	Khiung-yong , thùng fap-li̍t chṳ̂ ngoi ke ngìn khiung-ha , ngài chhiu-chhiong fap-li̍t chṳ̂ ngoi ke ngìn , mò su Yù-thai fap-li̍t ke yok-suk , vi-tó oi tet-tó fap-li̍t chṳ̂ ngoi ke ngìn . Chúng-he , liá m̀-he kóng ngài m̀ fu̍k-chhiùng Song-ti ke fap-li̍t ; sṳ-sṳ̍t-song , ngài he su Kî-tuk fap-li̍t ke yok-suk .
46009022	Chhai sin-sîm ngiôn-ngio̍k ke ngìn tông-chûng , ngài chhiu cho ngiôn-ngio̍k ke ngìn , vi-tó oi tet-tó ngiôn-ngio̍k ke ngìn . Chúng-kóng , chhai má-ke yong ke ngìn chûng-kiên , ngài chhiu cho má-ke yong ke ngìn ; mò-lun yung má-ke fông-fap , ngài chúng-oi kiu têu ngìn .
46009023	Ngài cho liá yit-chhiet ke sṳ , he vi fuk-yîm ke yèn-ku , muk-tit he oi thùng phe̍t-ngìn khiung-ha fûn-hióng fuk-yîm ke hó-chhu .
46009024	Ngì-têu kám m̀-tî , chhai yun-thung-chhòng siông-chéu ke ngìn chhin-tô , chúng-he tet-chióng ke chṳ́-yû yit-sà . Só-yî , ngì-têu oi yung kiet-sîm lòi chéu , chang voi tet chióng-sóng .
46009025	Mî-yit-ke chhâm-kâ pí-soi ke , yit-thin oi chiap-su ngiàm-kiet ke hiun-lien , liá he vi-tó oi tet-tó voi fái ke miên-liù thin-thin ; chúng-he ngài-têu só-cho ke he vi-tó oi tet-tó m̀-voi fái ke miên-liù .
46009026	Só-yî , chhiong án-ngiòng , ngài yit-chhṳ̍t hiong muk-phêu kín-chéu ; ngài yu chhiong tá-khièn ke ngìn , m̀-oi tá khûng-khièn .
46009027	Ngài ngiàm-ngiàm chhâu-lien chhṳ-kâ ke sṳ̂n-thí , he oi vàn-chhiòn khúng-chṳ kì , miên-tet ngài chhòn fuk-yîm pûn phe̍t-ngìn heu , chhṳ-kâ fán-chón su thò-thai lê .
46010001	Hiûng-thi chí-moi â , ngài m̀-oi ngì-têu m̀-tî , ngài-têu ke chú-siên thèn Mô-sî chhai khóng-yâ só kîn-li̍t ke sṳ . Kì-têu chhiòn-phu chhai yùn ke pó-fu chṳ̂-ha phìn-ôn kîn-ko Fùng-hói .
46010002	Chhai yùn-chûng , chhai hói-tú , kì-têu lûng-chúng liâng sé-lî thùng Mô-sî kiet-lièn .
46010003	Kì-têu chhiòn-phu sṳ̍t khiung-yong ke lìn-liòng ,
46010004	lîm khiung-yong ke lìn-súi . Liá lìn-súi he tui thùng kì-têu khiung-ha hàng ke su̍k-lìn ke phàn-sa̍k liù chhut-lòi ke ; ke phàn-sa̍k chhiu-he Kî-tuk .
46010005	Chúng-he , kì-têu tông-chûng , thai-phu-fun he Song-ti mò fôn-hí ke ngìn , só-yî kì-têu ke sṳ̂n-sṳ̂ vang chhai khóng-yâ .
46010006	Liá yit-chhiet sṳ he ngài-têu ke kam-kie , kín-ko ngài-têu m̀-hó chhiong kì-têu án-ngiòng mì-lien sià-ok ke sṳ .
46010007	Kì-têu chûng-kiên yû-têu ngìn pai ngiéu-siong ; ngì-têu m̀-hó chhiong kì-têu án-ngiòng pai ngiéu-siong . Chhiong Sṳn-kîn só kóng : " Liá-khiùn ngìn-mìn chhô-hâ-lòi thai-sṳ̍t thai-lîm , khî-hí-lòi khòng-fôn thiong-lo̍k . "
46010008	Kì-têu chûng-kiên yû-têu ngìn hàng yìm-lon ke sṳ , ngài-têu m̀-hó chhiong kì-têu án-ngiòng yìm-lon ; kì-têu yîn-vi yìm-lon , yit-ngit chṳ̂-nui , sí-thet lióng-van sâm-chhiên sà .
46010009	Ngài-têu m̀-hó chhiong kì-têu chûng-kiên yû-têu ngìn án-ngiòng sṳ-tham Kî-tuk ; kì-têu yîn-vi sṳ-tham Kì pûn sà ngâu-sí .
46010010	Ngì-têu m̀-hó chhiong kì-têu chûng-kiên yû-têu ngìn án-ngiòng fat yen-ngièn ; kì-têu yîn-vi fat yen-ngièn pûn chṳp-hàng fí-me̍t ke thiên-sṳ́ chhṳ̀-sí .
46010011	Kì-têu só tù-tó ke liá-têu sṳ chhiòn-phu he yit-chúng ke kam-kie , ki hâ-lòi he oi cho ngài-têu ke kín-kie , yîn-vi ngài-têu he chhai ma̍t-sṳ ke sṳ̀-thoi .
46010012	Só-yî , chhṳ-ngin khî tet-he̍t ke ngìn chhiu oi se-ngi , chang m̀-voi tiet-tó .
46010013	Ngì-têu só tù-tó ke sṳ-tham , mò yit-yong he ngìn ngai-m̀-he̍t ke . Song-ti he sin-sṳ̍t ke ; Kì yit-thin m̀-voi pûn ngì-têu tù-tó chhêu-ko ngì-têu só-nèn ngiûn-su ke sṳ-tham . Sṳ-tham lòi ke sṳ̀ , Kì voi su ngì-têu li̍t-liong , pûn ngì-têu ngai-tet-he̍t , thoi ngì-têu khôi yit-thiàu chhut-lu .
46010014	Só-yî , ngài chhîn-oi ke phèn-yû , ngì-têu oi yén-lì pai ngiéu-siong ke sṳ .
46010015	Ngài he khon ngì-têu cho mìn-lî ke ngìn lòi kóng-fa ; ngì-têu chhṳ-kâ ya cho-tet phan-ton , ngài kóng ke chho̍k ya-he m̀-chho̍k .
46010016	Ngài-têu lîm chuk-chhia ko ke pî , kám m̀-he fûn-hióng Kî-tuk ke hiet mâ ? Ngài-têu sṳ̍t pak-khôi ke piáng , kám m̀-he fûn-hióng Kî-tuk ke sṳ̂n-thí mâ ?
46010017	Yîn-vi ngài-têu chṳ́-yû yit-chak piáng-è , só fûn-hióng ke he khiung-chak piáng-è ; só-yî , ngài-têu ngìn sûi-yèn tô , hàn-he yit-thí .
46010018	Chhiáng khon Yî-set-lie̍t-ngìn ; ke-têu sṳ̍t chi-vu̍t ke , chhiu thùng chi-thàn fat-sên koân-he .
46010019	Ngài án-ngiòng kóng he má-ke yi-sṳ nè ? Kám chṳn-kîn ngin-vì ngiéu-siong lâu chi-vu̍t pún-sṳ̂n he án chhung-yeu mâ ?
46010020	Tông-yèn m̀-he ! Ngài só-oi kóng ke chhiu-he : Chhai yi-kau ke chi-thàn-táng só-hien ke chi-vu̍t he hien-pûn kúi ke , m̀-he hien pûn Song-ti ke . Ngài m̀-oi ngì-têu thùng kúi siông-kâu .
46010021	Ngì-têu cho-m̀-tet lîm Chú ke pî yu lîm kúi ke pî , cho-m̀-tet chhâm-kâ Chú ke chok-si̍t yu chhâm-kâ kúi ke chok-si̍t .
46010022	Ngài-têu oi ngiâ Chú fat-khién he-mò ? Ngài-têu pí Kì kha khiòng he-mò ?
46010023	Yû-têu ngìn kóng : " Má-ke sṳ me cho-tet . " Liá-ke fa mò m̀-chho̍k . Chúng-he , m̀-he tak-yong sṳ chhiòn-phu yû li-yit . " Má-ke sṳ me cho-tet . " Chúng-he , m̀-he tak-yong sṳ lûng-chúng voi chho-chhiu ngìn .
46010024	Mò-lun má-ngìn , m̀-hó khiù chhṳ-kâ ke li-yit , oi koân-sîm phe̍t-ngìn ke li-yit .
46010025	Sṳ-chhòng só mai ke ngiuk , ngì-têu lûng-chúng cho-tet sṳ̍t , m̀-sṳ́ vi liòng-sîm ke yèn-ku chhà-chhà mun-mun .
46010026	Yîn-vi Sṳn-kîn kóng : " Thi-song lâu khì-chûng ke van-vu̍t chhiòn-phu he Chú ke . "
46010027	Na yû m̀-sin Chú ke ngìn chhiáng ngì-têu sṳ̍t-fan , ngì-têu ya sióng-oi hi , án-ngiòng , chok-táng só pài ke sṳ̍t-vu̍t , fong-sîm hi sṳ̍t , m̀-sṳ́ vi liòng-sîm ke yèn-ku chhà-chhà mun-mun .
46010028	Chúng-he , na yû-ngìn tui ngì-têu kóng , " Ke-têu sṳ̍t-vu̍t pai-ko ngiéu-siong " , vi-tó tui ngì-têu kóng-fa ke ngìn , ya vi liòng-sîm ke yèn-ku , ngì-têu chhiu mo̍k sṳ̍t .
46010029	Ngài só-kóng ke , m̀-he chṳ́ ngì-têu ke liòng-sîm , he ke-ngìn ke liòng-sîm . Yîn-vi , ngài cho-má-ke oi vi-tó chhṳ-kâ ke chhṳ-yù pûn phe̍t-ngìn ke liòng-sîm lòi lun-ton nè ?
46010030	Ki-yèn ngài he chhùn kám-chhia ke sîm lòi hióng-su sṳ̍t-vu̍t , cho-má-ke oi pûn phe̍t-ngìn yîn-vi ngài só kám-chhia ke sṳ̍t-vu̍t lòi phî-phìn ngài nè ?
46010031	Chúng-kóng , ngì-têu mò-lun cho má-ke , he sṳ̍t ya-he lîm , lûng-chúng oi vi yùng-kông Song-ti lòi cho .
46010032	Mò-lun he Yù-thai-ngìn , Ngoi-pâng-ngìn , ya-he Song-ti ke kau-fi , ngì-têu m̀-hó hoi kì-têu tiet-tó .
46010033	Ngì-têu oi chhiong ngài án-ngiòng hàng , mò-lun má-ke sṳ-chhìn , oi pûn thai-kâ fôn-hí ; ngài m̀-he khiù chhṳ-kâ ke li-yit , chṳ́-yû koân-sîm chung-ngìn ke li-yit , vi-tó sṳ́ kì-têu tet-kiu .
46011001	Ngì-têu oi ho̍k ngài , chhiong ngài ho̍k Kî-tuk yit-yong .
46011002	Ngài chhṳ̂n-chan ngì-têu , yîn-vi ngì-têu sòng-sòng ki-tet ngài , ya chûn-sú ngài chhòn pûn ngì-têu ke kau-hiun .
46011003	Chúng-he , ngài hî-mong ngì-têu mìn-pha̍k , Kî-tuk he mî-yit-ke ngìn ke thèu ; ló-kûng he pû-ngiòng ke thèu ; Song-ti he Kî-tuk ke thèu .
46011004	Nàm-ngìn khì-tó ya-he siên-chhòn Song-ti ke fa , na chiông thèu-nà miâng-tén chhiu-he siû-yu̍k Kî-tuk .
46011005	Chúng-he , fu-ngìn-kâ khì-tó ya-he siên-chhòn Song-ti ke fa , na mò miâng-tén thèu-nà chhiu-he siû-yu̍k chhṳ-kâ ke ló-kûng . Liá-chúng fu-ngìn-kâ thùng thi-thet thèu-nà-mô ke fu-ngìn-kâ mò má-ke fûn-phe̍t .
46011006	Fu-ngìn-kâ na-he m̀ miâng-thèu , kì chhiu oi thi-thet thèu-nà-mô ; ki-yèn ngin-vì thi-kông-thèu ya-he chién-thet thèu-nà-mô he kien-seu ke sṳ , kì chhiu yin-kôi miâng-tén thèu .
46011007	Nàm-ngìn m̀-sṳ́ miâng-thèu , yîn-vi kì he Song-ti ke hìn-siong lâu yùng-kông ; chúng-he , ńg-ngìn he nàm-ngìn ke yùng-kông .
46011008	Yîn-vi nàm-ngìn m̀-he tui ńg-ngìn chho ke , tiên-to , ńg-ngìn he tui nàm-ngìn lòi chho ke ;
46011009	nàm-ngìn m̀-he vi ńg-ngìn chho ke , chúng-he , ńg-ngìn he vi-tó nàm-ngìn lòi chho ke .
46011010	Só-yî , vi-tó thiên-sṳ́ ke yèn-ku , fu-ngìn-kâ yin-kôi oi miâng thèu-kîn , lòi péu-sṳ kì sun-fu̍k ló-kûng ke khièn-vî .
46011011	Khì-sṳ̍t , chhai Chú ke tî-poi , nàm-ngìn lâu ńg-ngìn fu-siông yí-kho , pí-chhṳ́ sî-yeu .
46011012	Yîn-vi ńg-ngìn he tui nàm-ngìn lòi chho ke , thùng-sṳ̀ nàm-ngìn he tui fu-ngìn-kâ lòi chhut-se ke , chúng-he van-vu̍t chhiòn-phu he tui Song-ti lòi ke .
46011013	Ngì-têu chhṳ-kâ phan-ton ! Ńg-ngìn hiong Song-ti khì-tó , m̀ miâng-thèu chho̍k mò ?
46011014	Ngì-têu ke pún-sin kám m̀-he chṳ́-sṳ ngì-têu , nàm-ngìn liù chhòng thèu-nà-mô he kì ke kien-seu ,
46011015	chúng-he ńg-ngìn liù chhòng thèu-nà-mô chhiu-he kì ke yùng-kông mâ ? Yîn-vi chhòng thèu-nà-mô cho-tet châ-tén kì ke thèu-nà .
46011016	Na yû-ngìn oi phien-pok , ngài chṳ́-yû kóng , ngài-têu lâu Song-ti ke chung kau-fi mò phe̍t ke kûi-thin .
46011017	Hâ-poi , ngài só-oi fûn-fu ke , m̀-he oi chhṳ̂n-chan ngì-têu , yîn-vi ngì-têu ke chhi-fi sṳ̍t-chhai yû sún-hoi mò li-yit .
46011018	Thi-yit , ngài thâng-kóng , ngì-têu chhai kau-fi chhi-fi ke sṳ̀ kiet-tóng fûn-phai . Ngài siông-sin liá-ke fa yû yit-phu-fun he yû-yáng ke .
46011019	( Ngì-têu chûng-kiên yû fûn-phai he nàn-miên ke ; liá fán-chón voi hién-chhut má-ngìn ke chú-chông kha chho̍k . )
46011020	Án-ngiòng , ngì-têu chhi-fi ke sṳ̀ , chhiu m̀-he sṳ̍t Chú ke Vân-chhôn .
46011021	Yîn-vi ngì-têu sṳ̍t ke sṳ̀ , tak-sà siên sṳ̍t chhṳ-kâ tai-lòi ke tûng-sî , kiet-kó yû-têu ngìn ngo-tú-sṳ́ , yû-têu ngìn sṳ̍t chiú-chui .
46011022	Ngì-têu oi sṳ̍t oi lîm , cho-má-ke m̀-oi chhai vuk-hâ ? Ya-he ngì-têu ku-yi oi méu-sṳ Song-ti ke kau-fi , thùng-sṳ̀ oi pûn khiùng-khú-ngìn kien-seu he-mò ? Ngài tui ngì-têu oi ngióng-pân kóng nè ? Oi chhṳ̂n-chan ngì-têu mâ ? Ngài sṳ̍t-chhai mò fap-thu chhṳ̂n-chan ngì-têu !
46011023	Ngài só chhòn-pûn ngì-têu ke , he ngài tui Chú liâng-su ke : Chú Yâ-sû pûn-ngìn chhut-mai ke am-pû , nâ-hí piáng-è ,
46011024	kám-chhia Song-ti heu , chhiu pak-khôi , kóng : " Liá he ngài ke sṳ̂n-thí , he vi ngì-têu hî-sên ke ; ngì-têu oi án-ngiòng hàng , lòi ki-ngiam ngài . "
46011025	Sṳ̍t-páu heu , kì cheu-yong nâ-hí pî-é , kóng : " Liá pî he Song-ti yung ngài ke hiet só-li̍p ke sîn-yok ; ngì-têu tak-pái lîm ke sṳ̀ , oi án-ngiòng hàng , lòi ki-ngiam ngài . "
46011026	Só-yî , ngì-têu tak-pái sṳ̍t liá-ke piáng , lîm liá-ke pî , he siên-ko Chú ke sí , chhṳ̍t-to Chú chai-lòi .
46011027	Só-yî , mò-lun má-ngìn , na mò yung kin-khièn ke sîm sṳ̍t Chú ke piáng , lîm Chú ke pî , kì chhiu-he tet-chhui Chú ke sṳ̂n-thí lâu Chú ke hiet .
46011028	Mî-yit-ke ngìn yin-tông siên sén-chhat chhṳ-kâ , yèn-heu chang sṳ̍t liá-ke piáng , lîm liá-ke pî .
46011029	Na-he kì sṳ̍t liá piáng lîm liá pî ke sṳ̀ , mò khok-ngin só-sṳ̍t só-lîm ke thùng Chú sṳ̂n-thí ke koân-he , kì chhiu-he chhṳ ngiâ sṳ́m-phan .
46011030	Chhiu-he yîn-vi án-ngiòng , ngì-têu chûng-kiên chang voi yû án-tô ngìn sṳ̂n-thí ngiôn-ngio̍k , pot-phiang , sí-thet ke ya yû .
46011031	Ngài-têu na siên fán-sén chhṳ-kâ , chhiu m̀-voi su sṳ́m-phan .
46011032	Chúng-he , ngài-têu su sṳ́m-phan , he pûn Chú kón-kau , oi pûn ngài-têu m̀-sṳ́ thùng sṳ-kiên-ngìn khiung-ha su thin-chhui .
46011033	Só-yî , ngài ke hiûng-thi chí-moi â , ngì-têu chhi-si̍p lòi sṳ̍t Chú ke Vân-chhôn ke sṳ̀ , yin-tông pí-chhṳ́ tén-heu .
46011034	Na yû-ngìn tú-kî , yin-kôi chhai vuk-hâ siên sṳ̍t , miên-tet chhi-fi ke sṳ̀ , su Song-ti sṳ́m-phan . Khì-thâ ke sṳ , tén ngài to , chang lòi kié-kiet .
46012001	Hiûng-thi chí-moi â , koân-he Sṳn-Lìn ke ên-su , ngài hî-mong ngì-têu voi mìn-pha̍k .
46012002	Ngì-têu tî , ngì-têu thèu-pái sin yi-kau ke sṳ̀ , sòng-sòng su mì-fe̍t hàng-to chhâ-lu hi , su ke-têu mò sâng-miang ke ngiéu-siong hot-chṳ .
46012003	Ngài lâu ngì-têu kóng , mî-yit-ke pûn Song-ti ke Lìn kám-thung ke ngìn yit-thin m̀-voi kóng " Yâ-sû yin-kôi su chu-chú " . Khiung-yong , na m̀-he Sṳn-Lìn kám-thung , ya mò ngìn nèn sṳ̀n-ngin " Yâ-sû he Chú " .
46012004	Ên-su yû chhin-tô chúng , chúng-he su ên-su ke he khiung yit-vi Sṳn-Lìn .
46012005	Sṳ-fung yû chhin-tô chúng , chúng-he só sṳ-fung ke he khiung yit-vi Chú .
46012006	Kûng-chok yû chhin-tô chúng , chúng-he chhai van-mìn chûng-kiên pûn van-sṳ yun-hàng ke he khiung yit-vi Song-ti .
46012007	Sṳn-Lìn hién-mìn chhai tak-sà sṳ̂n-song ke fông-sṳt sûi-yèn mò khiung-yong , chúng-he muk-tit he khiung-yong , he oi pûn thai-kâ tet-tó li-yit .
46012008	Sṳn-Lìn su liá ngìn chṳ-fi ke sin-sit ; chúng-he khiung yit-vi Sṳn-Lìn su nang-ngoi yit-ke ngìn chṳ-sṳt ke sin-sit .
46012009	Khiung yit-vi Sṳn-Lìn su liá-ke ngìn sin-sîm , su nang-ngoi yit-ke ngìn yî-phiang ke nèn-li̍t ;
46012010	khiung yit-vi Sṳn-Lìn su-pûn liá-ke ngìn hàng sṳ̀n-chiak ke nèn-li̍t , pûn nang-ngoi yit-ke ngìn chhòn Song-ti tho-lî ke ên-su ; yû-ngìn tet-tó fûn-phe̍t chung lìn ke nèn-li̍t ; yû-ngìn voi kóng su̍k-lìn ke ngî-ngièn ; ya yû-ngìn voi kié-sṳt su̍k-lìn ke ngî-ngièn .
46012011	Chúng-he , liá yit-chhiet he khiung yit-vi , thu̍k-yit ke Sṳn-Lìn só yun-hàng , cheu chhṳ-kâ ke chṳ́-yi su-pûn tak-sà ke .
46012012	Ngìn chṳ́-yû yit-ke sṳ̂n-thí , chúng-he yû chhin-tô kî-thí ; kî-thí sûi-yèn chhin-tô , hàn-he yit-ke sṳ̂n-thí . Kî-tuk ke sṳ̂n-thí ya he chhiong án-ngiòng .
46012013	M̀ tân-chhiang án-ngiòng , ngài-têu mò-lun he Yù-thai-ngìn ya-he Ngoi-pâng-ngìn , he cho nù-li ke ya-he chhṳ-yù-ngìn , chhiòn-phu yí-kîn thûng-ko khiung yit-vi Sṳn-Lìn lòi liâng sé-lî , sàng-cho yit-ke sṳ̂n-thí , khiung-ha hióng-su khiung yit-vi Sṳn-Lìn .
46012014	Sṳ̂n-thí m̀-he chṳ́-yû yit-ke kî-thí , hàn-he yû chhin-tô kî-thí .
46012015	Na-he kiok kóng : " Ngài m̀-he sú , só-yî ngài mò su̍k sṳ̂n-thí " , kì m̀-voi yîn-vi án-ngiòng chhiu mò su̍k sṳ̂n-thí .
46012016	Na-he ngí-kûng kóng : " Ngài m̀-he muk-chû , só-yî ngài mò su̍k sṳ̂n-thí " , kì ya m̀-voi yîn-vi án-ngiòng chhiu mò su̍k sṳ̂n-thí .
46012017	Na-he kûi-sṳ̂n thûng-thí he muk-chû , oi ngióng-pân thâng nè ? Na-he kûi-sṳ̂n thûng-thí he ngí-kûng , oi ngióng-pân phi nè ?
46012018	Chúng-he , Song-ti cheu chhṳ-kâ ke chṳ́-yi , chiông ke-têu mò khiung-yong ke kî-thí chhiòn-phu ôn chhai ngìn ke sṳ̂n-song .
46012019	Na-he kûi-sṳ̂n ke kî-thí chhiòn-phu khiung-yong , ngióng-pân cho-tet son-cho sṳ̂n-thí nè ?
46012020	Sṳ-sṳ̍t-song , kî-thí yû chhin-tô , sṳ̂n-thí chṳ́-yû yit-ke .
46012021	Só-yî , muk-chû cho-m̀-tet tui sú kóng : " Ngài mò sî-yeu ngì ! " Thèu-nà ya cho-m̀-tet tui kiok kóng : " Ngài mò sî-yeu ngì ! "
46012022	Tiên-to , sṳ̂n-song ke-têu chhiong-he kha ngiôn-ngio̍k ke kî-thí , hàn-kha he cho-m̀-tet khiet-séu ke .
46012023	Ngài-têu ke sṳ̂n-thí , ke-têu khon-lòi mò án chhung-yeu ke phu-fun , fán-chón tet-tó ngài-têu thi̍t-phe̍t ke cheu-ku ; ke-têu mò thí-mien ke phu-fun , fán-chón tet-tó ngài-têu ke koân-sîm ;
46012024	ke-têu kha hó-khon ke phu-fun , chhiu mò sî-yeu tá-pan . Song-ti chhiu-he án-ngiòng ôn-phài ngài-têu ke sṳ̂n-thí , pûn ke-têu kha ché ke kî-thí fán-chón yû kha thai ke kông-yùng ;
46012025	Kì ke muk-tit he oi pûn sṳ̂n-thí m̀-voi fûn-lie̍t , kok kî-thí fán-chón voi fu-siông cheu-ku .
46012026	Yit-ke kî-thí su-khú , só-yû ke kî-thí chhiu siông-khiung su-khú ; yit-ke kî-thí tet kông-yùng , só-yû ke kî-thí chhiu siông-khiung khoai-lo̍k .
46012027	Ngì-têu chhiu-he Kî-tuk ke sṳ̂n-thí , mî-yit-ke ngìn he sṳ̂n-thí ke kî-thí .
46012028	Chhai kau-fi tî-poi , Song-ti só ôn-phài ke , thi-yit he sṳ́-thù , thi-ngi he siên-tî , thi-sâm he kau-sṳ̂ ; chiap-hâ-hi he hàng sṳ̀n-chiak ke , yû yî-phiang ên-su ke ; hàn-yû pông-chhu ngìn ke , kón-lî sṳ-vu ke , pin kóng su̍k-lìn ngî-ngièn ke .
46012029	M̀-he thai-kâ chhiòn-phu cho sṳ́-thù , cho siên-tî , ya-he cho kau-sṳ̂ ; ya m̀-he chhiòn-phu yû nèn-li̍t hàng sṳ̀n-chiak ,
46012030	yî-phiang , kóng su̍k-lìn ke ngî-ngièn , ya-he kié-sṳt su̍k-lìn ke ngî-ngièn .
46012031	Sûi-yèn he án-ngiòng , ngì-têu oi pet-chhiet chûi-khiù ke-têu kha chhung-yeu ke ên-su . Chiap-hâ-hi , ngài oi chṳ́-sṳ ngì-têu chṳ-san ke tho-lu .
46013001	Ngài chhiu-he voi kóng sṳ-kiên kok-chúng ke fa , sṳm-chṳ he thiên-sṳ́ ke fa , na-he mò oi-sîm , ngài ke fa chhiu-chhiong chhàu ngìn ke thùng-lò lâu hióng ke chhê-é khiung-yong .
46013002	Ngài chhiu-he yû siên-tî kóng-tho ke chhòi-thiau , yu voi liáu-kié kok-chúng o-meu lâu chṳ-sṳt , sṳm-chṳ yû kiên-khiòng ke sin-sîm voi yì-sân tó-hói , na-he mò oi-sîm , ngài chhiu m̀-son má-ke .
46013003	Ngài chhiu-he chiông só-yû ke chhòi-sán nâ-lòi kiu-chi ngìn , sṳm-chṳ hî-sên chhṳ-kâ ke sṳ̂n-thí pûn-ngìn sêu , na-he mò oi-sîm , ngài só-cho ke chhiu mò má-ke li-yit .
46013004	Yû oi-sîm chhiu voi yû thûn-ngiûn lâu chhṳ̀-pî ; yû oi-sîm chhiu m̀-voi chhit-tu , m̀-voi khoâ-khiéu , m̀-voi kiêu-ngau ,
46013005	m̀-voi cho kien-seu ke sṳ , m̀-voi chhṳ-sṳ̂ , m̀-voi sùi-phien fat-khién , mò ki-tén phe̍t-ngìn ke ko-sṳt ,
46013006	m̀ fôn-hí put-ngi , chṳ́-yû fôn-hí chṳ̂n-lî .
46013007	Yû oi-sîm chhiu voi pâu-yùng yit-chhiet , fàm-sṳ yû sin-sîm , sṳ-sṳ chhùn hî-mong , yong-yong nèn ngiûn-nai .
46013008	Oi-sîm yún-yén chhùn-chhai . Kóng-tho ke chhòi-thiau he chhiam-sṳ̀ ke ; su̍k-lìn ke ngî-ngièn yû yit-ngit voi thìn-chṳ́ ; chṳ-sṳt ya voi mò lu-yung .
46013009	Yîn-vi ngài-têu ke chṳ-sṳt yû-han , kóng-tho ke ên-su ya yû-han ;
46013010	chúng-he , vàn-chhiòn ke yit lòi-to , yû-han ke chhiu voi mò-thet hi .
46013011	Ngài cho se-ngìn-è ke sṳ̀-chiet , kóng-fa chhiong se-ngìn-è , sîm-sṳ̂ chhiong se-ngìn-è , yi-ngiam chhiong se-ngìn-è ; sṳ̀n-ngìn yî-heu , ngài chhiu chiông se-ngìn-è ke sṳ fit-thet-hi .
46013012	Ngài-têu liá-ha só khon-tó ke , chhiu chhiong cheu thùng-kiang só khon-tó ke yáng-siong , mùng-mùng ; chiông-lòi chhiu voi mien tui mien khon-to chhîn-chhîn chhú-chhú . Ngài liá-ha tui Song-ti ke ngin-sṳt mò vàn-chhiòn ; chiông-lòi chhiu voi vàn-chhiòn , chhiu chhiong Song-ti vàn-chhiòn ngin-sṳt ngài yit-yong .
46013013	Sin-sîm , hî-mong , lâu oi-sîm , liá sâm-yong he yún-yén chhùn-chhai ke ; khì-chûng chui chhung-yeu ke he oi-sîm .
46014001	Ngì-têu oi chûi-khiù oi-sîm . Ngì-têu ya oi hot-mu Sṳn-Lìn ke ên-su , thi̍t-phe̍t he chhòn-kóng Song-ti chṳ̂n-tho ke ên-su .
46014002	Ke yung su̍k-lìn ke ngî-ngièn kóng-fa ke , m̀-he tui ngìn kóng-fa , he tui Song-ti kóng , yîn-vi mò-ngìn thâng-é-sṳt ; kì he thûng-ko Sṳn-Lìn ke nèn-li̍t kóng o-meu ke sṳ .
46014003	Chúng-he , chhòn-kóng Song-ti chṳ̂n-tho ke , he tui ngìn kóng-fa , lòi chho-chhiu , kú-li , lâu ôn-ví kì-têu .
46014004	Yung su̍k-lìn ke ngî-ngièn lòi kóng ke he chho-chhiu chhṳ-kâ , chúng-he chhòn-kóng Song-ti chṳ̂n-tho ke he chho-chhiu kau-fi .
46014005	Ngài hî-mong ngì-têu chhiòn-phu voi kóng su̍k-lìn ke ngî-ngièn , chúng-he ngài hàn-kha oi ngì-têu yû chhòn-kóng Song-ti chṳ̂n-tho ke ên-su . Yîn-vi , yung su̍k-lìn ke ngî-ngièn kóng-fa , oi yû-ngìn fân-yi̍t , kau-fi chang voi tet-tó chho-chhiu ; na mò fân-yi̍t , chhòn-kóng Song-ti chṳ̂n-tho ke chhiu yàng-ko kóng su̍k-lìn ngî-ngièn ke .
46014006	Hiûng-thi chí-moi â , ngài hi ngì-têu ke-vi ke sṳ̀ , na chṳ́-yû yung su̍k-lìn ke ngî-ngièn kóng-fa , mò tui ngì-têu kóng Song-ti ke khí-sṳ , chṳ-sṳt , yi-ngièn , ya-he kau-sṳ , tui ngì-têu yû má-ke li-yit nè ?
46014007	Lièn ke-têu mò sâng-miang ke ngo̍k-hi , chhiong tha̍k-é ya-he hièn-khìm , só fat-chhut ke sâng na mò kô-tâi ke fûn-phe̍t , só phùn ke ya-he só thàn ke ngióng-voi thâng-é-sṳt he má-ke nè ?
46014008	Ho-thùng phùn chhut-lòi ke yîm na mò chún , má-ngìn tî oi chún-phi siông-chhṳ̀ nè ?
46014009	Khiung-yong , ngì-têu yung sa̍t-mà kóng-fa , na mò yung ngìn thâng-é-sṳt ke fa kóng , má-ngìn tî ngì-têu kóng má-ke nè ? Ngì-têu chhiu-he tui khûng-hi kóng-fa lé !
46014010	Sṳ-kiên yû chhin-tô mò khiung-yong ke ngî-ngièn , chúng-he mò yit-yong m̀-he oi péu-tha̍t yi-sṳ ke .
46014011	Na-he ngài thâng-m̀-sṳt ke-chúng ngî-ngièn , tui kóng ke-chúng fa ke ngìn lòi kóng , ngài he ngoi-koet-ngìn , tui ngài lòi kóng , kì ya he ngoi-koet-ngìn .
46014012	Ki-yèn ngì-têu hot-mu Sṳn-Lìn ke ên-su , ngì-têu chhiu yin-tông tô chûi-khiù ke-têu chho-chhiu kau-fi ke ên-su .
46014013	Só-yî , kóng su̍k-lìn ngî-ngièn ke , chhiu-oi khiù Song-ti su kì fân-yi̍t ke nèn-li̍t .
46014014	Na-he ngài yung su̍k-lìn ke ngî-ngièn khì-tó , ngài he yung ngài ke lìn khì-tó , chúng-he ngài ke lî-chṳ pin mò chok-yung .
46014015	Oi ngióng-pân chang hó nè ? Ngài oi yung lìn khì-tó , ya oi yung lî-chṳ khì-tó ; ngài oi yung lìn chhong-kô , ya oi yung lî-chṳ chhong-kô .
46014016	Na m̀-he án-ngiòng , ngì tân-chhiang yung lìn kám-chhia Song-ti ke sṳ̀ , chhai chhi-fi chûng thâng-m̀-sṳt su̍k-lìn ngî-ngièn ke ngìn , kì ki-yèn m̀-tî ngì kóng má-ke , oi ngióng-pân lâu ngì thùng-sîm kóng " Â-mén " nè ?
46014017	Án-ngiòng , chhiu-son ngì tui Song-ti kám-chhia ke khì-tó he chhin hó ke , phe̍t-ngìn ya m̀-voi tet-tó chho-chhiu .
46014018	Ngài kám-chhia Song-ti , ngài kóng su̍k-lìn ke ngî-ngièn pí ngì-têu thai-kâ kha-tô .
46014019	Chúng-he , chhai kau-fi ke chhi-fi chûng , ngài kha oi kóng ngìn thâng-é-sṳt ke fa ; yung lî-chṳ kóng ńg-ki kau-thô ngìn ke fa kha yàng kóng chhiên-van-ki su̍k-lìn ke ngî-ngièn .
46014020	Hiûng-thi chí-moi â , ngì-têu ke sṳ̂-sióng m̀-hó chhiong se-ngìn-è . Chhai fái-sṳ fông-mien oi chhiong se-ngìn-è , chúng-he sṳ̂-sióng oi chhiong thai-ngìn án sṳ̀n-su̍k .
46014021	Sṳn-kîn yû ki-chai : Chú kóng : Ngài oi thûng-ko ngoi-koet-ngìn ke choi-sùn , tui liá ngìn-mìn kóng phe̍t-yong ke ngî-ngièn ; chúng-he , kì-têu hàn-he m̀ thâng-chhiùng Ngài .
46014022	Án-ngiòng khon-lòi , kóng su̍k-lìn ke ngî-ngièn m̀-he vi-tó sin-thù , he oi pûn m̀ sin ke ngìn cho chṳn-kí . Chúng-he , chhòn-kóng Song-ti ke chṳ̂n-tho m̀-he vi-tó m̀ sin ke ngìn , he oi pûn sin-thù cho chṳn-kí .
46014023	Ká-sṳ́ chhiòn kau-fi chhi-fi ke sṳ̀ , thai-kâ lûng-chúng kóng su̍k-lìn ke ngî-ngièn , yit-pân ngìn ya-he m̀ sin ke ngìn ngi̍p-lòi , kám m̀-he voi kóng ngì-têu pot-tiên lé he-mò ?
46014024	Na-he thai-kâ chhiòn-phu chhòn-kóng Song-ti ke chṳ̂n-tho , m̀ sin ke ngìn ya-he yit-pân ngìn ngi̍p-lòi , kì voi yîn-vi só thâng-tó ke fa lòi fán-sén chhṳ-kâ ke chhui , liòng-sîm su chit-phi ;
46014025	sîm-nui khong-tén ke sṳ yit hién-mìn chhut-lòi , kì chhiu voi phu̍k-tén kin-pai Song-ti , sṳ̀n-ngin kóng : " Song-ti chṳn-kîn chhai ngì-têu chûng-kiên ! "
46014026	Hiûng-thi chí-moi â , ngài ke yi-sṳ he má-ke nè ? Ngì-têu chhi-fi ke sṳ̀ , yû-ngìn hien-sṳ̂ , yû-ngìn kau-hiun , yû-ngìn tet-tó Song-ti ke khí-sṳ , yû-ngìn kóng su̍k-lìn ke ngî-ngièn , ya yû-ngìn fân-yi̍t . Yit-chhiet oi vi-tó chho-chhiu kau-fi lòi cho chang chho̍k .
46014027	Na yû-ngìn oi kóng su̍k-lìn ke ngî-ngièn , chui-tô lióng-sâm-ke ngìn kóng chhiu hó lé , oi lùn-liù lòi kóng , ya oi yû-ngìn fân-yi̍t .
46014028	Na-he mò-ngìn fân-yi̍t , kóng su̍k-lìn ngî-ngièn ke chhai fi-chûng chhiu oi tiâm-tiâm , chhṳ-kâ lâu Song-ti kóng chhiu hó .
46014029	Chhòn-kóng Song-ti chṳ̂n-tho ke , ya he lióng-sâm-sà kóng chhiu hó , khì-thâ ke ngìn chhiu oi ngin-chṳ̂n phan-ton kì-têu só kóng ke .
46014030	Chhai-chho ke , na nang-ngoi yû-ngìn tet-tó Song-ti ke khí-sṳ , siên kóng ke chhiu oi tiâm-hâ-lòi .
46014031	Ngì-têu oi yit-sà yit-sà lùn-tén lòi kóng Song-ti ke chṳ̂n-tho , án-ngiòng , thai-kâ chhiu fu-siông tet-tó ho̍k-si̍p , tet-tó kú-li .
46014032	Chhòn-kóng Song-ti chṳ̂n-tho ke ngìn , yin-tông yok-suk chhṳ-kâ ke ên-su ;
46014033	yîn-vi Song-ti só-oi ke m̀-he fun-lon , he fò-phìn . Án-ngiòng , chhiu lâu chung sṳn-thù ke kok kau-fi khiung-yong ,
46014034	fu-ngìn-kâ chhai chhi-fi chûng oi tiâm-tiâm ; yîn-vi cheu Yù-thai-ngìn ke fap-li̍t só kûi-thin , kì-têu oi sun-chhiùng , cho-m̀-tet kóng-fa .
46014035	Kì-têu na sióng-oi mìn-pha̍k má-ke sṳ-chhìn , chón-hi chang mun ló-kûng chhiu hó ; yîn-vi kì-têu chhai chhi-fi chûng kóng-fa he chhin mò lî-mau ke sṳ .
46014036	Song-ti ke chṳ̂n-tho kám-he tui ngì-têu lòi ke ? Kám-he tân-tân chhòn-pûn ngì-têu ?
46014037	Na yû-ngìn chhṳ-ngin he chhòn-kóng Song-ti chṳ̂n-tho ke , ya-he ngin-vì kì yû su̍k-lìn ke ên-su , kì chhiu yin-kôi sṳ̀n-ngin ngài siá pûn ngì-têu ke he Chú só min-lin ke .
46014038	Na-he kì m̀ sṳ̀n-ngin , ngì-têu chhiu m̀-sṳ́ tap kì .
46014039	Chúng-kóng , ngài ke hiûng-thi chí-moi â , ngì-têu yin-kôi chûi-khiù chhòn-kóng Song-ti chṳ̂n-tho ke ên-su , ya m̀-hó fán-tui ngìn kóng su̍k-lìn ke ngî-ngièn .
46014040	Fàm-sṳ oi cheu chṳt-si , kûi-kûi kí-kí lòi cho .
46015001	Hiûng-thi chí-moi â , ngài oi ngì-têu ki-tet ngài yî-chhièn chhòn-pûn ngì-têu ke fuk-yîm ; liá fuk-yîm ngì-têu yí-kîn liâng-su , ya yung kì lòi cho sin-sîm ke kî-chhú .
46015002	Na-he ngì-têu chṳp-sú liá fuk-yîm , chhiu-he ngài só chhòn-pûn ngì-têu ke tho-lî , ngì-têu yit-thin voi tet-kiu ; chhù-fî ngì-têu ke sin he chhín-chhín chhái-chhái ke .
46015003	Ngài só liâng-su ke tho-lî , ngài yí-kîn chhòn-pûn ngì-têu , chui chhung-yeu ke chhiu-he : Cheu Sṳn-kîn só kóng , Kî-tuk yí-kîn vi ngài-têu ke chhui sí lé ,
46015004	pin pûn-ngìn mài-chong lé ; yu cheu Sṳn-kîn só kóng , thi-sâm-ngit fu̍k-fa̍t lé .
46015005	Kì sṳt hién-hien pûn Pí-tet khon , yu hién-hien pûn sṳ̍p-ngi-ke sṳ́-thù khon .
46015006	Yî-heu , kì sṳt yit-pái tui ńg-pak-làng ke thèn kì ke ngìn hién-hien ; liá-têu ngìn thai-phu-fun hàn chhôi , sûi-yèn yû-têu yí-kîn ko-sṳ̂n lé .
46015007	Heu-lòi , kì hién-hien pûn Ngâ-kok khon , yu tui só-yû ke sṳ́-thù hién-hien .
46015008	Chui-mî , kì ya hién-hien pûn ngài khon ; ngài chhiong-he yit-ke màng chiuk-ngie̍t chhiu chhut-se ke ngìn .
46015009	Chhai sṳ́-thù chûng-kiên , ngài he chui se ke , khâm-m̀-tet chhṳ̂n-cho sṳ́-thù , yîn-vi ngài sṳt pet-hoi Song-ti ke kau-fi .
46015010	Chúng-he , ngài sàng-cho kîm-pû-ngit ke ngài , he cheu Song-ti ke ên-tién . Kì su-pûn ngài ke ên-tién mò lo̍k-khûng ; fán-chón , ngài pí khì-thâ ke sṳ́-thù hàn-kha sîn-khú kûng-chok ; khì-sṳ̍t , m̀-he ngài , he Song-ti ke ên-tién thùng ngài khiung-ha kûng-chok .
46015011	Kiet-kó khiung-yong , mò-lun he ngài ya-he phe̍t ke sṳ́-thù , ngài-têu án-ngiòng chhòn , ngì-têu ya án-ngiòng sin .
46015012	Ki-yèn ngài-têu chhòn-kóng Kî-tuk yí-kîn tui sí fu̍k-fa̍t , ngióng-pân ngì-têu chûng-kiên yû-ngìn kóng mò sí-ngìn fu̍k-fa̍t liá-khien sṳ nè ?
46015013	Na-he mò sí-ngìn fu̍k-fa̍t liá-khien sṳ , Kî-tuk chhiu mò fu̍k-fa̍t lé .
46015014	Kî-tuk na mò fu̍k-fa̍t , ngài-têu só chhòn ke chhiu-he khûng ke , ngì-têu só sin ke ya he khûng ke .
46015015	Ká-sṳ́ mò sí-ngìn fu̍k-fa̍t liá-khien sṳ , Song-ti chhiu mò sṳ́ Kî-tuk fu̍k-fa̍t lé , yîn-vi , na-he mò sí-ngìn fu̍k-fa̍t liá-khien sṳ , Kî-tuk chhiu mò fu̍k-fa̍t lé . Án-ngiòng , ngài-têu kien-chṳn Song-ti yí-kîn sṳ́ Kî-tuk fu̍k-fa̍t , chhiu pien-cho ngài-têu he vi Song-ti cho ká kien-chṳn lé .
46015016	
46015017	Kî-tuk na mò fu̍k-fa̍t , ngì-têu ke sin-ngióng chhiu mò ka-chhṳ̍t , ngì-têu hàn mì-sṳt chhai chhui ke tî-poi .
46015018	Liá yi-sṳ chhiu-he , ke-têu ko-sṳ̂n ke Kî-tuk-thù ya lûng-chúng me̍t-mòng lé .
46015019	Ngài-têu sin Kî-tuk ke ngìn na chṳ́-yû chhai kîm-sên yû hî-mong , ngài-têu chhiu pí sṳ-kiên khì-thâ ke ngìn hàn-kha khó-lièn lé .
46015020	Sṳ-sṳ̍t-song , Kî-tuk yí-kîn tui sí fu̍k-fa̍t ; liá he oi pó-chṳn ko-sṳ̂n-thet ke ngìn ya oi thèn kì fu̍k-fa̍t .
46015021	Ki-yèn sí he tui yit-ke ngìn lòi , sí-ngìn ke fu̍k-fa̍t ya he tui yit-ke ngìn lòi .
46015022	Khiung-yong , chung-ngìn ke sí he yîn-vi kì-têu thùng Â-tông kiet-lièn , chung-ngìn ke fu̍k-fa̍t he yîn-vi kì-têu thùng Kî-tuk kiet-lièn .
46015023	Chúng-he , tak-sà oi cheu sun-si lòi fu̍k-fa̍t : Thèu-yit-ke he Kî-tuk ; yèn-heu , chhai kì chai-lòi ke sṳ̀ , chang he su̍k kì ke ngìn .
46015024	Yèn-heu ma̍t-khì voi to ; ke-sṳ̀ Kî-tuk oi sêu-me̍t yit-chhiet lìn-kie ke chṳp-chṳn-chá , chóng-khièn-chá , lâu yû nèn-li̍t ke , chiông vòng-khièn kâu-vàn Â-pâ Song-ti .
46015025	Yîn-vi Kî-tuk tit-khok oi chóng-khièn , chhṳ̍t-to Song-ti yàng-ko yit-chhiet sù-thi̍t , pûn kì-têu hòng-fu̍k chhai kì ke kiok-hâ .
46015026	Chui-mî su fí-me̍t ke sù-thi̍t chhiu-he sí .
46015027	Yîn-vi Sṳn-kîn kóng : " Song-ti sṳ́ van-vu̍t chhiòn-phu hòng-fu̍k chhai kì ke kiok-hâ . " Chhin mìn-hién ke , liá-vi só-kóng ke " van-vu̍t " mò pâu-hàm Song-ti chhṳ-kâ , yîn-vi sṳ́ van-vu̍t hòng-fu̍k chhai Kî-tuk kiok-hâ ke chhiu-he Kì .
46015028	To van-vu̍t hòng-fu̍k Kî-tuk ke sṳ̀ , Lai-é pún-sṳ̂n ya oi sun-fu̍k sṳ́ van-vu̍t hòng-fu̍k kì ke Song-ti , hó pûn Song-ti vàn-chhiòn thúng-chhṳ yit-chhiet .
46015029	Na m̀-he án-ngiòng , ke-têu thoi sí-ngìn liâng-su sé-lî ke yû má-ke yi-sṳ nè ? Kì-têu só hî-mong ke he má-ke nè ? Na-he mò sí-ngìn fu̍k-fa̍t liá-khien sṳ , kì-têu ngióng-pân hàn thoi sí-ngìn liâng-su sé-lî cho má-ke ?
46015030	Ngài-têu yu ngióng-pân oi sṳ̀-sṳ̀ khiet-khiet mo-hiám nè ?
46015031	Hiûng-thi chí-moi â , ngài tak-ngit tû mien-tui sí ! Ngài kám án-ngiòng kóng , yîn-vi ngài só khoâ-khiéu ke he ngì-têu thùng ngài khiung-ha chhai ngài-têu Chú Kî-tuk Yâ-sû sâng-miang tî-poi .
46015032	Ngài chhai Yî-fut-só thùng ke-têu ham-cho " yâ-sâng ke khìm-chhu " piang-miang , na-he cheu ngìn ke thung-kî , tui ngài yû má-ke li-yit nè ? Na mò sí-ngìn fu̍k-fa̍t liá-khien sṳ , ngài-têu chhiong siu̍k-ngî só kóng : " Hien sṳ̍t hien hó , voi sí sèu-chó ! " án-ngiòng hàng chhiu hó lé .
46015033	M̀-hó pûn-ngìn phien-hi ; oi ki-tet : " Fái phèn-yû voi phai-fai hó tet-hen ! "
46015034	Hó-siáng lé , oi hàng chṳn-lu , m̀-hó chai fam-chhui ; yîn-vi ngì-têu chûng-kiên yû ngìn mò ngin-sṳt Song-ti . Ngài kóng liá-ke fa he oi pûn ngì-têu tî kien-seu .
46015035	Yû ngìn voi mun : " Sí-ngìn oi ngióng-pân fu̍k-fa̍t nè ? Kì-têu voi yû ngióng-pân ke hìn-thí nè ? "
46015036	Ngì ngióng án ngong ! Ngì ve chhai nài tî-poi ke chúng-chṳ́ , na mò siên sí-thet , chhiu mò fap-thu sâng chhut-lòi .
46015037	Ngì só ve ke he ma̍k-é , ya-he phe̍t-yong ke chúng-chṳ́ , lûng-chúng he yit-lia̍p yit-lia̍p ke , pin m̀-he heu-lòi só sâng chhut-lòi ke hìn-thí .
46015038	Chúng-he , Song-ti cheu chhṳ-kâ ke yi-sṳ pûn kì hìn-thí ; Kì pûn kok-yong chúng-chṳ́ yû kok-yong ke hìn-thí .
46015039	Kok-yong ke thung-vu̍t ya yû mò khiung-yong ke ngiuk-thí : Ngìn yû ngìn-thí , khìm-chhu yû khìm-chhu ke hìn-thí , fî-niâu yû fî-niâu ke hìn-thí , ǹg yû ǹg ke hìn-thí .
46015040	Hàn-yû thiên-táng ke hìn-thí , lâu thi-song ke hìn-thí ; chúng-he thiên-táng ke hìn-thí yû yit-chúng ke yùng-kông , thi-song ke hìn-thí yû nang-ngoi yit-chúng ke chiâng .
46015041	Ngit-thèu yû ngit-thèu ke kông , ngie̍t-kông yû ngie̍t-kông ke kông , sên-é yû sên-é ke kông ; sṳm-chṳ liá-chak sên-é lâu ke-chak sên-é ke kông ya mò khiung-yong .
46015042	Sí-ngìn ke fu̍k-fa̍t ya he án-ngiòng . Mài-chong ke sṳ̂n-thí he voi fú-lan ke ; fu̍k-fa̍t heu ke sṳ̂n-thí he m̀-voi hiú-lan ke .
46015043	Mài-lo̍k-hi ke he chhin mò thí-mien ke , fu̍k-fa̍t ke he chhin yùng-kông ke ; mài-lo̍k-hi ke he ngiôn-ngio̍k ke , fu̍k-fa̍t ke he khiòng-chong ke ;
46015044	mài-lo̍k-hi ke he hiet-ngiuk ke sṳ̂n-thí , fu̍k-fa̍t ke he su̍k-lìn ke sṳ̂n-thí . Ki-yèn yû hiet-ngiuk ke sṳ̂n-thí , ya chhiu yû su̍k-lìn ke sṳ̂n-thí .
46015045	Sṳn-kîn án-ngiòng kóng : " Thèu-yit-ke ngìn Â-tông su-chho sàng-cho yû sâng-miang ke ngìn " ; chúng-he , ma̍t-heu ke Â-tông he su sâng-miang ke Lìn .
46015046	M̀-he siên yû su̍k-lìn ke ; he siên yû hiet-ngiuk ke , yèn-heu chang yû su̍k-lìn ke .
46015047	Thèu-yit-ke Â-tông he yung thi-song ke nài cho ke ; thi-ngi-ke Â-tông he tui thiên-táng lòi ke .
46015048	Ke yung nài cho ke ngióng-pân , ke-têu su̍k nài ke ngìn ya ngióng-pân ; ke tui thiên-táng lòi ke ngióng-pân , ke-têu su̍k thiên ke ngìn ya ngióng-pân .
46015049	Ngài-têu yí-kîn yû su̍k nài ke ngìn ke hìn-siong , chiông-lòi ya voi yû ke tui thiên-táng lòi ke ngìn ke hìn-siong .
46015050	Hiûng-thi chí-moi â , ngài só-oi kóng ke he : Hiet lâu ngiuk ke sṳ̂n-thí cho-m̀-tet sṳ̀n-su Song-ti ke koet , voi fú-lan ke cho-m̀-tet sṳ̀n-su m̀-voi hiú-lan ke .
46015051	Ngì-têu oi chu-yi thâng liá-khien o-meu ke sṳ : Ngài-têu pin m̀-he chhiòn-phu voi sí ; chhai yit-ha-é , yit-ngiap-muk chṳ̂ kiên , chui-heu yit-pái ho-thùng hióng ke sṳ̀-chiet , ngài-têu chhiòn-phu voi kói-pien . Chui-heu yit-pái ho-thùng yit hióng , sí-ngìn voi fu̍k-fa̍t sàng-cho m̀-voi hiú-lan ke , ngài-têu hàn sâng ke ngìn ya voi kói-pien .
46015052	
46015053	Yîn-vi voi fú-lan ke oi pien-cho m̀-voi hiú-lan ke , voi sí ke oi pien-cho m̀-voi sí ke .
46015054	To voi fú-lan ke yit pien-cho m̀-voi hiú-lan ke , ke voi sí ke yit pien-cho m̀-voi sí ke , Sṳn-kîn só kóng liá-ki fa chhiu sṳ̍t-hien lé : " Sí-mòng yí-kîn pûn sṳn-li thûn-me̍t lé ! "
46015055	Sí â ! Ngì ke sṳn-li chhai nai-vi ? Sí â ! Ngì ke thu̍k-net chhai nai-vi ?
46015056	Sí ke thu̍k-net he tui chhui lòi ke , chhui ke khièn-sṳ he tui fap-li̍t lòi ke .
46015057	Chúng-he , kám-chhia Song-ti ! Kì sṳ́ ngài-têu thûng-ko ngài-têu ke Chú Yâ-sû Kî-tuk tet-tó sṳn-li lé !
46015058	Só-yî , chhîn-oi ke hiûng-thi chí-moi â , ngì-têu oi khî-chhai , m̀-hó yèu-thung . Oi sòng-sòng ngin-chṳ̂n cho Chú ke kûng-chok ; yîn-vi tî , ngì-têu vi Chú só-cho ke kûng-chok yit-thin m̀-voi khûng-khûng .
46016001	Koân-he mu-khoán pông-chhu sin-thù ke sṳ-chhìn , ngài thèu-pái sṳt fûn-fu Kâ-lâ-thai ke kok kau-fi , ngì-têu ya oi cheu án-ngiòng hi cho .
46016002	Tak lî-pai-ngit , ngì-têu tak-sà oi cheu chhṳ-kâ ke sû-ngi̍p pí-li pat-chhut yit-têu chhièn , tú-hí-lòi , m̀-hó tén ngài hi-to ke sṳ̀ lìm-sṳ̀ chang chhìm chhièn .
46016003	Ngài hi-to ke sṳ̀ , voi phai ngì-têu só sin-ngim ke ngìn , pûn kì-têu kie-seu-sin , ham kì-têu chiông ngì-têu ke kiên-khoán tai-hi Yâ-lu-sat-lâng .
46016004	Na sî-yeu ngài ya hi , kì-têu cho-tet thùng ngài khiung-ha hi .
46016005	Ngài sióng-oi lu-ko Mâ-khì-tun . Ngài fóng-mun Mâ-khì-tun yî-heu , chhiu oi hi ngì-têu ke-vi .
46016006	Ngài khó-nèn voi chhai ngì-têu ke-vi he̍t yit-chham sṳ̀-kiên , fe̍t-chá voi chhai ke-vi ko-tûng , yèn-heu chang ki-siu̍k ngài ke lî-chhàng . Án-ngiòng , mò-lun ngài oi hi nai-vi , ngì-têu cho-tet vi ngài sung-hàng .
46016007	Ngài liá-ha mò-oi tân-tân sun-lu hi khon ngì-têu , chit-sṳ̀ chhiu lì-khôi ; Chú na hén , ngài hî-mong liù-hâ-lòi thùng ngì-têu khiung-ha he̍t yit-chham sṳ̀-kiên .
46016008	Chúng-he , ngài hàn oi liù chhai Yî-fut-só , chhṳ̍t-to Ńg-sùn-chiet ;
46016009	yîn-vi , sûi-yèn yû chhin-tô ngìn fán-tui , liá-vi ke mùn khôi chhin thai , yû chhin hó ke kî-fi hó kûng-chok .
46016010	Thì-mô-thai na hi-to ngì-têu ke-vi , hî-mong ngì-têu hó-hó chiap-thai kì , pûn kì mò kiâng má-ke , yîn-vi kì thùng ngài khiung-yong he vi Chú kûng-chok ke .
46016011	Cho-m̀-tet yû-ngìn khon-khiâng kì ; oi sung kì phìn-ôn sông-lu ki-siu̍k kì ke lî-chhàng , pûn kì chón-to ngài liá-vi lòi , yîn-vi ngài liá-ha tén kì thùng chung hiûng-thi khiung-ha lòi .
46016012	Kóng-to Â-pô-lò hiûng-thi , ngài chai-sâm kú-li kì thùng khì-thâ ke hiûng-thi khiung-ha hi fóng-mun ngì-têu , chúng-he kì kám-kok liá-ha hi mò chhin hó , yû kî-fi kì yit-thin voi hi .
46016013	Ngì-têu oi kín-siáng , oi chhai sin-ngióng táng-kô khî-chhai , oi yúng-kám , oi kiên-khiòng .
46016014	Mò-lun má-ke sṳ-chhìn , chhiòn-phu oi yung oi-sîm hi cho .
46016015	Hiûng-thi chí-moi â , ngài oi khien-va ngì-têu . Ngì-têu tî Sṳ̂-thì-fap-ná lâu kì yit-kâ ngìn ; kì-têu he Â-kâi-â thi-fông chui-siên sàng-cho Kî-tuk-thù ke yit-kâ , fî-sòng ngie̍t-sîm fu̍k-sṳ chung sṳn-thù .
46016016	Ngì-têu oi thâng-chhiùng liá-chúng ke ngìn lâu yit-chhiet sat-mâng kûng-chok ke thùng-kûng .
46016017	Sṳ̂-thì-fap-ná , Fuk-thù-nâ-tû , lâu Â-kâi-kú to ngài liá-vi lòi , ngài chhin fôn-hí . Kì-têu tú-hó pú-mân ngì-têu mò chhai liá-vi ke khiam-khiet .
46016018	Kì-têu sṳ́ ngài sîm-lìn fôn-hí , chhiu-chhiong sṳ́ ngì-têu sîm-lìn fôn-hí yit-yong . Ngì-têu oi kin-chhung liá-chúng ke ngìn .
46016019	Â-se-â-sén ke kok kau-fi lûng-chúng tui ngì-têu chhiáng-ôn ; Â-kî-lâ lâu Pak-kî-lâ lióng kûng-phò , pin chhai kì-têu vuk-hâ ke kau-fi , chhai Chú tî-poi ngie̍t-lie̍t tui ngì-têu chhiáng-ôn .
46016020	Liá-vi ke chung hiûng-thi chí-moi ya tui ngì-têu chhiáng-ôn . Ngì-têu oi sṳn-kiet siông-chîm pí-chhṳ́ chhiáng-ôn .
46016021	Ngài — Pó-lò chhîn-pit tui ngì-têu chhiáng-ôn .
46016022	Na yû m̀ kin-oi Chú ke ngìn , kì he yin-kôi su chu-chú ke . Chú â , ngien ngì lòi !
46016023	Ngien Chú Yâ-sû su ên-tién pûn ngì-têu !
46016024	Ngien ngài ke thung-siak thùng ngì-têu só-yû su̍k Kî-tuk Yâ-sû ke ngìn khiung-ha .
47001001	Ngài he Pó-lò ; ngài fung Song-ti ke chṳ́-yi cho Kî-tuk Yâ-sû ke sṳ́-thù . Ngài lâu ngài-têu ke hiûng-thi Thì-mô-thai siá sin-é pûn chhai Kô-lìm-tô-sàng Song-ti ke kau-fi lâu chhiòn Â-kâi-â só-yû ke sṳn-thù .
47001002	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu .
47001003	Siung-chan kûi-pûn ngài-têu Chú Yâ-sû Kî-tuk ke Â-pâ Song-ti ! Kì he chhṳ̀-oi ke Thiên-fu , ya he su yit-chhiet ôn-ví ke Song-ti .
47001004	Ngài-têu chhai kok-chúng ke fam-nan chûng , Kì ôn-ví ngài-têu , pûn ngài-têu nèn yung Kì su pûn ngài-têu ke ôn-ví hi ôn-ví chhai kok-chúng fam-nan chûng ke ngìn .
47001005	Yîn-vi ngài-têu yû-fun Kî-tuk ke kok-chúng khú-nan , chhiong án-ngiòng , ngài-têu ya thûng-ko Kî-tuk tet-tó chhin-tô ôn-ví .
47001006	Ngài-têu na tù-tó khú-nan , he oi pûn ngì-têu tet-tó ôn-ví , tet-tó chṳ́n-kiu ; ngài-têu na tet-tó ôn-ví , he oi pûn ngì-têu tet-tó ôn-ví , thùng-sṳ̀ tet-tó li̍t-liong lòi ngiûn-su thùng ngài-têu só tù-tó khiung-yong ke khú-nan .
47001007	Ngài-têu khok-sin ngì-têu m̀-voi sṳ́ ngài-têu sṳt-mong ; yîn-vi ngài-têu tî , chhiu-chhiong ngì-têu fûn-tâm ngài-têu ke khú-nan , ngì-têu ya voi fûn-hióng ngài-têu só tet-tó ke ôn-ví .
47001008	Hiûng-thi chí-moi â , ngài-têu mò-oi ngì-têu m̀-tî , ngài-têu thèu-pái chhai Â-se-â-sén só tù-tó ke fam-nan . Chak chhai ngài-têu sṳ̂n-song ke chhûng-tâm chhêu-ko ngìn só-nèn fu-tâm ke , hoi ngài-têu lièn sên-chhùn ke hî-mong ya mò-thet hi ;
47001009	ngài-têu kám-kok-tó chhiong yí-kîn pûn-ngìn phan sí-hìn . Yîn-vi án-ngiòng , ngài-têu tî , ngài-têu cho-m̀-tet kho chhṳ-kâ , yit-thin oi kho sṳ́ sí-ngìn fu̍k-fa̍t ke Song-ti .
47001010	Kì sṳt kiu ngài-têu thot-lì sí-mòng ke ngùi-hiám , chiông-lòi hàn-oi chṳ́n-kiu ; chṳ́ oi ngì-têu yung khì-tó pông-chhu ngài-têu , ngài-têu khok-sin , chiông-lòi Kì ya voi chṳ́n-kiu ngài-têu . Án-ngiòng , yû kí-tô ngìn vi ngài-têu khì-tó , chhiu voi yû kí-tô ngìn yîn-vi ngài-têu ke mùng-ên lòi kám-chhia Song-ti .
47001011	
47001012	Ngài-têu só khoâ-khiéu ke , ngài-têu ke liòng-sîm só chṳn-mìn ke chhiu-he : Chhai liá sṳ-kiên , thi̍t-phe̍t he tui ngì-têu , ngài-têu he yung Song-ti só-su ke thán-pha̍k lâu sṳ̀n-khién lòi cho-ngìn ; ngài-têu án-ngiòng hàng he kho Song-ti ke ên-tién , m̀-he kho sṳ-kiên-ngìn ke chṳ-fi .
47001013	Ngài-têu siá pûn ngì-têu ke , he ngì-têu só nèn thu̍k , só nèn mìn-pha̍k ke . Ngì-têu liá-ha tui ngài-têu yû m̀ liáu-kié ke só-chhai , ngài hî-mong ngì-têu chui-heu voi vàn-chhiòn liáu-kié . Án-ngiòng , chhai ngài-têu ke Chú Yâ-sû chai-lòi ke-ngit , ngì-têu voi yîn-vi ngài-têu lòi khoâ-khiéu , chhiong ngài-têu yîn-vi ngì-têu khoâ-khiéu yit-yong .
47001014	
47001015	Ngài ki-yèn yû liá-chúng ke khok-sin , chó chhiu kie-va̍k oi siên hi fóng-mun ngì-têu , pûn ngì-têu tet-tó kâ-phi ke chuk-fuk .
47001016	Ngài hi Mâ-khì-tun ke sṳ̀ , ngièn-lòi kie-va̍k oi siên tui ngì-têu ke-vi kîn-ko , yèn-heu tui Mâ-khì-tun chón-thèu , chai hi ngì-têu ke-vi yit-pái , hó pûn ngì-têu pông-chhu ngài hi Yù-thai .
47001017	Ngài án-ngiòng kie-va̍k , má-ngìn nèn phî-phìn ngài mò sṳ́m-chhung nè ? Kám-kóng ngài án-ngiòng kie-va̍k he chhut-yì chhṳ-sṳ̂ , yit-ha kóng oi , ngiàm-sṳ̀ yu kóng mò-oi , sṳ-fî put-fûn mâ ?
47001018	Ngài chṳ́ sin-sṳ̍t ke Song-ti kóng , tui ngì-têu kóng-fa , ngài m̀-sṳt yit-ha kóng " He " , ngiàm-sṳ̀ yu kóng " M̀-he " .
47001019	Yîn-vi ngài , Sî-lâ , lâu Thì-mô-thai chhòn-pûn ngì-têu ke , chhiu-he Song-ti ke Lai-é Yâ-sû Kî-tuk , kì pin m̀-he " He " yu " M̀-he " ke ; tiên-to , kì chhiu-he Song-ti ke " He " .
47001020	Song-ti yit-chhiet ke yin-hí chhiòn-phu chhai Kî-tuk ke sṳ̂n-song sàng-cho " He " lé . Só-yî , ngài-têu thûng-ko kì kóng " Â-mén " lòi yùng-kông Song-ti .
47001021	Chhai Kî-tuk tî-poi sṳ́ ngài-têu lâu ngì-têu siông-khiung tet-tó kiên-ku , yu sṳ́ ngài-têu sṳn-phe̍t chhut-lòi ke , chhiu-he Song-ti .
47001022	He Kì chhai ngài-têu sṳ̂n-song chém-yin , yu su Sṳn-Lìn chhai ngài-têu sîm-nui , cho Kì vi ngài-têu só chún-phi yit-chhiet ke tâm-pó .
47001023	Ngài khiù Song-ti cho-chṳn ; ngài na kóng fâ-liâu , Kì voi chit-fa̍t ngài ! Ngài mò hi Kô-lìm-tô he khôn-yùng ngì-têu .
47001024	Ngài-têu m̀-he oi miên-kióng ngì-têu sin má-ke ; tiên-to , he oi thùng ngì-têu ha̍p-chok , pûn ngì-têu fôn-hí , yîn-vi ngì-têu chhai sin-ngióng-song yí-kîn khî-vún .
47002001	Yîn-vi án-ngiòng , ngài kiet-sîm ha-yit-pái chang fóng-mun ngì-têu , miên-tet hoi ngì-têu chai yù-sèu .
47002002	Na-he ngài hoi ngì-têu yù-sèu , yû má-ngìn nèn sṳ́ ngài khoai-lo̍k nè ? Kám m̀-he ngì liá-têu yîn-vi ngài yù-sèu ke ngìn mâ ?
47002003	Só-yî , ngài siá ke-fûng sin-é pûn ngì-têu , miên-tet ngài to ngì-têu ke-vi ke sṳ̀ , ke-têu yin-kôi sṳ́ ngài khoai-lo̍k ke ngìn fán-chón hoi ngài yù-sèu . Ngài chhṳ̂m-sin , ngài ke fôn-hí chhiu he ngì-têu thai-kâ ke fôn-hí .
47002004	Ngài yî-chhièn chhai yù-sông thung-khú tông-chûng , kín liù muk-chṳp , siá ke-fûng sin-é pûn ngì-têu , m̀-he oi hoi ngì-têu yù-sèu , he oi ngì-têu tî ngài he ngióng-pân thung-siak ngì-têu !
47002005	Án-ngiòng , na-he yû-ngìn hoi ngìn yù-sèu , kì m̀-he hoi ngài yù-sèu , he hoi ngì-têu thai-kâ yù-sèu , chui-séu he hoi ngì-têu tông-chûng yû-têu ngìn yù-sèu . Ngài án-ngiòng kóng , he yîn-vi ngài mò-oi tui liá-chúng ngìn kóng thet chhûng ke fa .
47002006	Liá-chúng ngìn pûn thai-phu-fun ngìn chit-phi yí-kîn la lé .
47002007	Tiên-to , ngì-têu oi sa-miên kì , ôn-ví kì , miên-tet kì thet sông-sîm sa chhie̍t-mong .
47002008	Só-yî , ngài khien ngì-têu , oi pûn kì khok-sṳ̍t tî ngì-têu siak kì .
47002009	Ngài yî-chhièn siá ke-fûng sin-é pûn ngì-têu , he oi tî ngì-têu he m̀-he yû phan-fap yàng-ko kháu-ngiam , he m̀-he hén fàm-sṳ sun-fu̍k ngài .
47002010	Ngì-têu sa-miên má-ngìn , ngài chhiu sa-miên má-ngìn . Na-he ngài sa-miên má-ngìn , he yîn-vi ngì-têu ke yèn-ku chhai Kî-tuk mien-chhièn sa-miên kì ,
47002011	miên-tet ngài-têu pûn Sat-tan kha-yàng , yîn-vi ngài-têu chhin chhîn-chhú Sat-tan ke kúi-kie .
47002012	Ngài to Thi̍t-lò-â chhòn Kî-tuk fuk-yîm ke sṳ̀ , Chú yí-kîn vi ngài tá-khôi kûng-chok ke mùn .
47002013	Khó-sit , yîn-vi mò tù-tó ngài ke hiûng-thi Thì-tô , só-yî ngài ke sîm fî-sòng chho̍k-kip ; ngài chhiu chhṳ̀-phe̍t ke-vi ke ngìn , hi Mâ-khì-tun .
47002014	Chúng-he , kám-chhia Song-ti ! Kì sṳ̀-sòng tai-liâng ngài-têu , ham ngài liá-têu pûn Kî-tuk chok-tó ke ngìn yû-hó chhâm-kâ Kî-tuk sṳn-li ke hòng-lie̍t . Kì thûng-ko ngài-têu chiông ngin-sṳt Kî-tuk chang yû ke hiông-mi chhòn-to tak só-chhai hi .
47002015	Ngài-têu khó-pí Kî-tuk hien-pûn Song-ti ke hiông-mi , chhòn-to ke-têu tet-kiu ke ngìn sṳ̂n-song lâu me̍t-mòng ke ngìn chûng-kiên .
47002016	Tui ke-têu me̍t-mòng ke ngìn lòi kóng , liá hi-mi sàng-cho voi hoi-sí ngìn ke chhu-mi ; tui ke-têu tet-kiu ke ngìn lòi kóng , liá hi-mi sàng-cho sâng-miang ke hiông-mi . Má-ngìn cho-tet tâm-tông liá chhung-thai ke ngim-vu nè ?
47002017	Chhin-tô ngìn chiông Song-ti ke tho-lî chún-cho tûng-sî lòi mai ; ngài-têu m̀-he án-ngiòng , yîn-vi Song-ti chṳ́-phai ngài-têu , pûn ngài-têu chhai Kì mien-chhièn , yung Kî-tuk nù-phu̍k ke sṳ̂n-fun , ló-ló sṳ̍t-sṳ̍t chhòn-kóng .
47003001	Ngài-têu kám he chai yit-pái chhûi-chien chhṳ-kâ mâ ? Kám kóng ngài-têu ya oi chhiong yû-têu ngìn án-ngiòng , sî-yeu nâ chhûi-chien-sû pûn ngì-têu , ya-he tui ngì-têu thó chhûi-chien-sû he-mò ?
47003002	Ngì-têu chhiu-he ngài-têu ke chhûi-chien-sû , siá chhai ngài-têu ke sîm-nui , he thai-kâ só tî , thai-kâ só thu̍k ke .
47003003	Fî-sòng mìn-hién , ngì-têu chhiu-he Kî-tuk só siá ke sin-é , ngài-têu he chhòn-sung ke ngìn . Liá-fûng sin-é m̀-he yung me̍t-chṳp siá chhai sa̍k-pán-táng ke , he yung yún-sên Song-ti ke Lìn siá chhai ngìn sîm-tú ke .
47003004	Ngài-têu thûng-ko Kî-tuk chhai Song-ti ke mien-chhièn yû liá-chúng sin-sîm .
47003005	Liá m̀-he kóng , ngài-têu chhṳ-kâ yû má-ke chhòi-thiau hó cho liá-ke kûng-chok ; ngài-têu ke chhòi-nèn he tui Song-ti lòi ke .
47003006	He Kì sṳ́ ngài-têu yû chhòi-nèn hó cho sîn-yok ke phu̍k-ngìn ; liá yok m̀-he sṳ-mien-song ke fap-li̍t , he Sṳn-Lìn ke yok . Sṳ-mien-song ke fap-li̍t só tai-lòi ke he sí , chúng-he Sṳn-Lìn só su ke he sâng-miang .
47003007	Fap-li̍t he yung vùn-sṳ khat chhai sa̍k-pán-táng ke , pân-pu ke sṳ̀ , yû Song-ti ke yùng-kông hién-hien chhut-lòi . Sûi-yèn sa chhai Mô-sî mien-táng ke yùng-kông chhiam-chhiam sêu-sṳt , kì mien-táng ke kông hàn-he án khiòng , sṳ́ Yî-set-lie̍t-ngìn mò fap-thu chu-muk khon kì . Liá tai sí lòi ke sṳ-kûng yû án thai ke yùng-kông ,
47003008	án-ngiòng , Sṳn-Lìn ke sṳ-kûng kám m̀-he hàn-kha yû yùng-kông mâ ?
47003009	Lièn thin ngìn sí-chhui ke sṳ-kûng yû yùng-kông ; ke siên-pu ngìn mò-chhui ke sṳ-kûng tông-yèn hàn-kha yû yùng-kông !
47003010	Khì-sṳ̍t , ngài-têu cho-tet kóng , ki-yèn liá-ha yû ko-kha thai ke yùng-kông , ke thèu-pái yû yùng-kông ke , chhiu m̀-son má-ke lé .
47003011	Lièn chhiam-chhiam sṳt-háu ke ya yû yùng-kông , liá chhòng-chhùn ke chhiu tông-yèn yû hàn-kha thai ke yùng-kông .
47003012	Ki-yèn ngài-têu yû liá-chúng ke phan-mong , ngài-têu chhiu hàn-kha thai-tám .
47003013	Ngài-têu m̀-sṳ́ chhiong Mô-sî án-ngiòng , kì tit-khok oi yung mien-pha miâng-tén chhṳ-kâ ke mien , sṳ́ Yî-set-lie̍t-ngìn mò fap-thu chu-muk khon kì ke mien , chhṳ̍t-to ke kông chhiam-chhiam sêu-sṳt .
47003014	Chúng-he kì-têu ke sîm-sṳ̂ sa ngang-fa thet-hi ; to kîm-pû-ngit , kì-têu thu̍k Khiu-yok ke sṳ̀ , kì-têu ke sîm hàn-he miâng-tén khiung-yong ke pha-é . Yîn-vi ngìn chṳ́-yû thùng Kî-tuk kiet-lièn , kì sîm-chûng ke pha-é chang voi hiên-khôi .
47003015	Chhiu-he chhai kîm-pû-ngit , kì-têu tak-pái thu̍k Mô-sî ke fap-li̍t , kì-têu ke sîm hàn-he miâng-tén pha-é .
47003016	Chúng-he , ngìn kí-sṳ̀ chón-hiong Chú , pha-é kí-sṳ̀ chhiu hiên-khôi .
47003017	Liá-vi só-kóng ke " Chú " chhiu-he Sṳn-Lìn . Chú ke Lìn chhai nai-vi , nai-vi chhiu yû chhṳ-yù .
47003018	Ngài-têu thai-kâ ke mien chhiòn-phu mò miâng pha-é , chhiu fán-sa Chú ke yùng-kông ; Chú — chhiu-he Sṳn-Lìn — só fat-chhut ke yùng-kông kín kói-pien ngài-têu , sṳ́ ngài-têu sàng-cho Kì ke yong-sṳt , ye̍t-lòi ye̍t yû yùng-kông .
47004001	Ki-yèn Song-ti lìn-mén ngài-têu , chiông liá chṳt-vu kâu-pûn ngài-têu , ngài-têu chhiu mò sṳt-chṳ .
47004002	Ngài-têu khî-chhie̍t yit-chhiet m̀-tî kien-seu m̀-kám kien ngìn ke sṳ ; ngài-têu mò hàng kúi-cha ke sṳ , ya mò khiuk-kié Song-ti ke tho-lî . Fán-chón , chhai Song-ti mien-chhièn , ngài-têu sṳ́ chṳ̂n-lî kûng-khôi hién-mìn chhut-lòi , yung chhṳ-kâ ke hàng-vì lòi khí-fat tak-sà ke liòng-sîm .
47004003	Chhiu-son ngài-têu só-chhòn ke fuk-yîm yû nàn liáu-kié ke só-chhai , ya chṳ́-yû ke-têu hiong me̍t-mòng chéu-tén hi ke ngìn chang m̀ liáu-kié .
47004004	Ke-têu ngìn m̀ sin , he yîn-vi liá sṳ-kiên ke sṳ̀n-mìn sṳ́ kì-têu ke sîm-ngién chhiâng-miâng , hoi kì-têu khon-m̀-tó fuk-yîm ke kông ; fuk-yîm só hién-chhut ke chhiu-he Kî-tuk ke yùng-kông , Kî-tuk he Song-ti ke chṳ̂n-siong .
47004005	Ngài-têu m̀-he chhòn chhṳ-kâ , ngài-têu só chhòn ke chhiu-he " Yâ-sû Kî-tuk he Chú " ; vi-tó Yâ-sû ke yèn-ku , ngài-têu sàng-cho ngì-têu ke phu̍k-ngìn .
47004006	Fûn-fu " Oi yû kông tui vû-am chûng cheu-chhut-lòi " ke Song-ti , chhiu-he cheu-kông ngài-têu nui-sîm ke Song-ti ; Kì sṳ́ ngài-têu ngin-sṳt Song-ti ke yùng-kông , hién chhai Yâ-sû Kî-tuk ke mien-táng .
47004007	Chúng-he ngài-têu he nài cho ke fì-è , tî-poi kin-yèn chông-tén liá su̍k-lìn ke pó-pi ; liá chhiu-he hién-mìn , liá vù-pí ke thai-nèn he su̍k Song-ti ke , m̀-he su̍k ngài-têu ke .
47004008	Ngài-têu tù-tó kok-chúng ke khun-nàn , chúng-he mò pûn kì chak-sui ; sòng-sòng ngì-fù , chúng-he mò chhie̍t-mong ;
47004009	yû chhin-tô tui-thi̍t , chúng-he mò su hi-chhie̍t ; pûn-ngìn tá-vang , chúng-he mò sí .
47004010	Ngài-têu ke sṳ̂n-thí sòng-sòng tai-tén Yâ-sû ke sí , pûn Yâ-sû ke sâng-miang ya hién-mìn chhai ngài-têu ke sṳ̂n-song .
47004011	Yîn-vi , ngài-têu hàn sâng ke sṳ̀-chiet , vi Yâ-sû ke yèn-ku sòng-sòng yû sí-mòng ke ngùi-hiám , vi-tó sṳ́ Yâ-sû ke sâng-miang chhai ngài-têu voi hiú-lan ke sṳ̂n-song hién-mìn chhut-lòi .
47004012	Liá chhiu-he kóng , ngài-têu sòng-sòng mien-tui sí-mòng , ngì-têu sa tet-tó sâng-miang .
47004013	Sṳn-kîn kóng : " Ngài sin , só-yî ngài siên-yòng . " Cheu liá-chúng sin-ngióng ke chîn-sṳ̀n , ngài-têu ya sin , só-yî ngài-têu ya siên-yòng .
47004014	Ngài-têu tî , sṳ́ Chú Yâ-sû fu̍k-fa̍t ke Song-ti ya yit-thin voi sṳ́ ngài-têu thùng Yâ-sû khiung-ha fu̍k-fa̍t , ya tai ngài-têu thùng ngì-têu khiung-ha to kì ke mien-chhièn .
47004015	Liá yit-chhiet lûng-chúng he vi-tó ngì-têu ; án-ngiòng , Song-ti ke ên-tién lìm-to ye̍t tô ngìn , chhiu voi yû ye̍t tô ngìn hien-song kì-têu ke kám-chhia lòi chông-hién Song-ti ke yùng-kông .
47004016	Yîn-vi án-ngiòng , ngài-têu mò sṳt-chṳ . Sûi-yèn ngài-têu ngoi-chhai ke sṳ̂n-thí chhiam-chhiam phai-fai , chúng-he ngài-têu nui-chhai ke sâng-miang ngit-ngit von-sîn .
47004017	Ngài-têu só tù-tó liá chhiam-sṳ̀ séu-khó ke thung-khú voi vi ngài-têu tai-lòi kui-chhung , vù-pí , yún-yén ke yùng-kông .
47004018	Ngài-têu só chu-muk ke m̀-he khon-tet-tó ke , he khon-m̀-tó ke ; yîn-vi khon-tet-tó ke he chhiam-sṳ̀ ke , khon-m̀-tó ke chang he yún-yén ke .
47005001	Ngài-têu tî , ngài-têu só he̍t , chhai liá thi-song ke chong-phùng na-he chhak-thet , Song-ti voi su ngài-têu thiên-táng ke vuk , he Kì só hí , yún-yén chhùn-chhai ke .
47005002	Ngài-têu liá-ha chhai liá-vi théu thai-hi , chhin sióng-oi he̍t thiên-táng ke vuk , chhiong oi chok-sâm yit-yong ;
47005003	chok-hó heu , chhiu m̀-voi tá-chhak-pok .
47005004	Ngài-têu he̍t chhai liá thi-song ke chong-phùng-tú , chhiong-he pà-tén chhûng-tâm , théu thai-hi ; liá m̀-he kóng oi thot-hâ thi-song ke sṳ̂n-thí , he oi chok su̍k-thiên ke sṳ̂n-thí , sṳ́ voi hiú-lan ke pûn sâng-miang thûn-me̍t .
47005005	Song-ti chhîn-chhṳ chho-chhiu ngài-têu lòi chiap-su liá-ke pien-fa ; Kì su Sṳn-Lìn pûn ngài-têu cho tâm-pó .
47005006	Só-yî , ngài-têu yit-chhṳ̍t án hó-tám . Ngài-têu tî , he̍t chhai liá sṳ̂n-thí tî-poi , ngài-têu chhiu-he lì-khôi Chú vi ngài-têu chún-phi ke chhu-só yén-yén .
47005007	Yîn-vi ngài-têu hàng-sṳ cho-ngìn he phìn sin-sîm , m̀-he phìn só khon ke .
47005008	Ngài-têu chhin hó-tám , lo̍k-yi lì-khôi liá thi-song ke sṳ̂n-thí , hi thùng Chú khiung-ha he̍t .
47005009	Chui chhung-yeu ke he , mò-lun he̍t chhai liá thi-song ke sṳ̂n-thí tî-poi , ya-he chok su̍k-thiên ke sṳ̂n-thí , ngài-têu kiet-sîm oi pûn Chú fôn-hí .
47005010	Yîn-vi ngài-têu lûng-chúng oi khî chhai Kî-tuk ke mien-chhièn , su kì sṳ́m-phan . Tak-ke ngìn oi cheu pún-sṳ̂n chhai sṳ-kiên ke hàng-vì , he san ya-he ok , chiap-su po-yin .
47005011	Ngài-têu ki-yèn tî oi ngióng-pân kin-vi Chú , chhiu khien-va ngìn . Song-ti vàn-chhiòn ngin-sṳt ngài-têu ; ngài hî-mong ngì-têu ya tui sîm-nui ngin-sṳt ngài .
47005012	Ngài-têu m̀-he oi tui ngì-têu chai chhûi-chien chhṳ-kâ , he oi pûn ngì-têu yû khoâ-khiéu ngài-têu ke lî-yù , pûn ngì-têu yû fa hó en khon-chhung ngoi-péu , khon-khiâng nui-sîm ke-têu ngìn .
47005013	Ngài-têu na pot-tiên , he vi-tó Song-ti ke yèn-ku ; ngài-têu na chhîn-siáng , he vi-tó ngì-têu ke koân-he .
47005014	Yîn-vi Kî-tuk ke thung-siak chhûi-pet ngài-têu ; ngài-têu chhîn-chhú tî , yit-ke ngìn thoi chung-ngìn sí , só-yî chung-ngìn lûng-chúng sí lé .
47005015	Kì thoi chung-ngìn sí , oi pûn ke-têu sâng-tén ke ngìn mò chai vi chhṳ-kâ sâng , oi vi ke thoi kì-têu sí yu fu̍k-fa̍t ke Kî-tuk lòi sâng .
47005016	Só-yî , ngài-têu chhiùng-kîm yî-heu m̀ yung ngìn ke phêu-chún lòi khon ngìn . Sûi-yèn ngài-têu sṳt yung ngìn ke phêu-chún lòi khon Kî-tuk , chúng-he liá-ha ngài-têu mò chai án-ngiòng cho lé .
47005017	Mò-lun má-ngìn , na thùng Kî-tuk kiet-lièn , chhiu-he sîn chhóng-chho ke ngìn ; khiu ke yí-kîn ko-hi , chhiòn-phu pien-cho sîn ke lé .
47005018	Liá yit-chhiet lûng-chúng he Song-ti cho ke ; Kì thûng-ko Kî-tuk sṳ́ ngài-têu lâu Kì fò-hó , yu chiông khien-ngìn lâu Kì fò-hó ke chṳt-vu su-pûn ngài-têu .
47005019	Kì ham ngài-têu chhòn ke chhiu-he : Song-ti thûng-ko Kî-tuk thùng ngìn-lui kien-li̍p fò-hó ke koân-he ; Kì mò-oi chûi-kiu kì-têu ke ko-fam . Kì ya chiông liá fò-hó ke tho-lî kâu-thok ngài-têu .
47005020	Só-yî , ngài-têu cho Kî-tuk ke thai-sṳ́ , chhiu-chhiong Song-ti thûng-ko ngài-têu lòi khien ngì-têu yit-yong . Ngài-têu thoi Kî-tuk khiù ngì-têu : Oi lâu Song-ti fò-hó !
47005021	Kî-tuk he mò-chhui ke , chúng-he vi-tó ngài-têu , Song-ti ham kì pà ngài-têu ke chhui , sṳ́ ngài-têu thûng-ko kì thùng Song-ti yû chṳn-khok ke koân-he .
47006001	Ngài-têu he Song-ti ke thùng-kûng ; ngài-têu oi khien ngì-têu : Ki-yèn chiap-su Song-ti ke ên-tién , chhiu m̀-hó sṳ́ liá ên-tién lo̍k-khûng .
47006002	Yîn-vi Song-ti kóng : Chhai chiap-na̍p ke sṳ̀-chiet , Ngài yû thâng ngì ; chhai chṳ́n-kiu ke-ngit , Ngài yû pông-chhu ngì . Khon â ! Liá-ha chhiu-he chiap-na̍p ke sṳ̀-chiet , kîm-pû-ngit chhiu-he chṳ́n-kiu ke ngit-è !
47006003	Ngài-têu mò-oi phe̍t-ngìn fí-pong ngài-têu ke chṳt-fun , só-yî ngài-têu ya yit-thin m̀ ngoi-tó má-ngìn ;
47006004	fán-chón , vi-tó chhai tak-yong sṳ-song péu-mìn ngài-têu he Song-ti ke phu̍k-ngìn , ngài-têu ngiûn-su kok-chúng ke fam-nan , kiên-nàn , lâu khun-khú .
47006005	Ngài-têu sṳt pûn-ngìn piên-tá , chhô-kâm , pûn phau-mìn yéu-lon ; ngài-têu sîn-khú , soi-m̀-tet , yu tú-kî .
47006006	Ngài-têu yung sùn-kiet , chṳ-sṳt , ngiûn-nai lâu yìn-oi , thûng-ko Sṳn-Lìn , mò ká ke thung-siak ,
47006007	chṳ̂n-lî ke fa , lâu Song-ti ke thai-nèn , lòi péu-mìn ngài-têu he Song-ti ke phu̍k-ngìn . Ngài-têu yung chṳn-ngi cho vú-hi lòi kûng-kit thi̍t-ngìn , ya pó-fu chhṳ-kâ .
47006008	Ngài-têu su chûn-kin , ya pûn-ngìn vú-yu̍k ; pûn-ngìn ma , ya su chhṳ̂n-chan . Yû-ngìn kóng ngài-têu he lau-é , khì-sṳ̍t ngài-têu he sṳ̀n-sṳ̍t ke ;
47006009	chhiong he mò má-ke miàng , khì-sṳ̍t ngìn-ngìn ngin-sṳt ngài-têu ; yû-ngìn kóng ngài-têu yí-kîn sí-thet , chúng-he ngì-têu khon â , ngài-têu hàn sâng-sâng ô . Ngài-têu sṳt su hìn-fa̍t , chúng-he mò pûn-ngìn chhṳ̀-sí ;
47006010	sṳt yù-sông , chúng-he sòng-sòng khoai-lo̍k ; sṳt khiam-khiet , chúng-he sṳ́ chhin-tô ngìn fu-chiuk ; chhiong he mò pan-yong , chúng-he yong-yong yû .
47006011	Kô-lìm-tô ke phèn-yû â , ngài-têu tui ngì-têu chhṳ̍t-chhòng chhṳ̍t-tú thai-thu thai-liong .
47006012	M̀-he ngài-têu ke sîm-kôn ha̍p , he ngì-têu ke sîm-kôn ha̍p .
47006013	Ngài chhiong tui chhṳ-kâ ke chṳ́-ńg án-ngiòng lâu ngì-têu kóng : Ngài-têu tui ngì-têu tú-liong án thai , khiung-yong , ngì-têu tui ngài-têu ya oi thai-liong têu-é !
47006014	M̀-hó thùng m̀ sin ke ngìn kiet-lièn khiung-ha ; kì-têu ke ak lâu ngì-têu ke ak mò khiung-yong . Chṳn-ngi lâu sià-ok ngióng cho-tet ha̍p-chok nè ? Kông-mìn lâu vû-am ngióng cho-tet khiung-chhùn nè ?
47006015	Kî-tuk lâu Mô-kúi nai yû hia̍p-thiàu ke khó-nèn nè ? Sin Chú ke lâu m̀ sin Chú ke yû má-ke siông-kôn nè ?
47006016	Song-ti ke sṳn-thien lâu ngiéu-siong yû má-ke siông-thùng nè ? Yún-sên Song-ti ke sṳn-thien chhiu-he ngài-têu . Chhiong Song-ti só kóng : Ngài oi he̍t chhai Ngài ke chṳ́-mìn chûng-kiên , chhai kì-têu ke tông-chûng lòi-lòi hi-hi . Ngài oi cho kì-têu ke Song-ti ; kì-têu oi cho Ngài ke chṳ́-mìn .
47006017	Só-yî , Chú kóng : Ngì-têu tit-khok oi lì-khôi kì-têu , tui kì-têu tông-chûng fûn-phe̍t chhut-lòi ; m̀-hó miâ mò chhiang-li ke tûng-sî , Ngài chhiu voi chiap-na̍p ngì-têu .
47006018	Ngài oi cho ngì-têu ke Â-pâ ; ngì-têu oi cho Ngài ke chṳ́-ńg . Liá he chhiòn-nèn ke Chú kóng ke .
47007001	Chhîn-oi ke phèn-yû , ki-yèn ngài-têu tet-tó liá-têu yin-hí , ngài-têu chhiu yin-kôi kiet-chhiang chhṳ-kâ , chhù-thet yit-chhiet tá lá-sap sṳ̂n-thí lâu sîm-lìn ke sṳ-vu̍t , yung kin-vi Song-ti ke sên-fa̍t lòi tha̍t-sṳ̀n vàn-chhiòn ke sṳn-kiet .
47007002	Chhiáng ngì-têu oi thai-liong têu-é chiap-na̍p ngài-têu . Ngài-têu mò cho-ko tui-m̀-hí ngìn ke sṳ ; m̀-sṳt pho-fai má-ngìn , ya m̀-sṳt phî má-ngìn .
47007003	Ngài án-ngiòng kóng , m̀-he chit-phi ngì-têu . Ngài yí-kîn kóng-ko , ngài-têu he ngióng-pân siak ngì-têu ; ngài-têu kâm-ngien thùng ngì-têu khiung sâng-sí .
47007004	Ngài tui ngì-têu chhin yû sin-sîm , chhin khoâ-chióng ngì-têu , mân-yû ôn-ví ; chhai ngài-têu yit-chhiet fam-nan chûng , ngài thai-thai khoai-lo̍k .
47007005	Lòi-to Mâ-khì-tun heu , ngài-têu hàn-he mò hó hiû-sit . Tak só-chhai tû yû khun-nàn , ngoi yû siông-châng , nui yû chho̍k-kiâng .
47007006	Chúng-he , pûn fôi-sîm sṳt-chṳ ke ngìn tet-tó kú-li ke Song-ti , sṳ́ ngài-têu yîn-vi Thì-tô lòi-to chhiu tet-tó kú-li .
47007007	Kì m̀ tân-chhiang ngìn lòi , hàn lâu ngài-têu kóng , kì ngióng-pân tui ngì-têu tet-tó kú-li , hàn-yû , ngì-têu he ngióng-pân sióng-ngiam ngài , ngióng-pân sông-sîm , ngióng-pân pet-chhiet vi ngài phien-pok ; liá yit-chhiet lûng-chúng pûn ngài tet-tó hàn-kha thai ke fôn-hí .
47007008	Koân-he ngài yî-chhièn siá pûn ngì-têu ke sin-é , sûi-yèn hoi ngì-têu yù-sèu , ngài ya mò heu-fí . Ngài tî ke-fûng sin-é hoi ngì-têu yù-sèu ke sṳ̀ , chhin m̀ ko-yi ; chúng-he heu-lòi chhiu mò chai heu-fí , yîn-vi ngài khon-chhut ngì-têu he chhiam-sṳ̀ yù-sèu thin-thin .
47007009	Ngài liá-ha chhin fôn-hí , m̀-he yîn-vi hoi ngì-têu yù-sèu , he yîn-vi yù-sèu chṳ-to ngì-têu fí-kói . Song-ti san-yung ngì-têu ke yù-sèu , só-yî ngài-têu só-cho ke mò sông-hoi-tó ngì-têu .
47007010	Song-ti só san-yung ke yù-sèu voi kói-pien ngìn-sîm , sṳ́ ngìn tet-kiu ; liá he yún-yén m̀-voi heu-fí ke ! Chúng-he , su̍k sṳ-kie ke yù-sèu voi hoi ngìn sóng-sṳt sâng-miang .
47007011	Ngì-têu khon , Song-ti ngióng-pân san-yung ngì-têu ke yù-sèu , sṳ́ ngì-têu ngióng-pân sat-mâng , yu vi chhṳ-kâ phien-pok , ya hién-chhut ngi ke fun-nu , kiâng-sîm , chhiet-mong , ngie̍t-sîm , yu hìn-fa̍t put-ngi ! Chhai kok fông-mien ngì-têu chṳn-mìn chhṳ-kâ he chhîn-pha̍k ke .
47007012	Só-yî , ngài sûi-yèn siá ke-fûng sin-é pûn ngì-têu , chúng-he ngài m̀-he vi cho m̀-chho̍k ke ngìn siá ke , ya m̀-he vi su yên-vóng ke ngìn siá ke . Ngài ke muk-tit he oi chhai Song-ti ke mien-chhièn , chiông ngì-têu tui ngài-têu ke ngie̍t-chhìn péu-mìn chhut-lòi .
47007013	Yîn-vi án-ngiòng , ngài-têu yí-kîn tet-tó kú-li . M̀ tân-chhiang án-ngiòng , Thì-tô ke fôn-hí ya sṳ́ ngài-têu kâ-phi fôn-hí ; yîn-vi ngì-têu thai-kâ pông-chhu kì , pûn kì khoai-lo̍k .
47007014	Ngài thèu-pái sṳt chhai kì mien-chhièn chhṳ̂n-chan ngì-têu , ngì-têu pin mò sṳ́ ngài kien-seu . Ngài-têu yit-tán tui ngì-têu kóng sṳ̍t-fa ; khiung-yong , ngài-têu tui Thì-tô khoâ-chióng ngì-têu ke fa ya he sṳ̍t-chhai ke .
47007015	Só-yî , Thì-tô yit sióng-hí ngì-têu thai-kâ he ngióng-pân sun-fu̍k , ngióng-pân yung kiûng-kiûng kin-kin ke thai-thu chiap-thai kì , kì tui ngì-têu ke oi-sîm chhiu kha chhṳ̂m lé .
47007016	Ngài liá-ha fî-sòng fôn-hí , yîn-vi ngài cho-tet tui ngì-têu vàn-chhiòn fong-sîm lé !
47008001	Hiûng-thi chí-moi â , ngài-têu hî-mong ngì-têu tî , Song-ti ngióng-pân ên-thai Mâ-khì-tun ke kok kau-fi .
47008002	Kì-têu tù-tó fam-nan , su chhin ngiàm-chhung ke kháu-ngiam ; chúng-he kì-têu mân-sîm fôn-hí , sûi-yèn fî-sòng khiùng-khú , hàn-he thai-fông lo̍k-kiên , chhiong-he yû-chhièn-ngìn .
47008003	Ngài cho-tet chṳn-mìn , kì-têu ke lo̍k-kiên he chhin só-nèn ke , sṳm-chṳ chhêu-ko kì-têu ke li̍t-liong . Kì-têu chhṳ-thung chhṳ-fat ,
47008004	chai-sâm khién-khiù ngài-têu , pûn kì-têu yû-fun chhai kiu-chi Yâ-lu-sat-lâng ke sṳn-thù liá-khien san-sṳ .
47008005	Kì-têu só-cho ke chhêu-ko ngài-têu só hî-mong ke . Kì-têu he siên chiông chhṳ-kâ hien pûn Chú , yèn-heu yu cheu Song-ti ke chṳ́-yi lâu ngài-têu then-sú .
47008006	Chhiong án-ngiòng , ngài-têu kú-li Thì-tô ki-siu̍k hia̍p-chhu ngì-têu , vàn-sṳ̀n kì só khôi-sṳ́ ke liá-khien san-sṳ .
47008007	Ngì-têu só-yû ke , mò-lun he sin-sîm , khiéu-chhòi , chṳ-sṳt , pông-chhu ngìn ke ngie̍t-sṳ̀n , lâu tui ngài-têu ke oi-sîm , chhiòn-phu án fûng-sṳn ; ngài hî-mong ngì-têu chhai liá-khien san-sṳ-song ya oi thi̍t-phe̍t chhut-set .
47008008	Ngài m̀-he tui ngì-têu ha min-lin , he oi ngì-têu tî phe̍t-ngìn ngióng-pân ngie̍t-sîm pông-chhu ngìn , yung án-ngiòng lòi kháu-ngiam ngì-têu ke oi-sîm yû sṳ̍t-chhai mò .
47008009	Ngì-têu tî ngài-têu Chú Yâ-sû Kî-tuk ke ên-tién : Kì pún-lòi he fu-chiuk ke , chúng-he vi-tó ngì-têu ke yèn-ku , kì sṳ́ chhṳ-kâ sàng-cho khiùng-khú , muk-tit he oi pûn ngì-têu yîn-vi kì ke khiùng-khú sàng-cho fu-chiuk .
47008010	Liá-khien sṳ-chhìn , cheu ngài khon : Ngì-têu khiu-ngièn chhiu khôi-sṳ́ ke lo̍k-kiên , chui-hó muk-chhièn oi vàn-sṳ̀n . Ngì-têu m̀ tân-chhiang chui-siên khôi-sṳ́ chin-hàng , ya he chui-siên hióng-yin .
47008011	Ngì-têu só-cho ke , oi chit-sṳ̀ cho pûn kì vàn-sṳ̀n ! Ngì-têu oi yung yit khôi-sṳ́ fat-thung ke-yông-sṳ̀ ke ngie̍t-sîm , cheu ngì-têu liá-ha só yû ke , lòi vàn-sṳ̀n liá-khien sṳ .
47008012	Ngì-têu na chṳ̂n-sîm lo̍k-kiên , Song-ti yit-thin voi chiap-na̍p ; Kì oi ngì-têu hien ngì-têu só yû ke , m̀-he ngì-têu só mò ke .
47008013	Ngài m̀-he sióng-oi kâ-chhûng ngì-têu ke fu-tâm , lòi kám-khiâng phe̍t-ngìn ke fu-tâm . Ki-yèn ngì-têu liá-ha án fu-chiuk , chhiu yin-kôi pông-chhu ke-têu khiùng-khú ke . To kì-têu fu-chiuk , ngì-têu yû khiam-khiet ke sṳ̀ , kì-têu ya voi pông-chhu ngì-têu . Án-ngiòng , sûng-fông tû yû kî-fi pông-chhu tui-fông .
47008014	
47008015	Chhiong Sṳn-kîn só kóng : Ngiâm kha-tô ke mò hó-chhûn , ngiâm kha-séu ke ya mò khiam .
47008016	Kám-chhia Song-ti , Kì sṳ́ Thì-tô thùng ngài-têu khiung-yong án ngie̍t-sîm lòi hia̍p-chhu ngì-têu !
47008017	Kì m̀-tân he yîn-vi ngài-têu ke kú-li , ya he yîn-vi kì chhin ngie̍t-sîm , chhṳ-thung oi hi ngì-têu ke-vi .
47008018	Ngài-têu nang-ngoi phai yit-ke hiûng-thi thùng kì khiung-ha hi ; liá-ke hiûng-thi chhai chhòn fuk-yîm ke kûng-chok-song chhin su kok kau-fi ke chhṳ̂n-chan .
47008019	M̀ tân-chhiang án-ngiòng , kok kau-fi ya sién-phai kì cho ngài-têu lî-thù ke thùng-phân , khiung-thùng chin-hàng liá-khien san-sṳ ; án-ngiòng cho ke muk-tit he oi yùng-kông Chú ke miàng , ya péu-sṳ lo̍k-kiên he thai-kâ fôn-hí kâm-ngien cho ke .
47008020	Ngài-têu pó-kón liá-pit chhut-sú thai-fông ke lo̍k-kiên , yit-chhṳ̍t fî-sòng se-ngi , miên-tet ngiâ ngìn kâ kóng-fa ;
47008021	yîn-vi ngài-têu kiet-thin cho san-sṳ , m̀ tân-chhiang chhai Chú mien-chhièn án-ngiòng , chhai ngìn mien-chhièn ya he án-ngiòng .
47008022	Ngài-têu yu phai nang-ngoi yit-ke hiûng-thi thùng kì-têu khiung-ha hi . Liá-ke hiûng-thi , ngài-têu kháu-ngiam kì hó-tô pái , tî kì chhin ngie̍t-sîm pông-chhu phe̍t-ngìn . Liá-ha , kì yîn-vi tui ngì-têu yû sin-sîm , chhin sióng-oi hi pông-chhu ngì-têu .
47008023	Lun-tó Thì-tô , kì he ngài ke thùng-phân , lâu ngài khiung-ha hia̍p-chhu ngì-têu . Thùng kì khiung-ha hi ke nang-ngoi lióng-ke hiûng-thi he kok kau-fi ke thoi-péu , he Kî-tuk ke yùng-kông .
47008024	Só-yî , ngì-têu oi chhai kok kau-fi ke mien-chhièn , chiông ngì-têu tui kì-têu ke thung-siak sṳ̍t-hàng chhut-lòi , pûn kok kau-fi tî , ngài-têu tui ngì-têu ke khoâ-chióng he khok-sṳ̍t ke .
47009001	Koân-he kiu-chi Yâ-lu-sat-lâng sṳn-thù ke sṳ , ngài m̀-sṳ́ siá sin-é pûn ngì-têu .
47009002	Ngài tî ngì-têu chhin ngie̍t-sîm sióng-oi chin-hàng , chhiu tui Mâ-khì-tun-ngìn khoâ-chióng ngì-têu . Ngài kóng : " Â-kâi-â ke sin-thù khiu-ngièn chhiu chún-phi lô . " Ngì-têu ke ngie̍t-sîm kám-thung chhin-tô ngìn .
47009003	Liá-ha ngài phai kí-ke hiûng-thi hi , hî-mong ngì-têu chhiong ngài só-kóng ke , chó-têu chiông kiên-khoán chún-phi hó-se , pûn ngài-têu chhai liá-khien sṳ-song tui ngì-têu ke chhṳ̂n-chan m̀-voi lo̍k-khûng .
47009004	Van-yit yû Mâ-khì-tun-ngìn thùng ngài khiung-ha hi , fat-hien ngì-têu hàn-màng chún-phi hó , ngài-têu voi chhin kien-seu , yîn-vi ngài-têu thet sin-yung ngì-têu ; m̀-sṳ́ ngài-têu kóng , ngì-têu tông-yèn ya voi chhin kien-seu !
47009005	Só-yî , ngài ngin-vì sî-yeu kú-li liá kí-ke hiûng-thi siên hi ngì-têu ke-vi . Ngì-têu só tap-yin ke kiên-khoán oi siên sû-chhè , chhai ngài hi-to yî-chhièn chún-phi hó-se ; án-ngiòng , cho-tet péu-sṳ ngì-têu he kâm-sîm lo̍k-yi nâ-chhut-lòi ke , m̀-he chhut-yì miên-kióng .
47009006	Oi ki-tet ô ! Séu chung ke séu sû ; tô chung ke tô sû .
47009007	Tak-sà oi cheu chhṳ-kâ ke sîm-yi lo̍k-kiên , m̀-hó m̀ phan-tet , ya m̀-sṳ́ miên-kióng , yîn-vi Song-ti siak kâm-sîm lo̍k-yi fung-hien ke ngìn .
47009008	Song-ti nèn chiông kok-yong ke ên-fi fûng-fûng fu-fu su-pûn ngì-têu , sṳ́ ngì-têu m̀ tân-chhiang fàm-sṳ chhûng-chiuk , hàn yû nèn-li̍t hi hàng kok-yong ke san-sṳ .
47009009	Chhiong Sṳn-kîn só kóng : Kì không-khói kiu-chi khiùng-khú-ngìn ; kì ke yìn-ngi yún-yén chhòng-chhùn .
47009010	Su chúng-chṳ́ pûn ve-chúng ke , yu su sṳ̍t-vu̍t pûn ngìn sṳ̍t ke Song-ti , yit-thin voi chiông ngì-têu só sî-yeu ke chúng-chṳ́ su pûn ngì-têu , yu sṳ́ kì chóng-thai , sṳ́ ngì-têu kiet hàn-kha tô yìn-ngi ke kó-chṳ́ .
47009011	Kì voi pûn ngì-têu yong-yong fu-chiuk , sùi-sṳ̀ yû nèn-li̍t thai-fông pông-chhu ngìn , pûn tô-tô ngìn yîn-vi tui ngài-têu ke sú chiap-su-tó ngì-têu ke lî-vu̍t lòi kám-chhia Song-ti .
47009012	Yîn-vi ngì-têu ke kiûng-kip m̀ tân-chhiang pú-chiuk ke-têu sin-thù ke sî-yeu , ya sṳ́ tô-tô ngìn ye̍t-fat kám-chhia Song-ti .
47009013	Liá-khien chhṳ̀-san ke kûng-chok chṳn-mìn ngì-têu sun-fu̍k Kî-tuk , tui só ko-pha̍k ke fuk-yîm chûng-sîm , ya tui kì-têu lâu chung-ngìn thai-thai fông-fông lòi fûn-hióng ; yîn-vi án-ngiòng , chhin-tô ngìn voi kûi yùng-kông pûn Song-ti .
47009014	Kì-têu ya voi yîn-vi Song-ti chiông liá khi̍t-thai ke ên-tién su-pûn ngì-têu , kien-kâ sióng-ngiam ngì-têu , sòng-sòng vi ngì-têu khì-tó .
47009015	Ngài-têu oi kám-chhia Song-ti , yîn-vi Kì ke ên-tién kóng-m̀-chhin !
47010001	Ngài — Pó-lò chhîn-chhṳ khien-va ngì-têu . Ngì-têu ngin-vì ngài thùng ngì-têu khiung-ha ke sṳ̀-chiet chhin khiâm-fò , mò chhai ngì-têu chûng-kiên ke sṳ̀-chiet chhiu chhin ngiàm ; liá-ha , ngài yung Kî-tuk ke vûn-yù lâu chhṳ̀-pî khiù ngì-têu :
47010002	Ngài hi-to ke sṳ̀-chiet , pai-thok m̀-hó pet ngài tui ngì-têu mò hak-hi ; ke-têu phî-phìn ngài-têu he phìn hiet-hi hàng-sṳ ke ngìn , ngài voi tui kì-têu m̀ hak-hi .
47010003	Ngài-têu sûi-yèn sên-fa̍t chhai sṳ-kiên , chúng-he ngài-têu m̀-he phìn hiet-hi chan-chên .
47010004	Yîn-vi ngài-têu siông-chhṳ̀ só yung ke m̀-he liá sṳ-kiên ke vú-hi , he Song-ti thai-nèn ke vú-hi , nèn fí-me̍t kiên-ku ke sàng-pó . Ngài-têu fí-me̍t yit-chhiet hî-ká ke phien-lun ,
47010005	tá-vang só-yû hîn-hí-lòi chú-tóng ngìn ngin-sṳt Song-ti ke chhṳ-kô ke lun-sot ; ngài-têu ya chok-chón tak-ke ngìn ke sṳ̂-sióng lòi kûi-sun Kî-tuk .
47010006	Tén-to ngì-têu vàn-chhiòn sun-fu̍k ke sṳ̀-chiet , ngài-têu chhiu oi chit-fa̍t yit-chhiet m̀ sun-fu̍k ke ngìn .
47010007	Ngì-têu he khon sṳ-chhìn ke ngoi-péu thin-thin . Na-he yû ngìn chhṳ-ngin he su̍k Kî-tuk ke , kì yin-kôi chai sióng khon-é , kì su̍k Kî-tuk , ngài-têu me khiung-yong su̍k Kî-tuk .
47010008	Chú su-pûn ngài-têu ke chṳt-khièn he oi chho-chhiu ngì-têu , m̀-he oi pho-fai ngì-têu . Só-yî , chhiu-son ngài thet ko-fun khoâ-khiéu liá-ke chṳt-khièn , ngài ya m̀-voi kám-kok kien-seu .
47010009	Ngì-têu m̀-hó ngin-vì ngài siá sin-é he oi hak ngì-têu .
47010010	Yû ngìn kóng : " Pó-lò siá sin-é , fa kóng-to án ngiàm-chhung án khiòng ; chúng-he , kì pún-ngìn khon hí-lòi yu án ngiôn-ngio̍k , kóng-fa án chhû-siu̍k ! "
47010011	Kóng liá-chúng fa ke ngìn oi tî , ngài-têu mò chhai ngì-têu ke-vi ke sṳ̀ , chhai sin-é tî-poi ngióng-pân kóng-fa , hi-to ngì-têu ke-vi ke sṳ̀ , ya voi án-ngiòng hàng-sṳ .
47010012	Ngài-têu tông-yèn m̀-kám thùng ke-têu chhṳ-min put-fàm ke ngìn pài khiung-ha , ya-he thùng kì-têu pí . Kì-têu sṳ̍t-chhai chṳ̂n mò chṳ-sṳt , kin-yèn yung chhṳ-kâ ke phêu-chún liòng chhṳ-kâ , nâ chhṳ-kâ thùng chhṳ-kâ pí !
47010013	Na-he ngài-têu , ngài-têu m̀-kám khoâ-khiéu ko-thèu , chṳ́-yû chhai Song-ti kâu-thok ngài-têu ke kûng-chok fam-vì tî-poi khoâ-khiéu ; ngì-têu ya he chhai liá-ke fam-vì tî-poi .
47010014	Yîn-vi ngài-têu chó chhiu chiông Kî-tuk ke fuk-yîm chhòn-pûn ngì-têu , só-yî ngì-têu he chhai liá-ke fam-vì tî-poi ; ki-yèn án-ngiòng , ngài-têu chhiu m̀-son chhêu-ko fam-vì .
47010015	Chhai ngài-têu ke fam-vì yî-ngoi , ke-têu phe̍t-ngìn só vàn-sṳ̀n ke kûng-chok , ngài-têu m̀-kám khoâ-khiéu . Ngài-têu chṳ́-yû hî-mong ngì-têu ke sin-sîm kín-lòi kín-thai , sṳ́ ngài-têu chhai chhṳ-kâ ke fam-vì-nui ye̍t-fat khok-chán chhai ngì-têu chûng-kiên ke kûng-chok ;
47010016	án-ngiòng , ngài-têu cho-tet chiông fuk-yîm chhòn to ngì-têu yî-ngoi ke khì-thâ thi-khî hi ; yîn-vi ngài-têu mò-oi nâ phe̍t-ngìn fam-vì-nui só vàn-sṳ̀n ke kûng-chok lòi khoâ-khiéu .
47010017	Chhiong Sṳn-kîn só kóng : " Oi khoâ-khiéu ke ngìn , chhiu oi khoâ-khiéu Chú ! "
47010018	Yîn-vi su chiap-na̍p ke , m̀-he chhṳ̂n-chan chhṳ-kâ ke ngìn , he Chú só chhṳ̂n-chan ke ngìn .
47011001	Ngài hî-mong ngì-têu voi ngiûn ngài séu-khó ke ngong-chhṳ̍t ; sṳ-sṳ̍t-song , ngì-têu yí-kîn án-ngiòng cho .
47011002	Ngài siak ngì-têu to chhit-tu ke chhàng-thu , chhiong Song-ti siak ngì-têu yit-yong ; yîn-vi ngì-têu chhiong chṳ̂n-chiet ke thùng-chṳ̂n-ńg , ngài chiông ngì-têu ko-thin pûn yit-ke ló-kûng , chhiu-he Kî-tuk .
47011003	Ngài chhin-kiâng ngì-têu ke sîm su-tó phai-fai , hiong Kî-tuk sùn-kiet chôn-yit ke oi-sîm pien-chṳt thet-hi ; chhiong Ha-vâ pûn sà yung kúi-kie yú-fe̍t hi yit-yong .
47011004	Yîn-vi , mò-lun má-ngìn hi-to , chhiu-son kì só-chhòn ke Yâ-sû thùng ngài-têu só-chhòn ke m̀-he khiung-sà ; fe̍t-chá ngì-têu liâng-su-tó ke lìn m̀-he ngì-têu thèu-pái só liâng-su ke ; fe̍t-chá ngì-têu chiap-su-tó ke fuk-yîm thùng ngì-têu thèu-pái só chiap-su ke mò khiung-yong , ngì-têu kin-yèn án ngiûn-nai !
47011005	Ngài m̀ siông-sin ngài yû nai-yit-tiám pí-m̀-sông ke-têu só-vi ke " chhêu-khi̍p sṳ́-thù " !
47011006	Ngài khó-nèn kóng-fa kha m̀ hiáu-tet , chúng-he ngài ke chṳ-sṳt m̀-voi pí phe̍t-ngìn kha chhâ ; ngài tui ngì-têu só-cho ke kok-yong sṳ-chhìn , yí-kîn chṳn-mìn liá he sṳ-sṳ̍t ke .
47011007	Ngài chhòn Song-ti ke fuk-yîm pûn ngì-têu , m̀-sṳt tui ngì-têu thó-ko má-ke ; ngài án-ngiòng khiâm-pî chhṳ-kâ lòi thì-kô ngì-têu , kám-kóng liá he ngài ke ko-sṳt mâ ?
47011008	Chhai ngì-têu chûng-kiên kûng-chok ke sṳ̀-chiet , he phe̍t ke kau-fi kiûng-kip ngài ; ngài chhiong-he thêu kì-têu ke kûng-chhièn lòi fu̍k-sṳ ngì-têu yit-yong .
47011009	Thùng ngì-têu khiung-ha ke sṳ̀ , mò-lun yû má-ke sî-yeu , ngài chhiùng-lòi m̀-sṳt khiù ngì-têu ke pông-chhu . Ngài só sî-yeu ke yit-chhiet , chhiòn-phu he tui Mâ-khì-tun lòi ke chung hiûng-thi kiûng-kip ngài . Yî-chhièn he án-ngiòng , chiông-lòi ya khiung-yong ; ngài chhie̍t-tui m̀-voi sàng-cho ngì-têu ke chhûng-tâm !
47011010	Ngài kám chṳ́-tén chhai ngài sîm-chûng Kî-tuk ke chṳ̂n-lî lòi kóng , chhai Â-kâi-â thi-khî , ngài thin-chho̍k voi yit-chhṳ̍t án-ngiòng khoâ-khiéu .
47011011	Ngài cho-má-ke án-ngiòng kóng nè ? Kám he ngài m̀ siak ngì-têu mâ ? Song-ti tî , ngài chhin siak ngì-têu !
47011012	Ngài liá-ha só-cho ke , hàn-oi ki-siu̍k cho-hâ-hi , lòi chhiet-thôn ke-têu só-vi " sṳ́-thù " ke kî-fi , pûn kì-têu mò kî-fi hó chai khoâ-khiéu , kóng kì-têu ke kûng-chok thùng ngài-têu ke vàn-chhiòn khiung-yong .
47011013	Ke-pân ngìn he ká sṳ́-thù ; kì-têu cha-yi kûng-chok , fa-chông cho Kî-tuk ke sṳ́-thù .
47011014	Khì-sṳ̍t , liá ya mò má-ke hó khì-koai , lièn Sat-tan chhṳ-kâ me voi fa-chông cho kông-mìn ke thiên-sṳ́ !
47011015	Só-yî , na-he Sat-tan ke phu-ha fa-chông cho yìn-ngi ke phu̍k-ngìn , liá ya m̀-he má-ke thai sîn-vùn . Kì-têu ke kiet-khiu̍k yit-thin voi cheu kì-têu só-cho ke .
47011016	Ngài chai kóng : Mò ngìn yin-kôi khon ngài cho ngong-é ; chúng-he , ngì-têu na oi khon ngài cho ngong-é , chhiu oi tui-thai ngài chhiong tui-thai ngong-é yit-yong , lòi pûn ngài yû tô-séu-è hó khoâ-khiéu !
47011017	Ngài liá-ha oi kóng ke , m̀-he Chú ham ngài kóng ke ; he chhiong ngong-é án-ngiòng , chhṳ-sin mân-mân kóng thai-fa .
47011018	Ki-yèn yû án-tô ngìn nâ su̍k sṳ-kie ke sṳ-chhìn lòi khoâ-khiéu , ngài me oi khoâ-khiéu yit-ha .
47011019	Ngì-têu án chhûng-mìn , hàn fôn-hí ngiûn-su ke-têu ngong-é !
47011020	Yû-ngìn ap-chṳ ngì-têu cho nù-li , pok-siok ngì-têu , ham-hoi ngì-têu , khon-m̀-hí ngì-têu , ya-he tá ngì-têu ke choi-kok , ngì-têu hàn thûn-sâng ngiûn-hi !
47011021	Ngài chhin kien-seu kóng , liá-chúng sṳ-chhìn ngài-têu chhiu cho m̀-tó lô ! Chúng-he , na yû-ngìn kám khoâ-khiéu má-ke , ngài ngong-chhṳ̍t tui ngì-têu kóng : Ngài me kám !
47011022	Kì-têu he Hî-pak-lòi-ngìn mâ ? Ngài me he . Kì-têu he Yî-set-lie̍t-ngìn mâ ? Ngài me he . Kì-têu he Â-pak-lâ-hón ke chṳ́-sûn mâ ? Ngài me he .
47011023	Kì-têu he Kî-tuk ke phu̍k-ngìn mâ ? Kóng yit-ki khòng-fa , ngài hàn-kha he ! Ngài hàn-kha sîn-khú kûng-chok , chhô-kâm hàn-kha tô pái , hàn-kha sòng pûn-ngìn piên-tá , mo hàn-kha tô sí ke ngùi-hiám .
47011024	Ngài sṳt pûn Yù-thai-ngìn piên-tá ńg-pái , tak-pái tá sâm-sṳ̍p-kiú ha ;
47011025	pûn Lò-mâ-ngìn yung kun-é tá-ko sâm-pái , pûn-ngìn yung sa̍k-thèu te̍p yit-pái , tù-tó sâm-pái hói-nan , yû yit-pái chhai chhṳ̂m-hói yit-ngit yit-ya hiám siâu-thet .
47011026	Chhai án-tô pái lî-hàng chûng , ngài kîn-li̍t-ko kông-hò ke ngùi-hiám , khiòng-tho ke ngùi-hiám , tui Yù-thai-ngìn lâu Ngoi-pâng-ngìn lòi ke ngùi-hiám , sàng-sṳ-tú ke ngùi-hiám , khóng-yâ ke ngùi-hiám , thai-hói ke ngùi-hiám , lâu ká hiûng-thi chí-moi ke ngùi-hiám .
47011027	Ngài ke kûng-chok lò-luk yu kân-khú , sòng-sòng soi-m̀-tet , yu kî yu hot , mò hó sṳ̍t , mò hó he̍t , mò hó chok .
47011028	M̀ tân-chhiang án-ngiòng , ngài hàn oi vi kok kau-fi ke sṳ koa-li , chhiong chhûng-tâm yit-yong tak-ngit chak-tén ngài .
47011029	Yû má-ngìn ngiôn-ngio̍k , ngài m̀-voi kám-kok ngiôn-ngio̍k nè ? Yû má-ngìn tiet-tó fam-chhui , ngài m̀-voi kip to chho̍k-fó nè ?
47011030	Na-he mò khoâ-khiéu cho-m̀-tet , ngài chhiu oi khoâ-khiéu ke-têu hién-mìn ngài chhṳ-kâ ngiôn-ngio̍k ke sṳ-chhìn .
47011031	Yin-kôi yún-yén su chhṳ̂n-siung ke , ngài-têu Chú Yâ-sû ke Â-pâ Song-ti , Kì tî ngài mò kóng fâ-liâu .
47011032	Ngài chhai Thai-mâ-sṳ-kiet ke sṳ̀ , Â-lî-tha̍t-vòng sú-ha ke chúng-tuk phai kín-ví chóng-tén sàng-mùn , sióng-oi chok ngài .
47011033	Chúng-he , yû-ngìn yung thai làm-è chiông ngài tui sàng-chhiòng-táng ke chhûng-mùn chhui-hâ-lòi , pûn ngài thot-lì kì ke sú .
47012001	Sûi-yèn chhṳ-khoâ mò má-ke li-yit , chúng-he ngài khoâ-khiéu hàn-he mò-nai-hò ke ; ngài tit-khok oi kóng-hí Chú su-pûn ngài ke yi-siong lâu khí-sṳ .
47012002	Ngài tî yû yit-ke su̍k Kî-tuk ke ngìn , sṳ̍p-si-ngièn chhièn , kì su-thì to thiên-táng ke chui-kô yit-chhèn hi ( ngài m̀-tî kì he ngiuk-sṳ̂n sông-hi , ya-he chhai yi-siong chûng sông-hi , chṳ́-yû Song-ti tî ) .
47012003	Ngài chai kóng yit-pái , ngài khok-sṳ̍t tî liá-ke ngìn su-thì to lo̍k-yèn ( ngài m̀-tî kì he ngiuk-sṳ̂n sông-hi , ya-he chhai yi-siong chûng sông-hi , chṳ́-yû Song-ti tî ) . Chhai ke-vi , kì thâng-tó mò fap-thu péu-tha̍t ke fa-ngî , ngìn cho-m̀-tet sot-mìn ke sṳ-chhìn .
47012004	
47012005	Lun-tó liá-ke ngìn , ngài oi khoâ-khiéu ; chúng-he , koân-he ngài chhṳ-kâ , chhù-liáu ngài ke ngiôn-ngio̍k yî-ngoi , ngài chhiu mò má-ke hó khoâ-khiéu .
47012006	Khì-sṳ̍t , ngài chhiu-he khoâ-khiéu , ya m̀ son he hâm-chhê , yîn-vi ngài só-kóng ke he sṳ-sṳ̍t . Chúng-he , ngài mò-oi khoâ-khiéu , miên-tet ngìn chiông ngài khon to thet kô , chhêu-ko kì chhai ngài sṳ̂n-song só khon-tó ya-he thâng-tó ke .
47012007	Vi-tó m̀-oi pûn ngài yîn-vi tet-tó án tô thi̍t-phe̍t ke khí-sṳ chhiu sâ-phi , yû yit-kî net-è chhiuk-tén ngài ke sṳ̂n-thí , chhiong he pûn Sat-tan ke sṳ́-chá chhàn-sṳ̂n yit-yong , sṳ́ ngài m̀-kám kiêu-ngau .
47012008	Vi-tó liá-khien sṳ , ngài sṳt sâm-pái khiù Chú chiông liá net-è pâng-thet ,
47012009	chúng-he Chú en ngài kóng : " Ngài ke ên-tién la ngì yung ; yîn-vi Ngài ke nèn-li̍t he chhai ngìn ngiôn-ngio̍k ke sṳ̀ vàn-chhiòn hién-mìn chhut-lòi . " Yîn-vi án-ngiòng , ngài thi̍t-phe̍t fôn-hí khoâ-khiéu ngài ke ngiôn-ngio̍k , hó pûn Kî-tuk ke nèn-li̍t lìm-to ngài sṳ̂n-song .
47012010	Vi-tó Kî-tuk ke yèn-ku , ngài fôn-hí ngiûn-su ngiôn-ngio̍k , vú-yu̍k , khun-khú , kiên-nàn lâu pet-hoi ; yîn-vi ngài má-ke sṳ̀-chiet ngiôn-ngio̍k , má-ke sṳ̀-chiet chhiu kiên-khiòng .
47012011	Ngài pún-lòi yin-kôi tet-tó ngì-têu ke chhṳ̂n-chan chang chho̍k , chúng-he ngì-têu pet ngài cho ngong-é . Chhiu-son ngài mò má-ke liáu-put-hí , ngài hàn-he mò sû pûn ke-têu só-vi ke " chhêu-khi̍p sṳ́-thù " .
47012012	Chhai ngì-têu tông-chûng , ngài yí-kîn yung chui-thai ke ngiûn-nai , thûng-ko sṳ̀n-chiak khì-sṳ lâu thai-nèn , chiông ngài sṳ́-thù ke sṳ̂n-fun chṳn-mìn chhut-lòi .
47012013	Chhù-liáu ngài m̀-sṳt sàng-cho ngì-têu ke chhûng-tâm yî-ngoi , chhiáng-mun , ngì-têu yû nai-tiám sû pûn phe̍t ke kau-fi nè ? Yîn-vi ngài tui ngì-têu án mò kûng-phìn , chhiáng ngièn-liong ngài ô !
47012014	Liá-ha ngài chún-phi oi thi-sâm-pái hi fóng-mun ngì-têu . Ngài m̀-voi sàng-cho ngì-têu ke chhûng-tâm ; yîn-vi ngài só-oi ke he ngì-têu , m̀-he ngì-têu ke kîm-chhièn . Se-ngìn-è pún-lòi chhiu m̀-sṳ́ fung-yông yà-ôi , yà-ôi chang oi yông-yuk se-ngìn-è .
47012015	Vi-tó ngì-têu ke lìn-fùn , ngài kâm-ngien fu-chhut ngài só-yû ke yit-chhiet , sṳm-chṳ ngài ke sâng-miang . Kám-kóng ngài ye̍t siak ngì-têu , tet-tó ngì-têu ke oi-siak chhiu ye̍t séu he-mò ?
47012016	Án-ngiòng , ngì-têu oi sṳ̀n-ngin , ngài mò sàng-cho ngì-têu ke chhûng-tâm ; chúng-he , hàn-he yû-ngìn kóng ngài he yung kúi-cha ke sú-thon lòi koái ngì-têu .
47012017	Ngài phai hi ngì-têu ke-vi ke ngìn , ngài kám sṳt li-yung kì-têu lòi phî ngì-têu má-ke mò ?
47012018	Ngài kú-li Thì-tô hi fóng-mun ngì-têu , hàn phai yit-ke hiûng-thi khiung-ha hi . Thì-tô sṳt phî ngì-têu má-ke mò ? Kì lâu ngài só-cho ke , thung-kî kám m̀-he khiung-yong mâ ? Ngài-têu ke hàng-sṳ kám mò khiung-yong mâ ?
47012019	Ngì-têu yit-chhṳ̍t láu-tó ngài-têu chhiu-he án-ngiòng vi chhṳ-kâ phien-fu mâ ? Sṳ-sṳ̍t m̀-he án-ngiòng ! Chhai Song-ti ke mien-chhièn , ngài-têu he kóng Kî-tuk oi ngài-têu kóng ke . Chhîn-oi ke phèn-yû â , ngài-têu só-cho ke yit-chhiet mò yit-yong m̀-he vi-tó oi chho-chhiu ngì-têu !
47012020	Ngài kiâng-pha ngài hi-to ke sṳ̀ , fat-hien ngì-têu mò fù-ha̍p ngài só hî-mong ke , ngì-têu khon-tó ngài ya mò fù-ha̍p ngì-têu só hî-mong ke . Ngài ya kiâng khon-tó siông-châng , chhit-tu , thai fat-khién , chhṳ-sṳ̂ , fí-pong , kóng ngìn ke sṳ-fî , chhṳ-kô chhṳ-thai , lâu fun-lon .
47012021	Ngài ya kiâng , ha-yit-pái hi ke sṳ̀ , ngài ke Song-ti voi sṳ́ ngài chhai ngì-têu mien-chhièn lièn thèu-nà tû khià-m̀-hí-lòi ; ngài voi sông-sîm liù muk-chṳp , yîn-vi chhin-tô yî-chhièn fam-chhui ke ngìn hàn-he mò fí-kói kì-têu só-hàng ke lá-sap , yìm-lon lâu fong-thong .
47013001	Liá he ngài thi-sâm-pái hi fóng-mun ngì-têu . Sṳn-kîn sṳt kóng : " Ngim-hò ke khúng-ko yit-thin oi yû lióng-sâm-ke ngìn cho-chṳn , chang cho-tet sṳ̀n-li̍p . "
47013002	Tui ke-têu thèu-pái chhiu fam-liáu chhui ke , lâu khì-thâ ke ngìn , ngài chhai thi-ngi-pái fóng-mun ke sṳ̀ yí-kîn kín-ko ngì-têu , liá-ha mò chhai ngì-têu ke-vi , ngài oi chai yit-pái kín-ko ngì-têu , kóng : " Ha-yit-pái ngài hi-to ke sṳ̀-chiet , chhie̍t-tui m̀ ngièu kì-têu . "
47013003	Ngì-têu yit-thin voi yû Kî-tuk thûng-ko ngài kóng-fa ke chṳn-kí . Kî-tuk tui-thai ngì-têu m̀-he ngiôn-ngio̍k ke ; tiên-to , kì chhai ngì-têu tông-chûng he thai-yû nèn-li̍t ke .
47013004	Sûi-yèn kì chhai ngiôn-ngio̍k chûng pûn-ngìn tâng-sí chhai sṳ̍p-sṳ-ka-táng , chúng-he , yîn-vi Song-ti ke thai-nèn , kì liá-ha hàn-he sâng-tén . Khiung-yong , ngài-têu thùng kì kiet-lièn ya he ngiôn-ngio̍k ke , chúng-he vi-tó ngì-têu ke yèn-ku , ngài-têu oi kho Song-ti ke thai-nèn thùng kì khiung-ha sâng-tén .
47013005	Ngì-têu oi kháu-ngiam chhṳ-kâ , khon ngì-têu só ko ke he sin-sîm ke sên-fa̍t mò ; ngì-têu oi sén-chhat chhṳ-kâ ! Ngì-têu kám m̀-tî chhai ngì-têu tî-poi ke he Yâ-sû Kî-tuk mâ ? Chhù-fî ngì-têu he khî-m̀-he̍t ke ngìn .
47013006	Ngài hî-mong ngì-têu voi tî , ngài-têu m̀-he khî-m̀-he̍t ke ngìn .
47013007	Ngài-têu khiù Song-ti mo̍k pûn ngì-têu cho má-ke fái-sṳ . Muk-tit m̀-he oi hién-mìn ngài-têu ke sṳ̀n-kûng , he oi ngì-têu hàng-sṳ chṳn-chhṳ̍t ; ngài-têu chhiu-he pûn-ngìn khon-cho he sṳt-phai ke ya mò siông-kôn .
47013008	Ngài-têu chhie̍t-tui put-nèn phoi-ngia̍k chṳ̂n-lî lòi hàng-sṳ , chṳ́-yû vi-tó chṳ̂n-lî lòi tá-piang .
47013009	Ngài-têu ngiôn-ngio̍k , ngì-têu kông-khiòng , ngài-têu ya fôn-hí . Ngài-têu ke khì-tó chhiu-he oi ngì-têu sàng-cho vàn-chhiòn ke ngìn .
47013010	Yîn-vi án-ngiòng , mò chhai ngì-têu ke-vi ke sṳ̀ , ngài chang siá liá-fûng sin-é , hî-mong ngài hi-to ngì-têu ke-vi ke sṳ̀ , m̀-sṳ́ yung Chú pûn ngài ke chṳt-khièn lòi ngiàm-ngiàm tui-thai ngì-têu . Chú pûn ngài chṳt-khièn he oi chho-chhiu ngì-têu , m̀-he oi pho-fai ngì-têu .
47013011	Chúng-kóng , hiûng-thi chí-moi â , ngì-têu oi fôn-fôn hí-hí . Oi cho vàn-chhiòn-ngìn . Ngì-têu oi chiap-su ngài ke khien-va ; thai-kâ oi thùng-sîm , pí-chhṳ́ fò-mu̍k . Án-ngiòng , chhṳ̀-oi lâu su phìn-ôn ke Song-ti yit-thin voi lâu ngì-têu thùng-chhai !
47013012	Ngì-têu oi sṳn-kiet siông-chîm pí-chhṳ́ chhiáng-ôn ! Só-yû ke sṳn-thù chhiòn-phu tui ngì-têu chhiáng-ôn !
47013013	
47013014	Ngien Chú Yâ-sû Kî-tuk ke ên-tién , Song-ti ke chhṳ̀-oi , Sṳn-Lìn ke siông-thûng , lâu ngì-têu thai-kâ thùng-chhai !
48001001	Ngài he sṳ́-thù Pó-lò . Ngài cho sṳ́-thù m̀-he tui ngìn ke kién-sién , ya m̀-he ngìn só chṳ́-phai ke , he Yâ-sû Kî-tuk lâu sṳ́ kì tui sí fu̍k-fa̍t ke Â-pâ Song-ti só chṳ́-phai ke .
48001002	Ngài lâu thùng ngài khiung-ha ke hiûng-thi chí-moi siá sin-é pûn Kâ-lâ-thai ke kok kau-fi .
48001003	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu !
48001004	Kî-tuk vi-tó oi kiu ngài-têu thot-lì liá sià-ok ke sṳ̀-thoi , chûn-chhiùng ngài-têu Â-pâ Song-ti ke chṳ́-yi , sṳt vi ngài-têu ke chhui hî-sên chhṳ-kâ .
48001005	Ngien yùng-kông kûi-pûn Song-ti , chhṳ̍t-to sṳ-sṳ thoi-thoi ! Â-mén .
48001006	Ngài chhin chho̍k-kiâng ! Ngì-têu ngióng-voi án kiak chhiu lì-khôi thûng-ko Kî-tuk ke ên-tién fû-seu ngì-têu ke Song-ti , hi thèn phe̍t ke fuk-yîm !
48001007	Khì-sṳ̍t , ke pin m̀-he fuk-yîm . Ngài án-ngiòng kóng , yîn-vi yû ngìn lòi káu-lon ngì-têu , sióng-oi kói-pien Kî-tuk ke fuk-yîm .
48001008	Khì-sṳ̍t , chhiu-son he ngài-têu , ya-he thiên-táng lòi ke thiên-sṳ́ , na-he tui ngì-têu chhòn phe̍t ke fuk-yîm , thùng ngài-têu thèu-pái só-chhòn pûn ngì-têu ke mò khiung-yong , kì chhiu yin-tông su chu-chú !
48001009	Ngài-têu sṳt kóng-ko , liá-ha ngài chai kóng : Mò-lun má-ngìn , na-he tui ngì-têu chhòn phe̍t ke fuk-yîm , thùng ngì-têu thèu-pái só liâng-su ke mò khiung-yong , kì yin-tông su chu-chú !
48001010	Ngài án-ngiòng kóng , kám he oi pûn-ngìn chhṳ̂n-chan mâ ? M̀-he ! Ngài só-oi ke he Song-ti ke chhṳ̂n-chan ! Ngài kám he oi tet ngìn ke fôn-hí mâ ? Ngài na-he hàn sióng-oi tet ngìn ke fôn-hí , ngài chhiu m̀-he Kî-tuk ke phu̍k-ngìn lé .
48001011	Hiûng-thi chí-moi â , ngài oi ngì-têu tî , ngài só chhòn ke fuk-yîm m̀-he ngìn sióng-chhut-lòi ke .
48001012	Liá-ke fuk-yîm , ngài m̀-he tui ngìn liâng-su ke , ya m̀-he yû má-ngìn kâu ngài ke , he Yâ-sû Kî-tuk chhîn-chhṳ khí-sṳ ngài ke .
48001013	Ngài thèu-pái sin Yù-thai-kau ke sṳ̀ só cho ke , ngì-têu sṳt thâng-ko . Ngài pet-hoi Song-ti ke kau-fi to chhin li-hoi , chhin só-nèn oi sêu-me̍t kau-fi .
48001014	Khiung-pi ke Yù-thai-ngìn tông-chûng , ngài pí thai-phu-fun ngìn kha ngin-chṳ̂n chûn-hàng Yù-thai-kau ke kûi-kí , kha ngie̍t-sîm chûn-sú ngài chú-siên ke chhòn-thúng .
48001015	Chúng-he , Song-ti sṳ̂-ên pûn ngài , chhai ngài chhut-se yî-chhièn , Kì yí-kîn kién-sién ngài , fû-seu ngài lòi sṳ-fung Kì .
48001016	Tông Kì lo̍k-yi chiông Kì ke Lai-é khí-sṳ pûn ngài , ham ngài chhai Ngoi-pâng-ngìn chûng-kiên chhòn koân-he Kî-tuk ke fuk-yîm , ke-yông-sṳ̀ , ngài pin mò hi chhiáng-kau má-ngìn ,
48001017	ya mò hi Yâ-lu-sat-lâng kien ke-têu pí ngài siên cho sṳ́-thù ke ngìn , fán-chón ngiàm-sṳ̀ hi Â-lâ-pak , yèn-heu chai chón-hi Thai-mâ-sṳ-kiet .
48001018	Sâm-ngièn heu , ngài chang hi Yâ-lu-sat-lâng kien Pí-tet , thùng kì khiung-ha he̍t sṳ̍p-ńg ngit .
48001019	Ngài mò khon-tó phe̍t ke sṳ́-thù , chṳ́-yû Chú ke ló-thâi Ngâ-kok .
48001020	Ngài só siá ke he chṳ̂n-sṳ̍t ke ; chhai Song-ti mien-chhièn , ngài m̀-kám kóng fâ-liâu .
48001021	Heu-lòi , ngài hi-to Si-li-â lâu Kî-li-kâ ke yit-tai .
48001022	Ke-sṳ̀ , Yù-thai-sén kok kau-fi ke Kî-tuk-thù chhiòn-phu m̀-sṳt ngài .
48001023	Kì-têu tân-chhiang thâng-kóng : " Ke thèu-pái pet-hoi ngài-têu ke ngìn , liá-ha fán-chón chhòn kì ko-hi sióng-oi sêu-me̍t ke sin-ngióng ! "
48001024	Án-ngiòng , kì-têu chhiu yîn-vi ngài ke yèn-ku siung-chan Song-ti !
48002001	Sṳ̍p-si-ngièn heu , ngài lâu Pâ-nâ-pâ yu chón-hi Yâ-lu-sat-lâng , pin tai-tén Thì-tô khiung-ha hi ;
48002002	ngài to-chón hi Yâ-lu-sat-lâng , he cheu Chú ke khí-sṳ . Ngài sṳ̂-ha hi kien ke-têu yû miàng-mong ke liâng-chhiu , tui kì-têu sot-mìn ngài chhai Ngoi-pâng-ngìn chûng-kiên só-chhòn ke fuk-yîm ; yîn-vi ngài mò-oi ngài siên-chhièn ya-he liá-ha sat-mâng cho ke sàng-cho khûng-khûng .
48002003	Thùng ngài khiung-ha hi ke Thì-tô , sûi-yèn he Hî-lia̍p-ngìn , ya mò-ngìn miên-kióng kì chiap-su kot-lî ;
48002004	ham kì chiap-su kot-lî ke , he ke-têu ká-cho hiûng-thi , thêu-thêu kâ-ngi̍p kau-fi ke ngìn . Ke-têu ngìn chhiong chṳ̂n-tham yit-yong thêu-ngi̍p-lòi , oi tham ngài-têu sin Kî-tuk Yâ-sû só tet-tó ke chhṳ-yù ; kì-têu ke muk-tit he oi ham ngài-têu cho nù-li .
48002005	Tui ke-pân ngìn , ngài-têu chhiùng-lòi m̀-sṳt ngiong-phu ; ngài-têu án-ngiòng cho , he oi vi ngì-têu pó-chhùn fuk-yîm ke chṳ̂n-lî .
48002006	Lun-tó ke-têu pûn ngìn khon-cho yû miàng-mong ke liâng-chhiu ( kì-têu ke thi-vi kô-tâi tui ngài pin mò châng-chhâ , yîn-vi Song-ti m̀-he phìn ngoi-péu lòi phan-ton ngìn ) , ngài he kóng , ke-têu yû miàng-mong ke ngìn pin mò ham ngài chiap-su má-ke sîn ke chṳ́-sṳ ;
48002007	tiên-to , kì-têu khon-chhut-lòi : Song-ti chiông chhòn fuk-yîm pûn Ngoi-pâng-ngìn ke ngim-vu kâu-pûn ngài , chhiu-chhiong Kì chiông chhòn fuk-yîm pûn Yù-thai-ngìn ke ngim-vu kâu-pûn Pí-tet yit-yong .
48002008	Yîn-vi , Song-ti yung Kì ke khièn-nèn sṳ́ ngài sàng-cho Ngoi-pâng-ngìn ke sṳ́-thù , chhiu-chhiong Kì sṳ́ Pí-tet sàng-cho Yù-thai-ngìn ke sṳ́-thù yit-yong .
48002009	Ngâ-kok , Pí-tet , Yok-hon , liá sâm-ke yû miàng-mong ke kau-fi sa̍k-chhû , ki-yèn tî Song-ti chiông liá thi̍t-phe̍t ke sṳ́-min kâu-pûn ngài , chhiu thùng ngài lâu Pâ-nâ-pâ ak-sú , péu-sṳ ha̍p-chok ; thai-kâ thùng-yi : Pâ-nâ-pâ lâu ngài yin-kôi hi Ngoi-pâng-ngìn chûng-kiên cho-kûng , kì-têu chhai Yù-thai-ngìn chûng-kiên kûng-chok .
48002010	Kì-têu yêu-khiù ngài-têu ke chṳ́-yû yit-hong , chhiu-he koân-sîm Yâ-lu-sat-lâng sin-thù chûng ke-têu khiùng-khú-ngìn ; liá pún-lòi chhiu-he ngài yit-tán ngie̍t-sîm só-cho ke sṳ .
48002011	Heu-lòi , Pí-tet lòi-to Ôn-thì-â ; yîn-vi kì yû mìn-hién ke m̀-chho̍k , ngài chhiu tông-chung chit-phi kì .
48002012	Sṳ-chhìn he án-ngiòng : Chhai Ngâ-kok só phai-lòi ke ngìn màng to yî-chhièn , Pí-tet thùng Ngoi-pâng sin-thù khiung-ha sṳ̍t-fan ; chúng-he ke-têu ngìn yit to , kì chhiu sám-chéu , ká-cho mò thùng kì-têu khiung-ha sṳ̍t-fan , yîn-vi kì kiâng ke-têu chú-chông Ngoi-pâng-ngìn oi chiap-su kot-lî ke ngìn .
48002013	Khì-thâ ke Yù-thai sin-thù ya thèn-tén Pí-tet cho yong-é , chhiong mò ngièn-chet ke ngìn ; sṳm-chṳ lièn Pâ-nâ-pâ ya su kì-têu ke yáng-hióng cho ká .
48002014	Ngài yit khon-tó kì-têu mò cheu fuk-yîm ke chṳ̂n-lî hàng chṳn-lu , chhiu tông-chung tui Pí-tet kóng : " Ngì he Yù-thai-ngìn , chúng-he ngì ke cho-ngìn chhiong Ngoi-pâng-ngìn , m̀ chhiong Yù-thai-ngìn . Án-ngiòng , ngì ngióng-pân cho-tet miên-kióng Ngoi-pâng-ngìn ho̍k Yù-thai-ngìn nè ? "
48002015	Mò m̀-chho̍k , ngài liá-têu ngìn chhut-se chhiu-he Yù-thai-ngìn , m̀-he chhṳ̂n-cho " Ngoi-pâng ke chhui-ngìn " .
48002016	Chúng-he , ngài-têu tî , Song-ti pûn ngìn thùng Kì yû chṳn-khok ke koân-he , chhṳ̂n-cho ngi-ngìn , he thûng-ko sin Yâ-sû Kî-tuk , m̀-he kho chûn-hàng Mô-sî ke fap-li̍t . Ngài-têu ya sin-liáu Kî-tuk Yâ-sû , he oi thûng-ko sin Kî-tuk pûn Song-ti chhṳ̂n-cho ngi-ngìn , m̀-he kho chûn-hàng fap-li̍t ; yîn-vi mò-ngìn cho-tet kho chûn-hàng fap-li̍t lòi pûn Song-ti chhṳ̂n-cho ngi-ngìn .
48002017	Án-ngiòng , ngài liá-têu chûi-khiù yîn-vi sin Kî-tuk lòi pûn Song-ti chhṳ̂n-cho ngi ke ngìn , kiet-kó na thùng Ngoi-pâng-ngìn khiung-yong hàn-he chhui-ngìn , liá kám m̀-he kóng Kî-tuk hoi ngài-têu fam-chhui mâ ? Chhie̍t-tui m̀-he !
48002018	Yîn-vi , ngài na chhùng-kien chhṳ-kâ só chhak-thet ke , chhiu chṳn-mìn ngài he vì-fam fap-li̍t ke ngìn .
48002019	Tui fap-li̍t lòi kóng , ngài he pûn fap-li̍t chhú-sí ke ngìn ; án-ngiòng , ngài chhiu cho-tet vi Song-ti lòi sâng . Ngài yí-kîn thùng Kî-tuk khiung-ha tâng-sí chhai sṳ̍p-sṳ-ka-táng ,
48002020	só-yî , liá-ha sâng-tén ke m̀-he ngài chhṳ-kâ , he Kî-tuk sâng chhai ngài tî-poi . Ngài liá-ha chhai ngiuk-sṳ̂n ke sâng-miang he thûng-ko sin Song-ti ke Lai-é lòi sâng ke ; kì siak ngài , vi ngài sá-thet sâng-miang .
48002021	Ngài m̀ khî-chhie̍t Song-ti ke ên-tién ; na-he ngìn cho-tet thûng-ko fap-li̍t lòi thùng Song-ti yû chṳn-khok ke koân-he , Kî-tuk chhiu he pha̍k-sí lé !
48003001	Ngong Kâ-lâ-thai-ngìn â ! He má-ngìn mì-fe̍t ngì-têu â ? Yâ-sû Kî-tuk pûn-ngìn tâng-sí chhai sṳ̍p-sṳ-ka-táng ke sṳ , kám m̀-he chhiong yit-puk thù-fa , mìn-mìn chhai ngì-têu ke muk-chû-chhièn mâ ?
48003002	Ngài chṳ́-oi mun ngì-têu yit-khien sṳ : Ngì-têu chiap-su Song-ti ke Lìn he yîn-vi chûn-hàng fap-li̍t , ya-he thûng-ko thâng-sin fuk-yîm â ?
48003003	Ngì-têu ngióng-voi án ngong â ? Ngì-têu ki-yèn thûng-ko Song-ti ke Lìn lòi khôi-sṳ́ , ngióng-pân liá-ha sióng-oi kho chhṳ-kâ ke nèn-li̍t hi vàn-sṳ̀n nè ?
48003004	Ngì-têu só kîn-li̍t ke yit-chhiet lûng-chúng mò chhái-kûng he-mò ? Kám he khûng-khûng !
48003005	Song-ti su ngì-têu Sṳn-Lìn , yu chhai ngì-têu chûng-kiên hàng kok-chúng ke sṳ̀n-chiak , he yîn-vi ngì-têu chûn-hàng fap-li̍t , ya-he yîn-vi ngì-têu thâng-sin fuk-yîm â ?
48003006	Chhiong Sṳn-kîn lun Â-pak-lâ-hón ke sṳ̀ kóng : " Kì sin Song-ti , yîn-vi kì ke sin , Song-ti chhiu son kì cho ngi-ngìn . "
48003007	Án-ngiòng , ngì-têu oi tî , yû sin-sîm ke ngìn chang he Â-pak-lâ-hón ke chṳ́-sûn .
48003008	Sṳn-kîn yi-siên khon-tó , Song-ti oi pûn Ngoi-pâng-ngìn yîn-vi sin lòi thùng Kì yû chṳn-khok ke koân-he , só-yî chó chhiu chhòn liá fuk-yîm pûn Â-pak-lâ-hón , kóng : " Van-mìn lûng-chúng voi thûng-ko ngì tet-tó Song-ti ke su-fuk ! "
48003009	Â-pak-lâ-hón yîn-vi sin chhiu tet-tó fuk-hi ; án-ngiòng , yit-chhiet sin ke ngìn ya oi thùng kì khiung-ha tet-tó fuk-hi !
48003010	Yung chûn-hàng fap-li̍t cho yí-kho ke ngìn chhiòn-phu he sâng chhai chu-chú chṳ̂-ha ; yîn-vi Sṳn-kîn kóng : " Fap-li̍t-sû só kûi-thin ke mî-yit-hong sṳ , mò yit-chhṳ̍t chûn-hàng ke ngìn , chhiu oi su Song-ti chu-chú . "
48003011	Sṳ-sṳ̍t-song , mò-ngìn nèn kho chûn-hàng fap-li̍t chhai Song-ti mien-chhièn pûn Kì chhṳ̂n-cho ngi-ngìn ; yîn-vi Sṳn-kîn kóng : " Thûng-ko sin pûn Song-ti chhṳ̂n-cho ngi ke ngìn yit-thin voi tet-tó sâng-miang . "
48003012	Chúng-he , fap-li̍t ke kîn-kí pin m̀-he sin ; tiên-to , Sṳn-kîn án-ngiòng kóng : " Chûn-sú fap-li̍t min-lin ke ngìn , voi yîn-vi fap-li̍t tet-tó sâng-miang . "
48003013	Kî-tuk yí-kîn vi ngài-têu tâm-tông chu-chú , yung án-ngiòng lòi kiu-su̍k ngài-têu thot-lì fap-li̍t ke chu-chú ; yîn-vi Sṳn-kîn kóng : " Só-yû pûn-ngìn tiau-sí chhai su-é táng-kô ke ngìn , chhiòn-phu su Song-ti ke chu-chú . "
48003014	Kî-tuk án-ngiòng cho ke muk-tit he oi sṳ́ Song-ti só yin-hí su-pûn Â-pak-lâ-hón ke fuk-hi , thûng-ko Kî-tuk Yâ-sû lòi su-pûn Ngoi-pâng-ngìn ; só-yî , ngài-têu chang cho-tet thûng-ko sin lòi liâng-su Song-ti só yin-hí ke Sṳn-Lìn .
48003015	Hiûng-thi chí-moi â , ngài yung ngit-sòng sên-fa̍t ke sṳ kí-li lòi kóng : Lióng-ke ngìn thùng-yi yit-khien sṳ , yu tá khie-yok , chhiu mò ngìn cho-tet vì-yok ya-he kâ-kám má-ke .
48003016	Khiung-yong , Song-ti yí-kîn tui Â-pak-lâ-hón lâu kì ke chṳ́-sûn li̍p-liáu yin-hí . Sṳn-kîn pin m̀-he yung " tui chṳ́-chṳ́ sûn-sûn " lòi chṳ́ tông-tô ngìn ; he kóng " tui ngì ke chṳ́-sûn " , tân-tân chṳ́ yit-ke ngìn , chhiu-he Kî-tuk .
48003017	Ngài ke yi-sṳ he kóng : Song-ti li̍p-liáu khie-yok , yu tap-yin oi sú liá-ke khie-yok . Si-pak sâm-sṳ̍p ngièn heu chang chhut-hien ke fap-li̍t cho-m̀-tet pho-fai liá-ke khie-yok , lòi fi-thet Song-ti ke yin-hí .
48003018	Yîn-vi Song-ti só-su ke sán-ngia̍p na-he yung fap-li̍t cho kîn-kí , chhiu m̀-he cheu yin-hí lé ; chúng-he , Song-ti sṳ̂-ên su sán-ngia̍p pûn Â-pak-lâ-hón he cheu Kì ke yin-hí .
48003019	Án-ngiòng , fap-li̍t ke muk-tit he má-ke nè ? Fap-li̍t he vi-tó chṳ́-chhut má-ke he ko-fam lòi sat ke , chhṳ̍t-to ke yin-hí pûn Â-pak-lâ-hón ke " chṳ́-sûn " lòi-to chhiu kiet-suk . Fap-li̍t he thûng-ko thiên-sṳ́ , theu-ko yit-ke chûng-kiên-ngìn lòi pân-pu ke .
48003020	Chúng-he , tân-fông-mien ke sṳ chhiu m̀-sṳ́ chûng-kiên-ngìn ; Song-ti ke yin-hí he tân-fông-mien ke sṳ .
48003021	Án-ngiòng lòi kóng , fap-li̍t he fán-tui Song-ti ke yin-hí mâ ? Chhie̍t-tui m̀-he ! Na-he fap-li̍t ke pân-pu nèn vi ngìn-lui tai-lòi sâng-miang , ngìn chhiu cho-tet kho fap-li̍t lòi thùng Song-ti yû chṳn-khok ke koân-he lé .
48003022	Chúng-he Sṳn-kîn kóng , chhiòn sṳ-kie lûng-chúng chhai chhui ke khièn-sṳ chṳ̂-ha ; yîn-vi án-ngiòng , Song-ti oi yung Yâ-sû Kî-tuk ke sin-sṳ̍t cho liâng-su yin-hí ke kî-chhú ; liá yin-hí he su-pûn só-yû siông-sin ke ngìn .
48003023	Chúng-he , " sin " ke sṳ̀-thoi màng to yî-chhièn , fap-li̍t he chóng-kón ngài-têu ke , chhiong chóng fam-ngìn yit-yong , chhṳ̍t-to " sin " hién-mìn chhut-lòi ke-sṳ̀ .
48003024	Só-yî , fap-li̍t he cho ngài-têu ke kam-fu-ngìn , chhṳ̍t-to Kî-tuk lòi-to , án-ngiòng , ngài-têu chhiu yîn-vi " sin " lòi pûn Song-ti chhṳ̂n-cho ngi-ngìn .
48003025	Ki-yèn liá-ha he " sin " ke sṳ̀-thoi , ngài-têu chhiu mò chai su fap-li̍t ke kam-fu lé .
48003026	Ngì-têu thai-kâ chhiòn-phu he thûng-ko sin Kî-tuk Yâ-sû lòi sàng-cho Song-ti ke chṳ́-ńg .
48003027	Ngì-têu liâng sé-lî kûi-ngi̍p Kî-tuk , chok-sông Kî-tuk chhiu-chhiong chok-sâm yit-yong .
48003028	Mò fûn Yù-thai-ngìn ya-he Ngoi-pâng-ngìn , nù-li ya-he chhṳ-yù-ngìn , nàm-ngìn ya-he ńg-ngìn , chhai Kî-tuk Yâ-sû ke sâng-miang tî-poi , ngì-têu chhiòn-phu sàng-cho yit-thí lé .
48003029	Ngì-têu na-he su̍k Kî-tuk , ngì-têu chhiu-he Â-pak-lâ-hón ke heu-thoi lé , voi liâng-su Song-ti só yin-hí ke sán-ngia̍p .
48004001	Hàn-yû , oi ki-sṳ̀n â-pâ sán-ngia̍p ke lai-é , sûi-yèn só-yû ke sán-ngia̍p chhiòn-phu he kì ke , chúng-he hàn cho se-ngìn-è ke sṳ̀-chiet , kì lâu nù-phu̍k mò má-ke fûn-phe̍t .
48004002	Chhai kì hàn se ke sṳ̀-chiet , yû ngìn cheu-ku kì , thoi kì kón-lî kâ-ngia̍p , yit-chhṳ̍t tén-to kiâ-pâ vi kì só thin ke ngit-è lòi-to .
48004003	Khiung-yong , ngài-têu ke lìn-sin hàn chhiong se-ngìn-è ke sṳ̀-chiet , ya he pûn yí-chhiu-kiên só-vi sên-siuk ke sṳ̀n-lìn chṳ̂-phi cho nù-chhòi .
48004004	Chúng-he , sṳ̀-kî sṳ̀n-su̍k ke sṳ̀ , Song-ti chhiu chhâi-phai chhṳ-kâ ke Lai-é , tui ńg-ngìn lòi chhut-se , yu sên-fa̍t chhai fap-li̍t chṳ̂-ha ,
48004005	muk-tit he oi kiu-su̍k sên-fa̍t chhai fap-li̍t chṳ̂-ha ke ngìn , pûn ngài-têu yû-hó sàng-cho Song-ti ke chṳ́-ńg .
48004006	Vi-tó oi chṳn-mìn ngì-têu he Kì ke chṳ́-ńg , Song-ti chhiu chhâi-phai Kì ke Lai-é ke Lìn ngi̍p ngài-têu ke sîm , fû-ham : " Â-pâ ! Ngài ke Yà ! "
48004007	Só-yî , chhiùng-kîm yî-heu , ngì chhiu m̀-he nù-phu̍k lé , he lai-é ; ki-yèn he lai-é , Song-ti chhiu pûn ngì cho ki-sṳ̀n-ngìn .
48004008	Yî-chhièn ngì-têu m̀-sṳt Song-ti ke sṳ̀ , he pûn ke-têu m̀-he sṳ̀n ke sṳ̀n-mìn cho nù-chhòi .
48004009	Liá-ha ngì-têu yí-kîn ngin-sṳt Song-ti ( sṳ-sṳ̍t-song he pûn Song-ti ngin-sṳt ) , ngióng yu to-chón-hi chhìm ke-têu mò nèn-li̍t lâu mò lu-yung ke sên-siuk ke sṳ̀n-lìn nè ? Ngióng oi chhùng-sîn hi cho kì-têu ke nù-chhòi nè ?
48004010	Ngì-têu hàn chiông ke-têu ngit , ngie̍t , chiet-khì , lâu ngièn-fun ke kûi-thin sú to sí-sí !
48004011	Ngài vi ngì-têu sṳ̍t-chhai yù-sèu , chhin kiâng ngài thèu-pái chhai ngì-têu chûng-kiên só-cho ke chhiòn-phu lo̍k-khûng lé .
48004012	Hiûng-thi chí-moi â , ngài khiù ngì-têu , oi chiông sîm pí sîm , chhiong ngài ngin-thùng ngì-têu yit-yong . Yî-chhièn , ngì-têu m̀-sṳt cho-ko tui-m̀-hí ngài ke sṳ .
48004013	Ngì-têu hàn ki-tet mâ ? Ngài thèu-yit-pái hi chhòn fuk-yîm pûn ngì-têu , he yîn-vi ngài pot-phiang só chho-sṳ̀n ke kî-fi .
48004014	Sûi-yèn ngài ke phiang sṳ́ ngì-têu su chhin thai ke kháu-ngiam , chúng-he ngì-têu mò khon-khiâng ngài , ya mò khî-chhie̍t ngài . Tiên-to , ngì-têu chiap-thai ngài , chhiong chiap-thai Song-ti ke thiên-sṳ́ , chhiong chiap-thai Kî-tuk Yâ-sû yit-yong .
48004015	Ke-sṳ̀ ngì-têu án fôn-hí ! Chúng-he liá-ha nè ? Ngài kám-kóng , ke-sṳ̀ , na-he yû fap-thu , chhiu-he chiông chhṳ-kâ ke muk-chû yet pûn ngài , ngì-têu me ngien-yi .
48004016	Liá-ha ngài lâu ngì-têu kóng chṳ̂n-lî , fán-chón sa sàng-cho ngì-têu ke tui-thi̍t he-mò ?
48004017	Ke-têu ngìn tui ngì-têu án ngie̍t-sîm , m̀-he má-ke hó sîm-su̍t . Kì-têu ke muk-tit he oi chhiet-thôn ngì-têu lâu ngài ke koân-he , sṳ́ ngì-têu chang voi ngie̍t-sîm tui-thai kì-têu .
48004018	Chhai san-sṳ-song ngie̍t-sîm pún-lòi he hó ke , chúng-he m̀ tân-chhiang ngài thùng ngì-têu khiung-ha ke sṳ̀ chang án-ngiòng .
48004019	Ngài chhîn-oi ke chṳ́-ńg â , ngài vi ngì-têu chai yit-pái chhiong â-mê ngiûn-su sên-sán ke thung-khú , chhṳ̍t-to Kî-tuk chhai ngì-têu ke sâng-miang-chûng sṳ̀n-hìn .
48004020	Liá-ha , ngài na-he thùng ngì-têu khiung-ha , m̀-tî voi yû kí hó ô ! Ngài lâu ngì-têu kóng-fa ke khiéu-hi chhiu m̀-sṳ́ chhiong án-ngiòng . Vi-tó ngì-têu , ngài ke sîm sṳ̍t-chhai mò-kat mò-sat !
48004021	Ke-têu sióng-oi sên-fa̍t chhai fap-li̍t chṳ̂-ha ke ngìn , ngài mun ngì-têu yit-ke mun-thì : Ngì-têu mò thâng-ko Mô-sî ke fap-li̍t mâ ?
48004022	Fap-li̍t-sû ki-chai kóng , Â-pak-lâ-hón yû lióng-ke lai-é , yit-ke he sṳ́-ńg kiung ke , yit-ke he chhṳ-yù ke fu-ngìn-kâ kiung ke .
48004023	Sṳ́-ńg kiung ke he cheu ngìn ke yi-sṳ lòi kiung ke ; chhṳ-yù ke fu-ngìn-kâ kiung ke he tui Song-ti ke yin-hí lòi ke .
48004024	Liá cho-tet khon-cho yit-ke pí-yi : Ke lióng-ke fu-ngìn-kâ he thoi-péu lióng-chúng ke khie-yok . Khì-chûng yit-ke yok he tui Sî-nai-sân lòi ke , só kiung ke chhiu oi cho nù-li ; liá chhiu-he Ha-kap .
48004025	Ha-kap he thoi-péu chhai Â-lâ-pak ke Sî-nai-sân , khó-pí kîm-pû-ngit ke Yâ-lu-sat-lâng ; kì lâu kì ke chṳ́-ńg só ko ke he nù-li ke sên-fa̍t .
48004026	Chúng-he , chhai thiên-táng ke Yâ-lu-sat-lâng he chhṳ-yù ke ; kì chang he ngài-têu ke â-mê .
48004027	Yîn-vi Sṳn-kîn ki-chai kóng : Mò fài-thôi , mò kiung-chṳ́ ke pû-ngiòng-ngìn â , ngì oi fôn-hí ! Màng-sṳt kîn-li̍t sên-sán ke thung-khú ke , ngì oi thai-sâng fôn-fû ! Yîn-vi su lâng-lo̍k ke pû-ngiòng-ngìn pí ke thùng ló-kûng khiung-ha sên-fa̍t ke , voi yû kha-tô ke chṳ́-ńg !
48004028	Hiûng-thi chí-moi â , chhiong Yî-sat khiung-yong , ngì-têu he tui Song-ti ke yin-hí lòi sàng-cho Song-ti ke chṳ́-ńg .
48004029	Tông-sṳ̀ , ke cheu ngìn ke yi-sṳ kiung ke , pet-hoi Sṳn-Lìn só kiung ke ; liá-ha ya he án-ngiòng .
48004030	Chúng-he Sṳn-kîn ngióng-pân kóng nè ? Sṳn-kîn kóng : " Chiông sṳ́-ńg lâu kiâ lai-é kiuk chhut-hi , yîn-vi sṳ́-ńg ke lai-é cho-m̀-tet thùng chhṳ-yù ke fu-ngìn-kâ só kiung ke lai-é khiung-ha ki-sṳ̀n sán-ngia̍p . "
48004031	Chúng-kóng , hiûng-thi chí-moi â , ngài-têu m̀-he sṳ́-ńg ke chṳ́-ńg ; ngài-têu he chhṳ-yù ke fu-ngìn-kâ só kiung ke .
48005001	Vi-tó oi pûn ngài-têu tet-tó chhṳ-yù , Kî-tuk yí-kîn sṳt-fong ngài-têu lé . Só-yî , ngì-têu oi khî-chhai , m̀-hó pûn nù-li ke ak chai khúng-chṳ ngì-têu !
48005002	Ngài — Pó-lò chṳn-kîn lâu ngì-têu kóng , na-he ngì-têu chiap-su kot-lî , Kî-tuk tui ngì-têu chhiu mò má-ke pông-chhu .
48005003	Ngài chai yit-pái kín-ko tak-ke chiap-su kot-lî ke ngìn , kì yit-thin oi chûn-hàng chhiòn-phu ke fap-li̍t !
48005004	Ngì-têu sióng-oi kho chûn-hàng fap-li̍t lòi thùng Song-ti yû chṳn-khok koân-he ke ngìn , chhiu-he chhiet-thôn thùng Kî-tuk ke koân-he , sṳt-lo̍k Song-ti ke ên-tién .
48005005	Lun-tó ngài-têu , ngài-têu kho Sṳn-Lìn ke li̍t-liong , thûng-ko ngài-têu ke sin-sîm , pet-chhiet phan-mong Song-ti voi pûn ngài-têu thùng Kì yû chṳn-khok ke koân-he .
48005006	Yîn-vi , thùng Kî-tuk Yâ-sû kiet-lièn ke sṳ̀-chiet , yû su kot-lî ya-he mò su kot-lî lûng-chúng mò má-ke koân-he ; chhung-yeu ke chṳ́-yû yit-hong , chhiu-he yung oi-sîm ke hàng-thung péu-hien chhut-lòi ke sin-sîm .
48005007	Ngì-têu yit-tán chéu-to chhin hó ! Má-ngìn làn-tén ngì-têu , hoi ngì-têu m̀ sun-chhiùng chṳ̂n-lî nè ?
48005008	Liá-chúng khien-va tông-yèn m̀-he tui ke fû-seu ngì-têu ke Song-ti lòi ke .
48005009	Siu̍k-ngî kóng : " Yit-si̍t-é fat-kau chhiu pûn kûi-thòn mien fat-hí-lòi . "
48005010	Ngài hàn-he siông-sin ngì-têu ; yîn-vi ngài-têu lûng-chúng he thùng Chú kiet-lièn ke ngìn , ngài khok-sin ngì-têu ke khon-fap yin-tông m̀-voi thùng ngài ke yû má-ke chên-chhâ . Chúng-he , ke yéu-lon ngì-têu ke ngìn , mò-lun kì he má-ngìn , thin-chho̍k voi pûn Song-ti chit-fa̍t !
48005011	Hiûng-thi chí-moi â , ngài na-he ki-siu̍k chhòn kot-lî , cho-má-ke hàn pûn-ngìn pet-hoi nè ? Ngài na chṳn-kîn chhòn kot-lî , ngài só siên-yòng Kî-tuk ke sṳ̍p-sṳ-ka chhiu m̀-voi ngoi-tó kì-têu lé !
48005012	Ngài chṳ̂n hî-mong ke-têu káu-lon ngì-têu ke ngìn chhṳ-kâ hi yâm-thet !
48005013	Hiûng-thi chí-moi â , Song-ti sién-seu ngì-têu , he oi ngì-têu sàng-cho chhṳ-yù-ngìn . Chúng-he cho-m̀-tet yung liá chhṳ-yù cho fong-chiúng chhìn-yu̍k ke chia-khiéu , fán-chón oi yung oi-sîm fu-siông fu̍k-sṳ .
48005014	Yîn-vi chhiòn-phu fap-li̍t lûng-chúng pâu-hàm chhai " siak lìn-sa chhiong siak chhṳ-kâ " liá-thiàu min-lin tî-poi .
48005015	Oi se-ngi ô ! Ngì-têu na-he chhiong khìm-chhu án-ngiòng ngâu-lòi ngâu-hi , ngì-têu thai-kâ yit-thin voi fu-siông sêu-me̍t !
48005016	Ngài oi khiòng-thiau : Ngì-têu oi sun-chhiùng Sṳn-Lìn ke tai-liâng , chhiu m̀ voi mân-chiuk chhṳ-kâ ngiuk-thí ke chhìn-yu̍k .
48005017	Yîn-vi ngiuk-thí ke chhìn-yu̍k thùng Sṳn-Lìn pí-chhṳ́ tui-li̍p , fu-siông kûng-kit , sṳ́ ngì-têu mò fap-thu cho ngì-têu sióng-oi cho ke .
48005018	Chúng-he , na-he ngì-têu pûn Sṳn-Lìn tai-liâng , ngì-têu chhiu m̀-sṳ́ su fap-li̍t ke yok-suk lé .
48005019	Chhìn-yu̍k ke sṳ he chhin mìn-hién ke , péu-hien chhai yìm-lon , lá-sap , ha-liù ,
48005020	pai ngiéu-siong , hàng sià-su̍t , kiet yên-sù , siông-châng , yen-hen , fat-khién , chhṳ-sṳ̂ , fûn-phai , kiet-tóng ,
48005021	chhit-tu , chiú-chui , tiên-khòng yen-lo̍k , lâu khì-thâ liá-lui ke sṳ . Ngài yî-chhièn sṳt kín-ko ngì-têu , liá-ha chai kín-ko ngì-têu : Cho liá-chúng sṳ ke ngìn , yit-thin m̀-voi sàng-cho Song-ti koet ke chṳ́-mìn !
48005022	Chúng-he Sṳn-Lìn só kiet ke kó-chṳ́ chhiu-he : Yìn-oi , hí-lo̍k , fò-phìn , ngiûn-nai , ên-chhṳ̀ , liòng-san , sin-sṳ̍t ,
48005023	vûn-yù , lâu chiet-chṳ . Liá-têu sṳ fap-li̍t m̀-voi kim-chṳ́ .
48005024	Só-yû su̍k Kî-tuk Yâ-sû ke ngìn , yí-kîn chiông kì-têu ke ngiuk-thí , lièn ngiuk-thí ke yit-chhiet sià-chhìn lâu sṳ̂-yu̍k , lûng-chúng tâng-sí chhai sṳ̍p-sṳ-ka-táng lé .
48005025	Ki-yèn Sṳn-Lìn su ngài-têu sîn sâng-miang , ngài-têu chhiu yin-kôi sun-chhiùng Kì ke tai-liâng lòi hàng-sṳ .
48005026	Ngài-têu m̀-hó kiêu-ngau , m̀-hó ngiâ tui-fông fat-khién , ya-he fu-siông chhit-tu .
48006001	Hiûng-thi chí-moi â , na-he yû-ngìn yit sṳ̀ cho m̀-chho̍k sṳ , ngì-têu su̍k-lìn ke ngìn chhiu oi yung vûn-fò ke fông-fap lòi ván-fì kì . Ngì-têu chhṳ-kâ ya oi se-ngi , kiâng-pha ya su yú-fe̍t .
48006002	Oi fûn-tâm chhûng-tâm , án-ngiòng chhiu-he chûn-hàng Kî-tuk ke min-lin .
48006003	Chhṳ-ngin yû chhòi-thiau , sṳ-sṳ̍t-song mò pan-phiet ke ngìn , kì he phien chhṳ-kâ thin-thin .
48006004	Tak-sà yin-kôi fán-sén pún-sṳ̂n ke hàng-vì ; na-he yû hó hàng-vì , kì cho-tet vi chhṳ-kâ lòi kám-kok kông-yùng , chúng-he mò sî-yeu thùng phe̍t-ngìn ke sṳ̀n-chhiu pí-káu .
48006005	Yîn-vi tak-sà oi khâi chhṳ-kâ ke tâm-thèu .
48006006	Chhai Kî-tuk ke chṳ̂n-tho-song chiap-su kau-thô ke ngìn , yin-kôi oi kiûng-kip kâu kì ke sîn-sâng , thùng kì fûn-hióng yit-chhiet ke hó tûng-sî .
48006007	Ngì-têu m̀-hó phien chhṳ-kâ ; mò ngìn nèn phien Song-ti . Ngìn chung má-ke , chhiu voi sû má-ke .
48006008	Vi-tó mân-chiuk chhṳ-kâ ke chhìn-yu̍k lòi ve-chúng ke , kì chhiu voi tui chhìn-yu̍k sû-sṳ̀n me̍t-mòng ; vi-tó oi tet-tó Sṳn-Lìn ke fôn-hí lòi ve-chúng ke , kì chhiu voi tui Sṳn-Lìn sû-sṳ̀n yún-yén ke sâng-miang .
48006009	Ngài-têu hàng-san , m̀-hó sṳt-chṳ ; na mò fôi-sîm , sṳ̀-kiên yit to , chhiu voi yû sû-sṳ̀n .
48006010	Só-yî , mò-lun má-ke sṳ̀-chiet , yit yû kî-fi chhiu oi vi chung-ngìn hàng-san , tui ke-têu chhai sin-ngióng-song thùng-su̍k yit-kâ ke ngìn hàn-kha oi án-ngiòng .
48006011	Ngì-têu khon , liá-têu thai-chak ke sṳ he ngài chhîn-pit vi ngì-têu siá ke !
48006012	Ke-têu chhin-hau yung ngoi-péu ke sṳ-chhìn lòi tién lâu khoâ-khiéu , chhiu he pet ngì-têu chiap-su kot-lî ke ngìn . Kì-têu án-ngiòng cho , vì-yit ke ngièn-yîn chhiu-he kiâng vi-tó Kî-tuk ke sṳ̍p-sṳ-ka su pet-hoi .
48006013	Sṳ-sṳ̍t-song , ke-têu chiap-su kot-lî ke ngìn , lièn kì-têu chhṳ-kâ me mò chûn-sú fap-li̍t ; kì-têu pet ngì-têu su kot-lî , miên-kióng ngì-têu hòng-fu̍k ngoi-péu ke ngì-sṳt , muk-tit he oi yung án-ngiòng lòi cho kì-têu ke khoâ-khiéu .
48006014	Na-he ngài , ngài yit-thin mò khoâ-khiéu phe̍t ke , ngài chṳ́-yû khoâ-khiéu ngài-têu Chú Yâ-sû Kî-tuk ke sṳ̍p-sṳ-ka ; yîn-vi thûng-ko liá sṳ̍p-sṳ-ka , tui ngài ke kôn-tiám lòi khon , sṳ-kie yí-kîn tâng-sí chhai sṳ̍p-sṳ-ka-táng ; tui liá sṳ-kie lòi kóng , ngài ya yí-kîn tâng-sí chhai sṳ̍p-sṳ-ka-táng lé .
48006015	Su kot-lî ya-he mò su kot-lî lûng-chúng mò má-ke koân-he ; chhung-yeu ke he ngài-têu oi sàng-cho sîn chhóng-chho ke ngìn .
48006016	Ngien yit-chhiet chûn-cheu liá ngièn-chet ke ngìn , lâu só-yû su̍k Song-ti ke chṳ̂n Yî-set-lie̍t-mìn , chhiòn-phu tet-tó phìn-ôn lâu lìn-mén !
48006017	Chhiùng-kîm yî-heu , m̀-hó chai kâ-thiâm ngài ke mà-fàn ; yîn-vi ngài sṳ̂n-song ke sông-chiak yí-kîn chṳn-mìn ngài he Yâ-sû ke nù-phu̍k .
48006018	Hiûng-thi chí-moi â , ngien ngài-têu Chú Yâ-sû Kî-tuk ke ên-tién sòng chhai ngì-têu sîm-nui ! Â-mén .
49001001	Ngài he Pó-lò ; ngài fung Song-ti ke chṳ́-yi cho Kî-tuk Yâ-sû ke sṳ́-thù . Ngài siá sin-é pûn Yî-fut-só thi-fông ke-têu chhai Kî-tuk Yâ-sû tî-poi chûng-sîm ke sṳn-thù :
49001002	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu !
49001003	Siung-chan kûi-pûn ngài-têu Chú Yâ-sû Kî-tuk ke Â-pâ Song-ti ! Yîn-vi Kì thûng-ko Kî-tuk chiông thiên-táng kok-yong su̍k-lìn ke fuk-hi su-pûn ngài-têu .
49001004	Chhóng-chho sṳ-kie yî-chhièn , Kì yí-kîn thûng-ko Kî-tuk kién-sién ngài-têu , pûn ngài-têu chhai Kì mien-chhièn sàng-cho sṳn-kiet , mò hó hiàm ke ngìn .
49001005	Yîn-vi Song-ti thung-siak ngài-têu , Kì yi-thin ngài-têu thûng-ko Yâ-sû Kî-tuk lòi kûi-su̍k Kì , cho Kì ke chṳ́-ńg ; liá he Kì só fôn-hí ke , he Kì ke chṳ́-yi .
49001006	Ngài-têu lòi siung-chan Song-ti liá yùng-yeu ke ên-tién , yîn-vi Kì chiông Kì só-siak ke Lai-é pha̍k-pha̍k su-pûn ngài-têu !
49001007	Yîn-vi Kî-tuk vi ngài-têu liù-hiet lòi sí , ngài-têu tet-tó chhṳ-yù , chhui tet-tó sa-miên . Song-ti ke ên-tién he ngióng-pân fûng-fu â !
49001008	Kì he chhûng-chhûng chiuk-chiuk chiông liá ên-tién su-pûn ngài-têu ! Song-ti yung chhûng-mìn chṳ-fi
49001009	vàn-sṳ̀n Kì ke chṳ́-yi , yu pûn ngài-têu tî Kì yí-kîn kiet-thin oi thûng-ko Kî-tuk lòi vàn-sṳ̀n ke o-pi .
49001010	Song-ti chhai sṳ̀-kî sṳ̀n-su̍k ke sṳ̀ , só oi vàn-sṳ̀n liá o-pi ke kie-va̍k chhiu-he : Pûn thiên-táng lâu thi-song yit-chhiet su-chho ke lûng-chúng kûi-su̍k Kî-tuk , Kî-tuk cho kì-têu ke thèu .
49001011	Yí-chhiu van-vu̍t chhiòn-phu he cheu Song-ti ke kie-va̍k lâu kiet-thin lòi vàn-sṳ̀n . Song-ti cheu Kì chó chhiu kiet-thin ke chṳ́-yi , thûng-ko Kî-tuk kién-sién ngài-têu cho Kì ke chṳ́-mìn .
49001012	Kì ke chṳ́-yi he oi pûn ngài liá-têu siên ngióng-mong Kî-tuk ke ngìn siung-chan Kì ke yùng-yeu !
49001013	Khiung-yong , ngì-têu ya yû sàng-cho Song-ti ke chṳ́-mìn . Ngì-têu thâng-tó chṳ̂n-lî ke tho , chhiu-he thâng-tó ke sṳ́ ngì-têu tet-kiu ke fuk-yîm ke sṳ̀ , ngì-têu siông-sin Kî-tuk , Song-ti chhiu chiông Kì só yin-hí ke Sṳn-Lìn su-pûn ngì-têu , cho ngì-têu kûi-su̍k Kì ke yin-ki .
49001014	Sṳn-Lìn pó-chṳn ngài-têu voi sṳ̀n-su Song-ti só yin-hí ke sán-ngia̍p , chhṳ̍t-to Song-ti chiông vàn-chhiòn ke chhṳ-yù su-pûn su̍k Kì ke ngìn . Ngài-têu yin-tông siung-chan Kì ke yùng-yeu !
49001015	Yîn-vi án-ngiòng , chhṳ-chhiùng ngài thâng-tó ngì-têu tui Chú Yâ-sû chhin yû sin-sîm , tui chung sṳn-thù chhin yû oi-sîm ,
49001016	ngài chhiu yit-chhṳ̍t vi ngì-têu kám-chhia Song-ti . Ngài khì-tó ke sṳ̀ sòng-sòng sṳ̂-ngiam ngì-têu ,
49001017	khiù ngài-têu Chú Yâ-sû Kî-tuk ke Song-ti , yùng-yeu ke Â-pâ , chiông Sṳn-Lìn su-pûn ngì-têu . Sṳn-Lìn voi sṳ́ ngì-têu yû chṳ-fi , pin khí-sṳ ngì-têu , pûn ngì-têu ngin-sṳt Song-ti .
49001018	Ngài ya khiù Song-ti khôi ngì-têu ke sîm-ngién , hó pûn ngì-têu tî : Kì fû-seu ngì-têu lòi tet ke phan-mong he má-ke ; Kì só yin-hí oi pûn chung sṳn-thù ke sán-ngia̍p he ngióng-pân fûng-fu lâu yùng-kông ;
49001019	Kì chhai ngài-têu siông-sin ke ngìn tông-chûng só hién-chhut ke nèn-li̍t he ngióng-pân ví-thai . Liá nèn-li̍t lâu Kì sṳ́ Kî-tuk tui sí fu̍k-fa̍t , pûn Kî-tuk chhai thiên-táng chhô chhai chhṳ-kâ chṳn-phién ke nèn-li̍t he khiung-yong ke .
49001020	
49001021	Chhai ke-vi , Kî-tuk ke thúng-chhṳ chhêu-ko yit-chhiet thiên-kie ke chṳp-chṳn-chá , chóng-khièn-chá , thúng-chhṳ-chá , lâu sià-ok ke sṳ-li̍t ; kì chhêu-ko hien-sṳ lâu lòi-sṳ yit-chhiet ke miàng .
49001022	Song-ti yu pûn yí-chhiu van-vu̍t hòng-fu̍k chhai Kî-tuk ke kiok-hâ , pûn kì cho kau-fi ke thèu , thúng-chhṳ yit-chhiet .
49001023	Kau-fi he Kî-tuk ke sṳ̂n-thí , he chhûng-mân yí-chhiu van-vu̍t ke Kî-tuk só chhûng-mân ke .
49002001	Thèu-pái , yîn-vi ngì-têu fam-chhui , phoi-ngia̍k Song-ti ke min-lin , ngì-têu tui lìn-sin lòi kóng he sí ke .
49002002	Ke-sṳ̀ , ngì-têu thèn liá sṳ-kiên sià-ok ke fûng-siu̍k , sun-chhiùng thiên-kie ke chóng-khièn-chá , chhiu-he liá-ha hot-chṳ ke-têu phoi-ngia̍k Song-ti min-lin ke ngìn ke sià-lìn .
49002003	Khì-sṳ̍t , thèu-pái ngài-têu ya thùng kì-têu khiung-yong , fong-chiúng ngiuk-thí ke chhìn-yu̍k , thèn chhṳ-kâ ke sṳ̂-yu̍k lâu yi-ngiam hi hàng . Só-yî , ngài-têu thùng phe̍t-ngìn khiung-yong , chu-thin oi su Song-ti ke chit-fa̍t .
49002004	Chúng-he Song-ti yû fûng-sṳn ke lìn-mén ; Kì tui ngài-têu ke thung-siak vù-khiùng vù-chhin .
49002005	Ngài-têu ke lìn-sin chhai phoi-ngia̍k ke chhui-ok chûng sí-thet ke sṳ̀ , Kì pûn ngài-têu thùng Kî-tuk khiung-ha sâng-ko-lòi ; ngì-têu ke tet-kiu he yí-kho Song-ti ke ên-tién .
49002006	Song-ti yu pûn ngài-têu chhai Kî-tuk Yâ-sû ke sâng-miang chûng thùng Kî-tuk khiung-ha fu̍k-fa̍t , thùng kì khiung-ha chhai thiên-táng chóng-khièn .
49002007	Song-ti án-ngiòng cho he oi tui sṳ-sṳ thoi-thoi péu-mìn Kì khi̍t fûng-fu ke ên-tién , chhiu-he Kì chhai Kî-tuk Yâ-sû tî-poi tui ngài-têu hién-hien chhut-lòi ke chhṳ̀-oi .
49002008	Ngì-têu ke tet-kiu he kho Song-ti ke ên-tién , phìn sin-sîm lòi tet-tó ke ; m̀-he yîn-vi ngì-têu ke hàng-vì , he Song-ti su-pûn ngì-têu ke .
49002009	Ki-yèn m̀-he kho hàng-vì , ngì-têu chhiu mò má-ke hó khoâ-khiéu ke .
49002010	Ngài-têu he Song-ti ke chok-phín , chhai Kî-tuk Yâ-sû tî-poi chho-sṳ̀n ke , muk-tit he oi ngài-têu hàng-san ; liá he Song-ti chó chhiu kie-va̍k oi ngài-têu hi-cho ke .
49002011	Ngì-têu chhut-se chhiu-he Ngoi-pâng-ngìn ke , oi ki-tet yî-chhièn ke chhìn-hìn : Ngì-têu pûn chhṳ-chhṳ̂n su-ko kot-lî ke ngìn — chhiu-he ke-têu yung ngìn ke sú chhai chhṳ-kâ ngiuk-sṳ̂n hàng kot-lî ke Yù-thai-ngìn — chhṳ̂n-cho mò su kot-lî ke .
49002012	Ke-sṳ̀ , ngì-têu thùng Kî-tuk mò koân-he , he ngoi-ngìn , m̀-he Song-ti ke sién-mìn . Song-ti tui Kì ke chṳ́-mìn só yin-hí ke khie-yok , ngì-têu mò fun ; ngì-têu chhai sṳ-kiên mò hî-mong , ya mò Song-ti .
49002013	Ngì-têu thèu-pái he lì-khôi Song-ti yén-yén ke ngìn , chúng-he liá-ha thùng Kî-tuk Yâ-sû kiet-lièn khiung-ha , yu yîn-vi Kî-tuk liù-hiet lòi sí , yí-kîn chhîn-khiun Song-ti lé .
49002014	Kî-tuk chhîn-chhṳ chiông fò-phìn su-pûn ngài-têu ; kì sṳ́ Yù-thai-ngìn lâu Ngoi-pâng-ngìn ha̍p-yit , yung chhṳ-kâ ke sṳ̂n-thí chhak-thet ke hoi kì-têu yên-kâ fûn-lie̍t ke chhiòng .
49002015	Kì fi-chhù Yù-thai fap-li̍t ke kie-min lâu kau-thiàu , muk-tit he oi pûn liá lióng-chúng ngìn thûng-ko kì ke sâng-miang sàng-cho yit-chúng sîn-ngìn , lòi sṳ̀n-chhiu fò-phìn .
49002016	Thûng-ko chhai sṳ̍p-sṳ-ka-táng ke sí , Kî-tuk chhù-thet yên-sù ; thûng-ko sṳ̍p-sṳ-ka , kì pûn lióng-phién ke ngìn sàng-cho yit-thí , lâu Song-ti fò-hó .
49002017	Án-ngiòng , Kî-tuk lòi chhòn fò-phìn ke fuk-yîm pûn só-yû ke ngìn , pâu-hàm ngì liá-têu thèu-pái lì-khôi Song-ti yén-yén ke Ngoi-pâng-ngìn lâu chhîn-khiun Song-ti ke Yù-thai-ngìn .
49002018	Yîn-vi ngài-têu mò-lun he Yù-thai-ngìn ya-he Ngoi-pâng-ngìn , lûng-chúng he thûng-ko Kî-tuk , su khiung yit-vi Sṳn-Lìn ke kám-thung , lòi-to Â-pâ Song-ti ke mien-chhièn .
49002019	Só-yî , ngì-têu Ngoi-pâng-ngìn mò chai he ngoi-ngìn , ya m̀-he sâng-fun-ngìn ; ngì-têu he Song-ti chṳ́-mìn ke thùng-pâu , he Song-ti yit-kâ ke ngìn .
49002020	Ngì-têu thùng Yù-thai-ngìn khiung-yong , ya he hí chhai sṳ́-thù lâu siên-tî ke thi-kî táng-kô , Kî-tuk Yâ-sû chhṳ-kâ he vuk-tung lièn-kiet ke thai-liòng .
49002021	Yí-kho kì , kûi-chho kien-chuk chhiu fu-siông kiet-lièn , chhiam-chhiam khóng-thai , sàng-cho Chú ke sṳn-thien .
49002022	Yí-kho kì , ngì-têu thai-kâ ya khiung-ha pûn kì kien-chho , sàng-cho Song-ti thûng-ko Sṳn-Lìn he̍t ke só-chhai .
49003001	Yîn-vi án-ngiòng , ngài — Pó-lò vi-tó ngì-têu Ngoi-pâng-ngìn ke yèn-ku cho Kî-tuk Yâ-sû ke siù-fam , vi ngì-têu khiù Song-ti .
49003002	Ngì-têu yit-thin yû thâng-ko , vi-tó ngì-têu ke hó-chhu , Song-ti sṳ̂-ên chiông yit-hong chṳt-vu kâu-thok pûn ngài .
49003003	Kì khí-sṳ ngài , pûn ngài tî Kì ke o-pi . ( Ngài yí-kîn chiông liá o-pi kién-lio̍k siá hâ-lòi ;
49003004	ngì-têu thu̍k-liáu chhiu voi liáu-kié , ngài chhṳ̂m tî Kî-tuk ke o-pi . )
49003005	Chhai yî-chhièn ke sṳ-thoi , Song-ti m̀-sṳt pûn má-ngìn tî liá-ke o-pi ; chúng-he liá-ha , Kì yí-kîn thûng-ko Sṳn-Lìn khí-sṳ Kì ke sṳn sṳ́-thù lâu siên-tî lé .
49003006	Liá o-pi ke nui-yùng he án-ngiòng : Thûng-ko fuk-yîm , Ngoi-pâng-ngìn oi thùng Yù-thai-ngìn khiung-ha fûn-hióng Song-ti ke chuk-fuk , thùng-su̍k yit-thí , ya thùng-hióng Song-ti chhai Kî-tuk Yâ-sû tî-poi só sṳ̍t-hien ke yin-hí .
49003007	Song-ti sat-li̍p ngài chṳp-hàng liá chhòn fuk-yîm ke chṳt-vu ; liá he cheu Kì só yun-hàng ke khièn-nèn su-pûn ngài ke thi̍t-phe̍t ên-su .
49003008	Sûi-yèn ngài he só-yû sṳn-thù chûng chui mì-se ke , Song-ti hàn-he su ngài thi̍t-khièn , chiông fuk-yîm , chhiu-he Kî-tuk chhet m̀-theu ke fûng-sṳn , chhòn-pûn Ngoi-pâng-ngìn ,
49003009	pûn chhiòn ngìn-lui tî Song-ti ngióng-pân sṳ̍t-hàng Kì o-pi ke kie-va̍k . Chhai siên-chhièn ke sṳ-thoi , chhóng-chho van-vu̍t ke Song-ti chiông liá o-pi khong-tén ,
49003010	vi-tó oi chhai liá-ha ke sṳ-thoi , thûng-ko kau-fi , pûn thiên-kie ke chṳp-chṳn-chá lâu chóng-khièn-chá lûng-chúng voi ngin-sṳt Song-ti vù-khiùng ke chṳ-fi .
49003011	Song-ti án-ngiòng cho he cheu Kì van-sṳ put-pien ke chṳ́-yi ; liá chṳ́-yi yí-kîn chhai ngài-têu Chú Kî-tuk Yâ-sû ke sṳ̂n-song sṳ̍t-hien lé .
49003012	Thûng-ko sin Kî-tuk , ngài-têu thùng kì kiet-lièn , chhiu cho-tet hó-tám lòi-to Song-ti ke mien-chhièn , chhiòn m̀-sṳ́ kiâng .
49003013	Só-yî , chhiáng ngì-têu m̀-hó yîn-vi ngài vi ngì-têu su-khú chhiu fôi-sîm , fán-chón oi khon-cho he ngì-têu ke kông-yùng .
49003014	Yîn-vi án-ngiòng , ngài chhai Â-pâ mien-chhièn khúi hâ-lòi khì-tó .
49003015	Thiên-táng lâu thi-song só-yû ke kâ-chhu̍k chhiòn-phu he Kì ôn-miàng ke .
49003016	Ngài khiù Song-ti , cheu Kì yùng-yeu ke fûng-sṳn , thûng-ko Sṳn-Lìn su ngì-têu li̍t-liong , pûn ngì-têu nui-chhai ke sâng-miang yúng-khien hí-lòi ,
49003017	sṳ́ Kî-tuk thûng-ko ngì-têu ke sin-sîm , he̍t chhai ngì-têu ke sîm-chûng . Ngài ya khì-khiù Song-ti , pûn ngì-têu chhai kì ke thung-siak chûng yû kîn ya yû kî ,
49003018	hó pûn ngì-têu thùng chung sṳn-thù khiung-ha thí-ngiam Kî-tuk ke thung-siak he ngióng-pân ke chhòng , fat , kô , chhṳ̂m .
49003019	Ngien ngì-têu chṳn-kîn thí-ngiam-tó Kî-tuk ke chhêu-ko chṳ-sṳt só nèn liáu-kié ke thung-siak , hó sṳ́ ngì-têu chhûng-mân Song-ti yit-chhiet ke fûng-sṳn .
49003020	Song-ti nèn yung yun-hàng chhai ngài-têu tông-chûng ke nèn-li̍t sṳ̀n-chhiu yit-chhiet , yén-yén chhêu-ko ngài-têu só khiù só sióng ke .
49003021	Ngien Kì chhai kau-fi chûng pin chhai Kî-tuk Yâ-sû tî-poi tet-tó yùng-yeu , chhṳ̍t-to sṳ-sṳ thoi-thoi , yún-yún yén-yén ! Â-mén .
49004001	Só-yî , ngài liá yîn-vi sṳ-fung Chú sàng-cho siù-fam ke , khien-va ngì-têu : Hàng-sṳ vì-ngìn yin-tông oi ha̍p Song-ti fû-seu ngì-têu lòi tet-tó ke sṳ̂n-fun .
49004002	Ngì-têu oi khiâm-pî , vûn-yù , ngiûn-nai , yung oi-sîm fu-siông khôn-yùng ,
49004003	yung fò-phìn pí-chhṳ́ kiet-lièn , chhin-li̍t pó-chhṳ̀ Sṳn-Lìn só-su ha̍p-yit ke sîm .
49004004	Chṳ́-yû yit-ke sṳ̂n-thí , chṳ́-yû yit-vi Sṳn-Lìn ; chhiong Song-ti fû-seu ngì-têu ke sṳ̀ , ngì-têu chṳ́-yû yit-ke phan-mong .
49004005	Chṳ́-yû yit-vi Chú , yit-ke sin-ngióng , yit-ke sé-lî .
49004006	Chṳ́-yû yit-vi Song-ti , chhiu-he ngìn-lui ke Â-pâ ; Kì chhêu-ye̍t van-yû , chhai van-yû chûng-kiên , ya chhai van-yû tî-poi .
49004007	Ngài-têu tak-ke ngìn lûng-chúng cheu Kî-tuk só fûn-phi ke , liâng-su thi̍t-phe̍t ke ên-su .
49004008	Chhiong Sṳn-kîn só kóng : Kì sṳ̂n-sông-hi to kô-kô ke só-chhai , tai-tén chhin-tô chok-lòi ke sù-thi̍t ; Kì chiông kok-yong ke ên-su su-pûn ngìn .
49004009	( " Kì sṳ̂n-sông-hi " liá-ki fa he má-ke yi-sṳ nè ? Liá chhiu-he kóng : Kì sṳt siên kong hâ-lòi , to thi chui chhṳ̂m ke só-chhai .
49004010	Ke " kong hâ-lòi " yu " sṳ̂n-sông-hi " to chû-thiên táng-kô ke he khiung yit-sà ; kì án-ngiòng cho he oi chhûng-mân van-yû . )
49004011	Kì ya he ke " chiông kok-yong ke ên-su su-pûn ngìn " ke ; kì chṳ́-thin yû-têu ngìn cho sṳ́-thù , yû-têu ngìn cho siên-tî , yû-têu ngìn cho chhòn fuk-yîm ke , yû-têu ngìn cho mu̍k-sṳ̂ ya-he kau-sṳ̂ ;
49004012	muk-tit he oi chông-phi chung sṳn-thù cho sṳ-fung ke kûng-chok , lòi kien-li̍p kau-fi , chhiu-he Kî-tuk ke sṳ̂n-thí ,
49004013	chhṳ̍t-to ngài-têu chung-ngìn tui Song-ti ke Lai-é yû khiung-yong ke sin-ngióng lâu ngin-sṳt , chóng-thai sṳ̀n-ngìn , mân-yû Kî-tuk sṳ̀n-su̍k ke yong-sṳt .
49004014	Án-ngiòng , ngài-têu chang m̀-voi chai chhiong se-ngìn-è , ham-lo̍k ngìn só-sat khì-kháu ke kúi-kie , thèn-tén kok-yong ke ho̍k-sot chéu , chhiong pûn fûng-long phêu-lòi tá-hi .
49004015	Tiên-to , ngài-têu oi yung oi-sîm kóng sṳ̍t-fa , chhai kok fông-mien yit-chhṳ̍t chóng-chin to chhiong Kî-tuk . Kì chhiu-he thèu ;
49004016	chhiòn-sṳ̂n lûng-chúng yí-kho kì , thûng-ko koân-chiet lâu kîn-kut lòi fu-siông phi-ha̍p , pí-chhṳ́ lièn-kiet . Án-ngiòng , tông kok kî-thí ke kûng-háu fat-fî ke sṳ̀ , sṳ̂n-thí chhiu voi chhai siông-siak ke tông-chûng chhiam-chhiam chóng-thai , ye̍t lòi ye̍t yúng-khien .
49004017	Ngài liá-ha fung Chú ke miàng khien ngì-têu : M̀-hó chai chhiong Ngoi-pâng-ngìn ko ke-chúng ke sên-fa̍t . Kì-têu só-sióng ke he mò li-yit ke sṳ ,
49004018	kì-têu ke sîm-kôn vû-am , kì-têu yí-kîn thùng Song-ti só-su ke sâng-miang kak-thôn lé ; yîn-vi kì-têu mò thèu-nó yu ngang-hok .
49004019	Kì-têu m̀-tî kien-seu , fong-chiúng chhìn-yu̍k , sùi-sîm só-oi hi hàng kok-chúng phai-tet ke sṳ-chhìn .
49004020	Chúng-he , ngì-têu ho̍k-si̍p Kî-tuk chhiu m̀-he án-ngiòng !
49004021	Ngì-têu na-he yû-yáng thâng-to kì ke sṳ , cho kì ke sin-thù , yu ho̍k-ko chhai Yâ-sû tî-poi chang yû ke chṳ̂n-lî ,
49004022	án-ngiòng , ngì-têu chhiu oi thot-thet ke sṳ́ ngì-têu sên-fa̍t chhai fú-phai chûng ke khiu-ngìn ; khiu-ngìn he yîn-vi sṳ̂-yu̍k ke yú-fe̍t lòi fú-phai-thet ke .
49004023	Ngì-têu ke sîm-sṳ̂ yi-ngiam oi von-sîn ,
49004024	oi chiông sîn-ngìn chok-hí-lòi ; sîn-ngìn he cheu Song-ti ke hìn-siong chho ke , thûng-ko chṳ̂n-lî ke sên-fa̍t lòi péu-mìn chṳn-ngi lâu sṳn-kiet .
49004025	Só-yî , ngì-têu m̀-hó chai kóng fâ-liâu ! Tak-sà tui lìn-sa yin-tông kóng sṳ̍t-fa , yîn-vi ngài-têu lûng-chúng he Kî-tuk sṳ̂n-thí ke kî-thí .
49004026	Ngì-têu na fat-khién , m̀-hó yîn-vi án-ngiòng lòi fam-chhui ; ya m̀-hó at-to ngit-thèu lo̍k-sân ;
49004027	m̀-hó liù kî-fi pûn Mô-kúi lòi hoi ngì .
49004028	Thèu-pái cho-chhe̍t ke , m̀-hó chai thêu-nâ ; oi kho chhṳ-kâ ke sûng-sú ngin-chṳ̂n cho-se , chang voi yû nèn-li̍t pông-chhu khiùng-khú-ngìn .
49004029	Kóng-fa m̀-hó sông ngìn , oi kóng tui ngìn yû pông-chhu , chho-chhiu ngìn ke fa , pûn thâng-tó ke ngìn tet-tó li-yit .
49004030	M̀-hó pûn Song-ti ke Sṳn-Lìn yù-sèu ; yîn-vi Sṳn-Lìn he ngì-têu su̍k Song-ti ke yin-ki , pó-chṳn Song-ti sṳt-fong ngì-têu ke ngit-è voi to .
49004031	Ngì-têu oi chhù-thet yit-chhiet ke ok-thu̍k , yen-hen , lâu fun-nu . M̀-hó chai yên-kâ ya-he fí-pong ; cho-m̀-tet chai yû má-ke yên-sù .
49004032	Oi yung chhṳ̀-pî lâu lìn-mén ke sîm fu-siông hó khoán-thai , pí-chhṳ́ sa-miên , chhiong Song-ti thûng-ko Kî-tuk sa-miên ngì-têu yit-yong .
49005001	Ki-yèn ngì-têu he Song-ti só-siak ke chṳ́-ńg , ngì-têu chhiu yin-kôi háu-fap Song-ti .
49005002	Ngì-têu ke hàng-sṳ cho-ngìn oi phìn oi-sîm , chhiong Kî-tuk siak ngài-têu , vi ngài-têu hî-sên sâng-miang , cho hiông-hiông ke kiûng-vu̍t lâu chi-vu̍t hien-pûn Song-ti yit-yong .
49005003	Ke-têu kiên-yìm , ô-chô , ya-he thâm-sîm ke sṳ-chhìn , chhai ngì-têu chûng-kiên lièn thì-hí ya m̀-hó , yîn-vi ngì-têu he Song-ti ke sṳn-mìn .
49005004	Ngì-têu ya m̀-hó kóng yìm-lon , hâm-chhê , ya-he ha-liù ke fa ; tiên-to , ngì-têu oi kóng kám-chhia Song-ti ke fa .
49005005	Yîn-vi ngì-têu khok-sṳ̍t tî , fam kiên-yìm , ô-chô , ya-he thâm-sîm ke ngìn ( thâm-sîm lâu pai ngiéu-siong khiung-yong ) chhie̍t-tui put-nèn liâng-su Kî-tuk lâu Song-ti koet tî-poi ke fuk-fun .
49005006	M̀-hó pûn má-ngìn yung hî-ká ke fa phien-chéu ; yîn-vi liá-têu sṳ , Song-ti voi tui ke-têu phoi-ngia̍k ke ngìn thai fat-khién .
49005007	Só-yî , m̀-hó thùng liá-chúng ngìn kiet-kâu .
49005008	Thèu-pái ngì-têu chhai vû-am chûng , chúng-he chhṳ-chhiùng sàng-cho Chú ke sin-thù , ngì-têu chhiu chhai kông-mìn chûng ; án-ngiòng , ngì-têu ke sên-fa̍t yin-tông oi chhiong kông-mìn ke chṳ́-ńg .
49005009	Kông-mìn só kiet fûng-sṳn ke kó-chṳ́ chhiu-he yit-chhiet ke liòng-san , kûng-ngi , lâu chṳ̂n-lî .
49005010	Ngì-têu oi chhà-kháu má-ke he Chú só fôn-hí ke sṳ .
49005011	M̀-hó cho phe̍t-ngìn chhai am-chûng só cho ke-têu mò li-yit ke sṳ-chhìn , fán-chón oi chiông ke-têu sṳ-chhìn hiên-chhut-lòi .
49005012	( Kì-têu chhai am-chûng só-cho ke sṳ , lièn kóng-hí ya he chhin kien-seu ! )
49005013	Yit-chhiet sṳ-chhìn chhai kông-mìn chûng yit kûng-khôi , chṳ̂n-siong chhiu hién-mìn chhut-lòi ;
49005014	yîn-vi sṳ́ yit-chhiet hién-mìn chhut-lòi ke chhiu-he kông . Só-yî , sṳ̂-ngìn án-ngiòng kóng : Soi-muk ke ngìn â , hó siáng lé ! Tui sí-ngìn chûng hong-hí-lòi ! Kî-tuk chhiu oi kông-cheu ngì .
49005015	Só-yî , ngì-têu ke hàng-vì oi se-ngi . M̀-hó chhiong mò chṳ-sṳt ke ngìn , oi chhiong yû chṳ-fi ke ngìn .
49005016	Oi pá-ak kî-fi , yîn-vi liá-ha ke sṳ-thoi sià-ok .
49005017	Só-yî , ngì-têu m̀-hó ngok-ngok tok-tok ko ngit-è ; oi mìn-pha̍k Chú ke chṳ́-yi he má-ke .
49005018	M̀-hó sṳ̍t-to chiú-chui , lîm thet-tô chiú voi hoi ngì-têu fong-thong ; tiên-to , ngì-têu oi pûn Sṳn-Lìn chhûng-mân .
49005019	Ngì-têu oi yung sṳ̂-phiên , sṳn-sṳ̂ , lâu lìn-kô lòi tui-chhong , khiéu chhong sîm fò lòi chan-mî Chú .
49005020	Fàm-sṳ oi fung ngài-têu Chú Yâ-sû Kî-tuk ke miàng , sòng-sòng kám-chhia Â-pâ Song-ti .
49005021	Oi yîn-vi kin-vi Kî-tuk lòi pí-chhṳ́ sun-fu̍k .
49005022	Cho pû-ngiòng ke , ngì-têu oi sun-chhiùng chhṳ-kâ ke ló-kûng , chhiong sun-fu̍k Chú yit-yong .
49005023	Yîn-vi ló-kûng he pû-ngiòng ke thèu , chhiu-chhiong Kî-tuk he kau-fi ke thèu , ya he kau-fi chhiòn-thí ke Kiu-chú .
49005024	Chhiong kau-fi sun-fu̍k Kî-tuk , cho pû-ngiòng ke ya yin-tông fàm-sṳ sun-chhiùng ló-kûng .
49005025	Cho ló-kûng ke , ngì-têu oi siak chhṳ-kâ ke pû-ngiòng , chhiong Kî-tuk siak kau-fi , vi kau-fi hî-sên sâng-miang yit-yong .
49005026	Kì án-ngiòng cho he oi thûng-ko chṳ̂n-tho lâu súi lòi kiet-chhiang kau-fi , pûn kì sàng-cho sṳn-kiet ,
49005027	hó hien-pûn chhṳ-kâ , cho yùng-kông ke kau-fi , chhiòn mò khiet-tiám , mò lá-sap , mò tá-chap , chhiu-he sùn-kiet vàn-chhiòn ke kau-fi .
49005028	Khiung-yong , cho ló-kûng ke yin-tông siak chhṳ-kâ ke pû-ngiòng , chhiong siak chhṳ-kâ ke sṳ̂n-thí yit-yong ; siak pû-ngiòng chhiu-he siak chhṳ-kâ .
49005029	Mò ngìn yen-hen chhṳ-kâ ke sṳ̂n-thí , chúng-he pó-yông lâu cheu-ku , chhiong Kî-tuk tui-thai kau-fi yit-yong ;
49005030	yîn-vi ngài-têu he kì sṳ̂n-song ke kî-thí .
49005031	Sṳn-kîn kóng : " Yîn-vi án-ngiòng , ngìn oi lì-khôi yà-ôi , lâu pû-ngiòng kiet-ha̍p , lióng-sà sàng-cho yit-thí . "
49005032	Liá-ke kîn-chiet khí-sṳ khi̍t-thai ke o-pi . Ngài tî kì he chṳ́ Kî-tuk lâu kau-fi ke koân-he lòi kóng ke ,
49005033	chúng-he ya cho-tet yung chhai ngì-têu chûng-kiên : Cho ló-kûng ke yin-tông siak pû-ngiòng , chhiong siak chhṳ-kâ ; cho pû-ngiòng ke ya yin-tông kin-chhung ló-kûng .
49006001	Cho chṳ́-ńg ke , ngì-têu oi chhai Chú ke tî-poi thâng-chhiùng yà-ôi ; liá he lî só tông-yèn ke .
49006002	" Oi hau-kin yà-ôi , ngì chhiu voi sṳ-sṳ sun-li , chhai sṳ-kiên hióng-su chhòng-su ! " Liá he thi-yit-thiàu tai yin-hí ke kie-min .
49006003	
49006004	Cho â-pâ ke , m̀-hó ngiâ ngì-têu ke chṳ́-ńg fat-khién ; oi yung Chú ke kau-hiun lâu kín-kie lòi yông-yuk kì-têu .
49006005	Cho nù-phu̍k ke , ngì-têu oi yung kin-vi ke sîm , kiâng-kiâng lu̍k-lu̍k , sṳ̀n-sṳ̀n sṳ̍t-sṳ̍t lòi fu̍k-chhiùng sṳ-kiên ke chú-ngìn , chhiong sṳ-fung Kî-tuk yit-yong ;
49006006	m̀-hó tân-chhiang chhai ngìn khon-tén ngì ke sṳ̀ chang án-ngiòng cho , chhiong he oi pûn ngìn fôn-hí thin-thin ; ngì-têu oi chhiong he cho Kî-tuk ke phu̍k-ngìn , sṳ̀n-sîm chûn-hàng Song-ti ke chṳ́-yi yit-yong .
49006007	Ngì-têu oi kâm-sîm lo̍k-yi chhin cho nù-phu̍k ke pún-fun , chhiong he fu̍k-sṳ Chú , m̀-he fu̍k-sṳ ngìn .
49006008	Oi tî , mò-lun he nù-phu̍k ya-he chhṳ-yù-ngìn , Chú oi cheu tak-sà ke hó hàng-vì lòi po-tap kì .
49006009	Cho chú-ngìn ke , ngì-têu ya oi hó-hó tui-thai nù-phu̍k , m̀-hó vî-hia̍p kì-têu . Oi tî , ngì-têu lâu ngì-têu ke nù-phu̍k thùng-su̍k yit-vi chhai thiên-táng ke Chú ; Kì yung khiung-yong ke phêu-chún tui-thai mî-yit-ke ngìn .
49006010	Chui-heu , ngì-têu oi yí-kho Chú lâu kì ke thai-nèn thai-li̍t cho kiên-khiòng ke ngìn .
49006011	Ngì-têu oi chok Song-ti só su ke chhiòn-fu kiûn-chông , pûn ngì-têu khî tet-he̍t , lòi tí-tóng Mô-kúi ke kúi-kie .
49006012	Yîn-vi ngài-têu m̀-he thùng yû-hiet yû-ngiuk ke ngìn tui-khong ; he thùng thiên-kie ke sià-lìn , chhiu-he liá vû-am sṳ-thoi ke chṳp-chṳn-chá , chóng-khièn-chá , lâu yí-chhiu-kiên sià-ok ke sṳ-li̍t chan-chên .
49006013	Yîn-vi án-ngiòng , ngì-têu oi yung Song-ti só su ke chhiòn-fu kiûn-chông lòi chông-phi chhṳ-kâ , hó chhai sià-ok ke ngit-è tí-tóng thi̍t-ngìn ke kûng-kit , piang to-tái , khî-chhai-chhai .
49006014	Só-yî , ngì-têu oi khî-vún . Oi yung chṳ̂n-lî cho yêu-tai kiê-yêu , yung chṳn-ngi cho fu-sîm-kiang châ-hiûng ,
49006015	sùi-sṳ̀ chún-phi siên-yòng fò-phìn ke fuk-yîm , chhiong chok-tén hài yit-yong .
49006016	Oi sòng-sòng khià-tén sin-sîm ke tún-phài , lòi tí-tóng ke sià-ok-chá sa-ko-lòi yit-chhiet ke fó-chien .
49006017	Oi yung kiu-ên cho thèu-khûi , yung Song-ti ke fa cho Sṳn-Lìn só-su ke pó-kiam .
49006018	Ngì-têu oi sun-chhiùng Sṳn-Lìn ke tai-liâng sùi-sṳ̀ khì-tó , khiù Song-ti pông-chhu ngì-têu ; oi kín-siáng khì-tó , m̀-hó thìn . Ngì-têu oi sòng-sòng vi chung sṳn-thù khì-tó ;
49006019	ya oi vi ngài khì-tó , khiù Song-ti su ngài chṳ̂n-tho , pûn ngài hó-tám khôi-choi kóng-mìn fuk-yîm ke o-pi .
49006020	Vi-tó cho fuk-yîm ke thai-sṳ́ , ngài sa pûn-ngìn yung só-lien thò-tén . Ngì-têu oi khiù Chú su ngài yúng-hi , thai-tám kóng yin-tông kóng ke fa .
49006021	Ngài-têu só chhîn-oi , chûng-sîm sṳ-fung Chú ke hiûng-thi Thûi-kî-kú , kì voi chiông yit-chhiet koân-he ngài ke sṳ-chhìn lâu ngì-têu kóng , pûn ngì-têu tî ngài ke chhìn-hìn .
49006022	Ngài thi̍t-phe̍t phai kì hi ngì-têu ke-vi , he oi po ngì-têu tî ngài-têu liá-vi ke chhìn-hìn , pûn ngì-têu tet-tó kú-li .
49006023	Ngien Â-pâ Song-ti lâu Chú Yâ-sû Kî-tuk su phìn-ôn , yìn-oi , lâu sin-sîm pûn ngì-têu kok-vi hiûng-thi chí-moi !
49006024	Ngien Song-ti ke ên-tién yún-yén lâu só-yû kin-oi ngài-têu Chú Yâ-sû Kî-tuk ke ngìn thùng-chhai !
50001001	Kî-tuk Yâ-sû ke phu̍k-ngìn Pó-lò lâu Thì-mô-thai siá sin-é pûn he̍t chhai Fî-li̍p-pí ke Song-ti ke chṳ́-mìn , chhiu-he su̍k Kî-tuk Yâ-sû ke chung sṳn-thù , pin ke-têu kam-tuk lâu chṳp-sṳ .
50001002	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu !
50001003	Tak-pái sióng-tó ngì-têu , ngài chhiu kám-chhia ngài ke Song-ti ,
50001004	tak-pái vi ngì thai-kâ khì-tó , ngài chhiu mân-sîm fôn-hí ;
50001005	yîn-vi tui thèu-yit-ngit to liá-ha , ngì-têu yit-chhṳ̍t chhai chhòn fuk-yîm ke kûng-chok-song pông-chhu ngài .
50001006	Ngài chhṳ̂m-sin , chhai ngì-têu chûng-kiên sṳ́ liá án chiâng ke kûng-chok khôi-sṳ́ ke Song-ti , yit-thin voi sṳ́ liá-ke kûng-chok ki-siu̍k hâ-hi , chhṳ̍t-to Kî-tuk Yâ-sû chai-lòi ke-ngit tet-tó vàn-sṳ̀n .
50001007	Ngì-têu thai-kâ sòng-sòng chhai ngài ke sîm-kôn tî-poi ! Ngài sióng-ngiam ngì-têu he tông-yèn ke sṳ ; yîn-vi , mò-lun he liá-ha ngài chhai kâm-ngiu̍k tú , ya-he thèu-pái ngài chhṳ-chhṳ yù-yù vi fuk-yîm phien-fu lâu cho-chṳn ke-sṳ̀ , ngì-têu lûng-chúng yû-fun chhai Song-ti só su pûn ngài ke ên-tién .
50001008	Song-ti cho-tet vi ngài cho-chṳn : Chhiong Kî-tuk Yâ-sû thung-siak ngì-têu , ngài chhṳ̂m-chhṳ̂m sióng-ngiam ngì-têu thai-kâ ke sîm-chhìn ya he khiung-yong !
50001009	Ngài só khì-tó ke chhiu-he ngì-têu ke oi-sîm voi yit-chhṳ̍t thùng chṳ̂n ke chṳ-sṳt lâu phan-ton ke nèn-li̍t khiung-ha chóng-chin ,
50001010	pûn ngì-têu yû fap-thu sién-tó ke chui-hó ke . Án-ngiòng , ngì-têu voi cho sùn-kiet mò hó hiàm ke ngìn , chhṳ̍t-to Kî-tuk chai-lòi ke-ngit .
50001011	Ngì-têu ke sên-fa̍t voi chhûng-mân thûng-ko Yâ-sû Kî-tuk chang khó-nèn kiet ke yìn-ngi ke kó-chṳ́ , lòi yùng-kông chan-mî Song-ti .
50001012	Hiûng-thi chí-moi â , ngài oi ngì-têu tî , ngài só tù-tó ke sṳ fán-chón chhiuk-sṳ̀n fuk-yîm ke khok-chán .
50001013	Kiet-kó , vòng-kiûng kín-ví-chhui chhiòn-thí , lâu chhai liá-vi só-yû khì-thâ ke ngìn , lûng-chúng tî ngài he yîn-vi Kî-tuk ke yèn-ku chhô-kâm ke .
50001014	Ngài chhô-kâm , sa pûn thai-phu-fun ke hiûng-thi chí-moi tui Chú kien-kâ yû sin-sîm , ye̍t-fat yúng-kám chhòn-yòng Song-ti ke chṳ̂n-tho , chhiòn mò kiâng má-ke .
50001015	Tông-yèn , yû-têu ngìn chhòn-yòng Kî-tuk he chhut-yì chhit-tu lâu hau-teu ke sîm-lî , chúng-he ya yû-têu he sṳ̀n-sîm sṳ̀n-yi ke .
50001016	Liá-têu yîn-vi oi-sîm chhòn fuk-yîm ke ngìn lûng-chúng tî , Song-ti kâu-pûn ngài ke sṳ́-min chhiu-he vi fuk-yîm phien-fu .
50001017	Khì-thâ ke ngìn chhòn Kî-tuk , thung-kî mò sùn-chṳn , he chhut-yì yâ-sîm ; kì-têu sióng-oi chhai ngài chhô-kâm ke sṳ̀ chen-kâ ngài ke thung-khú .
50001018	Chúng-he , liá yû má-ke koân-he nè ? Mò-lun kì-têu ke thung-kî chho̍k ya-he m̀-chho̍k , Kî-tuk hàn-he pûn-ngìn chhòn khôi-lòi . Yîn-vi án-ngiòng , ngài chhiu chhin fôn-hí . Ngài hàn oi ki-siu̍k fôn-hí ;
50001019	yîn-vi ngài tî , thûng-ko ngì-têu ke khì-tó lâu Yâ-sû Kî-tuk ke Lìn ke pông-chhu , ngài yit-thin voi tet-tó sṳt-fong .
50001020	Ngài pet-chhiet hot-mu lâu phan-mong ke chhiu-he : Ngài m̀-voi khûi-fu ngài ke chit-ngim , fán-chón sṳ̀-sṳ̀ khiet-khiet , thi̍t-phe̍t he liá-ha , voi yû la-ngiak ke yúng-hi , mò-lun sâng-sí , yung ngài kûi-ke ngìn lòi yùng-kông Kî-tuk .
50001021	Yîn-vi tui ngài lòi kóng , ngài sâng he vi-tó Kî-tuk , sí chhiu yû thai fuk-hi !
50001022	Chúng-he , na-he ngài sâng-hâ-hi nèn kâ cho têu yû li-yit ke kûng-chok , ngài chhiu m̀-tî oi ngióng-pân kiet-thin .
50001023	Ngài chhai lióng-nàn ke chûng-kiên : Ngài chhin oi lì-khôi liá sṳ-kiên , hi thùng Kî-tuk khiung-ha , liá he chui-hó ke sṳ ;
50001024	chúng-he vi-tó ngì-têu , ngài sâng-hâ-hi kha yeu-kín .
50001025	Liá he ngài chhṳ̂m-sin ke , só-yî ngài tî ngài voi sâng-hâ-hi . Ngài oi thùng ngì-têu thai-kâ khiung-ha , pông-chhu ngì-têu chhai sin-ngióng-song yu chóng-chin yu khoai-lo̍k ,
50001026	án-ngiòng , ngài thùng ngì-têu chai kien-mien ke sṳ̀ , ngì-têu chhai Kî-tuk Yâ-sû tî-poi ke fôn-hí chhiu voi ye̍t-fat chen-kâ .
50001027	Chui chhung-yeu ke , ngì-têu ke sên-fa̍t oi ha̍p Kî-tuk ke fuk-yîm só yêu-khiù ke . Án-ngiòng , mò-lun ngài he chhîn-sṳ̂n hi khon ngì-têu , ya-he tui phe̍t-ngìn thâng-kóng ngì-têu ke chhìn-hìn , ngài voi tî ngì-têu yû khiung-thùng ke muk-phêu , khî-to chhai-chhai , thùng-sîm hia̍p-li̍t vi fuk-yîm ke sin-ngióng lòi tá-piang .
50001028	Fàm-sṳ tû m̀-sṳ́ kiâng thi̍t-ngìn ke khiúng-hak ; oi yúng-kám , yung án-ngiòng lòi tui kì-têu chṳn-mìn , kì-têu yit-thin voi me̍t-mòng , ngì-têu yit-thin voi tet-kiu , yîn-vi liá he Song-ti só kiet-chhài ke .
50001029	Ngì-têu yí-kîn tet-tó thi̍t-phe̍t ke ên-tién lòi sṳ-fung Kî-tuk , m̀ tân-chhiang oi sin kì , ya oi vi kì su-khú .
50001030	Liá-ha , ngì-têu cho-tet thùng ngài khiung-ha chok-chan ; liá chan-chên ngì-têu sṳt khon ngài tá-ko , ya thâng-kóng ngài hàn chhai liá-vi ki-siu̍k chok-chan .
50002001	Só-yî , ki-yèn ngì-têu chhai Kî-tuk tî-poi ke sâng-miang sṳ́ ngì-têu kha kiên-khiòng , kì ke thung-siak kú-li ngì-têu , ngì-têu lâu Sṳn-Lìn yû kâu-thûng , ngì-têu ya yû chhṳ̀-pî lâu lìn-mén ke sîm ,
50002002	ngì-têu chhiu oi yû khiung-thùng ke sîm-chṳ , khiung-yong ke oi-sîm , siông-thùng ke chhìn-kám , lâu yit-chṳ ke sióng-fap , hó pûn ngài chhûng-mân fôn-hí .
50002003	M̀-hó chhṳ-sṳ̂ chhṳ-li ya-he chhṳ-kô chhṳ-thai , fán-chón oi pí-chhṳ́ khiâm-pî , khon phe̍t-ngìn pí chhṳ-kâ kha kô-mìn .
50002004	M̀-hó tân-chhiang ku chhṳ-kâ , ya oi koân-sîm phe̍t-ngìn ke sṳ .
50002005	Ngì-têu oi yung Kî-tuk Yâ-sû ke sîm cho ho̍k-si̍p ke mù-fam :
50002006	Kì pún-lòi chhiu yû Song-ti ke pún-chṳt , chúng-he m̀-sṳt lam-yung kì thùng Song-ti khiung-yong ke thi̍t-khièn .
50002007	Tiên-to , kì chhṳ-ngien piong-thet yit-chhiet , chhí nù-phu̍k ke pún-chṳt . Kì sàng-cho ngìn , yung ngìn ke hìn-thí chhut-hien .
50002008	Kì chhṳ-kâ kâm-ngien pî-mì , sun-fu̍k to sí , yu sí chhai sṳ̍p-sṳ-ka-táng .
50002009	Só-yî , Song-ti sṳ́ kì kô-sṳ̂n to chṳ-kô , su-pûn kì ke chhêu-ko van-miàng ke miàng ;
50002010	sṳ́ thiên-táng , thi-song lâu thi-tái-hâ ke chung-sên , yit thâng-tó Yâ-sû ke miàng , chhiòn-phu chhiu khúi lo̍k-hi ,
50002011	chung khiéu ko-pha̍k kóng : " Yâ-sû Kî-tuk he Chú ! " kûi yùng-kông pûn Â-pâ Song-ti .
50002012	Só-yî , chhîn-oi ke phèn-yû , ngài thùng ngì-têu khiung-ha ke sṳ̀ , ngì-têu sòng-sòng thâng-chhiùng ngài ; liá-ha ngài mò chhai ngì-têu ke-vi , ngì-têu hàn-kha oi thâng ngài ke fa . Ngì-têu oi kiâng-kiâng lu̍k-lu̍k , yit-chhṳ̍t tá-piang lòi vàn-sṳ̀n ngì-têu chhṳ-kâ ke tet-kiu ;
50002013	yîn-vi he Song-ti sòng-sòng chhai ngì-têu sîm-kôn-tú yun-hàng , sṳ́ ngì-têu yu kâm-ngien yu nèn sṳ̍t-hàng Kì mî-san ke chṳ́-yi .
50002014	Ngì-têu mò-lun cho má-ke , m̀-hó mài-yen ya-he chên-lun ,
50002015	hó pûn ngì-têu sàng-cho sùn-kiet sṳ̀n-sṳ̍t ke ngìn , chhai liá fú-phai , chhui-ok ke sṳ-thoi chûng , cho Song-ti mò khiet-tiám ke chṳ́-ńg . Ngì-têu oi chhai sṳ-kiên-ngìn tông-chûng fat-kông , chhiong sên-é cheu-kông thiên-táng ,
50002016	chiông sâng-miang ke tho chhòn-pûn kì-têu . Ngì-têu na-he án-ngiòng cho , chhai Kî-tuk chai-lòi ke-ngit , ngài chhiu yû hó khoâ-khiéu lé , yîn-vi liá voi chṳn-mìn ngài mò chéu ngong-lu , mò cho ngong-se .
50002017	Khó-nèn ngài oi yung chhṳ-kâ ke hiet cho chi-chiú , lòi lìm chhai ngì-têu yung sin-sîm hien-pûn Song-ti ke chi-vu̍t-táng . Na-he án-ngiòng , ngài ya chhin fôn-hí , thùng-sṳ̀ , ngài oi thùng ngì-têu thai-kâ fûn-hióng ngài ke fôn-hí .
50002018	Khiung-yong , ngì-têu ya oi fôn-fôn hí-hí , pûn ngài ya fûn-hióng ngì-têu ke fôn-hí .
50002019	Ngài kho Chú Yâ-sû , hî-mong mò kí-kiú heu , ngài cho-tet phai Thì-mô-thai hi ngì-têu ke-vi , chiông ngì-têu ke sêu-sit tai-chón-lòi pûn ngài , pûn ngài tet-tó ôn-ví .
50002020	Kì he vì-yit lâu ngài thùng-sîm , yu chṳn-kîn koân-sîm ngì-têu ke ngìn .
50002021	Phe̍t-ngìn lûng-chúng vi chhṳ-kâ ke sṳ tá-son , mò koân-sîm Yâ-sû Kî-tuk ke sṳ-chhìn .
50002022	Chúng-he ngì-têu chhîn-chhú tî Thì-mô-thai ke cho-ngìn : Kì thùng ngài chhiu-chhiong lai-é lâu â-pâ , vi-tó fuk-yîm , khiung-ha sîn-khú kûng-chok .
50002023	Tén ngài yit tî chhṳ-kâ ke kiet-khiu̍k voi ngióng-pân ke sṳ̀ , ngài hî-mong phai-hi khon ngì-têu ke chhiu-he kì .
50002024	Ngài kho Chú chhṳ-sin chhai tón sṳ̀-kiên-nui ya voi chhîn-sṳ̂n hi khon ngì-têu .
50002025	Ngài sióng , ngài yin-kôi sung ngài-têu ke hiûng-thi Yî-pâ-fut-thì chón ngì-têu ke-vi hi . Ngì-têu sién-phai kì lòi thùng ngài then-sú , khiung-ha kûng-chok , khiung-ha chok-chan .
50002026	Kì tông sióng-ngiam ngì-têu thai-kâ ; sîm-kôn ya chhin m̀-ko-yi , yîn-vi tî ngì-têu thâng-tó kì pot-phiang lé .
50002027	Kì yû-yáng sṳt pot-phiang , hiám-hiám sí-thet . Chúng-he Song-ti lìn-mén kì , m̀ tân-chhiang lìn-mén kì , ya he lìn-mén ngài , pûn ngài m̀-sṳ́ tù-tó kien-tô ke yù-sông .
50002028	Só-yî , ngài hàn-kha sióng-oi kón-kín sung kì chón-hi , pûn ngì-têu fôn-fôn hí-hí thùng kì chhi-si̍p ; án-ngiòng , ngài ke yù-sông ya voi kám-séu .
50002029	Ngì-têu oi chhai Chú ke tî-poi fôn-fôn hí-hí chiap-thai kì . Ngì-têu oi chûn-chhung chhiong kì án-ngiòng ke ngìn ;
50002030	yîn-vi kì vi-tó Kî-tuk ke kûng-chok mo sâng-miang ke ngùi-hiám , hiám-hiám sí-thet , vi-tó oi pú-chiuk ngì-têu mò fap-thu fu̍k-sṳ ngài ke só-chhai .
50003001	Hiûng-thi chí-moi â , chúng-kóng : Ngì-têu oi yîn-vi thùng Chú kiet-lièn lòi fôn-hí ! Ngài chiông liá-têu fa chai siá pûn ngì-têu , tui ngài he mò mà-fàn , tui ngì-têu ya he thó-tong .
50003002	Ngì-têu oi thì-fòng ke-têu chok-ok ke ngìn , ke-têu fù-khiùn kiéu-tóng , chhiu-he ke-têu kiên-chhṳ̀ oi kot chhṳ-kâ sṳ̂n-thí ke ngìn .
50003003	Khì-sṳ̍t , chiap-su chṳ̂n kot-lî ke , m̀-he kì-têu , he ngài-têu ; yîn-vi ngài-têu he thûng-ko Song-ti ke Lìn lòi kin-pai , só khoâ-khiéu ke he Kî-tuk Yâ-sû , m̀-he yí-kho ngoi-péu ke lî-ngì .
50003004	Khì-sṳ̍t , ngài ya cho-tet kho ngoi-péu ke lî-ngì . Na-he yû-ngìn láu-tó kì cho-tet kho ngoi-péu ke lî-ngì , ngài hàn-kha cho-tet án-ngiòng cho .
50003005	Ngài chhut-se thi-pat-ngit chhiu su kot-lî . Ngài sên-lòi chhiu he Yî-set-lie̍t-ngìn , su̍k Phien-ngâ-mén kî-chhu̍k , he hiet-thúng sùn-chṳn ke Hî-pak-lòi-ngìn . Tui chûn-sú Yù-thai-kau kau-kûi liá-tiám lòi kóng , ngài he su̍k Fap-li-soi-phai ;
50003006	tui ngie̍t-sîm lòi kóng , ngài sṳt pet-hoi kau-fi ; tui chûn-sú fap-li̍t chhiu son he ngi lòi kóng , ngài mò má-ke hó pûn-ngìn chit-phi ke .
50003007	Chúng-he , thèu-pái ngài ngin-vì yû li-yit ke yit-chhiet , liá-ha vi-tó Kî-tuk ke yèn-ku , ngài chhiòn-phu khon-cho he sún-hoi .
50003008	M̀ tân-chhiang án-ngiòng , ngài kien chiông van-sṳ lûng-chúng khon-cho sún-hoi , yîn-vi ngài khon ngin-sṳt ngài ke Chú Kî-tuk Yâ-sû cho chui pó-kui ke . Só-yî , ngài chiông yit-chhiet chún-cho lá-sap fit-thet , vi-tó oi tet-tó Kî-tuk ,
50003009	vàn-chhiòn thùng kì kiet-lièn . Ngài só-yû ke m̀-he chhṳ-kâ tui sú fap-li̍t lòi tet-tó ke ngi , he thûng-ko sin Kî-tuk só liâng-su ke ngi ; liá-ke ngi he phìn sin-sîm tui Song-ti lòi liâng-su ke .
50003010	Ngài yit-chhiet só phan-mong ke chhiu-he ngin-sṳt Kî-tuk , thí-ngiam kì fu̍k-fa̍t ke nèn-li̍t , fûn-tâm kì ke khú-nan , háu-fap kì ke sí ,
50003011	hî-mong tui án-ngiòng ngài chhṳ-kâ ya voi tui sí fu̍k-fa̍t .
50003012	Liá m̀-he kóng ngài yí-kîn sṳ̀n-kûng , ya-he yí-kîn vàn-chhiòn lé . Ngài ki-siu̍k kín chéu , oi tet-tó ke chióng-sóng ; khì-sṳ̍t , vi-tó oi pûn ngài tha̍t-sṳ̀n liá-ke muk-phêu , Kî-tuk Yâ-sû yí-kîn siên sṳ́ ngài kûi-su̍k kì .
50003013	Hiûng-thi chí-moi â , ngài m̀-kám kóng ngài yí-kîn tet-tó ke chióng-sóng ; ngài chṳ́-yû chôn-sîm yit-khien sṳ : Chhiu-he m̀ ki-tet heu-poi , chhiòn-li̍t chûi-khiù thèu-chhièn ke sṳ .
50003014	Ngài hiong muk-phêu chhṳ̍t-chhṳ̍t kín chéu , vi-tó oi tet-tó chióng-sóng ; liá chióng-sóng chhiu-he su̍k-thiên ke sîn sâng-miang , he Song-ti thûng-ko Kî-tuk Yâ-sû fû-seu ngài hi liâng-su ke .
50003015	Só-yî , ngài-têu chûng-kiên só-yû lìn-sin sṳ̀n-su̍k ke ngìn , chhiòn-phu oi yû liá-chúng ke sîm-chṳ ; na-he ngì-têu yû phe̍t-yong ke khon-fap , Song-ti ya voi chhîn-chhîn chhú-chhú chṳ́-sṳ ngì-têu .
50003016	Mò-lun ngióng-pân , ngài-têu oi cheu ngài-têu yit-tán só chûn-sú ke kûi-kí hiong-chhièn hàng .
50003017	Hiûng-thi chí-moi â , ngì-têu oi ki-siu̍k háu-fap ngài . Ngài-têu yí-kîn vi ngì-têu cho póng-yong ; ngì-têu oi ngin-chṳ̂n ho̍k ke-têu háu-fap ngài-têu ke ngìn .
50003018	Ngài yí-kîn khien ngì-têu hó-tô pái , liá-ha ngài liù muk-chṳp chai yit-pái khien-va ngì-têu : Yû-têu ngìn ke hàng-vì sṳ́ kì-têu sàng-cho Kî-tuk sṳ̍p-sṳ-ka ke sù-thi̍t .
50003019	Kì-têu ke kiet-khiu̍k he me̍t-mòng , yîn-vi kì-têu ke sṳ̀n chhiu-he chhṳ-kâ ke tú-sṳ́ . Kì-têu nâ chhṳ-kâ kien-seu ke sṳ lòi khoâ-khiéu , só sióng ke mò yit-hong m̀-he sṳ-kiên ke sṳ .
50003020	Chúng-he , ngài-têu he thiên-táng ke kûng-mìn ; ngài-têu yit-sîm tén-heu ngài-têu ke Kiu-chú , chhiu-he Chú Yâ-sû Kî-tuk tui thiên-táng kong-lìm .
50003021	Kì oi yung sṳ́ van-yû kûi-fu̍k kì ke nèn-li̍t , lòi kói-pien ngài-têu ngiôn-ngio̍k voi sí ke sṳ̂n-thí , pûn ngài-têu thùng kì khiung-yong , yû yùng-kông ke sṳ̂n-thí .
50004001	Ngài só chhîn-oi , só sióng-ngiam ke hiûng-thi chí-moi â , ngì-têu he ngài ke fôn-hí , he ngài ke miên-liù ! Ngài só-siak ke â , ngì-têu oi kho Chú khî-vún .
50004002	Yû-â-thia̍p lâu Sùn-tû-kî â , ngài khién-khiù ngì-têu oi thùng-sîm , chhiu-chhiong sin Chú ke chí-moi .
50004003	Ngài chûng-sṳ̍t ke thùng-phân â , ngài ya khiù ngì pông-chhu kì lióng-sà ; yîn-vi kì-têu chhai fuk-yîm ke kûng-chok-song thùng ngài , Kiet-li-miên , lâu khì-thâ ke thùng-kûng sṳt khiung-ha lò-khú ; liá-têu ngìn ke miàng chhiòn-phu yí-kîn ki chhai Song-ti ke sâng-miang-chhak .
50004004	Ngì-têu oi yîn-vi thùng Chú kiet-lièn lòi sòng-sòng fôn-hí . Ngài chai kóng , ngì-têu oi fôn-hí !
50004005	Tui só-yû ke ngìn , ngì-têu lûng-chúng oi hién-chhut khiâm-pî . Chú oi lòi lé .
50004006	Yin-tông chhiòn mò koa-li ; fàm-sṳ oi khì-tó , chiông ngì-têu só sî-yeu ke lâu Song-ti kóng , yung kám-chhia ke sîm lòi khì-khiù .
50004007	Song-ti só su , ke chhêu-ko ngìn só sióng-siong ke phìn-ôn , voi thûng-ko Kî-tuk Yâ-sû pó-sú ngì-têu ke sîm-fài yi-ngiam .
50004008	Hiûng-thi chí-moi â , chúng-kóng , ngì-têu oi sṳ̀-sòng liù-yi ke-têu hó tet-hen lâu khâm-tet chhṳ̂n-chan ke sṳ . Yit-chhiet chṳ̂n-sṳ̍t , kô-kui , kûng-chṳn , sùn-kiet , tet-ngìn-siak lâu kông-yùng ke sṳ , ngì-têu chhiòn-phu oi khon-chhûng .
50004009	Ngì-têu tui ngài só ho̍k-si̍p , só liâng-su , ya-he só thâng-tó , só khon-tó ke ngièn-hàng kí-chṳ́ , lûng-chúng oi sṳ̍t-hàng chhut-lòi . Su phìn-ôn ke Song-ti chhiu voi lâu ngì-têu thùng-chhai .
50004010	Ngài chhai Chú ke sâng-miang tî-poi khi̍t fôn-hí ! Yîn-vi ko án-kiú yî-heu , liá-ha ngì-têu yu kiûng-kip ngài . Khì-sṳ̍t , ngì-têu yit-chhṳ̍t koân-sîm ngài , chúng-he mò kî-fi hó péu-sṳ thin-thin .
50004011	Ngài án-ngiòng kóng , m̀-he yîn-vi ngài khiet-séu má-ke ; ngài yí-kîn ho̍k-voi mân-chiuk hien-khóng .
50004012	Ngài tî ngióng-pân ko khiùng-khú ke ngit-è , ya tî ngióng-pân ko fu-chiuk ke sên-fa̍t . Ngài yí-kîn tet-tó pi-kiet , sùi-sṳ̀ sùi-thi , he páu he kî , fûng-fu khiet-fa̍t , ngài lûng-chúng chhin chhṳ-chhai .
50004013	Ngài kho ke su-pûn ngài nèn-li̍t ke , fàm-sṳ tû nèn cho .
50004014	Chúng-he , ngài chhai khun-nàn chûng , ngì-têu lòi pông-chhu ngài , sṳ̍t-chhai he hó sṳ .
50004015	Ngì-têu Fî-li̍p-pí-ngìn tî , chhai ngài chhòn fuk-yîm ke chhû-khì , chhiu-he ngài lì-khôi Mâ-khì-tun ke sṳ̀-chiet , chhai sû-chṳ̂ ke sṳ-song , chhù-liáu ngì-têu yî-ngoi , pin mò phe̍t ke kau-fi lâu ngài fûn-tâm .
50004016	Lièn chhai Thiap-sat-lò-nì-kâ ke sṳ̀ , ngì-têu yit-chai phai-ngìn lòi kiûng-kip ngài ke sî-yeu .
50004017	Ngài pin mò thâm ngì-têu ke lî-vu̍t ; ngài só hî-mong ke chhiu-he ngì-têu chhon kâ têu-é , hó ki chhai ngì-têu ke chong-hong .
50004018	Liá chhiu-he ngì-têu sung pûn ngài yit-chhiet lî-vu̍t ke sû-kí ; ngì-têu só sung ke chhêu-ko ngài só sî-yeu ke . Ngài yí-kîn chhûng-chiuk , yîn-vi ngài tui Yî-pâ-fut-thì chiap-su ngì-têu só sung ke lî-vu̍t . Kì-têu chhiong chhin hó phi ke hiông-mi , he Song-ti só chiap-na̍p , só fôn-hí ke chi-vu̍t .
50004019	Ngài ke Song-ti voi cheu Kì chhai Kî-tuk Yâ-sû tî-poi ví-thai ke fûng-sṳn , chiông ngì-têu só sî-yeu ke yit-chhiet su-pûn ngì-têu .
50004020	Ngien yùng-yeu kûi-pûn ngài-têu ke Â-pâ Song-ti , sṳ-sṳ vù-khiùng ! Â-mén .
50004021	Chhiáng thoi ngài tui kok-vi su̍k Kî-tuk Yâ-sû ke sṳn-thù chhiáng-ôn . Thùng ngài khiung-ha ke chung hiûng-thi chí-moi ya tui ngì-têu chhiáng-ôn .
50004022	Só-yû ke sṳn-thù , thi̍t-phe̍t he fòng-kiûng-tú ke-têu ngìn , chhiòn-phu tui ngì-têu chhiáng-ôn .
50004023	Ngien Chú Yâ-sû Kî-tuk ke ên-tién sòng chhai ngì-têu sîm-nui !
51001001	Ngài he Pó-lò ; ngài fung Song-ti ke chṳ́-yi cho Kî-tuk Yâ-sû ke sṳ́-thù . Ngài lâu Thì-mô-thai hiûng-thi
51001002	siá sin-é pûn ngì-têu chhai Kô-lò-sî ke sṳn-thù , chhiu-he chhai Kî-tuk tî-poi chûng-sîm ke chung hiûng-thi chí-moi . Ngien ngài-têu ke Â-pâ Song-ti su ên-tién , phìn-ôn pûn ngì-têu !
51001003	Vi ngì-têu khì-tó ke sṳ̀ , ngài-têu sòng-sòng kám-chhia Song-ti , chhiu-he ngài-têu ke Chú Yâ-sû Kî-tuk ke Â-pâ ;
51001004	yîn-vi ngài-têu thâng-kóng ngì-têu tui Kî-tuk Yâ-sû ke sin-sîm , lâu tui só-yû sṳn-thù ke oi-sîm .
51001005	Yit khôi-sṳ́ , fuk-yîm ke chṳ̂n-tho chhòn-to ngì-têu ke-vi ke sṳ̀ , ngì-têu chhiu thâng-tó liá fuk-yîm só tai-lòi ke phan-mong . Án-ngiòng , ngì-têu ke sin-sîm lâu oi-sîm he yung vi ngì-têu pó-chhùn chhai thiên-táng ke phan-mong cho kîn-kí ke .
51001006	Liá fuk-yîm m̀ tân-chhiang chhòn-to ngì-têu ke-vi , ya chhòn-phien chhiòn sṳ-kie , yit-chhṳ̍t chóng-thai pin kiet kó-chṳ́ , chhiu-chhiong tông-ngit ngì-têu thâng-tó ya chṳn-kîn tî Song-ti ên-tién ke sṳ̀ , chóng-thai pin kiet kó-chṳ́ yit-yong .
51001007	Ngì-têu he tui ngài-têu só chhîn-oi ke thùng-kûng Yî-pâ-fut ho̍k-tó liá fuk-yîm ; kì thoi ngài-têu cho Kî-tuk chûng-sîm ke phu̍k-ngìn .
51001008	Yû-koân Sṳn-Lìn su-pûn ngì-têu oi-sîm ke sêu-sit chhiu-he kì lâu ngài-têu kóng ke .
51001009	Yîn-vi án-ngiòng , chhṳ-chhiùng thâng-tó koân-he ngì-têu ke sêu-sit , ngài-têu chhiu vi ngì-têu khì-tó , m̀-sṳt thìn . Ngài-têu khiù Song-ti su ngì-têu kok-yong su̍k-lìn ke chṳ-fi lâu chhûng-mìn , hó pûn ngì-têu chhûng-fûn liáu-kié Kì ke chṳ́-yi .
51001010	Án-ngiòng , ngì-têu ke sên-fa̍t chhiu voi ha̍p Chú ke yêu-khiù , fàm-sṳ pûn kì fôn-hí . Thùng-sṳ̀ , ngì-têu ke sên-fa̍t voi kiet kok-chúng mî-san ke kó-chṳ́ , ngì-têu tui Song-ti ke ngin-sṳt ya voi chen-kâ .
51001011	Ngien ngì-têu tui Kì yùng-yeu ke khièn-nèn tet-tó li̍t-liong , sàng-cho kiên-khiòng ke ngìn , yû nai-sîm hó ngiûn-su van-hong sṳ . Ngì-têu ya oi yung fôn-hí ke sîm
51001012	kám-chhia thiên-táng ke Â-pâ , yîn-vi Kì pûn ngì-têu yû chṳ̂-kiet thùng chung sṳn-thù khiung-ha hióng-su Kì chhai kông-mìn ke koet só pó-liù ke fuk-hi .
51001013	Kì kiu ngài-têu thot-lì vû-am ke khièn-sṳ , pûn ngài-têu sên-fa̍t chhai Kì só-siak ke Lai-é ke koet tî-poi .
51001014	Thûng-ko Kì só-siak ke Lai-é , ngài-têu tet-tó kiu-su̍k , chhui tet-tó sa-miên .
51001015	Kî-tuk he ke khon-m̀-tó ke Song-ti ke hìn-siong , he chhêu-ko van-yû ke chóng-chṳ́ .
51001016	Thûng-ko kì , Song-ti chhóng-chho thiên-thi van-vu̍t , mò-lun he khon-tet-tó ke ya-he khon-m̀-tó ke , pâu-hàm lìn-kie ke-têu chhai-vi-chá , thúng-chhṳ-chá , chṳp-chṳn-chá , lâu chóng-khièn-chá . Thûng-ko kì , ya vi-tó kì , Song-ti chhóng-chho chhiòn yí-chhiu .
51001017	Kî-tuk chhai van-yû chṳ̂ siên ; van-yû ya he kho kì fò-hài lòi lièn-kiet .
51001018	Kì he kau-fi ke thèu , chhiu-he kiâ sṳ̂n-thí ke thèu ; kì he sîn sâng-miang ke ngièn-thèu . Kì he chóng-chṳ́ , chui-siên tui sí fu̍k-fa̍t , hó pûn kì chhai van-yû táng-kô chhô thai-vi .
51001019	Song-ti fôn-hí sṳ́ Kì yit-chhiet ke fûng-sṳn he̍t chhai Kì ke Lai-é tî-poi .
51001020	Thûng-ko Lai-é , Song-ti kiet-yi pûn chhiòn yí-chhiu lâu Kì chhṳ-kâ chai fò-hó . Song-ti thûng-ko Kì ke Lai-é chhai sṳ̍p-sṳ-ka-táng liù-hiet to sí lòi sṳ̀n-chhiu fò-phìn , pûn thiên-thi van-vu̍t chhùng-sîn kûi-su̍k Kì .
51001021	Thèu-pái , yîn-vi ngièn-hàng sṳ̂-sióng ke sià-ok , ngì-têu yén-lì Song-ti , cho Kì ke sù-thi̍t .
51001022	Liá-ha , thûng-ko Kì ke Lai-é ngiuk-thí ke sí , Song-ti pûn ngì-têu sàng-cho Kì ke phèn-yû , oi pûn ngì-têu chhai Kì mien-chhièn cho sṳn-kiet , mò khiet-tiám , mò hó hiàm ke ngìn .
51001023	Ngì-têu só-oi cho ke , chhiu-he kiên-chhṳ̀ sin-ngióng , khî chhai kiên-ku ke kî-chhú táng-kô ; m̀-hó piong-thet tông-chhû liâng-su fuk-yîm ke sṳ̀ só tet-tó ke phan-mong . Liá-ha , liá fuk-yîm yí-kîn chhòn-phien chhiòn sṳ-kie ; ngài — Pó-lò chhiu-he liá fuk-yîm ke phu̍k-ngìn .
51001024	Ngài liá-ha kám-kok vi ngì-têu su-khú he chhin khoai-lo̍k ke sṳ ; yîn-vi ngài ngiuk-thí su-khú , he oi pú-mân Kî-tuk vi chhṳ-kâ ke sṳ̂n-thí — chhiu-he vi kì ke kau-fi , só ngiûn-su chúng-he màng vàn-sṳ̀n ke khú-nan .
51001025	Vi-tó ngì-têu ke li-yit , Song-ti chiông liá-ke chṳt-vu kâu-pûn ngài , ham ngài cho kau-fi ke phu̍k-ngìn . Liá chṳt-vu he oi ngài chiông Song-ti ke tho-lî chhòn-yòng to chhin yèn-mân ;
51001026	liá tho-lî chhiu-he Kì sṳ-sṳ thoi-thoi tui ngìn-lui yún-chhòng ke o-pi ; liá o-pi liá-ha yí-kîn tui Kì ke chung sṳn-thù hién-mìn chhut-lòi .
51001027	Song-ti ke kie-va̍k he oi kì-têu tî , liá fûng-sṳn yu yùng-yeu ke o-pi he oi pûn chhiòn ngìn-lui ke . Liá o-pi chhiu-he : Kî-tuk chhai ngì-têu ke sâng-miang tî-poi , liá chhiu-he kóng , ngì-têu voi hióng-su Song-ti ke yùng-yeu .
51001028	Yîn-vi án-ngiòng , ngài-têu tui só-yû ke ngìn chhòn-yòng Kî-tuk , yung kok-yong ke chṳ-fi khien thai-kâ , kâu thai-kâ , vi-tó oi pûn tak-sà sàng-cho sṳ̀n-su̍k ke Kî-tuk-thù , tai kì-têu to Song-ti ke mien-chhièn .
51001029	Vi-tó tha̍t-sṳ̀n liá-ke muk-tit , ngài yung Kî-tuk su-pûn ngài ke thai nèn-li̍t , mò hiàm lò-khú , chhin-li̍t kûng-chok .
51002001	Ngài hî-mong ngì-têu tî , vi-tó ngì-têu lâu Ló-tí-kâ-ngìn , pin chhin-tô ngài hàn-màng kien-ko mien ke ngìn , ngài chhin-sîm chhin-li̍t kûng-chok .
51002002	Ngài ke muk-tit he oi thai-kâ tet-tó kú-li , yung oi-sîm lòi thòn-kiet , mân-yû tui chṳ̂n-sṳ̍t ke liáu-kié só tai-lòi ke sin-sîm , hó ngin-sṳt Song-ti ke o-pi ; liá o-pi chhiu-he Kî-tuk pún-sṳ̂n .
51002003	Yit-chhiet chṳ-fi lâu chṳ-sṳt ke pó-pi chhiòn-phu khong chhai kì tî-poi .
51002004	Ngài kóng liá-têu fa , miên-tet yû-ngìn yung fâ-ngièn kháu-ngî lòi mì-fe̍t ngì-têu .
51002005	Sûi-yèn ngài ke sṳ̂n-thí mò chhai ngì-têu ke-vi , chúng-he ngài ke sîm thùng ngì-têu khiung-ha . Ngài fî-sòng fôn-hí khon-tó ngì-têu fàm-sṳ cheu chṳt-si , tui Kî-tuk ke sin-ngióng ya chhin kiên-thin .
51002006	Ki-yèn ngì-têu chiap-su Kî-tuk Yâ-sû cho Chú , ngì-têu oi thùng kì lièn-kiet lòi hàng sṳ ,
51002007	chhai kì tî-poi tang-kîn , kien-chho , kiên-ku sin-sîm ; liá he ngì-têu só liâng-su ke kau-hiun . Hàn-yû , ngì-têu ya oi mân-sîm kám-chhia !
51002008	Ngì-têu oi se-ngi , m̀-hó pûn má-ngìn yung hî-khûng lâu khî-phien ke chat-ho̍k só hot-chṳ . Yîn-vi ke-chúng ho̍k-lî he cheu ngìn ke chhòn-thúng ; kì ke kîn-ngièn he yí-chhiu-kiên só-vi sên-siuk ke sṳ̀n-lìn , m̀-he Kî-tuk .
51002009	Yîn-vi Song-ti sṳ̀n-sin ke fûng-sṳn sàng-cho hìn-thí he̍t chhai Kî-tuk tî-poi ,
51002010	án-ngiòng , ngì-têu thùng Kî-tuk kiet-lièn chhiu tet-tó fûng-sṳn ke sâng-miang . Kì he thèu , chhêu-ko yit-chhiet lìn-kie ke chṳp-chṳn-chá lâu chóng-khièn-chá .
51002011	Ngì-têu chhai Kî-tuk tî-poi yí-kîn su kot-lî ; liá kot-lî m̀-he ngìn ke sú só-hàng ke , he Kî-tuk chhù-thet ngì-têu ngiuk-thí ke chhìn-yu̍k só vàn-sṳ̀n ke kot-lî .
51002012	Yîn-vi , ngì-têu liâng sé-lî ke sṳ̀ , chhiu-he thùng Kî-tuk khiung-ha mài-chong ; thùng-sṳ̀ , yîn-vi Song-ti yí-kîn sṳ́ Kî-tuk tui sí fu̍k-fa̍t , ngì-têu thûng-ko sin Song-ti ke thai-nèn ya thùng kì khiung-ha fu̍k-fa̍t lé .
51002013	Thèu-pái , ngì-têu su̍k-lìn ke sâng-miang he sí ke , yîn-vi ngì-têu yû chhui , yu yîn-vi ngì-têu he mò Mô-sî fap-li̍t ke Ngoi-pâng-ngìn . Chúng-he , Song-ti pûn ngì-têu thùng Kî-tuk khiung-ha chai sâng-ko-lòi . Kì sa-miên ngài-têu yit-chhiet ke ko-fam ,
51002014	chhí-sêu ke oi khúng-ko ngài-têu , fap-li̍t-song thak-tén ngài-têu ke fam-chhui ki-liu̍k , chiông kì tâng chhai sṳ̍p-sṳ-ka-táng fi-thet .
51002015	Chhai sṳ̍p-sṳ-ka-táng , Kî-tuk chhîn-sṳ̂n chhù-thet ke-têu lìn-kie ke chṳp-chṳn-chá lâu chóng-khièn-chá ke khièn-sṳ , chiông kì-têu kûng-khôi sṳ-chung , chhiong pûn-ngìn chok-lòi ke thi̍t-ngìn chhai sṳn-li ke yù-hàng chṳ̂-chûng yit-yong .
51002016	Só-yî , m̀-hó pûn ngìn chhai yím-sṳ̍t , chiet-khì , chhû-yit , ya-he Ôn-sit-ngit liá-têu mun-thì táng-kô yung kûi-chet lòi thak-tén ngì-têu .
51002017	Liá yit-chhiet put-ko he vi-lòi sṳ-chhìn ke yáng thin-thin ; Kî-tuk chang he pún-thí .
51002018	M̀-hó pûn ke-têu kiên-chhṳ̀ péu-mien khiâm-pî lâu pai thiên-sṳ́ ke ngìn hoi-tó , sṳ́ ngì-têu sṳt-thet tet-tó chióng-sóng ke kî-fi . Kì-têu chhṳ-khoâ yû thi̍t-phe̍t ke yi-siong , chhiu cheu chhṳ-kâ ke nong-sióng , mò-yèn mò-ku lòi chhṳ-kô chhṳ-thai ,
51002019	chhiet-thôn kì-têu thùng Kî-tuk ke koân-he . Kî-tuk chhiu-he sṳ̂n-thí ke thèu ; kì sṳ́ chhiòn-sṳ̂n tet-tó chṳ̂-yông , koân-chiet lâu kîn-kut fu-siông lièn-lo̍k , cheu Song-ti ke chṳ́-yi lòi chóng-thai .
51002020	Ki-yèn ngì-têu thùng Kî-tuk khiung-ha sí , thot-lì ke-têu sên-siuk ke sṳ̀n-lìn , ngì-têu cho-má-ke hàn thùng sṳ-siu̍k ke ngìn khiung-yong án-ngiòng sên-fa̍t , ki-siu̍k sú ke-têu " M̀-hó thûng , m̀-hó sòng , m̀-hó miâ " ke kim-khi nè ?
51002021	
51002022	Ke-têu kim-khi só kóng-tó ke tûng-sî yit sṳ́-yung chhiu phai-fai lé ; yîn-vi kim-khi he tui ngìn ke kûi-chet lâu kau-hiun lòi ke .
51002023	Án-ngiòng khon hí-lòi , cheu chhṳ-kâ ke yi-sṳ kin-pai , péu-mien khiâm-pî , lâu ngiuk-sṳ̂n ke khú-siû tén-tén , tông-chhiong chhin-yû chṳ-fi ; khì-sṳ̍t , tui chṳ-fu̍k ngiuk-thí ke chhìn-yu̍k he mò má-ke háu-kó ke .
51003001	Ngì-têu yí-kîn thùng Kî-tuk khiung-ha fu̍k-fa̍t , ngì-têu chhiu thin-chho̍k oi chûi-khiù thiên-táng ke sṳ ; chhai ke-vi , Kî-tuk chhô chhai Song-ti chṳn-phién ke pó-chho-song .
51003002	Ngì-têu oi chôn-sîm thiên-táng ke sṳ , m̀-he thi-song ke sṳ .
51003003	Yîn-vi ngì-têu yí-kîn thùng Kî-tuk khiung-ha sí , ngì-têu ke sâng-miang thùng kì khiung-ha khong chhai Song-ti ke tî-poi .
51003004	Kî-tuk he ngì-têu ke chṳ̂n sâng-miang ; kì hién-hien ke sṳ̀ , ngì-têu ya oi thùng kì khiung-ha hién-hien , fûn-hióng kì ke yùng-yeu .
51003005	Só-yî , ngì-têu yit-thin oi chhṳ-sí chhai ngì-têu sṳ̂n-song chok-koai ke ke-têu su̍k-sṳ ke yu̍k-mong , chhiong yìm-lon , vû-ve , sià-chhìn , set-yu̍k , lâu thâm-sîm ( thâm-sîm he yit-chúng ke pai ngiéu-siong ) .
51003006	Yîn-vi liá-têu sṳ , Song-ti ke fat-khién voi lìm-to ke-têu phoi-ngia̍k Kì ke ngìn .
51003007	Ngì-têu thèu-pái ya sṳt sun liá-têu yu̍k-mong hi sên-fa̍t , pûn kì-têu khiên-tén-chéu .
51003008	Chúng-he liá-ha , ngì-têu oi hi-chhie̍t liá yit-chhiet ke sṳ : M̀-hó chai yû pot-at , fat-khién , lâu yen-hen ; ya cho-m̀-tet kóng fí-pong lâu lá-sap ke fa .
51003009	M̀-hó kóng fâ-liâu phien-lòi phien-hi , yîn-vi ngì-têu yí-kîn thot-thet khiu-ngìn lâu khiu-ngìn ke si̍p-koan ,
51003010	chok-sông sîn-ngìn . Liá sîn-ngìn he pûn chhóng-chho kì ke Song-ti cheu chhṳ-kâ ke hìn-siong kín von-sîn , lòi vàn-chhiòn ngin-sṳt Song-ti .
51003011	Yîn-vi án-ngiòng , Hî-lia̍p-ngìn lâu Yù-thai-ngìn chhiu mò fûn-phe̍t ; ya mò fûn má-ke yû su-kot-lî ke , mò su-kot-lî ke , yâ-màn ke , màng khôi-fa ke , cho nù-li ke , ya-he chhṳ-yù-ngìn tén-tén . Chúng-kóng , Kî-tuk chhiu-he yit-chhiet , Kî-tuk he̍t chhai thai-kâ ke tî-poi .
51003012	Song-ti siak ngì-têu , kién-sién ngì-têu cho Kì sṳn-kiet ke chṳ́-mìn . Só-yî , ngì-têu oi yung lìn-mén , chhṳ̀-oi , khiâm-pî , vûn-yù , lâu ngiûn-nai cho-sâm lòi chok .
51003013	Yû fûn-chên ke sṳ̀ , oi pí-chhṳ́ pâu-yùng , fu-siông ngièn-liong . Chú ngióng-pân sa-miên ngì-têu , ngì-têu ya oi ngióng-pân sa-miên phe̍t-ngìn .
51003014	Liá yit-chhiet tet-hen yî-ngoi , hàn-oi chok-sông oi-sîm ; yîn-vi sṳ́ chhiòn-phu lièn-kiet sàng-cho vàn-chhiòn ke chhiu-he oi-sîm .
51003015	Kî-tuk só-su ke fò-phìn oi chhai ngì-têu ke sîm-nui cho chú ; vi-tó sṳ́ ngì-têu yû liá-ke fò-phìn , Song-ti kién-sién ngì-têu , sṳ́ ngì-têu kap-cho yit-thí . Hàn-yû , ngì-têu oi sîm-chhùn kám-chhia .
51003016	Ngì-têu oi pûn Kî-tuk ke chṳ̂n-tho fûng-fûng fu-fu he̍t chhai ngì-têu ke sîm-nui . Oi yung kok-yong ke chṳ-fi fu-siông kau-thô lâu khien-va , yung sṳ̂-phiên , sṳn-sṳ̂ , lâu su̍k-lìn ke sṳ̂-kô , tui sîm-tái fat-chhut kám-chhia ke sâng lòi siung-chan Song-ti .
51003017	Mò-lun cho má-ke , kóng má-ke , ngì-têu lûng-chúng oi fung Chú Yâ-sû ke miàng , thûng-ko kì kám-chhia Â-pâ Song-ti .
51003018	Cho pû-ngiòng ke , ngì-têu oi sun-fu̍k ló-kûng ; yîn-vi liá he Kî-tuk-thù ke pún-fun .
51003019	Cho ló-kûng ke , ngì-têu oi siak pû-ngiòng , m̀-hó khú-thu̍k kì-têu .
51003020	Cho chṳ́-ńg ke , ngì-têu oi fàm-sṳ thâng-chhiùng yà-ôi ; yîn-vi liá he Chú só fôn-hí ke .
51003021	Cho â-pâ ke , m̀-hó chhiuk-sông ngì-têu ke chṳ́-ńg , miên-tet kì-têu fôi-sîm sṳt-chṳ .
51003022	Cho nù-phu̍k ke , ngì-têu oi fàm-sṳ thâng-chhiùng sṳ-kiên ke chú-ngìn . M̀-he oi cho pûn chú-ngìn khon , lòi tet-tó kì-têu ke fôn-hí ; oi yîn-vi ngì-têu he kin-vi Chú ke ngìn , chṳ̂n-sîm chṳ̂n-yi lòi cho .
51003023	Mò-lun cho má-ke , ngì-têu oi chôn-sîm hi cho , chhiong he vi Chú cho , m̀-he vi ngìn cho .
51003024	Oi tî , ngì-têu voi tet-tó Chú ke chióng-sóng , chhiu-he kì vi kì ke chṳ́-mìn só pó-chhùn ke . Ngì-têu fu̍k-sṳ ke he Chú Kî-tuk .
51003025	Cho fái-sṳ ke , mò-lun kì he má-ngìn , yit-thin voi su po-yin , yîn-vi Song-ti he yung khiung-yong ke phêu-chún lòi tui-thai mî-yit-ke ngìn .
51004001	Cho chú-ngìn ke , ngì-têu oi kûng-phìn ha̍p-lî lòi tui-thai nù-phu̍k ; oi tî , ngì-têu chhai thiên-táng ya yû yit-vi Chú .
51004002	Ngì-têu oi pet-chhiet khì-tó , khì-tó ke sṳ̀ oi kín-siáng , ya oi chhùn kám-chhia ke sîm .
51004003	Thùng-sṳ̀ , ya chhiáng vi ngài-têu khì-tó , khiù Song-ti vi ngài-têu khôi chhòn fuk-yîm ke mùn , lòi kóng-lun Kî-tuk ke o-pi . Liá chhiu-he ngài chhô-kâm ke ngièn-yîn .
51004004	Chhiáng vi ngài khì-tó , pûn ngài chhin chit-ngim chiông liá-ke o-pi kóng-to chhîn-chhîn chhú-chhú .
51004005	Thùng m̀-he Kî-tuk-thù ke ngìn vông-lòi ke sṳ̀ , ngì-têu oi pá-ak kî-fi , hó-hó yung ngì-têu ke chṳ-fi .
51004006	Kóng-fa oi sòng-sòng fò-hi , chhiong yung yàm thiàu-mi , oi tî ngióng-pân fì-tap mî-yit-ke ngìn só thì-chhut ke mun-thì .
51004007	Ngài chhai liá-vi ke yit-chhiet chhìn-hìn , ngài-têu chhîn-oi ke hiûng-thi Thûi-kî-kú voi siòng-se lâu ngì-têu kóng . Kì he yit-ke chûng-sîm ke kûng-ngìn , thùng ngài khiung-ha cho Chú ke phu̍k-ngìn .
51004008	Ngài thi̍t-phe̍t phai kì hi ngì-têu ke-vi , po-ko ngài-têu liá-vi ke chhìn-hìn , hó pûn ngì-têu tet-tó kú-li .
51004009	Thùng kì khiung-ha hi ke yû yit-ke chûng-sîm yu chhîn-oi ke hiûng-thi Â-nì-sî-mèu ; kì he ngì-têu ke-vi ke ngìn . Kì lióng-sà voi chiông liá-vi yit-chhiet ke sṳ lâu ngì-têu kóng .
51004010	Thùng ngài khiung-ha chhô-kâm ke Â-lî-tha̍t-kú tui ngì-têu chhiáng-ôn . Pâ-nâ-pâ ke péu-ló-thâi Mâ-khó ya tui ngì-têu chhiáng-ôn . ( Koân-he Mâ-khó , ngài sṳt fûn-fu , kì na-he hi ngì-têu ke-vi , oi chiap-thai kì . )
51004011	Phiên-miàng Yù-sṳ-tû ke Yâ-su ya tui ngì-têu chhiáng-ôn . Yù-thai-ngìn ke sin-thù tông-chûng , chṳ́-yû kì sâm-sà vi Song-ti ke koet lâu ngài thùng-kûng , tui ngài yû chhin-thai ke ôn-ví .
51004012	Tui ngì-têu ke-vi lòi ke Yî-pâ-fut hiong ngì-têu chhiáng-ôn ; kì ya he Kî-tuk Yâ-sû ke phu̍k-ngìn . Kì sòng-sòng vi ngì-têu pet-chhiet khì-tó , khiù Song-ti pûn ngì-têu sin-sîm kiên-thin , cho sṳ̀n-su̍k ke Kî-tuk-thù , vàn-chhiòn sun-fu̍k Kì ke chṳ́-yi .
51004013	Kì vi ngì-têu , ya vi-tó Ló-tí-kâ lâu Hî-lâ-pô-lî ke hiûng-thi chí-moi sîn-khú cho-kûng ; liá he ngài cho-tet chṳn-mìn ke .
51004014	Ngài-têu só chhîn-oi ke Lu-kâ yî-sên lâu Tí-mâ lióng-sà ya hiong ngì-têu chhiáng-ôn .
51004015	Chhiáng thoi ngài-têu tui Ló-tí-kâ ke hiûng-thi chí-moi , lâu Nèn-fap , hàn-yû chhai kì vuk-hâ ke kau-fi chhiáng-ôn .
51004016	Ngì-têu siên-thu̍k liá-fûng sin-é heu , chhiáng chón-kâu pûn Ló-tí-kâ kau-fi siên-thu̍k ; thùng-sṳ̀ , ngì-têu ya oi thu̍k tui Ló-tí-kâ kau-fi chón pûn ngì-têu ke sin-é .
51004017	Oi lâu Â-kî-pu kóng : " Ngì só liâng-su ke fu̍k-sṳ Chú ke chṳt-vu yit-thin oi chhin-li̍t vàn-sṳ̀n . "
51004018	Ngài — Pó-lò chhîn-pit tui ngì-têu chhiáng-ôn . Ngì-têu oi ki-tet ngài he tai-tén só-lien ke ! Ngien Song-ti su ên-tién pûn ngì-têu !
52001001	Ngài he Pó-lò ; ngài thùng Sî-lâ lâu Thì-mô-thai siá sin-é pûn Thiap-sat-lò-nì-kâ kau-fi , chhiu-he su̍k Â-pâ Song-ti lâu Chú Yâ-sû Kî-tuk ke chung sin-thù . Ngien ngì-têu thai-kâ tet-tó ên-tién lâu phìn-ôn !
52001002	Ngài-têu yit-chhṳ̍t vi-tó ngì-têu thai-kâ kám-chhia Song-ti , chhai khì-tó chûng sòng-sòng thì-hí ngì-têu ,
52001003	chhai ngài-têu Â-pâ Song-ti ke mien-chhièn , yit-chhṳ̍t ki-ngiam ngì-têu ngióng-pân chiông só sin ke sṳ̍t-hàng chhut-lòi , ngióng-pân yung oi-sîm sîn-khú kûng-chok , yu ngióng-pân kiên-chhṳ̀ tui ngài-têu Chú Yâ-sû Kî-tuk ke phan-mong .
52001004	Hiûng-thi chí-moi â , ngài-têu tî Song-ti thung-siak ngì-têu , kién-sién-liáu ngì-têu .
52001005	Ngài-têu chiông liá fuk-yîm chhòn pûn ngì-têu , m̀-he tân kho fa-ngî , thùng-sṳ̀ ya he kho Sṳn-Lìn ke nèn-li̍t lâu tui fuk-yîm ke khok-sin . Ngì-têu tî , chhai ngì-têu ke-vi ke sṳ̀ , ngài-têu ke sên-fa̍t he ngióng-pân ; yit-chhiet ke só-cho lûng-chúng he vi-tó ngì-têu ke hó-chhu .
52001006	Ngì-têu yû háu-fap ngài-têu , ya háu-fap Chú ; sûi-yèn ngì-têu tù-tó thai khú-nan , hàn-he yung Sṳn-Lìn só-su ke fôn-hí lòi liâng-su chṳ̂n-tho .
52001007	Yîn-vi án-ngiòng , ngì-têu sàng-cho Mâ-khì-tun lâu Â-kâi-â só-yû sin-thù ke mù-fam .
52001008	Chú ke chṳ̂n-tho m̀ tân-chhiang tui ngì-têu ke-vi chhòn-to Mâ-khì-tun lâu Â-kâi-â , ngì-têu tui Song-ti yû sin-sîm ke sêu-sit ya chhòn-to yén-khiûn tak só-chhai ; m̀-sṳ́ ngài-têu kâ-kóng má-ke .
52001009	Ke-têu ngìn lûng-chúng án-ngiòng chhòn-kóng : Chhai ngài-têu fóng-mun ngì-têu ke sṳ̀ , ngì-têu ngióng-pân chiap-thai ngài-têu ; ngì-têu ngióng-pân hi-chhie̍t ngiéu-siong , kûi-hiong Song-ti , lòi sṳ-fung yu sâng yu chṳ̂n ke Song-ti ,
52001010	thùng-sṳ̀ , tén-heu Kì ke Lai-é tui thiên-táng kong-lìm . Liá-ke Lai-é he Song-ti sṳ́ kì tui sí fu̍k-fa̍t ke Yâ-sû ; kì kiu ngài-têu thot-lì chiông-lòi voi lìm-to ke Song-ti ke thai fat-khién .
52002001	Hiûng-thi chí-moi â , ngì-têu chhṳ-kâ tî , ngài-têu fóng-mun ngì-têu pin m̀-he mò-háu ke .
52002002	Ngì-têu tî , ngài-têu hi ngì-têu ke-vi yî-chhièn , chhai Fî-li̍p-pí yí-kîn su pet-hoi , pûn-ngìn vú-yu̍k . Chúng-he , ngài-têu ke Song-ti su ngài-têu yúng-kám , sûi-yèn chhai tông-tô ke chú-tóng chûng , hàn-he chiông Kì ke fuk-yîm chhòn-pûn ngì-têu .
52002003	Ngài-têu ke khien-miên m̀-he tui chho-ngu ya-he mò sùn-chṳn ke thung-kî lòi , ya m̀-he sióng-oi cha-khî má-ngìn .
52002004	Tiên-to , Song-ti kháu-ngiam yu kién-sién ngài-têu , chiông chhòn fuk-yîm ke ngim-vu thok pûn ngài-têu . Só-yî , Song-ti oi ngài-têu kóng má-ke , ngài-têu chhiu kóng má-ke . Ngài-têu m̀-he oi pûn ngìn fôn-hí , he oi pûn ke chhat-ngiam ngài-têu nui-sîm ke Song-ti fôn-hí .
52002005	Ngì-têu tî , ngài-têu chhiùng-lòi m̀-sṳt kóng fung-sṳ̀n ngì-têu ke fa , sîm ya mò chhùn thâm-ngiam ; liá he Song-ti cho-tet vi ngài-têu cho kien-chṳn ke .
52002006	Ngài-têu mò khiù ngìn ke chhṳ̂n-chan , mò-lun he ngì-têu ke , ya-he phe̍t-ngìn ke .
52002007	Sṳ̂n-vì Kî-tuk ke sṳ́-thù , pún-lòi ngài-têu yû khièn hó yêu-khiù ngì-têu ke chûn-chhung ; chúng-he , chhai ngì-têu chûng-kiên ke sṳ̀ , ngài-têu yung vûn-yù khoán-thai ngì-têu , chhiong â-mê yông-yuk chṳ́-ńg yit-yong .
52002008	Ngài-têu ki-yèn án-ngiòng siak ngì-têu , m̀ tân-chhiang fôn-hí thùng ngì-têu fûn-hióng Song-ti ke fuk-yîm , lièn ngài-têu ke sâng-miang ya kâm-ngien pûn ngì-têu , yîn-vi ngì-têu he ngài-têu só thung-siak ke !
52002009	Hiûng-thi chí-moi â , ngì-têu yin-tông ki-tet , ngài-têu he ngióng-pân sat-mâng lò-luk lòi cho-se ; ngài-têu ngit-ya kûng-chok , yîn-vi chhòn Song-ti ke fuk-yîm pûn ngì-têu ke sṳ̀-chiet , mò-oi kâ-thiâm ngì-têu ke fu-tâm .
52002010	Ngì-têu he kien-chṳn-ngìn , Song-ti ya cho-tet cho-chṳn : Tui ngì-têu sin ke ngìn , ngài-têu ke cho-ngìn he ngióng-pân sùn-kiet , kûng-chṳn , mò hó hiàm .
52002011	Ngì-têu tî , ngài-têu tui ngì-têu mî-yit-ke ngìn , chhiu-chhiong â-pâ tui chhṳ-kâ ke chṳ́-ńg yit-yong :
52002012	Ngài-têu kú-li ngì-têu , ôn-ví ngì-têu ; ngài-têu ya yit-chhṳ̍t khien-va ngì-têu , hàng-sṳ oi pûn Song-ti fôn-hí ; Kì chhiu-he fû-seu ngì-têu lòi fûn-hióng Kì ke chú-khièn lâu yùng-kông ke Song-ti .
52002013	Ngài-têu ya sòng-sòng vi liá-ke sṳ kám-chhia Song-ti : Thâng-tó ngài-têu só chhòn Song-ti ke chṳ̂n-tho , ngì-têu chhiu liâng-su , pin ngin-vì m̀-he ngìn ke fa , he khok-khok sṳ̍t-sṳ̍t tui Song-ti lòi ke chṳ̂n-tho ; liá chṳ̂n-tho ya chhai ngì-têu sin ke ngìn chûng-kiên cho kûng .
52002014	Hiûng-thi chí-moi â , ngì-têu só tù-tó ke , thùng ke-têu chhai Yù-thai thi-khî , Song-ti ke chung kau-fi , chhiu-he su̍k Kî-tuk Yâ-sû ke sin-thù só tù-tó ke khiung-yong . Ngì-têu pûn chhṳ-kâ ke thùng-pâu pet-hoi , chhiu-chhiong kì-têu pûn Yù-thai ke thùng-pâu pet-hoi khiung-yong .
52002015	Ke-têu Yù-thai-ngìn hoi-sí Chú Yâ-sû lâu chung siên-tî , yu chiông ngài-têu kiuk chhut-hi . Kì-têu ke só cho , Song-ti chhin mò fôn-hí . Kì-têu yu lâu chung-ngìn tui-thi̍t .
52002016	Lièn ngài-têu tui Ngoi-pâng-ngìn chhòn tho-lî lòi pûn Ngoi-pâng-ngìn tet-kiu , kì-têu ya oi fán-tui . Chhiong án-ngiòng , kì-têu ke chhui yit-chhṳ̍t chen-kâ to mân-mân ; Song-ti ke thai fat-khién chui-mî lìm-to kì-têu lé !
52002017	Hiûng-thi chí-moi â , ngài-têu su pet-hoi , thùng ngì-têu chhiam-sṳ̀ fûn-khôi , he sṳ̂n-thí fûn-khôi thin-thin , ngài-têu ke sîm pin mò lì-khôi ngì-têu . Ngài-têu fî-sòng sióng-ngiam ngì-têu , sióng-chhin phan-fap oi chai khon-tó ngì-têu !
52002018	Ngài-têu chhin sióng-oi chai hi ngì-têu ke-vi ! Ngài — Pó-lò yit-pái yu yit-pái tá-son oi chón-hi khon ngì-têu , chúng-he Sat-tan chú-tóng ngài-têu .
52002019	Ngài-têu ke Chú Yâ-sû chai-lòi ke sṳ̀ , chhai kì ke mien-chhièn , ngài-têu ke hî-mong lâu fôn-hí , pin só khoâ-khiéu ke miên-liù he má-ke nè ? Kám m̀-he ngì-têu ?
52002020	Ngì-têu khok-sṳ̍t he ngài-têu ke kông-yùng , ngài-têu ke fôn-hí !
52003001	Ngài-têu ki-yèn ngiûn-m̀-he̍t lé , chhiu kiet-thin chhṳ-kâ liù chhai Ngâ-tién ,
52003002	phai ngài-têu ke hiûng-thi Thì-mô-thai hi ngì-têu ke-vi ; kì he ngài-têu ke thùng-kûng , vi Song-ti chhòn Kî-tuk ke fuk-yîm . Ngài-têu phai kì hi ke muk-tit he oi kiên-ku lâu pông-chhu ngì-têu ke sin-sîm ,
52003003	pûn ngì-têu m̀-voi yû-ngìn yîn-vi su pet-hoi lòi yèu-thung . Ngì-têu tî , liá pet-hoi ya he ngài-têu thin-chho̍k oi kîn-li̍t ke .
52003004	Thùng ngì-têu khiung-ha ke sṳ̀ , ngài-têu chia̍p-chia̍p siên lâu ngì-têu kóng , ngài-têu voi tù-tó pet-hoi . Liá-ke sṳ chṳn-kîn chhiu fat-sên ; liá he ngì-têu só tî ke .
52003005	Yîn-vi án-ngiòng , ngài chang phai Thì-mô-thai hi ; ngài sṳ̍t-chhai ngiûn-m̀-he̍t lé . Ngài phai kì hi , he oi tî ngì-têu ke sin-sîm to-tái ngióng-pân . Ngài kiâng-pha ngì-têu yí-kîn pûn Mô-kúi mì-fe̍t , ngài-têu ke lò-luk pien mò chhái-kûng !
52003006	Liá-ha , Thì-mô-thai yí-kîn tui ngì-têu ke-vi chón-lòi lé . Kì tai-chón koân-he ngì-têu ke sin-sîm lâu oi-sîm ke hó sêu-sit . Kì kóng , ngì-têu sòng-sòng sṳ̂-ngiam ngài-têu , pet-chhiet hî-mong kien-tó ngài-têu , chhiong ngài-têu pet-chhiet hî-mong khon-tó ngì-têu yit-yong .
52003007	Só-yî , hiûng-thi chí-moi â , ngài-têu chhai yit-chhiet fam-nan lâu khun-khú chṳ̂ chûng , yîn-vi ngì-têu ke sin-sîm chhiu tet-tó kú-li .
52003008	Ki-yèn ngì-têu tui Chú yû kiên-thin ke sin-sîm , ngài-têu chhiu m̀-sṳ́ sèu-to voi sí .
52003009	Liá-ha , ngài-têu cho-tet chhin-liong vi-tó ngì-têu kám-chhia ngài-têu ke Song-ti . Ngài-têu kám-chhia Kì , yîn-vi ngì-têu pûn ngài-têu chhai Kì mien-chhièn tet-tó fôn-hí .
52003010	Ngài-têu ngit-ya tui Kì pet-chhiet khì-khiù , pûn ngài-têu voi yû-hó chhîn-sṳ̂n hi khon ngì-têu , lòi pú-mân ngì-têu sin-sîm ke sî-yeu .
52003011	Ngien Song-ti — ngài-têu chhai thiên-táng ke Â-pâ lâu ngài-têu ke Chú Yâ-sû chhîn-chhṳ khôi-lu , pûn ngài-têu voi yû-hó hi-to ngì-têu ke-vi .
52003012	Ngien Chú pûn ngì-têu yû pí-chhṳ́ siông-siak lâu siak chung-ngìn ke sîm , ngit-ngit chen-chóng , chhiong ngài-têu án siak ngì-têu yit-yong .
52003013	Án-ngiòng , Kì voi kiên-thin ngì-têu ke sîm , chhai ngài-têu ke Chú Yâ-sû lâu só-yû su̍k kì ke ngìn kong-lìm ke sṳ̀ , pûn ngì-têu chhai ngài-têu ke Â-pâ Song-ti mien-chhièn sàng-cho sṳn-kiet , mò hó hiàm .
52004001	Chui-heu , hiûng-thi chí-moi â , ngì-têu yí-kîn tui ngài-têu ho̍k-tó oi ngióng-pân chhai sên-fa̍t-song pûn Song-ti fôn-hí ; sṳ-sṳ̍t-song , ngì-têu ya yit-chhṳ̍t he án-ngiòng hàng . Liá-ha , ngài-têu fung Chú Yâ-sû ke miàng khien ngì-têu , khiù ngì-têu , oi kien-kâ tá-piang .
52004002	Ngì-têu tî , ngài-têu thûng-ko Chú Yâ-sû ke khièn-piang só kâu ngì-têu ke he má-ke .
52004003	Song-ti ke chṳ́-yi he oi ngì-têu sṳn-kiet , yén-lì yìm-lon ke sṳ ;
52004004	mî-yit-ke ngìn oi tî ngióng-pân yung sṳn-kiet lâu chûn-kui ke fông-sṳt lòi pó-sú chhṳ-kâ ke sṳ̂n-thí ;
52004005	m̀-hó fong-chiúng chhìn-yu̍k , chhiong ke-têu m̀ sṳt Song-ti ke yi-kau-thù án-ngiòng .
52004006	Chhai liá-chúng sṳ-song , m̀-hó yû tui-m̀-hí ya-he khî-fu hiûng-thi chí-moi ke hàng-vì . Ngài-têu yí-kîn tui ngì-têu kóng , ya sṳt kín-ko ngì-têu : Chú thin-chho̍k voi chit-fa̍t ke-têu cho liá-chúng sṳ ke ngìn .
52004007	Song-ti fû-seu ngài-têu , m̀-he oi ngài-têu sên-fa̍t chhai yìm-lon chûng , he oi ngài-têu sṳn-kiet .
52004008	Só-yî , khî-chhie̍t liá-chúng kau-hiun ke , m̀-he khî-chhie̍t ngìn , he khî-chhie̍t su Sṳn-Lìn pûn ngì-têu ke Song-ti .
52004009	Koân-he siak hiûng-thi chí-moi , ngài m̀-sṳ́ siá sin-é thùng ngì-têu thó-lun ; Song-ti yí-kîn kâu ngì-têu oi ngióng-pân pí-chhṳ́ siông-siak ,
52004010	ngì-têu ya he cheu liá kau-hiun tui-thai chhiòn Mâ-khì-tun ke chung hiûng-thi chí-moi . Chúng-he , hiûng-thi chí-moi â , ngài-têu hàn-he oi khien ngì-têu : Kien-kâ tá-piang ,
52004011	li̍p-chṳ ôn-fun sú-kí , chhîn-sú cho-se lòi vì-chhṳ̀ chhṳ-kâ ke sên-fa̍t , chhiong ngài-têu thèu-pái fûn-fu ngì-têu án-ngiòng ,
52004012	pûn ngì-têu tet-tó ke-têu mò-sin ke ngìn ke chûn-kin , ya m̀-sṳ́ kho phe̍t-ngìn ke kiûng-kip .
52004013	Hiûng-thi chí-moi â , koân-he yí-kîn soi-thet ke ngìn , ngài-têu mò-oi ngì-têu m̀ tî , miên-tet ngì-têu yù-sèu , chhiong ke-têu mò phan-mong ke ngìn .
52004014	Ngài-têu siông-sin Yâ-sû yí-kîn sí yu fu̍k-fa̍t , só-yî ngài-têu siông-sin , ke-têu sin Yâ-sû ke ngìn sí heu , Song-ti ya voi chiông kì-têu thùng kì khiung-ha tai-chón-hi .
52004015	Ngài-têu liá-ha cheu Chú ke kau-hiun lâu ngì-têu kóng : Ngài liá-têu sâng-tén , chhùn-liù to Chú chai-lòi ke ngìn , m̀-voi pí ke-têu yí-kîn soi ke ngìn siên thùng Chú siông-fi .
52004016	Ke-sṳ̀ , voi yû fat min-lin ke sâng , thiên-sṳ́-chóng ke sâng , lâu Song-ti ke ho-thùng sâng , yèn-heu , Chú pún-sṳ̂n voi tui thiên-táng kong hâ-lòi . Siông-sin Kî-tuk , yí-kîn sí-thet ke ke-têu ngìn voi siên fu̍k-fa̍t ;
52004017	chiap-tén , ngài liá-têu sâng-tén hàn chhùn-liù ke ngìn lûng-chúng voi thùng kì-têu khiung-ha su-chiap to yùn-táng hi , chhai khûng-chûng thùng Chú siông-fi . Án-ngiòng , ngài-têu chhiu yún-yén lâu Chú thùng-chhai lé .
52004018	Só-yî , ngì-têu oi yung liá-têu fa pí-chhṳ́ ôn-ví .
52005001	Hiûng-thi chí-moi â , koân-he liá-sṳ fat-sên ke sṳ̀-kiên lâu ngit-khì , m̀-sṳ́ ngìn siá sin-é lâu ngì-têu kóng ;
52005002	yîn-vi ngì-têu chhṳ-kâ chhîn-chhú tî , Chú chai-lòi ke ngit-è chhiu-chhiong chhe̍t-é chhai am-pû-sṳ̀ fut-yèn lòi-to yit-yong .
52005003	Thai-kâ kóng-tén " Yit-chhiet phìn-ôn , mò sṳ ! " ke sṳ̀ , châi-nan voi fut-yèn lìm-to kì-têu , chhiong chhṳn-thung fut-yèn lìm-to chiông-oi kiung ke fu-ńg yit-yong ; kì-têu chhie̍t-tui chéu-sám m̀-thet .
52005004	Chúng-he , hiûng-thi chí-moi â , yîn-vi ngì-têu m̀-he sên-fa̍t chhai vû-am chûng , ke-ngit m̀ voi chhiong chhe̍t-é yit-yong fut-yèn lìm-to ngì-têu .
52005005	Ngì-têu chhiòn-phu he kông-mìn ke ngìn , he su̍k ngit-sṳ̀-thèu ke . Ngài-têu m̀-he su̍k am-pû-sṳ̀ , m̀-he sên-fa̍t chhai vû-am chûng ke ngìn .
52005006	Só-yî , ngài-têu mò yin-kôi chhiong phe̍t-ngìn án-ngiòng soi-to sí-sí ; ngài-têu oi kín-siáng , kiún-sṳ́m .
52005007	Ngìn soi-muk , he chhai am-pû-sṳ̀ soi ; chiú-thù ya he chhai am-pû-sṳ̀ chui-chiú .
52005008	Ki-yèn ngài-têu he su̍k ngit-sṳ̀-thèu ke , chhiu yin-kôi kiún-sṳ́m . Ngài-têu oi yung sin-sîm lâu oi-sîm cho fu-sîm-kiang chok-tén , yung tet-kiu ke phan-mong cho thèu-khûi tai-tén .
52005009	Song-ti m̀-he kién-sién ngài-têu lòi pûn Kì chit-fa̍t , he oi ngài-têu thûng-ko ngài-têu ke Chú Yâ-sû Kî-tuk lòi tet-tó chṳ́n-kiu .
52005010	Kî-tuk vi ngài-têu sí , he oi pûn ngài-têu , mò-lun he yí-kîn soi-thet ya-he hàn sâng-tén , lûng-chúng voi chhai kì chai-lòi ke sṳ̀ thùng kì khiung-ha sâng-tén .
52005011	Só-yî , ngì-têu oi fu-siông kú-li , pí-chhṳ́ chho-chhiu , chhiong ngì-têu liá-ha só cho ke yit-yong .
52005012	Hiûng-thi chí-moi â , ngài-têu khiù ngì-têu , oi chûn-chhung ke-têu chhai ngì-têu chûng-kiên sîn-khú kûng-chok ke , chhiu-he Chú só kién-sién lòi chṳ́-thô khien-miên ngì-têu ke ngìn .
52005013	Yîn-vi kì-têu ke kûng-chok , ngì-têu yin-kôi chhin só-nèn yung chûn-kin lâu oi-sîm lòi khoán-thai kì-têu . Ngì-têu chhṳ-kâ ya oi pí-chhṳ́ fò-mu̍k .
52005014	Hiûng-thi chí-moi â , ngài-têu khien ngì-têu , oi kín-ko lân-sṳ̂ ke ngìn , kú-li fôi-sîm ke ngìn , fù-chhṳ̀ ngiôn-ngio̍k ke ngìn , ya oi yung nai-sîm tui-thai mî-yit-ke ngìn .
52005015	Oi se-ngi , mò-lun má-ngìn tû cho-m̀-tet yung-fái po-fái ; oi sòng-sòng pí-chhṳ́ koân-sîm , vi-tó phe̍t-ngìn ke hó-chhu lòi sióng .
52005016	Oi sòng-sòng hí-lo̍k ,
52005017	khì-tó mò-thìn ,
52005018	fàm-sṳ kám-chhia ; yîn-vi liá he Song-ti vi ngì liá-têu su̍k Kî-tuk Yâ-sû ke ngìn só thin ke chṳ́-yi .
52005019	M̀-hó sêu-me̍t Sṳn-Lìn ke kám-thung ;
52005020	m̀-hó méu-sṳ siên-tî ke kóng-lun .
52005021	Tak-yong sṳ oi siòng-se chhat-ngiam : Mî-san ke sṳ oi chhṳ̀-sú ,
52005022	yit-chhiet sià-ok ke sṳ oi hi-chhie̍t .
52005023	Ngien su phìn-ôn ke Song-ti chhîn-chhṳ sṳ́ ngì-têu vàn-chhiòn sṳn-kiet ! Ngien ngì-têu ke lìn , fùn , lâu sṳ̂n-thí tet-tó pó-sú , chhai ngài-têu ke Chú Yâ-sû Kî-tuk chai-lòi ke sṳ̀ , vàn-chhiòn mò hó hiàm !
52005024	Fû-seu ngì-têu ke Song-ti he sin-sṳ̍t khó-kho ke ; Kì yit-thin voi sṳ̀n-chhiu liá-ke sṳ .
52005025	Hiûng-thi chí-moi â , chhiáng vi ngài-têu khì-tó .
52005026	Ngì-têu oi sṳn-kiet siông-chîm thùng chung hiûng-thi chí-moi chhiáng-ôn .
52005027	Ngài fung Chú ke miàng fûn-fu ngì-têu , liá-fûng sin-é oi siên-thu̍k pûn só-yû ke hiûng-thi chí-moi thâng .
52005028	Ngien ngài-têu ke Chú Yâ-sû Kî-tuk su ên-tién pûn ngì-têu !
53001001	Ngài he Pó-lò ; ngài thùng Sî-lâ lâu Thì-mô-thai siá sin-é pûn Thiap-sat-lò-nì-kâ kau-fi , chhiu-he su̍k ngài-têu ke Â-pâ Song-ti lâu Chú Yâ-sû Kî-tuk ke chung sin-thù .
53001002	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu !
53001003	Hiûng-thi chí-moi â , ngài-têu yin-kôi sòng-sòng vi ngì-têu kám-chhia Song-ti . Liá he tông-yèn ke ; yîn-vi ngì-têu ke sin-sîm fî-sòng chin-phu , ngì-têu tak-sà pí-chhṳ́ siông-siak ke sîm ya thai-yû chen-chóng .
53001004	Yîn-vi án-ngiòng , ngài-têu chhai Song-ti ke kok kau-fi chûng nâ ngì-têu lòi khoâ-khiéu . Ngài-têu chhṳ̂n-chan ngì-têu , yîn-vi ngì-têu chhai só-su ke yit-chhiet pet-hoi lâu fam-nan chûng , hàn-he siông-sin , hàn-he ngiûn-nai .
53001005	Liá chhiu-he Song-ti kûng-ngi sṳ́m-phan ke chṳn-kí , chṳn-mìn ngì-têu khâm-tet hióng-su Song-ti koet ke fuk-hi . Ngì-têu yit-chhṳ̍t ngiûn-su khú-nan , chhiu-he vi-tó liá-ke koet .
53001006	Song-ti oi sṳ̂-hàng kûng-ngi : Kì oi pûn ke-têu pet-hoi ngì-têu ke ngìn tù-tó châi-nan ;
53001007	Kì oi pûn ngì liá-têu su-khú ke ngìn thùng ngài-têu khiung-ha tet-tó sṳt-fong . Chú Yâ-sû lâu kì thai-nèn ke chung thiên-sṳ́ tui thiên-táng chhai fó-yam-chûng hién-hien ke sṳ̀ , Song-ti chhiu oi chṳp-hàng liá-khien sṳ .
53001008	Kì oi chit-fa̍t ke-têu khî-chhie̍t Kì , lâu ke-têu m̀ thâng-chhiùng ngài-têu ke Chú Yâ-sû fuk-yîm ke ngìn .
53001009	Chú chai-lòi ke-ngit , ke-têu ngìn voi su hìn-fa̍t , yún-yén me̍t-mòng , tui Chú ke mien-chhièn lâu kì thai khièn-nèn ke yùng-kông su kak-chhie̍t .
53001010	Chhai ke-ngit , kì oi tui su̍k kì ke chung sṳn-thù tet-tó yùng-kông , chiap-su só-yû sin-thù ke chhṳ̂n-siung . Ngì-têu ya oi chhai kì-têu ke tông-chûng , yîn-vi ngì-têu yí-kîn siông-sin ngài-têu só-chhòn ke fuk-yîm .
53001011	Vi-tó liá-ke muk-tit , ngài-têu sòng-sòng vi ngì-têu khì-tó , khiù ngài-têu ke Song-ti pûn ngì-têu khâm-tet Kì ke fû-seu . Ngien Kì yung Kì ke khièn-nèn , pông-chhu ngì-têu sṳ̍t-hien yit-chhiet hiong-san ke sîm-ngien , sṳ̀n-chhiu ngì-têu phìn sin-sîm só cho ke kûng-chok .
53001012	Án-ngiòng , ngài-têu Chú Yâ-sû ke miàng chhiu voi tui ngì-têu tet-tó yùng-kông , ngì-têu ya voi tui kì tet-tó yùng-kông ; liá he thûng-ko ngài-têu ke Song-ti lâu Chú Yâ-sû Kî-tuk ke ên-tién lòi ke .
53002001	Hiûng-thi chí-moi â , koân-he ngài-têu ke Chú Yâ-sû Kî-tuk ke chai-lòi , pin kì oi chhi-si̍p ngài-têu thùng kì siông-fi ke sṳ , ngài-têu khiù ngì-têu ,
53002002	m̀-hó án kiak chhiu pûn " Chú chai-lòi ke ngit-è yí-kîn to lé " liá-chúng kóng-fap lòi yèu-thung , lòi chhâu-fàn . Khó-nèn yû ngìn kóng , liá kóng-fap he ngài-têu só chhòn , só kóng , ya-he siá chhai sin-é tî-poi ke .
53002003	Mò-lun má-ngìn yung má-ke fông-fap , ngì-têu m̀-hó pûn kì-têu phien-tó . Yîn-vi , ke ngit-è lòi-to yî-chhièn , thin-chho̍k voi yû thai phoi-ngia̍k ; ke chu-thin oi me̍t-mòng ke Put-fap-chá voi chhut-hien .
53002004	Ke Put-fap-chá voi fán-tui yit-chhiet pûn-ngìn chhṳ̂n-cho sṳ̀n-mìn ya-he kin-pai ke tui-siong , kô-sṳ̂n chhṳ-kâ to yit-chhiet ke táng-kô ; kì sṳm-chṳ voi hi chhô chhai Song-ti ke sṳn-thien-tú , chhṳ-chhṳ̂n he Song-ti .
53002005	Ngì-têu m̀ ki-tet he-mò ? Ngài thùng ngì-têu khiung-ha ke sṳ̀ , yí-kîn chiông liá-ke sṳ lâu ngì-têu kóng-ko lé .
53002006	Chú-tóng liá-khien sṳ , m̀ pûn kì liá-ha chhiu fat-sên ke he má-ke , ngì-têu tî . Sṳ̀-kî yit to , ke Put-fap-chá chhiu voi chhut-hien .
53002007	Ke sṳ̀n-pi put-fap ke li̍t-liong yí-kîn khôi-sṳ́ chin-hàng ; chúng-he , oi tén-to chú-tóng liá-khien sṳ ke sú sái-khôi yî-heu , liá-khien sṳ chang voi fat-sên .
53002008	Ke-sṳ̀ , Put-fap-chá voi chhut-hien ; chúng-he Chú Yâ-sû chai-lòi ke sṳ̀ oi yung khiéu-chûng ke hi lòi chhù-me̍t kì , yung chhṳ-kâ kong-lìm ke yùng-kông chiông kì sêu-me̍t .
53002009	Ke Put-fap-chá voi kho Sat-tan ke khièn-sṳ lòi-to , hàng kok-chúng ke khì-sṳ lâu sṳ̀n-chiak , hién-chhut ká ke seu-thèu ,
53002010	kì ya voi yung kok-chúng ke kúi-kie lòi tui-thai ke-têu me̍t-mòng ke ngìn ; kì-têu me̍t-mòng , yîn-vi kì-têu m̀ chiap-su , ya m̀ oi-siak ke voi pûn kì-têu tet-kiu ke chṳ̂n-lî .
53002011	Yîn-vi án-ngiòng , Song-ti chhiu sṳ́ kì-têu mì-mì chhṳ̂-chhṳ̂ , pûn kì-têu sin-chhiùng fâ-liâu .
53002012	Kiet-mî , yit-chhiet m̀ sin chṳ̂n-lî , fôn-hí put-ngi ke ngìn , voi su thin-chhui .
53002013	Chú só-siak ke hiûng-thi chí-moi â , ngài-têu yin-kôi sòng-sòng vi ngì-têu kám-chhia Song-ti ; yîn-vi Song-ti kién-sién ngì-têu , thûng-ko Sṳn-Lìn sṳ̀n-sṳn ke kûng-chok lâu ngì-têu tui chṳ̂n-lî ke sin-ngióng , pûn ngì-têu siên tet-kiu .
53002014	Thûng-ko ngài-têu só-chhòn pûn ngì-têu ke fuk-yîm , Song-ti fû-seu ngì-têu lòi fûn-hióng ngài-têu ke Chú Yâ-sû Kî-tuk ke yùng-kông .
53002015	Só-yî , hiûng-thi chí-moi â , ngì-têu oi khî-chhai ! Tui ngài-têu só kâu ke chṳ̂n-lî , mò-lun he yung kóng ke ya-he yung sin-é siá ke , ngì-têu yit-thin oi hó-hó chûn-sú .
53002016	Song-ti siak ngài-têu , sṳ̂-ên chiông yún-chhùn ke ôn-ví lâu mî-hó ke phan-mong su-pûn ngài-têu . Ngien liá-ke Â-pâ Song-ti lâu ngài-têu ke Chú Yâ-sû Kî-tuk ,
53002017	kit-li ngì-têu , pûn ngì-têu yû yúng-hi lòi chhòn-kóng pin sṳ̍t-hàng yit-chhiet mî-hó ke sṳ .
53003001	Chui-heu , hiûng-thi chí-moi â , chhiáng vi ngài-têu khì-tó , hó-pûn Chú ke chṳ̂n-tho kiak-kiak chhòn-khôi , ya tet-tó chûn-chhung , chhiong chhòn-to ngì-têu tông-chûng ya su chûn-chhung yit-yong .
53003002	Chhiáng ngì-têu ya oi khì-tó Song-ti , kiu ngài-têu thot-lì ke-têu sià-ok ke ngìn , yîn-vi m̀-he mî-yit-ke ngìn tû siông-sin chṳ̂n-tho .
53003003	Chúng-he , Chú he sin-sṳ̍t ke ; Kì voi pûn ngì-têu sàng-cho kiên-khiòng , yu pó-fu ngì-têu thot-lì ke sià-ok-chá ke ham-hoi .
53003004	Ngài-têu kho Chú khok-sin , ngì-têu tông chhai ke-vi sṳ̍t-hàng ngài-têu só fûn-fu ke , ya voi yit-chhṳ̍t sṳ̍t-hàng hâ-hi .
53003005	Ngien Chú tai-liâng ngì-têu , pûn ngì-têu kha chhṳ̂m thí-ngiam Song-ti ke thung-siak , ya yû Kî-tuk só-su ke nai-sîm .
53003006	Hiûng-thi chí-moi â , ngài-têu fung Chú Yâ-sû Kî-tuk ke miàng min-lin ngì-têu : Oi yén-yén lì-khôi só-yû lân-sṳ̂ m̀ chhin pún-fun , m̀ cheu ngài-têu kau-hiun hi-hàng ke sin-thù .
53003007	Ngì-têu chhṳ-kâ chhîn-chhú tî , yin-kôi ngióng-pân háu-fap ngài-têu . Ngài-têu thùng ngì-têu khiung-ha ke sṳ̀ , chhin pún-fun , m̀-sṳt lân-sṳ̂ ,
53003008	ya mò pha̍k-sṳ̍t má-ngìn ke fan ; fán-chón sîn-khú lò-luk , ngit-ya cho-se , miên-tet ngì-têu chûng-kiên yû-ngìn su thô-lui .
53003009	Ngài-têu án-ngiòng cho , m̀-he ngài-têu mò khièn-li yêu-khiù sên-fa̍t ke kiûng-kip , he oi cho póng-yong pûn ngì-têu háu-fap .
53003010	Ngài-têu chhai ngì-têu ke-vi ke sṳ̀ , sṳt fûn-fu ngì-têu kóng : " M̀ cho-se ke ngìn cho-m̀-tet sṳ̍t-fan . "
53003011	Ngài-têu kóng liá-ke fa , he yîn-vi thâng-kóng ngì-têu tông-chûng yû ngìn lân-sṳ̂ m̀ chhin pún-fun , theu-ngit m̀ cho-se , fán-chón hau kón phe̍t-ngìn ke hàn-sṳ .
53003012	Liá-chúng ngìn , ngài-têu fung Chú Yâ-sû Kî-tuk ke miàng kín-ko kì-têu , min-lin kì-têu , oi tiâm-tiâm , chhîn-sú cho-se lòi vì-chhṳ̀ chhṳ-kâ ke sên-fa̍t .
53003013	Chúng-he , hiûng-thi chí-moi â , ngì-têu oi ki-siu̍k hàng-san , m̀-hó fôi-sîm .
53003014	Na yû-ngìn m̀-hén fu̍k-chhiùng ngài-têu chhai liá-fûng sin-é tî-poi só fûn-fu ke fa , ngì-têu oi thì-fòng liá-chúng ngìn , mo̍k thùng kì khiung-ha , pûn kì kám-kok kien-seu .
53003015	Chúng-he , m̀-hó khon kì cho thi̍t-ngìn ; oi chhiong tui sin-thù án-ngiòng lòi khien-va kì .
53003016	Ngien su phìn-ôn ke Chú , sùi-sṳ̀ yung kok-chúng ke fông-fap , chhîn-chhṳ chiông phìn-ôn su-pûn ngì-têu ! Ngien Chú lâu ngì-têu thai-kâ thùng-chhai !
53003017	Ngài — Pó-lò chhîn-pit tui ngì-têu chhiáng-ôn . Ngài tak-fûng sin-é lûng-chúng án-ngiòng chhiâm-miàng ; ngài ke pit-chiak chhiu-he án-ngiòng .
53003018	Ngien ngài-têu ke Chú Yâ-sû Kî-tuk su ên-tién pûn ngì-têu thai-kâ !
54001001	Ngài he Pó-lò ; ngài fung ngài-têu ke Kiu-chú Song-ti lâu ngài-têu ke phan-mong Kî-tuk Yâ-sû ke min-lin , cho Kî-tuk Yâ-sû ke sṳ́-thù .
54001002	Ngài siá sin-é pûn ngì — Thì-mô-thai , chhiu-he ngài chhai sin-ngióng tî-poi chṳ̂n ke lai-é : Ngien Â-pâ Song-ti lâu ngài-têu ke Chú Kî-tuk Yâ-sû su ên-tién , lìn-mén , phìn-ôn pûn ngì !
54001003	Ngài oi hi Mâ-khì-tun ke sṳ̀ , sṳt ham ngì liù chhai Yî-fut-só ; ngài hî-mong ngì ki-siu̍k án-ngiòng cho . Yîn-vi yû-têu ngìn chhai ke-vi chhòn ká ke kau-ngi , ngì thin-chho̍k oi min-lin kì-têu thìn hâ-lòi .
54001004	Ngì ya oi min-lin kì-têu , oi piong-thet ke-têu mò-yáng mò-chiak ke chhòn-sot lâu vù-khiùng vù-chhin ke chhu̍k-phú ; yîn-vi liá-têu tûng-sî voi ngiâ-hí phien-lun thin-thin , tui liáu-kié Song-ti ke kie-va̍k chhiòn mò pông-chhu . Song-ti ke kie-va̍k oi thûng-ko sin-sîm chang voi liáu-kié .
54001005	Liá min-lin ke muk-tit he oi kit-li oi-sîm ; oi-sîm he tui sùn-kiet ke sîm , chhîn-pha̍k ke thiên-liòng , lâu chṳ̂n-sṳ̍t ke sin-sîm só sán-sên chhut-lòi ke .
54001006	Yû-têu ngìn phiên-lì liá-têu , mì-sṳt chhai hî-khûng ke thàm-lun tî-poi .
54001007	Kì-têu sióng-oi cho Song-ti fap-li̍t ke chṳ́-thô-chá , chúng-he , lièn chhṳ-kâ só kóng ke ya mò mìn-pha̍k , lièn chhṳ-kâ án chhṳ-sin só chú-chông ke ya mò chhîn-chhú .
54001008	Ngài-têu tî , ngìn na-he cheu kûi-kí lòi sṳ́-yung fap-li̍t , fap-li̍t pún-lòi he hó ke .
54001009	Tông-yèn , ngài-têu oi tî : Fap-li̍t m̀-he vi hó-ngìn lòi chṳ-thin ke , he vi ke-têu put-fap lâu m̀ su yok-suk ke , m̀ kin-khièn lâu fam-chhui ke , méu-sṳ chûng-kau lâu thâm-oi sṳ-siu̍k ke , chhṳ̀ yà sat ôi lâu mèu-sat ke ,
54001010	yìm-lon , nàm thùng-sin-lien , fan-mai ngìn-khiéu , kóng fâ-liâu , cho ká kien-chṳn , vì-phoi khien-chhiòn kau-hiun tén lui ke ngìn .
54001011	Liá khien-chhiòn ke kau-ngi he kîn-kí fuk-yîm , chhiu-he yùng-kông , khâm-tet chhṳ̂n-siung ke Song-ti kâu-thok ngài siên-pu ke .
54001012	Ngài kám-chhia su ngài li̍t-liong ke — ngài-têu ke Chú Kî-tuk Yâ-sû ! Yîn-vi kì khon ngài cho chûng-sîm , chṳ́-phai ngài lòi sṳ-fung kì .
54001013	Sûi-yèn ngài thèu-pái fí-pong kì , pet-hoi kì , yu vú-yu̍k kì , chúng-he ngài tet-tó lìn-mén ; yîn-vi ke-sṳ̀ ngài m̀ sin kì , m̀ mìn-pha̍k chhṳ-kâ só-cho ke .
54001014	Ngài-têu ke Chú su ngài fûng-sṳn ke ên-tién , pûn ngài tet-tó thùng Kî-tuk Yâ-sû kiet-lièn ke ngìn chang yû ke sin-sîm lâu oi-sîm .
54001015	" Kî-tuk Yâ-sû kong-sṳ ke muk-tit he oi chṳ́n-kiu chhui-ngìn " , liá-ki fa he chṳ̂n-sṳ̍t ke , khâm-tet vàn-chhiòn chiap-su . Ngài he chhui-ngìn chûng thi-yit fái ke ;
54001016	chúng-he , liá chhiu-he Song-ti lìn-mén ngài ke ngièn-yîn , oi pûn Kî-tuk Yâ-sû tui ngài liá chhui-ngìn chûng chui fái ke , hién-chhut kì vàn-chhiòn ke ngiûn-nai , lòi pûn ke-têu heu-lòi sin kì , chiap-su yún-sên ke ngìn cho póng-yong .
54001017	Ngien chûn-kui lâu yùng-kông yún-yén kûi-pûn ke van-sṳ ke kiûn-vòng , chhiu-he m̀-voi hiú-lan , ngìn khon-m̀-tó , thu̍k-yit vù-ngi ke Song-ti ! Â-mén .
54001018	Ngài ke lai-é Thì-mô-thai â , cheu thèu-pái só-chhòn koân-he ngì ke yi-ngièn , ngài chiông liá-ke min-lin kâu-thok ngì . Ngì oi yung liá-têu fa cho vú-hi , lòi tá yit-chhòng chhin-chiâng ke chan-chên .
54001019	Oi kiên-chhṳ̀ sin-ngióng lâu chhîn-pha̍k ke thiên-liòng . Yû-têu ngìn hi-chhie̍t chhṳ-kâ ke thiên-liòng , kì-têu ke sin-ngióng chhiu-chhiong sòn-è chhṳ̀m-thet .
54001020	Khì-chûng yû Hí-mí-nâi lâu Â-li̍t-sân-thai ; ngài yí-kîn chiông kì-têu kâu chhai Sat-tan ke sú-chûng , oi pûn kì-têu ho̍k-voi m̀-kám chai fí-pong Song-ti .
54002001	Chui-siên , ngài khien ngì , oi vi van-mìn tui Song-ti lòi khién-khiù , khì-tó , thoi-tó , lâu kám-ên ;
54002002	ya oi vi kiûn-vòng lâu yit-chhiet yû khièn-sṳ ke ngìn khì-tó , pûn ngài-têu yû tiâm-chhin lâu fò-phìn ke ngit-è , lòi ko kin-khièn lâu tôn-chang ke sên-fa̍t .
54002003	Liá he hó-sṳ , he ngài-têu ke Kiu-chú Song-ti só fôn-hí ke .
54002004	Song-ti oi mî-yit-ke ngìn tet-kiu , lûng-chúng ngin-sṳt chṳ̂n-lî .
54002005	Yîn-vi chṳ́-yû yit-vi Song-ti , chhai Song-ti lâu ngìn ke chûng-kiên chṳ́-yû yit-vi chûng-pó , chhiu-he sàng-cho ngìn ke Kî-tuk Yâ-sû ;
54002006	kì hî-sên chhṳ-kâ lòi pûn ngìn-lui tet-tó chhṳ-yù ; liá-khien sṳ chhai sṳ̀-kî sṳ̀n-su̍k ke sṳ̀ chhiu chṳn-mìn chhut-lòi .
54002007	Vi-tó án-ngiòng , ngài fung chhâi-phai cho chhòn-tho-ngìn , sṳ́-thù , lâu Ngoi-pâng-ngìn ke kau-sṳ̂ , lòi pûn kì-têu siông-sin pin ngin-sṳt chṳ̂n-lî . Ngài mò kóng fâ-liâu ; ngài só-kóng ke chhiòn-phu he chṳ̂n-sṳ̍t ke !
54002008	Chhai kok só-chhai ke chhi-fi , ngài hî-mong nàm-ngìn khià-tén sṳn-kiet ke sú lòi khì-tó , chhiòn mò fat-khién , ya mò phien-lun .
54002009	Ngài ya hî-mong fu-ńg chok-sâm oi tôn-chông , thai-fông lâu ha̍p-sṳt ; mo̍k piên khì-khì koai-koai ke thèu-nà-mô ; mo̍k yung kîm-é , chṳ̂n-chû , ya-he chhin kui ke fu̍k-chông lòi tá-pan .
54002010	Oi yung hó hàng-vì lòi péu-mìn chhṳ-kâ he kin-vi Song-ti ke fu-ńg .
54002011	Fu-ńg oi tiâm-tiâm lòi ho̍k-si̍p , fàm-sṳ sun-fu̍k .
54002012	Ngài m̀ chún fu-ńg kau-hiun ngìn , ya-he kón-hot nàm-ngìn ; kì-têu oi ôn-chhin chang hó .
54002013	Yîn-vi Song-ti siên chho Â-tông , yèn-heu chang he Ha-vâ .
54002014	Su yín-yu ke m̀-he Â-tông , he ńg-ngìn ; kì su yín-yu , vì-phoi Song-ti ke kim-lin .
54002015	Chúng-he , fu-ńg na ôn-fun sú-kí , kiên-chhṳ̀ sin-sîm , oi-sîm , lâu sṳn-kiet , chhiu voi thûng-ko sên-yông chṳ́-ńg lòi tet-kiu .
54003001	Yû ngìn kóng : " Má-ngìn sióng-oi cho kam-tuk , kì chhiu-he hiûn-mu yit-khien hó ke sṳ-kûng . " Liá-ki fa he khó-kho ke !
54003002	Kam-tuk thin-chho̍k oi he yit-ke mò hó hiàm ke ngìn . Kì chṳ́-yû cho-tet thó yit-ke pû-ngiòng ; cho-ngìn oi ngiàm-siu̍k , voi yok-suk chhṳ-kâ , sên-fa̍t yû kûi-li̍t , lo̍k-yi khoán-thai ngoi-hiông-ngìn . Kì yit-thin oi hiáu-tet kau-thô ngìn ;
54003003	m̀-voi hiûng-chiú , m̀-voi tá-ngìn , sin-chhìn vûn-fò , ya mò thâm-chhòi .
54003004	Kì yit-thin oi hó-hó chhṳ-lî chhṳ-kâ ke kâ-thìn , kón-kau chṳ́-ńg , ham kì-têu yung sṳt-tông ke chûn-kin lòi sun-fu̍k kì .
54003005	Yit-ke ngìn m̀ hiáu-tet chhú-lî chhṳ-kâ ke kâ-thìn , ngióng-voi khon-ku Song-ti ke kau-fi nè ?
54003006	Kam-tuk ya m̀ yin-kôi he chang ngi̍p kau-fi ke ngìn , miên-tet kì chhṳ-kô chhṳ-thai , ham chhai Mô-kúi só-su ke sṳ́m-phan chûng .
54003007	Kì chhai kau-fi-ngoi ya oi yû hó miàng-sâng , miên-tet kì su fí-pong , ham-lo̍k Mô-kúi ke lò-mióng tî-poi .
54003008	Chṳp-sṳ ya tit-khok oi yû hó tet-hen . Kì-têu kóng-fa oi sṳ̀n-sṳ̍t , cho-m̀-tet chiú-chui lâu thâm-chhòi ;
54003009	oi yung chhîn-pha̍k ke thiên-liòng kiên-chhṳ̀ sin-ngióng ke o-pi .
54003010	Kì-têu yin-kôi siên su kháu-ngiam , mò má-ke hó hiàm chang cho-tet pûn kì tâm-ngim chṳt-vu .
54003011	Ńg chṳp-sṳ ya oi yû hó tet-hen , m̀-voi kóng hàn-fa , vún-chhung , fàm-sṳ sṳ̀n-sṳ̍t khó-kho .
54003012	Mî-yit-ke chṳp-sṳ chṳ́-yû cho-tet thó yit-ke pû-ngiòng , kì ya oi hó-hó kón-kau chṳ́-ńg lâu chhṳ-lî kâ-thìn .
54003013	Ke-têu chhai sṳ-fung ke táng-kô yû hó péu-hien ke chṳp-sṳ chhiu tet-tó hó miàng-sâng , ya voi chhin hó-tám kóng-lun kì-têu tui Kî-tuk Yâ-sû ke sin-ngióng .
54003014	Ngài yit-phién siá liá-fûng sin-é , yit-phién hî-mong kiak-kiak lòi-khon ngì ;
54003015	na-he thìn-thò , liá-fûng sin-é he lâu ngì kóng , ngài-têu chhai Song-ti ke kâ-thìn chûng yin-kôi oi ngióng-pân hàng-sṳ . Liá-ke kâ-thìn chhiu-he yún-sên Song-ti ke kau-fi , he chṳ̂n-lî ke sa̍k-chhû lâu kî-chhú .
54003016	Thai-kâ kûng-ngin , ngài-têu sin-ngióng ke o-pi he ngióng-pân kô-chhṳ̂m : Kì yung ngìn ke ngiuk-sṳ̂n hién-hien , pûn Sṳn-Lìn chṳn-mìn vì ngi , pûn chung thiên-sṳ́ khon-kien , pûn ngìn chhòn to van-pâng , pûn sṳ-kiên-ngìn siông-sin , su-chiap ngi̍p yùng-yeu .
54004001	Sṳn-Lìn mìn-mìn kóng , chhai ma̍t-heu ke sṳ̀-khì , yû-têu ngìn voi piong-thet sin-ngióng , hi thèn khî-phien ke lìn lâu sià-lìn ke kau-hiun .
54004002	Liá-chúng kau-hiun he tui ká-mo vì-san ke lau-é lòi ke ; kì-têu ke liòng-sîm chhiong pûn sêu-fùng ke thiet nat-sí thet-hi .
54004003	Kì-têu kim-chṳ́ ka-chhí ; yû-têu sṳ̍t-vu̍t kì-têu ya kim-sṳ̍t , chhiu-he Song-ti só chho , oi pûn ke-têu yû sin-sîm yu mìn-pha̍k chṳ̂n-lî ke ngìn yung kám-chhia ke sîm lòi liâng-su ke .
54004004	Song-ti só chho ke yit-chhiet chhiòn-phu he hó ke , ngìn yin-tông yung kám-chhia ke sîm lòi liâng-su , m̀-hó khî-chhie̍t ,
54004005	yîn-vi Song-ti ke fa lâu ngìn ke khì-tó sṳ́ liá-têu sṳ̍t-vu̍t sàng-cho sṳn-kiet lé .
54004006	Ngì na-he chiông liá-têu sṳ chṳ́-sṳ hiûng-thi chí-moi , ngì chhiu-he Kî-tuk Yâ-sû ke hó phu̍k-ngìn ; thùng-sṳ̀ , sin-ngióng ke fa lâu ngì yit-chhṳ̍t só sun-chhiùng ke chṳn-khok tho-lî , voi pông-chhu ngì chhṳ-kâ chhai lìn-sin-song chóng-chin .
54004007	Ngì oi hi-chhie̍t ke-têu mò-tap mò-toi ke ngièn-ngî lâu mò-yáng mò-chiak ke chhòn-sot ; oi vi-tó kin-khièn ke sên-fa̍t chhâu-lien chhṳ-kâ .
54004008	Sṳ̂n-thí ke chhâu-lien , li-yit yû-han ; lìn-sin ke chhâu-lien , fàm-sṳ tû-yû li-yit , yîn-vi voi tai-lòi kîm-sên lâu lòi-sên ke phan-mong .
54004009	Liá-ki fa he khó-kho ke , khâm-tet ngìn vàn-chhiòn chiap-su .
54004010	Ngài-têu sîn-khú tá-piang , yîn-vi ngài-têu só phan-mong ke he yún-sên ke Song-ti ; Kì he ngìn-lui ke Kiu-chú , thi̍t-phe̍t he sin-thù ke Kiu-chú .
54004011	Ngì oi chiông liá-têu sṳ-chhìn chṳ́-sṳ kì-têu , kau-thô kì-têu .
54004012	Mo̍k pûn ngìn khon-khiâng ngì heu-sâng ; tiên-to , mò-lun kóng-fa , hàng-sṳ , oi-sîm , sin-sîm , lâu sùn-kiet tak fông-mien , ngì lûng-chúng oi cho sin-thù ke póng-yong .
54004013	Ngì oi yung-sîm chhai siên-thu̍k Sṳn-kîn , kóng-tho , lâu kau-thô tén kûng-chok-song , chhṳ̍t-to ngài lòi .
54004014	M̀-hó fut-lio̍k ngì su̍k-lìn ke ên-su ; liá ên-su he thûng-ko siên-tî ke yi-ngièn lâu chung chóng-ló ke on-sú só su-pûn ngì ke .
54004015	Liá-têu sṳ ngì oi chôn-sîm ngin-chṳ̂n hi cho , pûn thai-kâ khon-tó ngì ke chin-phu .
54004016	Ngì oi kiún-sṳ́m chhṳ-kâ lâu chhṳ-kâ ke kau-hiun . Liá-têu sṳ-chhìn oi kiên-chhṳ̀ hi hàng ; án-ngiòng , ngì chhiu voi kiu ngì pún-sṳ̂n , yu voi kiu thâng-chhiùng ngì ke ngìn .
54005001	M̀-hó chit-phi ló-ngìn-kâ ; oi khien kì chhiong khien ngiâ pâ yit-yong . Tui-thai heu-sâng-ngìn oi chhiong tui hiûng-thi án-ngiòng ;
54005002	tui ngièn-chóng fu-ńg oi chhiong tui â-mê án-ngiòng ; tui heu-sâng ke fu-ńg oi yung sùn-kiet ke sîm , chhiong tui chí-moi yit-yong .
54005003	Oi chûn-chhung chṳn-kîn sú-koá ke fu-ńg .
54005004	Koá-fu na-he yû chṳ́-ńg ya-he sûn-é sûn-ńg , kì ke heu-pi chhiu-oi siên ho̍k-si̍p ngióng-pân chhai vuk-hâ chhin hau-tho , lòi po-tap yà-ôi ya-he â-kûng â-phò , yîn-vi liá he Song-ti só fôn-hí ke .
54005005	Chṳn-kîn sú-koá yu mò-ngìn hó yí-kho ke fu-ńg , só ngióng-mong ke chṳ́-yû Song-ti , ngit-ya khì-tó só-khiù ke chhiu-he Song-ti ke pông-chhu .
54005006	Tân-tân chûi-khiù hióng-lo̍k ke koá-fu , sûi-yèn sâng-tén , khì-sṳ̍t he yí-kîn sí-thet .
54005007	Liá-têu sṳ-chhìn , ngì yit-thin oi kâu , miên-tet kì-têu pûn-ngìn phî-phìn .
54005008	Na-he yû-ngìn m̀ cheu-ku chhîn-chhit , thi̍t-phe̍t he chhṳ-kâ vuk-hâ ke ngìn , kì chhiu-he vì-phoi sin-ngióng , pí m̀-sin ke ngìn hàn-kha fái .
54005009	Koá-fu tên-ki ke thiàu-khien he án-ngiòng : Kì-têu oi yû liuk-sṳ̍p se yî-song ; chṳ́-yû kiet-fûn yit-pái ;
54005010	hàn oi yû hó miàng-sâng , chhiu-chhiong : Chhin voi yông-yuk chṳ́-ńg , chiap-thai lî-hak , sé sṳn-thù ke kiok , kiu-chi kip-nan , chhin-li̍t hàng kok-yong san-sṳ .
54005011	Chúng-he , heu-sâng ke koá-fu m̀-hó tên-ki ; yîn-vi kì-têu chhìn-yu̍k fat-thung , lì-khôi Kî-tuk ke sṳ̀ , chhiu sióng-oi chai ka-ngìn ,
54005012	vì-phoi tông-chhû só-hí ke ngien , yîn-vi án-ngiòng su thin-chhui .
54005013	Thùng-sṳ̀ , kì-têu hàn ho̍k-tó lân-sṳ̂ , hau ko kâ ; hàn-kha chhám ke he , m̀ tân-chhiang lân-sṳ̂ , yu hau kóng-chhòng kóng-tón , chhap phe̍t-ngìn ke hàn-sṳ , kóng mò yin-kôi kóng ke fa .
54005014	Só-yî , ngài hî-mong heu-sâng ke koá-fu chai ka-ngìn , sên-yông chṳ́-ńg , cheu-ku kâ-thìn , mo̍k pûn tui-thi̍t yû kûng-kit ke pá-piang .
54005015	Yîn-vi , yí-kîn yû-têu koá-fu kói-pien sîm-yi , hi thèn Sat-tan lé .
54005016	Sin Chú ke fu-ńg na-he vuk-hâ yû koá-fu , kì chhiu oi cheu-ku kì-têu , m̀-hó chiông tâm-é thôi pûn kau-fi ; án-ngiòng , kau-fi chang voi yû nèn-li̍t cheu-ku ke-têu mò-ngìn hó yí-kho ke koá-fu .
54005017	Chhin voi chhṳ-lî kau-fi ke chóng-ló , thi̍t-phe̍t he ngin-chṳ̂n kóng-tho lâu kau-thô ke , yin-kôi oi tet-tó kâ-phi ke kin-fung .
54005018	Yîn-vi Sṳn-kîn kóng : " Ngiù tha̍p kuk ke sṳ̀ , m̀-hó lûng-tén kì ke choi " ; yu kóng : " Kûng-ngìn tet kûng-chhièn he ha̍p-lî ke . "
54005019	Na-he yû-ngìn ko chóng-ló , chhù-fî yû lióng-ke ya-he sâm-ke chṳn-ngìn , chhiu m̀-sṳ́ tap kì .
54005020	Oi kûng-khôi chit-phi só-yû fam-chhui ke ngìn , lòi pûn khì-thâ ke ngìn tet-tó kín-kie .
54005021	Ngài chhai Song-ti , Kî-tuk Yâ-sû , lâu su kién-sién ke thiên-sṳ́ ke mien-chhièn sṳ́m-chhung fûn-fu ngì , oi chûn-sú liá-têu kau-hiun , mò-lun má-ke sṳ-chhìn m̀-hó yû sṳ̀n-kien ya-he phiên-sîm .
54005022	M̀-hó sùi-phien vi ngìn hàng on-sú-lî ; m̀-hó lâu phe̍t-ngìn ke chhui-ko yû-fun ; oi pó-sú chhṳ-kâ sùn-kiet .
54005023	Yîn-vi ngì ke sṳ̂n-thí sòng-sòng yû phiang , m̀-hó tân-chhiang lîm súi , oi lîm yit-si̍t-é chiú lòi pông-chhu sêu-fa .
54005024	Yû-têu ngìn ke chhui he fî-sòng mìn-hién ke , chhin kiak chhiu su thin-chhui ; chúng-he , yû-têu ngìn ke chhui heu-lòi chang pûn-ngìn khon-chhut-lòi .
54005025	Khiung-yong , hó ke hàng-vì ya he mìn-hién ke ; chhiu-son m̀-he án mìn , ya mò fap-thu khong-hí-lòi .
54006001	Fàm chhai ak-hâ cho nù-phu̍k ke , yin-tông chhin chûn-chhung chhṳ-kâ ke chú-ngìn , miên-tet Song-ti ke miàng lâu ngài-têu ke kau-hiun pûn-ngìn fí-pong .
54006002	Nù-phu̍k na yû sin Kî-tuk ke chú-ngìn , m̀-hó yîn-vi kì-têu he Chú nui ke hiûng-thi chhiu khon-khiâng kì-têu ; fán-chón oi kien-kâ sat-mâng fu̍k-sṳ , yîn-vi su fu̍k-sṳ lòi tet-tó li-yit ke ngìn chhiu-he chhîn-oi ke sin-thù . Ngì yit-thin oi kau-thô pin khien-va liá-têu sṳ-chhìn .
54006003	Na yû-ngìn chhòn phe̍t-yong ke kau-hiun , m̀ thâng-chhiùng ngài-têu Chú Yâ-sû Kî-tuk khien-chhiòn ke tho-lî lâu ngài-têu só chhòn kin-khièn ke kau-hiun ,
54006004	chhiu-he chhṳ-kô chhṳ-thai , khi̍t mò chṳ-sṳt . Liá-chúng ngìn hau phien-lun , yu hau khang sṳ-ngién ; kiet-kó chhiu sâng-chhut chhit-tu , siông-châng , fí-pong , lâu ngì-fù ,
54006005	hoi ke-têu fái sîm-su̍t , sóng-sṳt chṳ̂n-lî ke ngìn yên-kâ mò-thìn . Chhai kì-têu ke sîm-ngién chûng , kin-khièn put-ko he fat-chhòi ke mùn-lu thin-thin !
54006006	Mò m̀-chho̍k , ngìn na tî-chiuk , kin-khièn tit-khok voi pûn kì tet-tó thai li-yit .
54006007	Ngài-têu lòi liá sṳ-kiên , sûng-sú khûng-khûng ; ngài-têu ya tai-m̀-chéu má-ke !
54006008	Ngài-têu na yû hó sṳ̍t , yû hó chok , chhiu oi tî-chiuk .
54006009	Ke-têu sióng-oi fat-chhòi ke ngìn ham-ngi̍p yú-fe̍t ke tî-poi , pûn tô-tô vù-tî lâu voi hoi-ngìn ke yu̍k-mong chhàn-tén , chui-heu chhiu chhṳ̀m-lùn me̍t-mòng thet-hi .
54006010	Thâm-chhòi he van-ok ke kîn-ngièn . Yû-têu ngìn yîn-vi thâm-oi chhièn-chhòi chhiu lì-khôi sin-ngióng ke tho-lu , chhṳ-kâ su-chhin thung-khú , sông-hoi sîm-lìn .
54006011	Lun-tó ngì liá su̍k Song-ti ke ngìn , ngì oi sám-phit liá-têu sṳ . Oi chûi-khiù chṳn-ngi , kin-khièn , sin-sîm , oi-sîm , ngiûn-nai , lâu vûn-yù .
54006012	Chhai sin-ngióng ke pí-soi táng-kô , ngì oi chhin-miang-é chéu , vi chhṳ-kâ yàng-tó yún-yén ke sâng-miang ; vi-tó liá-ke yún-sên , ngì pûn Song-ti fû-seu , ya chhai tô-tô chṳn-ngìn ke mien-chhièn , yí-kîn kûng-khôi siên-ko liá mî-hó ke sin-ngióng .
54006013	Khì-sṳ̍t , Kî-tuk Yâ-sû chhai Phàng-siû-Pí-lâ-tô mien-chhièn cho-chṳn ke sṳ̀ , sṳt cho mî-hó ke siên-ko . Chhai su sâng-miang pûn van-vu̍t ke Song-ti lâu liá-vi Yâ-sû mien-chhièn , ngài fûn-fu ngì :
54006014	Oi mò khiet-tiám , mò hó-hiàm chûn-sú ngì só chiap-su ke min-lin , chhṳ̍t-to ngài-têu ke Chú Yâ-sû Kî-tuk hién-hien ke-ngit .
54006015	Sṳ̀-kî sṳ̀n-su̍k ke sṳ̀ , Song-ti voi ham kì hién-hien ; Song-ti he khâm-tet chhṳ̂n-siung , thu̍k-yit vù-ngi ke Chú-chái , van-vòng ke Vòng , van-chú ke Chú .
54006016	Vì-yû Kì he m̀-voi sí ke . Kì he̍t chhai ngìn mò phan-fap chiap-khiun ke kông tî-poi ; mò ngìn sṳt kien-ko Kì , ya mò ngìn khon-tet-tó Kì . Ngien chûn-kui lâu yún-yén ke khièn-piang kûi-pûn Kì ! Â-mén .
54006017	Ke-têu chhai kîm-sên fu-chiuk ke ngìn , ngì oi kín-kie kì-têu : M̀-hó kiêu-ngau ; m̀-hó chiông hî-mong piong chhai mò thin-chho̍k ke chhièn-chhòi táng-kô ; fán-chón oi yí-kho chiông van-vu̍t fûng-fûng fu-fu su pûn ngài-têu hióng-su ke Song-ti .
54006018	Oi fûn-fu kì-têu hàng-san , chhai hó-sṳ-song fu-chiuk , kâm-sîm kiu-chi , lo̍k-yi fûn-hióng .
54006019	Án-ngiòng cho , chhiu-he vi chhṳ-kâ chit-chhùn chhòi-pó , vi chiông-lòi kien-li̍p kiên-ku ke thi-kî , lòi pá-ak chṳ̂n ke sâng-miang .
54006020	Thì-mô-thai â , ngì oi hó-hó pó-sú só thok-fu ngì ke . Oi phit-miên ke-têu mò kin-khièn ke khûng-thàm , lâu só-vi " chṳ-sṳt " ke chên-lun .
54006021	Yû-têu ngìn láu-tó chhṳ-kâ yí-kîn yû liá chṳ-sṳt , kiet-kó sa mì-sṳt sin-ngióng ke fông-hiong . Ngien Song-ti su ên-tién pûn ngì-têu !
55001001	Ngài he Pó-lò ; ngài fung Song-ti ke chṳ́-yi cho Kî-tuk Yâ-sû ke sṳ́-thù , lòi siên-pu Song-ti thûng-ko Kî-tuk Yâ-sû só yin-hí ke sîn sâng-miang .
55001002	Ngài siá sin-é pûn ngì — ngài só chhîn-oi ke lai-é Thì-mô-thai : Ngien Â-pâ Song-ti lâu ngài-têu ke Chú Kî-tuk Yâ-sû su ên-tién , lìn-mén , phìn-ôn pûn ngì !
55001003	Ngài ngit-ya khì-tó ke sṳ̀ , mò yit-pái mò sióng-ngiam ngì ; sióng-tó ngì , ngài chhiu kám-chhia Song-ti , chhiu-he ngài thùng chú-siên khiung-yong yung chhîn-pha̍k ke liòng-sîm só kin-pai ke Song-ti .
55001004	Yit sióng-tó lì-phe̍t ke sṳ̀ ngì só liù ke muk-chṳp , ngài chhiu pet-chhiet sióng-oi kien ngì ; khon-tó ngì , ngài chang voi mân-sîm fôn-hí .
55001005	Ngài ki-tet ngì ke-chúng sùn-chṳ̂n ke sin-sîm ; liá sin-sîm siên-chhièn chhai ngiâ chiá-phò Lò-yí lâu ngiâ-mê Yû-nì-kî ke sîm-tú ; ngài chhṳ̂m-sin , liá sin-sîm ya chhai ngì ke sîm-tú .
55001006	Só-yî , ngài thì-siáng ngì : Ngài vi ngì on-sú ke sṳ̀ , Song-ti su-pûn ngì ke ên-su , ngì oi pûn kì chhiong fó án-ngiòng chho̍k-hâ-hi .
55001007	Yîn-vi , Song-ti só su-pûn ngài-têu ke Lìn , m̀-he oi sṳ́ ngài-têu pien mò-tám ; tiên-to , Kì ke Lìn voi sṳ́ ngài-têu chhûng-mân li̍t-liong , oi-sîm , lâu chiet-chṳ .
55001008	Yîn-vi án-ngiòng , vi ngài-têu ke Chú cho-chṳn liá-khien sṳ , ngì m̀-hó khon-cho kien-seu , ya m̀-hó yîn-vi ngài vi Chú ke yèn-ku sàng-cho siù-fam lòi kám-kok kien-seu . Ngì oi cheu Song-ti só-su ke li̍t-liong , vi fuk-yîm siông-khiung lòi fûn-tâm khú-nan .
55001009	Song-ti chṳ́n-kiu ngài-têu , fû-seu ngài-têu cho Kì sṳn-kiet ke chṳ́-mìn , pin m̀-he ngài-têu yû má-ke hó hàng-vì , he yîn-vi Kì ke chṳ́-yi lâu ên-tién . Chhai van-sṳ yî-chhièn , Kì yí-kîn thûng-ko Kî-tuk Yâ-sû chiông liá ên-tién su-pûn ngài-têu lé ;
55001010	liá-ha , thûng-ko ngài-têu ke Kiu-chú Kî-tuk Yâ-sû ke kong-lìm , liá ên-tién chhiu hién-mìn chhut-lòi . Kî-tuk yí-kîn fí-me̍t sí ke khièn-sṳ , thûng-ko fuk-yîm chiông m̀-voi me̍t-mòng ke sâng-miang péu-mìn chhut-lòi .
55001011	Vi-tó liá-ke fuk-yîm , Song-ti chṳ́-phai ngài cho chhòn-tho-ngìn , sṳ́-thù , lâu kau-sṳ̂ .
55001012	Só-yî , ngài chang voi su-tó liá-têu khú-nan . Chúng-he , ngài m̀-voi kám-kok kien-seu , yîn-vi ngài ngin-sṳt ngài só sin-kho ke Song-ti , ya chhṳ̂m-sin Kì voi pó-sú Kì só kâu-thok ngài ke , chhṳ̍t-to Chú chai-lòi ke-ngit .
55001013	Ngì oi kiên-chhṳ̀ chûn-sú tui ngài só-ho̍k ke khien-chhiòn ke chṳ̂n-tho , khon-cho kûi-fam , ya oi kiên-chhṳ̀ ngài-têu thùng Kî-tuk Yâ-sû kiet-lièn só tet-tó ke sin-sîm lâu oi-sîm .
55001014	Ngì oi yí-kho he̍t chhai ngài-têu nui-sîm ke Sṳn-Lìn , hó-hó pó-sú só kâu-thok ngì ke chṳ̂n-tho .
55001015	Ngì tî , chhai Â-se-â-sén ke ngìn chhiòn-phu lì-khôi ngài , pâu-hàm Fî-kit-lu lâu Het-mô-khì-nì .
55001016	Ngien Chú lìn-mén Â-nì-set-fut yit-kâ ; yîn-vi kì hó-tô pái kú-li ngài , pûn ngài sîm-sṳ̀n sóng-khoai . Kì mò yîn-vi ngài sàng-cho siù-fam lòi kám-kok kien-seu ,
55001017	fán-chón , yit to Lò-mâ chhiu ngie̍t-sîm chhìm ngài , chhṳ̍t-to chhìm-tó .
55001018	Ngien Chú chhai chhṳ-kâ chai-lòi ke-ngit sṳ̂-ên , pûn kì tet-tó Song-chú ke lìn-mén ! Kì chhai Yî-fut-só vi ngài cho chhin-tô sṳ-chhìn , liá he ngì chhîn-chhú tî ke .
55002001	Ngài ke lai-é â , ngì oi thûng-ko Kî-tuk Yâ-sû só-su ke ên-tién kông-khiòng hí-lòi .
55002002	Ngì chhai chhin-tô chṳn-ngìn mien-chhièn tui ngài liâng-su ke kau-hiun , ngì ya yin-kôi kâu-thok pûn ke-têu ngì só sin-yung yu nèn kâu phe̍t-ngìn ke ngìn .
55002003	Sṳ̂n-vì Kî-tuk Yâ-sû ke chîn-pîn , ngì oi siông-khiung lòi fûn-tâm khú-nan .
55002004	Yit-ke tông-pîn ke ngìn oi chên-chhí chóng-kôn ke chhṳ̂n-chan , chhiu m̀-hó pûn yàng-ngoi ke sṳ-chhìn chhàn-sṳ̂n .
55002005	Yun-thung-yèn pí-soi ke sṳ̀ na mò chûn-sú kûi-chet , chhiu m̀-sṳ́ sióng-oi tet-tó chióng-sóng .
55002006	Sat-mâng kâng-chung ke nùng-fû yin-tông siên hióng-su só sû-sṳ̀n ke .
55002007	Ngì oi hó-hó sṳ̂-sióng ngài só-kóng ke fa , yîn-vi Chú yit-thin voi pûn ngì mìn-pha̍k yit-chhiet sṳ-chhìn .
55002008	Ngì oi ki-tet Yâ-sû Kî-tuk ; kì he Thai-ví ke heu-thoi , kì yí-kîn tui sí-ngìn chûng fu̍k-fa̍t lé ; liá chhiu-he ngài só-chhòn ke fuk-yîm .
55002009	Ngài yîn-vi liá fuk-yîm su thung-khú , sṳm-chṳ pûn-ngìn chhiong siù-fam án-ngiòng thak-tén ; chúng-he , Song-ti ke fa m̀-voi pûn-ngìn thak-tén .
55002010	Só-yî , ngài vi Song-ti só kién-sién ke chṳ́-mìn ngiûn-su liá yit-chhiet , hó pûn kì-têu ya voi tet-tó tui Kî-tuk Yâ-sû lòi ke chṳ́n-kiu lâu yún-yén ke yùng-yeu .
55002011	Hâ-poi liá-chham fa he chṳ̂n-sṳ̍t khó-sin ke : Ngài-têu na thùng kì khiung-ha sí , chhiu voi thùng kì khiung-ha sâng .
55002012	Ngài-têu na-he ngiûn-nai to-tái , chhiu voi thùng kì khiung-ha chóng-khièn . Ngài-têu na-he m̀ ngin kì , kì ya voi m̀ ngin ngài-têu .
55002013	Ngài-têu na-he mò sin-yung , kì hàn-he chṳ̂n-sṳ̍t khó-sin , yîn-vi kì m̀-voi vì-poi chhṳ-kâ .
55002014	Ngì oi thì-siáng thai-kâ , chhai Song-ti mien-chhièn ngiàm-ngiàm kín-kie kì-têu : M̀-hó khang sṳ-ngién ; liá he mò li-yit ke sṳ , chṳ́ voi phai-fai thâng-tó ke ngìn .
55002015	Oi chhin-li̍t chhai Song-ti mien-chhièn cho yit-ke khâm-tet kháu-ngiam , m̀-voi kien-seu ke kûng-ngìn , chṳn-khok kóng-kié Song-ti ke chṳ̂n-tho .
55002016	Oi sám-khôi mò-kîn-mò-kí ke khûng-thàm , yîn-vi liá-lui ke thàm-lun voi hoi ngìn lì-khôi Song-ti ;
55002017	kì-têu só-kóng ke he chhiong thu̍k-chhông , kín chhe kín thai-ta̍p . Liá-têu ngìn tông-chûng , yû Hí-mí-nâi lâu Fî-lî-thù ;
55002018	kì-têu lì-khôi chṳ̂n-lî , chú-chông fu̍k-fa̍t ke sṳ yí-kîn ko-thet lé , hoi phe̍t-ngìn sin-sîm yèu-thung .
55002019	Chúng-he , Song-ti só-li̍p kiên-ku ke kîn-kî he m̀-voi yèu-thung ke ; chhai liá thi-kî táng-kô khat-tén : " Chú ngin-sṳt su̍k Kì ke ngìn " , yu khat-tén : " Fàm chhṳ-ngin su̍k Chú ke , yit-thin oi hi-chhie̍t sià-ok . "
55002020	Mî-yit-ke thai kâ-thìn lûng-chúng yû chhin-tô hi-mén , m̀ tân-chhiang yû kîm-hi ngiùn-hi , ya yû su-é ke , fì-è ke ; yû-têu he vi-tó kui-chhung ke yung-thù , yû-têu he vi-tó pî-chhien ke yung-thù .
55002021	Ngìn na chhṳ-kiet , thot-lì yit-chhiet pî-chhien ke sṳ , chhiu voi cho kui-chhung ke hi-mén , sàng-cho sṳn-kiet , pûn Chú só yung , lòi hàng kok-chúng ke san-sṳ .
55002022	Ngì m̀-hó chhiong heu-sâng-ngìn án-ngiòng phìn chhìn-yu̍k hàng-sṳ ; oi thùng ke-têu sîm sùn-kiet , khiù Chú pông-chhu ke ngìn siông-khiung chûi-khiù chṳn-ngi , sin-sîm , oi-sîm , pin fò-phìn .
55002023	Oi hi-chhie̍t ke-têu ngong-ngong vù-tî ke phien-lun ; ngì tî , liá-chúng phien-lun sòng-sòng voi ngiâ-hí yên-kâ .
55002024	Chú ke phu̍k-ngìn cho-m̀-tet yên-kâ ; kì yin-kôi fò-fò hi-hi lòi tui-thai chung-ngìn , ngin-chṳ̂n kau-thô ngìn , chhùn-sîm ngiûn-nai ,
55002025	yung vûn-yù khien-va fán-tui ke ngìn . Fe̍t-chá Song-ti voi pûn kì-têu fí-kói ke kî-fi , pûn kì-têu ngin-sṳt chṳ̂n-lî .
55002026	Án-ngiòng , sûi-yèn Mô-kúi chiông kì-têu chok-hi , khiòng-pet kì-têu sun-fu̍k , kì-têu ya khó-nèn voi siáng ko-lòi , tui kì ke lò-mióng tî-poi chéu-chhut-lòi .
55003001	Ngì oi tî , chhai sṳ-kie ke ma̍t-khì voi yû chúng-chúng ke khú-nan .
55003002	Ke-sṳ̀ , ngìn voi tân-chhiang ku chhṳ-kâ , thâm-chhòi , chhṳ-khoâ , kiêu-ngau , fí-pong , phoi-ngia̍k yà-ôi , mòng-ên poi-ngi , mò sṳn-kiet ,
55003003	mò chhîn-chhìn , m̀-hén ngièu ngìn , hau kóng yèu-ngièn , yâ-màn , chhû-phau , yen-hen liòng-san .
55003004	Kì-têu voi phoi-ngia̍k chú-ngìn , chhut-mai phèn-yû , sùi-yi lon-hàng , chhṳ-kô chhṳ-thai , chhin-oi hióng-lo̍k yàng-ko kin-oi Song-ti .
55003005	Kì-têu yû kin-khièn ke ngoi-péu , chúng-he khî-chhie̍t chṳ̂n-sṳ̍t ke kin-khièn . Liá-chúng ngìn , ngì oi sám-khôi .
55003006	Kì-têu tông-chûng yû-têu ngìn tông voi chon , ngi̍p-to phe̍t-ngìn vuk-hâ , hi mì-fe̍t ke-têu sîm-chṳ ngiôn-ngio̍k , pûn chhui ap-chṳ , pûn kok-chúng yu̍k-mong khiên-tén-chéu ke fu-ńg .
55003007	Ke-têu fu-ńg sûi-yèn sòng-sòng ho̍k-si̍p , chúng-he yit-chhṳ̍t mò fap-thu ngin-sṳt chṳ̂n-lî .
55003008	Chhiu-chhiong kú-sṳ̀-thoi ke Ngâ-nì lâu Yòng-pu-lùi fán-tui Mô-sî án-ngiòng , liá-ha liá-têu ngìn ya cheu-yong fán-tui chṳ̂n-lî . Kì-têu he sîm-sṳ̂ phai-fai ke ngìn , chhai sin-ngióng-song khî-m̀-he̍t .
55003009	Chúng-he , kì-têu m̀-voi yû phe̍t ke phu-su lé ; yîn-vi kì-têu ke ngong-tong voi chhai chung-ngìn mien-chhièn hién-mìn chhut-lòi , chhiong Ngâ-nì lâu Yòng-pu-lùi yit-yong .
55003010	Lun-tó ngì , ngì yí-kîn sun-chhiùng ngài ke kau-hiun , ho̍k ngài ke cho-ngìn , ngài ke chṳ-hiong , sin-sîm , thai-liong , oi-sîm , lâu ngiûn-nai ,
55003011	yu fûn-tâm ngài só-su ke pet-hoi lâu khú-nan . Chhai Ôn-thì-â , Yî-kô-ngiam , lâu Lu-sṳ̂-tet liá-têu thi-fông , ngài só tù-tó ke lâu só ngiûn-su ke pet-hoi , ngì chhiòn-phu tî ; chúng-he , Chú kiu ngài thot-lì liá yit-chhiet .
55003012	Mò m̀-chho̍k , fàm li̍p-chṳ thèn Kî-tuk Yâ-sû lòi ko kin-khièn sên-fa̍t ke ngìn , lûng-chúng voi tù-tó pet-hoi .
55003013	Sià-ok ke ngìn lâu ke-têu lau-é , kì-têu ke chhìn-khóng ya voi yit-ngit pí yit-ngit kha fái ; kì-têu phien phe̍t-ngìn , ya pûn-ngìn phien .
55003014	Lun-tó ngì , ngì oi kiên-chhṳ̀ só ho̍k-si̍p lâu khok-sin ke chṳ̂n-lî . Ngì tî má-ngìn he ngì ke thó-sṳ̂ ;
55003015	ngì ya ki-tet , ngì chhiùng-se chhiu mìn-pha̍k Sṳn-kîn , chhiu-he nèn pûn ngì tet-tó chṳ-fi , chṳ́-sṳ ngì thûng-ko sin Kî-tuk Yâ-sû lòi tet-kiu ke sû .
55003016	Chhiòn-pún Sṳn-kîn he su Song-ti ke lìn-kám lòi siá ke , tui kau-thô chṳ̂n-lî , chṳ́-chit chho-ngu , kiu-chṳn ko-sṳt , chṳ́-sṳ ngìn-sên ke chṳn-lu , lûng-chúng yû li-yit ,
55003017	oi pûn su̍k Song-ti ke ngìn tet-tó chhûng-chiuk ke chún-phi , nèn hàng kok-chúng ke san-sṳ .
55004001	Chhai Song-ti lâu oi sṳ́m-phan só-yû sâng-ngìn lâu sí-ngìn ke Kî-tuk Yâ-sû mien-chhièn , ngài phìn kì ke hién-hien lâu kì ke chú-khièn , pet-chhiet khien-va ngì :
55004002	Oi chhòn fuk-yîm , mò-lun sṳ̀-kî hó-fái chúng-oi chhòn ! Oi yung chui-thai ke nai-sîm lâu kok-yong ke kau-hiun lòi chit-phi , kín-kie , lâu khien-miên .
55004003	Sṳ̀-chiet voi to , ke-sṳ̀ ngìn voi khî-chhie̍t khien-chhiòn ke kau-hiun , sun chhṳ-kâ ke yu̍k-mong , tak só-chhai hi pai-sṳ̂ , lòi mân-chiuk kì-têu tông yông ke ngí-kûng .
55004004	Kì-têu voi êm-tén ngí-kûng m̀-thâng chṳ̂n-lî , fán-chón phiên-hiong mò-yáng mò-chiak ke chhòn-sot .
55004005	Chúng-he ngì , mò-lun chhìn-khóng ngióng-pân , ngì yit-thin oi kiún-sṳ́m , ya oi ngiûn-su khú-nan , cho chhòn-tho-ngìn yin-tông cho ke kûng-chok , lòi chhin Song-ti phu̍k-ngìn ke chṳt-vu .
55004006	Koân-he ngài , ngài hî-sên chhṳ-kâ ke sṳ̀-kiên to lé ; liá-ha chhiu-he ngài lì-khôi ngìn-kiên ke sṳ̀-chiet .
55004007	Khâm-tet tá-piang ke pí-soi , ngài yí-kîn piang-ko lé ; yin-tông chéu ke lu-chhàng , ngài yí-kîn chéu-theu lé ; yin-tông sú ke sin-ngióng , ngài ya yí-kîn chûn-sú lé .
55004008	Liá-ha , sṳn-li ke chióng-sóng tén-tén ngài ; cheu kûng-ngi sṳ̂-hàng sṳ́m-phan ke Chú , chhai Yâ-sû chai-lòi ke-ngit , oi chiông kûng-ngi ke miên-liù su-pûn ngài , m̀ tân-chhiang su-pûn ngài , ya oi su-pûn só-yû oi-mu tén-heu kì hién-hien ke ngìn .
55004009	Ngì oi kiak-kiak lòi ngài liá-vi .
55004010	Yîn-vi Tí-mâ thâm-oi hien-sṳ , chhiu lì-khôi ngài hi Thiap-sat-lò-nì-kâ lé . Kiet-le̍t-sṳ hi Kâ-lâ-thai , Thì-tô hi Tha̍t-mâ-thai ;
55004011	chṳ́-yû Lu-kâ thùng ngài khiung-ha . Ngì oi hi chhìm Mâ-khó , tai kì khiung-ha lòi , yîn-vi kì voi lâu ngài then-sú .
55004012	Ngài yí-kîn phai Thûi-kî-kú hi Yî-fut-só .
55004013	Ngì lòi ke sṳ̀ , oi chiông ngài chhai Thi̍t-lò-â ke sṳ̀ liù chhai Kâ-pu vuk-hâ ke-liâng thai-ó tai-lòi ; thùng-sṳ̀ , oi chiông ke-têu sû , thi̍t-phe̍t he ke kí-pún yòng-phì ke sû-kién ya khiung-ha tai-lòi .
55004014	Tá-thùng sṳ̂-fu Â-li̍t-sân-thai tô fông-mien hoi ngài ; Chú voi cheu kì só-cho ke po-yin kì .
55004015	Ngì chhṳ-kâ ya oi thì-fòng kì , yîn-vi kì chhin fán-tui ngài-têu só-chhòn ke tho-lî .
55004016	Ngài thi-yit-pái vi chhṳ-kâ phien-fu ke sṳ̀ , mò pan-sà lòi pông-chhu , thai-kâ chhiòn-phu lì-khôi ngài . Ngien Song-ti mo̍k chit-fa̍t kì-têu !
55004017	Vì-yû Chú chhai ngài sṳ̂n-piên chṳ̂-chhṳ̀ ngài , pûn ngài li̍t-liong chiông chṳ̂n-tho chhòn-pûn só-yû ke Ngoi-pâng-ngìn , chhòn-to chhin vàn-chhiòn ; án-ngiòng , ngài chhiu tui sṳ̂-é ke choi-tú tet-tó chṳ́n-kiu .
55004018	Chú yit-thin voi kiu ngài thot-lì yit-chhiet sià-ok , chiap ngài ôn-ôn chhiòn-chhiòn to kì ke thiên-koet hi . Ngien yùng-kông kûi-pûn kì , chhṳ̍t-to yún-yún yén-yén ! Â-mén .
55004019	Chhiáng thoi ngài tui Pak-kî-lâ , Â-kî-lâ lióng kûng-phò , lâu Â-nì-set-fut yit-kâ ngìn chhiáng-ôn .
55004020	Yî-lâ-tû ki-siu̍k he̍t chhai Kô-lìm-tô lé . Thi̍t-lò-fî-mô pot-phiang , ngài ham kì liù chhai Mí-li-tû .
55004021	Ngì oi chhin-liong chhai ngi̍p-tûng yî-chhièn kón-lòi . Yû-pu-lò , Pu-thièn , Li-nú , ńg sin-thù Khiet-lò-thi̍t-ngâ , lâu khì-thâ só-yû ke hiûng-thi chí-moi chhiòn-phu tui ngì chhiáng-ôn .
55004022	Ngien Chú sòng chhai ngì sîm-nui ! Ngien Song-ti su ên-tién pûn ngì-têu !
56001001	Ngài he Pó-lò , Song-ti ke phu̍k-ngìn , Yâ-sû Kî-tuk ke sṳ́-thù . Ngài mùng-seu lâu fung chhâi-phai lòi pông-chhu Song-ti ke sién-mìn kien-li̍p sin-ngióng , tai-liâng kì-têu ngin-sṳt ngài-têu ke sin-ngióng só kâu ke chṳ̂n-lî ;
56001002	liá chṳ̂n-lî he yung phan-mong yún-yén ke sâng-miang cho kîn-kí . Song-ti he m̀-voi kóng fâ-liâu ke ! Kì chhai van-sṳ yî-chhièn , yí-kîn yin-hí oi chiông liá yún-yén ke sâng-miang su-pûn ngài-têu ,
56001003	sṳ̀-kî sṳ̀n-su̍k ke sṳ̀ , Kì chhiu thûng-ko chhòn fuk-yîm chiông Kì ke chṳ̂n-tho hién-mìn chhut-lòi . Ngài su kâu-thok , fung ngài-têu ke Kiu-chú Song-ti ke min-lin , pà-hí chhòn liá chṳ̂n-tho ke ngim-vu .
56001004	Thì-tô , ngài liá-ha siá sin-é pûn ngì ; ngì chhai ngài-têu khiung-thùng ke sin-ngióng-song he ngài chṳ̂n ke lai-é . Ngien Â-pâ Song-ti lâu ngài-têu ke Kiu-chú Kî-tuk Yâ-sû su ên-tién , phìn-ôn pûn ngì !
56001005	Ngài liù ngì chhai Khiet-lî-thi̍t , muk-tit he oi ngì chhú-lî hàn-màng phan-hó ke sṳ-vu , ya oi ngì chhai tak-ke sàng-sṳ sat-li̍p chóng-ló . Ngài sṳt fûn-fu :
56001006	Cho chóng-ló ke yit-thin oi he mò hó hiàm ke ngìn . Kì yin-tông chṳ́-yû yit-ke pû-ngiòng ; kì ke chṳ́-ńg yin-kôi he sin-thù , mò fong-thong ya mò m̀-su kón-kau ke fái miàng-sâng .
56001007	Ki-yèn cho kau-fi ke liâng-chhiu tâm-fu Song-ti ke kûng-chok , kì chhiu yin-kôi oi cho mò hó hiàm ke ngìn . Kì mo̍k ku-chṳp , mo̍k phau-chhau , mo̍k chiú-chui , mo̍k siông-tá , mo̍k thâm-chhòi ;
56001008	oi lo̍k-yi khoán-thai ngoi-hiông-ngìn , fôn-hí cho hó-sṳ , vún-chhung , chṳn-chhṳ̍t , sṳn-kiet , chiet-chṳ .
56001009	Oi kiên-sú ke khó-kho , fù-ha̍p chṳ̂n-tho ke kau-hiun ; án-ngiòng , chang yû phan-fap yung khien-chhiòn ke kau-hiun lòi kám-fa phe̍t-ngìn , pin kiu-chṳn ke-têu fán-tui ke ngìn , chṳ́-chhut kì-têu ke m̀-chho̍k .
56001010	Yîn-vi yû chhin-tô ngìn vì-phoi chṳ̂n-tho , yung mò-kîn-mò-kí ke fa khî-phien ngìn , thi̍t-phe̍t he ke-têu chú-chông oi chiap-su kot-lî ke Yù-thai Kî-tuk-thù .
56001011	Ngì oi chiông ke-têu ngìn ke choi set-tén ; kì-têu vi-tó thâm-thù chhièn-chhòi , yí-kîn yung m̀ yin-kôi chhòn-kóng ke ho̍k-sot pho-fai chhin-tô ngìn ke kâ-thìn .
56001012	Chhai Khiet-lî-thi̍t-ngìn chûng-kiên , yû pún-thi yit-ke siên-tî sṳt án-ngiòng kóng : " Khiet-lî-thi̍t-ngìn sòng-sòng kóng fâ-liâu , he hiûng-ok ke khìm-chhu , sài-sṳ̍t yu lân-sṳ̂ . "
56001013	Kì liá-ke fa mò m̀-chho̍k . Só-yî , ngì yit-thin oi ngiàm-ngiàm chit-phi kì-têu , hó pûn kì-têu yû khien-chhiòn ke sin-ngióng ,
56001014	m̀-oi chai thâng Yù-thai-ngìn ke-têu mò-yáng mò-chiak ke chhòn-sot , lâu ke-têu khî-chhie̍t chṳ̂n-lî ke ngìn só kiên-chhṳ̀ ke kûi-kí .
56001015	Tui chhiang-li ke ngìn lòi kóng , yit-chhiet lûng-chúng he chhiang-li ke ; chúng-he tui ke-têu lá-sap lâu m̀-sin ke ngìn lòi kóng , mò yit-yong tûng-sî he chhiang-li ke , yîn-vi kì-têu ke sîm-kôn lâu thiên-liòng chhiòn-phu lá-sap to kóng-m̀-tet .
56001016	Kì-têu kiên-chhṳ̀ kóng kì-têu ngin-sṳt Song-ti ; chúng-he kì-têu ke hàng-vì féu-ngin Kì . Kì-têu he tet-ngìn-nâu ke ngìn , he phoi-ngia̍k ke ngìn , mò khó-nèn cho-chhut má-ke hó-sṳ lòi !
56002001	Lun-tó ngì , ngì ke kau-thô thin-chho̍k oi ha̍p khien-chhiòn ke kau-hiun .
56002002	Ngì oi khien ló-ngìn-kâ , ham kì-têu cho-ngìn oi vún-chhung , yû hó tet-hen , oi yok-suk chhṳ-kâ , oi chûi-khiù khien-chhiòn ke sin-sîm , oi-sîm , lâu nai-sîm .
56002003	Khiung-yong , ngì ya oi khien ngièn-chóng fu-ńg , ham kì-têu cho-ngìn oi kiún-sṳ́m , mo̍k lun ngìn sṳ-fî , mo̍k cho chiú nùng-chhòi . Kì-têu oi cho hó póng-yong ,
56002004	lòi kau-thô heu-sâng ke fu-ńg , kâu kì-têu ngióng-pân siak ló-kûng lâu chṳ́-ńg ;
56002005	hiun-lien kì-têu ngióng-pân yok-suk chhṳ-kâ , ko chṳ̂n-kiet ke sên-fa̍t , liau-lî kâ-vu , yû chhṳ̀-pî sîm , sun-chhiùng ló-kûng , miên-tet Song-ti ke tho su fí-pong .
56002006	Khiung-yong , ngì ya oi khien heu-sâng-ngìn , ham kì-têu oi yok-suk chhṳ-kâ .
56002007	Tông-yèn , ngì chhṳ-kâ mò-lun chhai nai fông-mien tû oi yû hó hàng-vì , cho ngìn ke mù-fam . Kâu ngìn ke sṳ̀ oi sṳ̀n-khién , vún-chhung ,
56002008	só kóng ke fa oi thó-tong , m̀-hó pûn-ngìn chṳ́-chit . Án-ngiòng , ke-têu hau fán-tui ke ngìn , yîn-vi chhìm m̀-tó ngài-têu ke m̀-chho̍k , chhiu mò fa hó kóng , fán-chón chhṳ-kâ kám-kok kien-seu .
56002009	Ngì oi khien cho nù-phu̍k ke , ham kì-têu oi fu̍k-chhiùng chú-ngìn , fàm-sṳ pûn chú-ngìn fôn-hí , mo̍k tù-chhang kì-têu ,
56002010	ya cho-m̀-tet thêu-nâ kì-têu ke tûng-sî ; tiên-to , oi chhai tak-yong sṳ-song hién-chhut chûng-sîm lâu yû sin-yung . Án-ngiòng , kì-têu só-cho ke yit-chhiet chang voi sṳ́ ngài-têu ke Kiu-chú Song-ti ke kau-hiun tet-tó chûn-chhung .
56002011	Yîn-vi Song-ti chṳ́n-kiu chhiòn ngìn-lui ke ên-tién yí-kîn hién-mìn chhut-lòi lé .
56002012	Liá ên-tién hiun-lien ngài-têu : Oi hi-chhie̍t mò kin-khièn ke sên-fa̍t lâu su̍k-sṳ ke sṳ̂-yu̍k ; chhai kîm-sên oi yung chiet-chṳ , chṳn-chhṳ̍t , lâu kin-khièn lòi ko ngit-è ,
56002013	lòi tén-heu ngài-têu só phan-mong mùng-ên ke ngit-è lòi-to . Ke-sṳ̀ , chṳ-thai ke Song-ti — ngài-têu Kiu-chú Yâ-sû Kî-tuk ke yùng-yeu oi hién-hien .
56002014	Kî-tuk vi ngài-têu hî-sên chhṳ-kâ , he oi kiu-su̍k ngài-têu thot-lì yit-chhiet ke sià-ok , sṳ́ ngài-têu sàng-cho kì sùn-kiet ke chṳ́-mìn lòi kûi-su̍k kì , ngie̍t-sîm lòi hàng-san .
56002015	Ngì oi kóng-lun liá-têu sṳ , hó-hó yun-yung ngì ke khièn-piang lòi khien-miên ngìn ya-he chit-phi ngìn ; m̀-hó pûn ngìn khon-khiâng ngì .
56003001	Ngì oi thì-siáng thai-kâ , ham kì-têu oi fu̍k-chhiùng chṳp-chṳn-chá lâu chóng-khièn-chá , thâng-chhiùng min-lin , sùi-sṳ̀ sùi-thi hi-hàng kok-chúng ke hó-sṳ .
56003002	Khien kì-têu mo̍k kóng phe̍t-ngìn ke fái-fa , mo̍k siông-châng ; cho-ngìn oi fò-hi , yung vûn-yù ke thai-thu lòi tui-thai só-yû ke ngìn .
56003003	Ngài-têu thèu-pái ya he mò chṳ-sṳt , phoi-ngia̍k , lâu su mì-fe̍t ; ngài-têu sṳt cho kok-chúng chhìn-yu̍k lâu hióng-lo̍k ke nù-phu̍k , sên-fa̍t chhai ok-thu̍k lâu chhit-tu ke tông-chûng , pí-chhṳ́ yen-hen .
56003004	Chúng-he , ngài-têu ke Kiu-chú Song-ti yí-kîn hién-chhut Kì ke chhṳ̀-oi , thûng-ko chhùng-sên ke sé-lî lâu Sṳn-Lìn só-su ke kien-sîn lòi chṳ́n-kiu ngài-têu ; liá m̀-he yîn-vi ngài-têu chhṳ-kâ yû má-ke hó hàng-vì , he yîn-vi Kì lìn-mén ngài-têu .
56003005	
56003006	Thûng-ko ngài-têu ke Kiu-chú Yâ-sû Kî-tuk , Song-ti chiông Sṳn-Lìn fûng-fûng fu-fu tó chhai ngài-têu ke sṳ̂n-song ;
56003007	tui Kì ke ên-tién , Song-ti sṳ́ ngài-têu thùng Kì yû chṳn-khok ke koân-he , lòi tet-tó só phan-mong ke yún-yén ke sâng-miang .
56003008	Liá-ke fa he khok-sṳ̍t yû-yáng ke . Ngài hî-mong ngì thi̍t-phe̍t khiòng-thiau liá-têu sṳ-chhìn , hó pûn ke-têu sin Song-ti ke ngìn ngie̍t-sîm hàng-san ; hàng-san he chhin chiâng yu tui ngìn yû li-yit ke sṳ .
56003009	Oi phit-miên ngong-tong ke phien-lun , mo̍k vi chhu̍k-phú chên-lun , mo̍k yên-kâ ya-he vi fap-li̍t ke mun-thì siông-châng ; yîn-vi liá-têu chhiòn he mò ka-chhṳ̍t , mò li-yit ke .
56003010	Tui chṳ-chho fûn-chên ke ngìn , kín-ko kì yit-lióng-pái , kì hàn-he m̀ thâng , chhiu m̀-hó chai thùng kì lòi-vông .
56003011	Yîn-vi ngì tî , liá-chúng ngìn yí-kîn fái-chhin lé , kì m̀ tân-chhiang fam-chhui , yu thin chhṳ-kâ ke chhui .
56003012	Ngài phai Â-thì-mâ ya-he Thûi-kî-kú hi ngì ke-vi ke sṳ̀ , ngì oi sióng-chhin phan-fap lòi Nì-kô-pô-lî kien ngài , yîn-vi ngài yí-kîn kiet-thin oi chhai ke-vi ko-tûng .
56003013	Oi chhin-liong pông-chhu Sî-na̍p li̍t-sṳ̂ lâu Â-pô-lò chhut-fat hi lî-hàng , pûn kì-têu mò khiam má-ke .
56003014	Su̍k ngài-têu ke ngìn oi ho̍k-si̍p ngin-chṳ̂n cho chṳn-tông ke kûng-chok , lòi kiûng-kip sên-fa̍t ke sî-yeu , miên-tet cho hàn chhok-chhok mò lu-yung ke ngìn .
56003015	Thùng ngài khiung-ha ke ngìn lûng-chúng tui ngì chhiáng-ôn . Chhiáng thoi ngài-têu tui ke-têu thùng sin-ngióng ke hó phèn-yû chhiáng-ôn . Ngien Song-ti su ên-tién pûn ngì-têu thai-kâ !
57001001	Ngài he Pó-lò ; ngài vi-tó Kî-tuk Yâ-sû ke yèn-ku sàng-cho siù-fam . Ngài lâu Thì-mô-thai hiûng-thi siá sin-é pûn ngì — ngài-têu só chhîn-oi ke thùng-kûng Fî-li-mùn ,
57001002	lâu chhai ngiâ vuk-hâ chhi-fi ke kau-fi , pin Â-fî-â chí-moi , hàn-yû thùng ngài-têu khiung-ha vi Chú cho-pîn ke Â-kî-pu .
57001003	Ngien ngài-têu ke Â-pâ Song-ti lâu Chú Yâ-sû Kî-tuk su ên-tién , phìn-ôn pûn ngì-têu !
57001004	Chhîn-oi ke Fî-li-mùn â , ngài tak-pái khì-tó ke sṳ̀ chhiu thì-tó ngì , sòng-sòng vi ngì kám-chhia ngài ke Song-ti ;
57001005	yîn-vi ngài thâng-kóng ngì tui chung sṳn-thù chhin yû oi-sîm , tui Chú Yâ-sû chhin yû sin-sîm .
57001006	Ngài khiù Song-ti thûng-ko ngì tui sin-ngióng só péu-hien ke thòn-khe , pûn ngài-têu chhṳ̂m tî thùng Kî-tuk kiet-lièn ke yit-chhiet hó-chhu .
57001007	Chhîn-oi ke hiûng-thi â , ngì ke oi-sîm pûn ngài khi̍t-thai ke fôn-hí lâu ôn-ví ; yîn-vi chung sṳn-thù ke sîm yí-kîn tui ngì tet-tó sóng-khoai .
57001008	Ki-yèn ngài he ngì chhai Kî-tuk tî-poi ke hiûng-thi , ngài pún-lòi cho-tet thai-tám fûn-fu ngì hàng yin-kôi hàng ke sṳ ;
57001009	chúng-he , ngài kâm-ngien yung oi-sîm lòi khiù ngì . Sûi-yèn ngài — Pó-lò he Kî-tuk Yâ-sû ke thai-sṳ́ , liá-ha yu yîn-vi kì ke yèn-ku sàng-cho siù-fam , ngài hàn-he kâm-ngien án-ngiòng hàng .
57001010	Ngài tui ngì ke chhiáng-khiù he vi-tó Â-nì-sî-mèu . Kì he ngài chhai Kî-tuk tî-poi ke lai-é ; ngài chhai kâm-ngiu̍k tú ke sṳ̀ sàng-cho kì lìn-sin ke â-pâ .
57001011	Thèu-pái kì tui ngì mò má-ke yung , liá-ha kì mò-lun tui ngì , tui ngài , lûng-chúng chhin yû-yung .
57001012	Ngài liá-ha sung kì to-chón ngì ke-vi hi , chhiong he sung ngài ke sîm-kôn hi yit-yong .
57001013	Ngài pún-lòi sióng-oi liù kì chhai ngài sṳ̂n-piên , ham kì chhai ngài vi fuk-yîm chhô-kâm ke sṳ̀-chiet thoi ngì fu̍k-sṳ ngài ;
57001014	chúng-he , mò ngì ke thùng-yi , ngài mo̍k án-ngiòng cho kha-hó , pûn ngì só-cho ke hó-sṳ m̀-he miên-kióng , he kâm-sîm lo̍k-yi ke .
57001015	Â-nì-sî-mèu chhiam-sṳ̀ lì-khôi ngì , fe̍t-chá he oi pûn ngì yún-yén tet-tó kì .
57001016	Liá-ha , kì mò chai he yit-ke nù-li , yí-kîn chhêu-ko nù-li ke sṳ̂n-fun , he chhai Kî-tuk tî-poi chhîn-oi ke hiûng-thi . Tui ngài lòi kóng , kì khok-sṳ̍t he án-ngiòng , tui ngì hàn-kha he ! Yîn-vi kì he ngì ke phu̍k-ngìn , yu he Chú-nui ke hiûng-thi !
57001017	Só-yî , ngì na-he khon ngài cho chhîn-me̍t ke phèn-yû , chhiáng ngì chiap-na̍p kì chón-hi , chhiong he chiap-na̍p ngài .
57001018	Na-he kì sṳt cho tui-m̀-hí ngì ke sṳ , ya-he khûi-khiam ngì má-ke , chhiòn-phu son ngài ke ngiak .
57001019	Ngài chhai liá-vi chhîn-pit siá hâ-lòi : Ngài — Pó-lò fu-chit vàn . Ngài mò kóng , ngì me tî , ngì khiam ngài ke he ngì ke sâng-miang !
57001020	Só-yî , hiûng-thi â , vi-tó Chú ke yèn-ku , khiù ngì pûn ngài liá-ke ngìn-chhìn ! Ngài chhai Kî-tuk tî-poi ke hiûng-thi â , khiù ngì pûn ngài ke sîm tet-tó sóng-khoai !
57001021	Ngài siá liá-fûng sin-é pûn ngì , yîn-vi ngài chhṳ̂m-sin ngì voi thâng-chhiùng ngài . Khì-sṳ̍t , ngài tî ngì só-hàng ke voi chhêu-ko ngài só yêu-khiù ke .
57001022	Thùng-sṳ̀ , chhiáng thoi ngài chún-phi yit-chak kiên-fòng ; ngài hî-mong Song-ti voi thâng ngì-têu ke khì-tó , pûn ngài chón-to ngì-têu ke-vi hi .
57001023	Vi-tó Kî-tuk Yâ-sû thùng ngài khiung-ha chhô-kâm ke Yî-pâ-fut tui ngì chhiáng-ôn .
57001024	Ngài ke thùng-kûng Mâ-khó , Â-lî-tha̍t-kú , Tí-mâ , lâu Lu-kâ ya tui ngì chhiáng-ôn .
57001025	Ngien Chú Yâ-sû Kî-tuk ke ên-tién sòng chhai ngì-têu ke sîm-chûng !
58001001	Chhai kú sṳ̀-thoi , Song-ti chhin tô-pái yung kok-chúng fông-fap , thûng-ko chung siên-tî tui ngài-têu ke chú-siên kóng-fa ;
58001002	chúng-he , chhai liá ma̍t-heu ke ngit-è , Kì thûng-ko Kì ke Lai-é tui ngài-têu kóng-fa . Liá-ke Lai-é , Song-ti sṳt thûng-ko kì chhóng-chho yí-chhiu , yu sat-li̍p kì lòi sṳ̀n-su van-yû .
58001003	Kì he Song-ti ke yùng-yeu só fat-chhut ke kông , he Song-ti pún-chṳt ke chṳ̂n-siong ; kì yung kì thai-nèn ke fa thok-tén van-yû . Kì sé-chhiang ngìn-lui ke chhui-ok yî-heu , chhiu chhô chhai thiên-táng chṳ-thai Khièn-nèn-chá ke yu-phién .
58001004	Liá Lai-é ke thi-vi yén-yén chhêu-ko chung thiên-sṳ́ , chhiong Song-ti só-su kì ke miàng pí thiên-sṳ́ ke miàng kha chûn-kui .
58001005	Song-ti chhiùng-lòi m̀ sṳt tui ngim-hò yit-ke thiên-sṳ́ kóng-ko : Ngì he Ngài ke Lai-é ; kîm-pû-ngit Ngài cho ngì ke Â-pâ . Kì ya m̀ sṳt tui ngim-hò yit-ke thiên-sṳ́ kóng : Ngài oi cho kì ke Â-pâ ; kì oi cho Ngài ke Lai-é .
58001006	Song-ti oi chhâi-phai Kì ke chóng-chṳ́ lòi sṳ-kiên ke sṳ̀-chiet , Kì kóng : Song-ti ke chung thiên-sṳ́ lûng-chúng oi pai kì .
58001007	Koân-he thiên-sṳ́ , Kì kóng : Song-ti pûn Kì ke sṳ́-chá sàng-cho fûng , pûn Kì ke nù-phu̍k sàng-cho fó-yam .
58001008	Chúng-he , kóng-to Lai-é , Kì chhiu kóng : Song-ti â , Ngì ke pó-chho van-thoi chhòng-chhùn ! Ngì yung kûng-phìn chóng-khièn .
58001009	Ngì fôn-hí kûng-ngi , yen-hen chhui-ok ; só-yî Song-ti — ngì ke Song-ti sién-li̍p ngì , pûn ngì chhûng-mân hí-lo̍k , yàng-ko thùng-phân .
58001010	Kì yu kóng : Chú â , hí-thèu ngì thin thai-thi ke kîn-kî ; chû-thiên ya he ngì chhîn-sú chhóng-chho ke .
58001011	Thiên-thi voi sêu-me̍t , chúng-he ngì yún-yén chhòng-chhùn ; thiên-thi voi chhiong sâm-fu lan-thet án-ngiòng sêu-sṳt .
58001012	Ngì oi chiông thiên-thi kién-hí-lòi , chhiong kién ngoi-phàu , kì-têu voi chhiong sâm-fu chhiam-chhiam mut-thet ; chúng-he ngì yún-yén m̀-voi kói-pien , ngì ke su-ngièn vù-khiùng vù-chhin .
58001013	Song-ti chhiùng-lòi m̀-sṳt tui ngim-hò yit-ke thiên-sṳ́ kóng-ko : Ngì chhô chhai Ngài ke yu-phién , tén Ngài sṳ́ ngì ke sù-thi̍t phu̍k chhai ngì ke kiok-hâ .
58001014	Án-ngiòng , thiên-sṳ́ he má-ke nè ? Kì-têu he sṳ-fung Song-ti ke lìn ; Song-ti phai kì-têu lòi pông-chhu ke-têu oi sṳ̀n-su kiu-ên ke ngìn .
58002001	Yîn-vi án-ngiòng , ngài-têu yit-thin oi kiên-sú só thâng ke chṳ̂n-lî , miên-tet pûn chhèu-liù tá-chéu .
58002002	Thiên-sṳ́ só chhòn-pûn ngài-têu chú-siên ke tho-lî yí-kîn chṳn-mìn he khok-sṳ̍t ke ; só-yû m̀ sun-chhiùng ya-he phoi-ngia̍k liá tho-lî ke ngìn yí-kîn su-tó yin-tet ke chit-fa̍t .
58002003	Ki-yèn he án-ngiòng , na-he ngài-têu fut-lio̍k án thai ke chṳ́n-kiu , ngióng-pân sám-tet-chéu chit-fa̍t nè ? Liá chṳ́n-kiu chui-siên he Chú pún-sṳ̂n kóng ke ; ke-têu thâng-tó ke ngìn yí-kîn tui ngài-têu chṳn-mìn ko he sṳ-sṳ̍t ke .
58002004	Song-ti chhṳ-kâ ya yung sṳ̀n-chiak , khì-sṳ , lâu kok-chúng ke thai-nèn lòi kâ-khiòng kì-têu ke kien-chṳn ; thùng-sṳ̀ , Kì yu cheu chhṳ-kâ ke chṳ́-yi , chiông Sṳn-Lìn ke ên-su pûn-pûn ngài-têu .
58002005	Ngài-têu só kóng , ke chiông-lòi ke sṳ-kie , Song-ti pin mò kâu-pûn thiên-sṳ́ kón-lî .
58002006	Tiên-to , chhiong Sṳn-kîn mêu só-chhai kóng ke : Song-ti â , ngìn son má-ke , Ngì ku-ngiam kì ! Sṳ-kiên-ngìn son má-ke , Ngì khon-ku kì !
58002007	Ngì sṳ́ kì chhiam-sṳ̀ pí thiên-sṳ́ kha se ; Ngì yung yùng-kông chûn-kui cho kì ke miên-liù ;
58002008	Ngì pûn kì kón-lî van-vu̍t . Liá-vi ki-yèn kóng , Song-ti pûn ngìn " kón-lî van-vu̍t " , tông-yèn he pâu-hàm yit-chhiet ; sṳ-sṳ̍t-song , ngài-têu liá-ha pin mò khon-tó ngìn kón-lî van-vu̍t .
58002009	Ngài-têu chṳ́-yû khon-tó Yâ-sû , kì chhiam-sṳ̀ sàng-cho pí thiên-sṳ́ kha se , thûng-ko Song-ti ke ên-tién , thoi van-ngìn lòi sí ; yîn-vi kì kîn-li̍t sí ke thung-khú , chhiu tet-tó yùng-kông lâu chûn-kui ke miên-liù .
58002010	Ke chhóng-chho lâu vì-chhṳ̀ van-vu̍t ke Song-ti , sṳ́ Yâ-sû kîn-li̍t khú-nan , sàng-cho vàn-chhiòn , vi-tó oi pûn chung chṳ́-ńg khiung-ha hióng-su kì ke yùng-yeu ; Song-ti án-ngiòng cho he tông-yèn ke . Yîn-vi Yâ-sû cho siên-fûng , chhîn-sṳ̂n tai-liâng kì-têu chin-ngi̍p chṳ́n-kiu .
58002011	Kì sé-chhiang ngìn ke chhui ; kì lâu ke-têu tet-tó chhiang-li ke ngìn chhiu su̍k khiung yit-ke Â-pâ . Só-yî , Yâ-sû ngin kì-têu cho hiûng-thi chí-moi , ya mò khon-cho kien-seu .
58002012	Kì kóng : Song-ti â , ngài oi tui ngài ke hiûng-thi chí-moi chhòn-yòng Ngì ke miàng ; ngài oi chhai chhiòn fi-chung ke mien-chhièn kô-siung Ngì .
58002013	Kì ya kóng : Ngài oi sin-kho Song-ti ; yu kóng : Khon â , ngài lâu Song-ti só su-pûn ngài ke chṳ́-ńg chhiòn-phu chhai liá-vi .
58002014	Ki-yèn liá-têu chṳ́-ńg he yû ngiuk yû hiet ke ngìn , Yâ-sû pún-sṳ̂n ya khiung-yong sàng-cho ngiuk-thí ; án-ngiòng , thûng-ko kì ke sí , kì nèn chiông kha̍k-tén sí ke khièn-sṳ ke Mô-kúi fi-thet ,
58002015	yu sṳt-fong ke-têu yit-sên-ngìn pûn kiâng-sí ke sîm khún-póng ke ngìn .
58002016	Chhin mìn-hién , kì m̀-he pông-chhu thiên-sṳ́ ; kì he pông-chhu Â-pak-lâ-hón ke chṳ́-sûn .
58002017	Só-yî , kì yit-thin oi chhai kok fông-mien lâu kì ke chung hiûng-thi chí-moi khiung-yong , hó chhai Song-ti mien-chhièn cho kì-têu chhṳ̀-pî yu sin-sṳ̍t ke thai-chi-sṳ̂ , lòi pûn ngìn ke chhui tet-tó sa-miên .
58002018	Yîn-vi kì sṳt chhîn-sṳ̂n kîn-li̍t sṳ-tham lâu thung-khú , só-yî kì liá-ha nèn pông-chhu ke-têu su sṳ-tham ke ngìn .
58003001	Song-ti só sién-seu , só sṳn-phe̍t ke chung hiûng-thi chí-moi â ! Ngì-têu oi hó-hó mén-sióng Yâ-sû ; kì he Song-ti só chhâi-phai ke , he ngài-têu sin-ngióng só ko-pha̍k ke thai-chi-sṳ̂ .
58003002	Kì tui sién-seu kì lòi kûng-chok ke Song-ti chhin chûng-sîm , chhiong Mô-sî chhai Song-ti ke chhiòn-kâ chhin-chûng kûng-chok yit-yong .
58003003	Chúng-he , Yâ-sû yû chṳ̂-kiet pí Mô-sî sṳ̀n-su kien-thai ke yùng-kông ; chhiu-chhiong hí-vuk ke ngìn só tet ke yùng-kông chhêu-ko kì só hí ke vuk yit-yong .
58003004	Tak-kiên vuk he ngìn hí-chho ke , chúng-he chhóng-chho van-yû ke he Song-ti .
58003005	Mô-sî chhai Song-ti ke chhiòn-kâ cho chûng-sîm ke phu̍k-ngìn , vi-tó Song-ti heu-lòi só-oi kóng ke fa cho-chṳn ;
58003006	chúng-he , Kî-tuk yung Lai-é ke sṳ̂n-fun chûng-sîm chhṳ-lî Song-ti ke kâ . Ngài-têu na yîn-vi só phan-mong ke , yúng-kám to-tái , khok-sin to-tái , ngài-têu chhiu-he Song-ti ke yit-kâ ngìn lé .
58003007	Só-yî , chhiong Sṳn-Lìn só-kóng ke : Kîm-pû-ngit , ngì-têu na thâng-tó Song-ti ke sâng ,
58003008	chhiu m̀-hó án ngang-kiáng , chhiong thèu-pái án-ngiòng phoi-ngia̍k Song-ti , chhiong tông-sṳ̀ chhai khóng-yâ sṳ-tham Kì .
58003009	Song-ti kóng : Si-sṳ̍p ngièn ke tông-chûng , ngì-têu ke chú-siên sûi-yèn khon-tó Ngài só hàng ke , kì-têu hàn-he chhai ke-vi ngiâ Ngài , sṳ-tham Ngài .
58003010	Só-yî , Ngài tui ke sṳ̀-thoi ke ngìn fat-khién , kóng : " Kì-têu yit-chhṳ̍t án m̀ chûng-sîm , yu m̀ fu̍k-chhiùng Ngài ke min-lin . "
58003011	Ngài chhai nu-hi chûng fat-sṳ : " Kì-têu chhie̍t-tui cho-m̀-tet ngi̍p-hi ke thi-fông hióng-su Ngài só-su ke ôn-sit ! "
58003012	Ngài ke hiûng-thi chí-moi â , ngì-têu oi se-ngi ô ! Kiâng-pha ngì-têu tông-chûng yû ngìn sîm-sṳ̂ phai-fai , m̀-hén siông-sin , lì-khôi yún-sên ke Song-ti .
58003013	Chui-hó , kón hàn-yû só-vi " Kîm-pû-ngit " ke sṳ̀-chiet , ngì-têu oi ngit-ngit pí-chhṳ́ khien-miên , miên-tet ngì-têu chûng-kiên yû ngìn pûn chhui mì-fe̍t , pien-cho ngang-kiáng .
58003014	Yîn-vi , ngài-têu na kiên-chhṳ̀ tông-chhû ke khok-sin , sṳ́-chûng put-pien , ngài-têu chhiu-he Kî-tuk ke thùng-kûng .
58003015	Cheu Sṳn-kîn só-kóng ke : Kîm-pû-ngit , ngì-têu na thâng-tó Song-ti ke sâng , chhiu m̀-hó án ngang-kiáng , chhiong thèu-pái án-ngiòng phoi-ngia̍k Song-ti .
58003016	He má-ngìn thâng-tó Song-ti ke sâng yu phoi-ngia̍k Kì nè ? Kám m̀-he Mô-sî tui Âi-khi̍p tai-liâng chhut-lòi ke ngìn-mìn mâ ?
58003017	Ke si-sṳ̍p ngièn ke tông-chûng , Song-ti he tui má-ngìn fat-khién â ? Kám m̀-he ke-têu yîn-vi fam-chhui , sṳ̂n-sṳ̂ vang chhai khóng-yâ ke ngìn mâ ?
58003018	Song-ti fat-sṳ kóng : " Kì-têu chhie̍t-tui cho-m̀-tet ngi̍p-hi ke thi-fông hióng-su Ngài só-su ke ôn-sit ! " Liá-ki fa he tui má-ngìn kóng ke â ? Kám m̀-he tui ke-têu phoi-ngia̍k ke ngìn mâ ?
58003019	Tui án-ngiòng lòi khon , kì-têu mò fap-thu ngi̍p-hi ke thi-fông hióng-su ôn-sit he yîn-vi kì-têu m̀-sin .
58004001	Ki-yèn Song-ti yin-hí oi pûn ngài-têu hióng-su Kì só-su ke ôn-sit , ngài-têu chhiu yin-kôi chhùn kin-vi ke sîm , miên-tet yû ngìn pûn Song-ti khon-cho he sṳt-phai ke , mò fap-thu hióng-su ôn-sit .
58004002	Ngài-têu ya yû thâng-tó fuk-yîm , chhiong kì-têu yit-yong ; chúng-he kì-têu thâng-liáu fuk-yîm , pin mò tet-tó li-yit , yîn-vi kì-têu mò yung sin-sîm lòi liâng-su só thâng-tó ke .
58004003	Ngài-têu yû-hó hióng-su Song-ti ke ôn-sit , yîn-vi ngài-têu sin ; chhiong Song-ti só kóng : Ngài chhai nu-hi chûng fat-sṳ : " Kì-têu chhie̍t-tui cho-m̀-tet ngi̍p-hi ke thi-fông hióng-su Ngài só-su ke ôn-sit ! " Sṳ-sṳ̍t-song , Song-ti chhóng-chho ke kûng-chok chó chhiu vàn-sṳ̀n lé , Kì hàn án-ngiòng kóng .
58004004	Yîn-vi koân-he thi-chhit-ngit , Sṳn-kîn yû yit-chiet án-ngiòng kóng : " Chhai thi-chhit-ngit , Song-ti chhiu thìn Kì yit-chhiet ke kûng-chok lòi ôn-sit . "
58004005	Koân-he liá-khien sṳ , Sṳn-kîn yu kóng : " Kì-têu chhie̍t-tui cho-m̀-tet ngi̍p-hi ke thi-fông hióng-su Ngài só-su ke ôn-sit ! "
58004006	Siên-chhièn ke-têu thâng-tó fuk-yîm ke ngìn mò hióng-su-tó ôn-sit , yîn-vi kì-têu m̀-sin ; liá chhiu-he kóng , hàn-yû khì-thâ ke ngìn voi yû-hó hióng-su Kì ke ôn-sit .
58004007	Só-yî , Song-ti nang-ngoi thin yit-ngit , chhṳ̂n-cho " Kîm-pû-ngit " . Tô-tô ngièn heu , Kì thûng-ko Thai-ví ke fa , cheu Sṳn-kîn só ki-chai , kóng : Kîm-pû-ngit , ngì-têu na thâng-tó Song-ti ke sâng , chhiu m̀-hó án ngang-kiáng .
58004008	Na-he Yok-sû-â yí-kîn tai-liâng ngìn-mìn chin-ngi̍p Song-ti só yin-hí ke ôn-sit , Song-ti heu-lòi chhiu m̀-voi chai thì liá nang-ngoi ke yit-ngit .
58004009	Tui án-ngiòng lòi khon , hàn-yû nang-ngoi yit-chúng ke " Ôn-sit-ngit " vi Song-ti chṳ́-mìn ke ôn-sit pó-liù-tén .
58004010	Yîn-vi , ngìn na-he liâng-su Song-ti só yin-hí ke ôn-sit , chhiu voi tui thìn-hâ kì ke kûng-chok lòi tet-tó ôn-sit , chhiong Song-ti thìn Kì ke kûng-chok lòi ôn-sit yit-yong .
58004011	Só-yî , ngài-têu yin-kôi chhin-li̍t tá-piang lòi chin-ngi̍p liá-chúng ke ôn-sit , miên-tet yû ngìn chhiong ke-têu m̀ fu̍k-chhiùng ke ngìn án-ngiòng tiet-tó .
58004012	Song-ti ke fa he yû sâng-miang , yû háu-li̍t ke . Kì pí lióng-piên li ke kiam hàn-kha li ; lièn lìn lâu fùn , koân-chiet lâu kut-súi , lûng-chúng chhiuk-tet-ngi̍p . Kì nèn phan-ton ngìn sîm-chûng ke sṳ̂-sióng lâu ngiam-thèu .
58004013	Su-chho ke van-vu̍t mò yit-yong yû khó-nèn khong-tén m̀ pûn Song-ti tî ; chhai Kì ngién-chûng , yit-chhiet sṳ-chhìn lûng-chúng he chhîn-chhîn chhú-chhú ke . Yû yit-ngit , ngài-têu oi tui Kì kâu-chong .
58004014	Án-ngiòng , ngài-têu yin-kôi kiên-chhṳ̀ ngài-têu só ko-pha̍k ke sin-ngióng . Yîn-vi ngài-têu yû yit-ke ví-thai ke thai-chi-sṳ̂ , chhiu-he Song-ti ke Lai-é Yâ-sû ; kì yí-kîn sṳ̂n-to Song-ti ke mien-chhièn .
58004015	Ngài-têu ke thai-chi-sṳ̂ m̀-he m̀-voi thùng-chhìn ngài-têu ke ngiôn-ngio̍k ; tiên-to , ngài-têu ke thai-chi-sṳ̂ kîn-li̍t-ko ngài-têu só tù-tó kok fông-mien ke sṳ-tham , chúng-he kì mò fam-chhui .
58004016	Só-yî , ngài-têu yin-kôi thai-tám lòi-to Song-ti sṳ̂-ên ke pó-chho chhièn , hó liâng-su chhṳ̀-oi lâu ên-tién , cho ngài-têu khi̍p-sṳ̀ ke pông-chhu .
58005001	Thai-chi-sṳ̂ chhiòn-phu he tui mìn-kiên sién-chhut-lòi ke ; kì ke ngim-vu he thoi ngìn-mìn sṳ-fung Song-ti , vi kì-têu ke chhui hien lî-vu̍t lâu chi-vu̍t .
58005002	Thai-chi-sṳ̂ chhṳ-kâ ya yû kok-chúng ke ngiôn-ngio̍k , só-yî kì voi fò-fò hi-hi tui-thai ke-têu vù-tî lòi fam-chhui ke ngìn .
58005003	Thùng-sṳ̀ , yîn-vi kì chhṳ-kâ ke ngiôn-ngio̍k , kì m̀ tân-chhiang oi vi ngìn-mìn ke chhui hien-chi , ya oi vi chhṳ-kâ ke chhui hien-chi .
58005004	Thai-chi-sṳ̂ ke chûn-yùng thi-vi , ngìn cho-m̀-tet chhṳ-kâ hi chên-chhí ; vì-yû Song-ti só sién-seu ke ngìn chang cho-tet cho thai-chi-sṳ̂ , chhiong Â-lùn yit-yong .
58005005	Khiung-yong , Kî-tuk cho thai-chi-sṳ̂ ke chûn-yùng thi-vi ya m̀-he chhṳ-kâ chên-chhí lòi ke ; tiên-to , he Song-ti tui kì kóng : Ngì he Ngài ke Lai-é ; kîm-pû-ngit Ngài cho ngì ke Â-pâ .
58005006	Kì yu chhai nang-ngoi yit só-chhai kóng : Ngì oi cheu Ma̍k-kî-sé-tet ke thí-chṳ , yún-yén cho chi-sṳ̂ .
58005007	Yâ-sû chhai sṳ-kiên ke sṳ̀ , sṳt tui ke nèn kiu kì thot-lì sí-mòng ke Song-ti thai-sâng khì-tó , liù muk-chṳp khì-khiù . Yîn-vi kì ke khiâm-pî lâu khièn-sṳ̀n , Song-ti thâng kì ke khì-khiù .
58005008	Sûi-yèn kì he Song-ti ke Lai-é , hàn-he oi tui só-su ke khú-nan lòi ho̍k sun-fu̍k .
58005009	Ki-yèn Song-ti sṳ́ kì tha̍t-to vàn-chhiòn ke thi-phu , kì chhiu sàng-cho yit-chhiet sun-fu̍k kì ke ngìn yún-yén tet-kiu ke kîn-ngièn ;
58005010	Song-ti chhiu siên-pu kì cheu Ma̍k-kî-sé-tet ke thí-chṳ cho thai-chi-sṳ̂ .
58005011	Koân-he liá-ke sṳ , ngài-têu hàn-yû hó-tô oi kóng ke , chúng-he chhin-nàn tui ngì-têu sot-mìn chhîn-chhú , yîn-vi ngì-têu thâng m̀ ngi̍p-ngí .
58005012	Ngì-têu chó chhiu yin-kôi cho ngìn ke sîn-sâng lô , chúng-he ngì-têu hàn sî-yeu ngìn yung Song-ti chṳ̂n-tho ke chhû-phu tho-lî chai kâu ngì-têu ; ngì-têu hàn-he sî-yeu sṳ̍t-nen , mò fap-thu sṳ̍t-fan .
58005013	Chṳ́-yû sṳ̍t-nen ke hàn-he ô-nga-é , m̀-voi fûn-phe̍t sṳ-fî .
58005014	Chóng-thai sṳ̀n-ngìn ke chang yû fap-thu sṳ̍t-fan ; kì-têu yí-kîn yû fûng-fu ke kîn-ngiam , voi fûn-phe̍t hó-fái .
58006001	Án-ngiòng , ngài-têu yin-kôi chiông koân-he Kî-tuk ke chhû-phu tho-lî piong chhai heu-poi , hiong kha sṳ̀n-su̍k ke sin-ngióng lòi chin-chhièn . Ngài-têu m̀-sṳ́ chai li̍p kîn-kî , chhiong-he tui fú-phai ke hàng-vì fí-kói , sin-kho Song-ti ,
58006002	kok-yong ke sé-lî , on-sú-lî , sí-ngìn fu̍k-fa̍t , yún-yén ke sṳ́m-phan tén kau-hiun .
58006003	Ngài-têu oi hiong-chhièn hàng ! Song-ti na chún , ngài-têu yit-thin oi án-ngiòng cho .
58006004	Lun-tó ke-têu lì-khôi chṳn-tho ke ngìn , oi ngióng-pân sṳ́ kì-têu chhùng-sîn fí-kói nè ? Kì-têu sṳt tet-tó Song-ti ke kông-cheu , sòng-ko su̍k-thiên ên-su ke chṳ̂-mi , yu lâu Sṳn-Lìn yû-fun ,
58006005	ya sṳt thí-ngiam-tó Song-ti ke fa he hò-tén ke mî-hó , yu kám-su-tó ma̍t-sṳ ke thai-nèn .
58006006	Ngì tî mò , heu-lòi kì-têu hàn-he phoi-ngia̍k chṳn-tho ! Liá-chúng ke ngìn mò khó-nèn ham kì-têu fì-thèu , chhùng-sîn fí-kói ; yîn-vi kì-têu chhîn-sú chiông Song-ti ke Lai-é chai tâng sṳ̍p-sṳ-ka , kûng-yèn vú-yu̍k kì .
58006007	Thièn-thi sòng-sòng khi̍p-sû yí-súi , sâng-chhut chhiâng-chhoi , pûn kâng-chung ke ngìn tet-tó li-yit , chhiu sṳ̀n-su Song-ti ke su-fuk .
58006008	Chúng-he , liá thièn-thi na sâng-chhut net-è lâu chhi̍t-lì , hàn-yû má-ke yung nè ? Kì chhiu yû su chu-chú ke ngùi-hiám , chui-mî pûn fó sêu-thet .
58006009	Chhîn-oi ke phèn-yû â , sûi-yèn ngài-têu án-ngiòng kóng , chúng-he ngài-têu hàn-he siông-sin ngì-têu yû kha-hó ke hàng-vì , chiap-khiun tet-kiu .
58006010	Song-ti m̀-voi án mò kûng-tong ; Kì m̀-voi m̀ ki-tet ngì-têu só-cho ke kûng-chok lâu vi-tó Kì ke miàng só péu-hien ke oi-sîm , chhiu-he yit-chhṳ̍t pông-chhu khì-thâ ke sṳn-thù .
58006011	Ngài-têu chui-thai ke sîm-ngien chhiu-he : Ngì-têu mî-yit-ke ngìn voi ngie̍t-sîm to-tái , pûn ngì-têu só phan-mong ke yit-chhiet tet-tó sṳ̍t-hien .
58006012	M̀-hó lân-sṳ̂ , oi ho̍k ke-têu yung sin-sîm lâu nai-sîm lòi liâng-su Song-ti yin-hí ke ngìn .
58006013	Song-ti yin-hí Â-pak-lâ-hón ke sṳ̀ , Kì yû fat-ko sṳ . Yîn-vi mò pí Kì kha thai ke , Kì chhiu chṳ́ chhṳ-kâ ke miàng lòi fat-sṳ .
58006014	Kì kóng : " Ngài yit-thin oi thai-thai su-fuk pûn ngì ; Ngài yit-thin oi pûn ngì tô-chṳ́ tô-sûn . "
58006015	Â-pak-lâ-hón nai-sîm tén-heu , to mî chhiu tet-tó Song-ti só yin-hí ke .
58006016	Ngìn fat-sṳ ke sṳ̀-chiet , kì he chṳ́-tén pí chhṳ-kâ kha thai ke lòi fat-sṳ ; só-yî fat-sṳ sàng-cho yit-chúng ke tâm-pó , kiet-suk ngìn lâu ngìn chûng-kiên ke yit-chhiet fûn-chên .
58006017	Song-ti vi-tó oi tui ke-têu sṳ̀n-chiap Kì yin-hí ke ngìn , khiòng-thiau Kì ke kie-va̍k yún-yén m̀-voi kói-pien , chhiu chhai yin-hí táng-kô kâ-song fat-sṳ .
58006018	Song-ti ke yin-hí lâu fat-sṳ lûng-chúng he m̀-voi kói-pien ke , yîn-vi Song-ti m̀-voi kóng fâ-liâu . Só-yî , ngài liá-têu piang-tén ngi̍p-to Song-ti pó-fu chṳ̂-ha ke ngìn tet-tó tông-thai ke kú-li , oi khiú-he̍t piong chhai ngài-têu thèu-chhièn ke phan-mong .
58006019	Ngài-têu yû liá phan-mong , chhiu-chhiong sâng-miang ke màu , yu ôn-chhiòn yu vún-tong . Liá phan-mong thûng-ko thiên-táng sṳn-thien ke pu-liàm , ngi̍p-to tî-poi ke sṳn-só .
58006020	Vi-tó ngài-têu , Yâ-sû cho siên-fûng , yí-kîn hi ke-vi ; kì yí-kîn cheu Ma̍k-kî-sé-tet ke thí-chṳ sàng-cho yún-yén ke thai-chi-sṳ̂ .
58007001	Liá Ma̍k-kî-sé-tet he Sat-lâng-vòng , ya he Chṳ-kô Song-ti ke chi-sṳ̂ . Â-pak-lâ-hón chhṳ̀-sí chung vòng , tui chan-chhòng chón-lòi ke sṳ̀ , Ma̍k-kî-sé-tet hi ngiàng-chiap kì , yu vi kì chuk-fuk .
58007002	Â-pak-lâ-hón chiông chhṳ-kâ só tet-tó ke nâ sṳ̍p-fûn chṳ̂-yit pûn kì . Kî-pún-song , Ma̍k-kî-sé-tet cheu sṳ fân-yi̍t yi-sṳ he " Kûng-ngi ke Vòng " ; yu yîn-vi kì he Sat-lâng-vòng , kì ke miàng yû " Fò-phìn ke Vòng " ke yi-sṳ .
58007003	Koân-he Ma̍k-kî-sé-tet ke yà-ôi , chhu̍k-phú , ya-he kì ke chhut-se lâu ko-sṳ̂n , chhiòn-phu mò ki-liu̍k hó chhà ; kì he chhiong Song-ti ke Lai-é , yún-yén cho chi-sṳ̂ .
58007004	Ngì-têu sióng khon-é , liá-ke ngìn yû kí ví-thai ! Lièn chhu̍k-chóng Â-pak-lâ-hón ya chiông só-yû chan-li-phín ke sṳ̍p-fûn chṳ̂-yit sung pûn kì .
58007005	Ke-têu Li-vi ke chṳ́-sûn cho chi-sṳ̂ , he cheu fap-li̍t ke kûi-thin tui Yî-set-lie̍t-ngìn , chhiu-he kì-têu chhṳ-kâ ke thùng-pâu , sû sṳ̍p-fûn chṳ̂-yit , sûi-yèn liá-têu ngìn ya he Â-pak-lâ-hón ke chṳ́-sûn .
58007006	Ma̍k-kî-sé-tet m̀-he Li-vi ke chṳ́-sûn , chúng-he kì tui Â-pak-lâ-hón chiap-su sṳ̍p-fûn chṳ̂-yit , hàn vi tet-tó Song-ti yin-hí ke Â-pak-lâ-hón chuk-fuk .
58007007	Chuk-fuk ngìn ke pí liâng-su chuk-fuk ke ngìn kha-thai , liá he mò má-ke hó au ke .
58007008	Ke-têu sû sṳ̍p-fûn chṳ̂-yit ke chi-sṳ̂ , he voi sí ke ngìn ; chúng-he , ya sû sṳ̍p-fûn chṳ̂-yit ke Ma̍k-kî-sé-tet , cheu Sṳn-kîn ke ki-chai , kì he yit-chhṳ̍t sâng-hâ-hi ke .
58007009	Ngài-têu cho-tet kóng , Â-pak-lâ-hón na̍p sṳ̍p-fûn chṳ̂-yit ke sṳ̀ , Li-vi ya yû na̍p sṳ̍p-fûn chṳ̂-yit ; sûi-yèn Li-vi lâu kì ke chṳ́-sûn he sû sṳ̍p-fûn chṳ̂-yit ke .
58007010	Yîn-vi , Ma̍k-kî-sé-tet ngiàng-chiap Â-pak-lâ-hón ke sṳ̀ , Li-vi hàn-màng chhut-se ; ngài-têu cho-tet kóng , kì hàn chhai kì ke chú-siên Â-pak-lâ-hón ke sṳ̂n-thí tî-poi .
58007011	Yî-set-lie̍t-ngìn só liâng-su ke fap-li̍t he yung Li-vi-ngìn ke chi-sṳ̂ chṳ-thu cho kîn-kî ke . Cheu án-ngiòng lòi kóng , liá chṳ-thu ke háu-kó na-he vàn-chhiòn , ngióng-pân m̀ cheu Â-lùn ke thí-chṳ , fán-chón oi cheu Ma̍k-kî-sé-tet ke thí-chṳ nang-ngoi hîn-hí yit-ke chi-sṳ̂ nè ?
58007012	Ki-yèn chi-sṳ̂ chṳ-thu yû kói-pien , fap-li̍t ya sî-yeu kói-pien .
58007013	Ngài-têu liá-ha só-kóng ke , chhiu-he ngài-têu ke Chú ; kì he su̍k nang-ngoi yit kî-chhu̍k ; liá kî-chhu̍k chhiùng-lòi m̀-sṳt yû ngìn cho-ko chi-sṳ̂ , chhai chi-thàn chhièn sṳ-fung .
58007014	Ngài-têu ke Chú he su̍k Yù-thai kî-chhu̍k , liá he thai-kâ só tî ke ; Mô-sî kóng-tó chi-sṳ̂ ke sṳ̀-chiet , pin mò thì-hí liá-ke kî-chhu̍k .
58007015	Sṳ-chhìn ye̍t-lòi ye̍t mìn-hién , yîn-vi nang-ngoi yit-ke chhiong Ma̍k-kî-sé-tet ke chi-sṳ̂ yí-kîn chhut-hien .
58007016	Kì sàng-cho chi-sṳ̂ , pin m̀-he cheu ngìn ke fap-li̍t kûi-thin , he yîn-vi kì yû m̀-voi sêu-me̍t ke sâng-miang ke thai-nèn .
58007017	Yîn-vi Sṳn-kîn kóng : " Ngì oi cheu Ma̍k-kî-sé-tet ke thí-chṳ yún-yén cho chi-sṳ̂ . "
58007018	Án-ngiòng , yîn-vi khiu ke kûi-thin mò li̍t yu mò yung , chhiu fi-thet lé .
58007019	Mô-sî ke fap-li̍t mò fap-thu sṳ́ má-ke pien-cho vàn-chhiòn ; chúng-he liá-ha , ngài-têu yû yit-ke kha-hó ke phan-mong , thûng-ko liá-ke phan-mong , ngài-têu chhiu cho-tet chiap-khiun Song-ti .
58007020	Nang-ngoi , hàn-yû Song-ti ke fat-sṳ . Phe̍t ke chi-sṳ̂ fûng-li̍p ke sṳ̀ , mò liá-chúng ke fat-sṳ ;
58007021	chúng-he , Yâ-sû cho chi-sṳ̂ chhiu yû liá-chúng ke fat-sṳ ; Song-ti tui kì kóng : Chú yí-kîn fat-sṳ , chhie̍t-tui mò fán-fí : " Ngì oi yún-yén cho chi-sṳ̂ . "
58007022	Yîn-vi yû án thai ke fûn-phe̍t , Yâ-sû chhiu sàng-cho kha-hó ke yok ke pó-chṳn .
58007023	Hàn-yû yit-ke fûn-phe̍t : Siên-chhièn ke-têu cho chi-sṳ̂ ke chhin tô , yîn-vi kì-têu voi sí , mò fap-thu yit-chhṳ̍t cho-hâ-hi ;
58007024	chúng-he , yîn-vi Yâ-sû he yún-yén sâng ke , m̀-sṳ́ von-ngìn cho chi-sṳ̂ .
58007025	Só-yî , kì nèn yún-yén chṳ́n-kiu yit-chhiet thûng-ko kì lòi chhîn-khiun Song-ti ke ngìn ; yîn-vi kì yún-yén sâng-tén , vi kì-têu thoi-khiù .
58007026	Án-ngiòng , Yâ-sû chhiu-he ngài-têu só sî-yeu ke thai-chi-sṳ̂ . Kì he sṳn-kiet , mò ko-sṳt , mò-chhui ke ; kì he tui chhui-ngìn chûng fûn-phe̍t chhut-lòi ke ; kì ke thi-vi chhêu-ye̍t chû-thiên .
58007027	Kì lâu khì-thâ ke thai-chi-sṳ̂ mò khiung-yong , m̀-sṳ́ tak-ngit siên vi chhṳ-kâ ke chhui hien-chi , yèn-heu chang vi ngìn-mìn ke chhui hien-chi . Kì chṳ́-yû hien-ko yit-pái chi , chiông chhṳ-kâ hien-song , yit-pái chhiu yèn-mân .
58007028	Mô-sî ke fap-li̍t sat-li̍p ngìn cho thai-chi-sṳ̂ , kì-têu cho thai-chi-sṳ̂ hàn yû khiet-tiám ; chúng-he , chhai yû fap-li̍t yî-heu , Song-ti yung fat-sṳ lòi yin-hí , sat-li̍p Kì ke Lai-é cho thai-chi-sṳ̂ , sṳ́ kì vàn-chhiòn , chhṳ̍t-to yún-yén .
58008001	Ngài-têu só thó-lun ke chhung-tiám he : Ngài-têu yû chhiong án-ngiòng ke thai-chi-sṳ̂ ; kì chhô chhai thiên-táng chṳ-thai Khièn-nèn-chá ke pó-chho yu-phién .
58008002	Kì chhai chṳ-sṳn-só tâm-ngim thai-chi-sṳ̂ ; liá sṳn-só m̀-he ngìn ke sú hí ke , he Chú só hí chṳ̂n ke sṳn-chong-phùng .
58008003	Mî-yit-ke thai-chi-sṳ̂ lûng-chúng he vi-tó hien lî-vu̍t lâu chi-vu̍t lòi sat-li̍p ke ; só-yî , ngài-têu ke thai-chi-sṳ̂ ya yin-kôi yû-só fung-hien .
58008004	Na-he kì chhai thi-song , kì chhiu mò cho chi-sṳ̂ , yîn-vi yí-kîn yû cheu Yù-thai fap-li̍t lòi hien lî-vu̍t ke chi-sṳ̂ .
58008005	Liá-têu chi-sṳ̂ he cheu thiên-táng sṳn-só ke yong-sṳt lâu yáng-siong lòi sṳ-fung . Chhiong Mô-sî oi hí sṳn-chong-phùng ke sṳ̀ , Song-ti kín-ko kì , kóng : " Oi kiún-sṳ́m , chhiòn-phu oi cheu Ngài chhai sân-táng chṳ́-sṳ ngì ke yong-sṳt hi chho . "
58008006	Chúng-he , Yâ-sû liá-ha só tâm-ngim ke chi-sṳ̂ chṳt-vu chhêu-ye̍t kì-têu ke chhin tô , chhiu-chhiong kì chhai Song-ti lâu ngìn ke chûng-kiên cho chûng-pó ke yok he kha-hó ke , yîn-vi liá-ke yok he cheu ke kha-hó ke yin-hí lòi li̍p ke .
58008007	Thi-yit-ke yok na mò khiet-tiám , chhiu m̀-sṳ́ yû thi-ngi-ke yok .
58008008	Chúng-he Song-ti chit-phi Kì ke chṳ́-mìn ke sṳ̀ , kóng : Chú kóng : Ngit-è voi to , Ngài oi lâu Yî-set-lie̍t ke ngìn-mìn pin Yù-thai ke ngìn-mìn nang-ngoi li̍p sîn ke yok .
58008009	Liá yok m̀ chhiong thèu-pái Ngài lâu kì-têu ke chú-siên só-li̍p ke yok ; chhai ke-têu ngit-è Ngài khiên-tén kì-têu ke sú , tai-liâng kì-têu chhut Âi-khi̍p . Chúng-he kì-têu mò chûn-sú Ngài lâu kì-têu só-li̍p ke yok . Só-yî Chú kóng : Ngài ya mò-oi tap kì-têu .
58008010	Chú yu kóng : Chhai chiông-lòi ke-têu ngit-è , Ngài oi lâu Yî-set-lie̍t ngìn-mìn li̍p liá-chúng ke yok : Ngài oi chiông Ngài ke fap-li̍t piong-ngi̍p kì-têu ke thèu-nó , siá chhai kì-têu ke sîm-song . Ngài oi cho kì-têu ke Song-ti , kì-têu oi cho Ngài ke chṳ́-mìn .
58008011	Kì-têu m̀-voi chai kâu thùng-pâu , ya m̀-sṳ́ lâu chhṳ-kâ ke hiûng-thi kóng : " Oi ngin-sṳt Chú " ; yîn-vi tui chui-se ke to chui-thai ke , kì-têu lûng-chúng voi ngin-sṳt Ngài .
58008012	Ngài oi sa-miên kì-têu ke ko-fam , mò-oi chai ki-tet kì-têu ke chhui-ok .
58008013	Ki-yèn Song-ti thì-tó " sîn ke yok " , khó-kien Kì yí-kîn chiông thèu-yit-ke yok khon-cho khiu ke . Kín khiu kín ló ke , chhiu voi chhin kiak sêu-me̍t-thet .
58009001	Thèu-yit-ke yok , yû lî-pai ke li-kûi lâu ngìn chho ke lî-pai chhòng-só .
58009002	Só hí ke sṳn-chong-phùng , thèu-yit-chhèn ôn-to sṳn-só , tî-poi yû tên-thòi , chok-è , lâu kin-sṳ̀n ke piáng .
58009003	Thi-ngi-liâng pu-liàm heu , yû yit-chhèn sṳn-chong-phùng ôn-to chṳ-sṳn-só ,
58009004	tî-poi yû sêu-hiông yung ke kîm hiông-thàn lâu pâu-kîm ke yok-khui , khui-tú piong-tén chông mâ-nâ ke kîm kon-é , yu yû Â-lùn ke-kî fat-ko ngà ke koái-kun-é lâu siá-tén sṳ̍p-thiàu-kie ke lióng-te sa̍k-pán .
58009005	Yok-khui táng-kô yû kî-lu-pak , péu-sṳ Song-ti ke lìm-chhai ; kî-lu-pak ke yi̍t-kap châ-tén sa-chhui ke chho-vi . Koân-he liá-têu , liá-ha mò fap-thu siòng-se sot-mìn .
58009006	Liá-têu tûng-sî cheu án-ngiòng ôn-phài hó-se . Ke-têu chi-sṳ̂ chhiu tak-ngit ngi̍p sṳn-chong-phùng ke ngoi-chhèn hi kí-hàng lî-pai ke ngì-sṳt ;
58009007	chúng-he nui-chhèn ke-kiên , thai-chi-sṳ̂ chang cho-tet ngi̍p-hi , yit-ngièn ya chṳ́-yû yit-pái ; vi-tó chhṳ-kâ lâu ngìn-mìn vù-yi só fam ke ko-sṳt , kì tak-pái oi tai-tén hiet ngi̍p-hi hien-pûn Song-ti .
58009008	Sṳn-Lìn thûng-ko liá-têu ôn-phài lòi chṳ́-mìn , ngoi-chhèn ke sṳn-chong-phùng na hàn chhôi , theu-ngi̍p chṳ-sṳn-só ke lu chhiu màng khôi .
58009009	Ngoi-chhèn sṳn-chong-phùng he to liá-ha vì-chṳ́ ke yit-chúng yi-péu . Liá chhiu-he kóng , hien lî-vu̍t lâu chi-vu̍t pûn Song-ti m̀-voi sṳ́ kin-pai ke ngìn nui-sîm sàng-cho vàn-chhiòn ;
58009010	liá-têu he yû-koân yím-sṳ̍t lâu kok-yong ke kiet-chhiang ngì-sṳt thin-thin . Liá-chúng ngoi-péu ke li-kûi , to Song-ti kói-chṳn yit-chhiet ke sṳ̀ chhiu sṳt-háu lé .
58009011	Liá-ha , Kî-tuk yí-kîn lòi-to ; kì cho thai-chi-sṳ̂ , yí-kîn sṳ̍t-hien yit-chhiet ke hó-sṳ . Kì ngi̍p-hi ke sṳn-chong-phùng hàn-kha thai , hàn-kha vàn-chhiòn , m̀-he ngìn ke sú hí ke ; liá chhiu-he kóng , m̀-he su̍k liá su-chho ke sṳ-kie .
58009012	Kî-tuk chin-ngi̍p chṳ-sṳn-só , yit-pái chhiu la ; ke-sṳ̀ , kì pin mò yung sân-yòng lâu se-ngiù ke hiet cho chi-vu̍t , fán-chón yung kì chhṳ-kâ ke hiet , lòi pûn ngài-têu tet-tó yún-yén ke kiu-su̍k .
58009013	Chhai lî-ngì chûng , yung sân-yòng ke hiet , ngiù-kú ke hiet , lâu ngiù-mà ke fôi , fin chhai ke-têu mò chhiang-li ke ngìn sṳ̂n-song , na-he nèn chhîn-thet kì-têu ke lá-sap , pûn kì-têu tet-tó chhiang-li ,
58009014	án-ngiòng , Kî-tuk ke hiet só-nèn sṳ̀n-chhiu ke kám m̀-he hàn-kha tô mâ ? Thûng-ko ke yún-yén ke Lìn , Kî-tuk hien chhṳ-kâ cho mò khiet-tiám ke chi-vu̍t pûn Song-ti . Kì ke hiet voi kiet-chhiang ngài-têu ke liòng-sîm , chhù-thet ngài-têu fú-phai ke hàng-vì , pûn ngài-têu sṳ-fung yún-sên ke Song-ti .
58009015	Yîn-vi án-ngiòng , Kî-tuk sàng-cho liá sîn-yok ke chûng-pó , yung sí lòi su̍k ke-têu chhai thèu-yit-ke yok chṳ̂-ha só-fam ke chhui-ko , pûn Song-ti só fû-seu ke ngìn yû-hó liâng-su Kì só yin-hí yún-yén ke fuk-hi .
58009016	Vùi-ngièn , yit-thin oi chṳn-mìn li̍p vùi-ngièn ke ngìn yí-kîn sí-thet ;
58009017	yîn-vi , li̍p vùi-ngièn ke ngìn hàn sâng , vùi-ngièn chhiu mò-háu , kì yit sí , vùi-ngièn chhiu yû háu-li̍t .
58009018	Só-yî , lièn thèu-yit-ke yok ya he oi yung hiet lòi sat-li̍p chang yû-háu .
58009019	Tông-sṳ̀ , Mô-sî cheu fap-li̍t siên chiông só-yû ke kie-min chhòn-pûn ngìn-mìn , yèn-heu kì nâ se-ngiù lâu sân-yòng ke hiet , chhâm têu súi , yung chhṳ̂m-fùng-set ke yùng lâu ngiù-chhit-chhó lòi chiám , fin chhai Fap-li̍t-sû lâu só-yû ngìn-mìn ke sṳ̂n-song .
58009020	Kì kóng : " Liá he li̍p-yok ke hiet , he Song-ti lâu ngì-têu li̍p-yok ke ki-ho . "
58009021	Khiung-yong , Mô-sî ya yung hiet fin chhai sṳn-chong-phùng , pin lî-pai lâu lî-ngì só yung kok-yong ke hi-mén táng-kô .
58009022	Cheu fap-li̍t ke kûi-thin , chhâ-m̀-tô só-yû ke hi-mén chhiòn-phu he yung hiet lòi kiet-chhiang ke ; mò liù-hiet , chhiu mò sa-chhui .
58009023	Ki-yèn liá-têu cheu thiên-táng ke yong-sṳt só chho ke hi-mén , yit-thin oi yung án-ngiòng lòi kiet-chhiang ; thiên-táng ke ngièn-vu̍t chhiu hàn-kha oi yung kien-hó ke chi-vu̍t hi kiet-chhiang .
58009024	Kî-tuk pin mò ngi̍p-hi ngìn-sú só hí ke sṳn-só ; ke put-ko he chṳ̂n sṳn-só ke yáng-siong thin-thin . Kì he chin-to thiên-táng , chhiu-he chṳ̂n sṳn-só , liá-ha vi-tó ngài-têu ke yèn-ku khî chhai Song-ti ke mien-chhièn .
58009025	Yù-thai-ngìn ke thai-chi-sṳ̂ oi tak-ngièn tai-tén thèu-sâng ke hiet ngi̍p-hi chṳ-sṳn-só ; chúng-he , Kî-tuk m̀-sṳ́ hien chhṳ-kâ tô-tô pái .
58009026	Na m̀-he án-ngiòng , tui chhóng-chho sṳ-kie yî-lòi , kì chhiu oi ngiûn-su khú-nan tô-tô pái lô . Chúng-he liá-ha , Kî-tuk chhai ma̍t-sṳ hién-hien yit-pái , chiông chhṳ-kâ hien-cho chi-vu̍t , lòi chhù-thet chhui .
58009027	Cheu só chu-thin ke , sṳ-kiên-ngìn lûng-chúng yû yit-pái ke sí , sí-heu hàn-oi su Song-ti sṳ́m-phan .
58009028	Chhiong án-ngiòng , Kî-tuk ya hî-sên yit-pái , lòi tâm-tông chung-ngìn ke chhui . Chiông-lòi , kì hàn-oi hién-hien yit-pái , m̀-he vi-tó tui-fu chhui , he oi chṳ́n-kiu ke-têu pet-chhiet tén-heu kì ke ngìn .
58010001	Fap-li̍t pin m̀-he chiông-lòi ke-têu mî-hó sṳ-vu̍t ke chṳ̂n-siong , he ke-têu sṳ-vu̍t ke yáng-siong thin-thin . Khiung-yong ke chi-vu̍t tak-ngièn yit-chhṳ̍t hien-song , fap-li̍t yu ngióng-pân cho-tet thûng-ko liá-têu chi-vu̍t sṳ́ lòi-to Song-ti mien-chhièn ke ngìn sàng-cho vàn-chhiòn nè ?
58010002	Na-he yû khó-nèn , yit-chhiet ke hien-chi chó chhiu thìn-chṳ́ lô ! Yîn-vi ke-têu kin-pai Song-ti ke ngìn , ki-yèn chhui yí-kîn tet-tó kiet-chhiang , chhiu m̀-voi chai yû chhui ke kám-kok lé .
58010003	Sṳ-sṳ̍t-song , tak-ngièn ke hien-chi fán-chón sṳ́ ngìn sióng-hí chhṳ-kâ ke chhui ,
58010004	yîn-vi ngiù-kú lâu sân-yòng ke hiet mò fap-thu chhù-thet ngìn ke chhui .
58010005	Yîn-vi án-ngiòng , Kî-tuk lòi-to sṳ-kiên ke sṳ̀ , tui Song-ti kóng : Ngì mò-oi chi-vu̍t lâu kiûng-vu̍t ; Ngì yí-kîn vi ngài chún-phi sṳ̂n-thí .
58010006	Ngì ya mò kak-yi sêu-fa-chi lâu su̍k-chhui-chi .
58010007	Só-yî ngài kóng : Khon â , ngài lòi lé ! Song-ti â , ngài lòi he oi chûn-hàng Ngì ke chṳ́-yi , chhiu-chhiong Fap-li̍t-sû só ki-chai koân-he ngài ke sṳ .
58010008	Yit khôi-sṳ́ , kì kóng : " Ngì mò-oi , ya mò kak-yi chi-vu̍t lâu kiûng-vu̍t , sêu-fa-chi lâu su̍k-chhui-chi . " Sûi-yèn liá-têu chi-vu̍t he cheu fap-li̍t ke kûi-thin só-hien ke , kì hàn án-ngiòng kóng .
58010009	Chiap-tén , kì yu kóng : " Khon â , ngài lòi lé , he oi chûn-hàng Ngì ke chṳ́-yi . " Khó-kien , Song-ti chhí-sêu siên-chhièn yit-chhiet ke hien-chi , oi yung Kî-tuk ke hî-sên lòi thoi-von .
58010010	Cheu Song-ti liá-ke chṳ́-yi , Yâ-sû Kî-tuk hien chhṳ-kâ ke sṳ̂n-thí , yit-pái chhiu yèn-mân , pûn ngài-têu sṳn-fa lòi kûi Chú .
58010011	Mî-yit-ke Yù-thai ke chi-sṳ̂ tak-ngit khî-tén sṳ-fung Song-ti , sòng-sòng hien khiung-yong ke chi-vu̍t ; chúng-he liá-têu chi-vu̍t yún-yén mò fap-thu chhù-thet ngìn ke chhui .
58010012	Chúng-he , Kî-tuk hien su̍k-chhui-chi yit-pái , yún-yén chhiu yû-háu , yèn-heu chhô chhai Song-ti ke yu-phién ,
58010013	tén-heu Song-ti pûn kì ke thi̍t-ngìn hòng-fu̍k chhai kì ke kiok-hâ .
58010014	Yîn-vi kì hien-chi yit-pái , ke-têu sṳn-fa kûi Chú ke ngìn chhiu yún-yén vàn-chhiòn .
58010015	Sṳn-Lìn ya tui ngài-têu cho-chṳn ; Kì siên kóng :
58010016	Chú án-ngiòng kóng : Chhai chiông-lòi ke-têu ngit-è , Ngài oi lâu kì-têu li̍p liá-chúng ke yok : Ngài oi chiông Ngài ke fap-li̍t piong-ngi̍p kì-têu ke sîm , siá chhai kì-têu ke thèu-nó .
58010017	Yèn-heu , Kì kóng : " Ngài mò-oi chai ki-tet kì-têu ke chhui-ok lâu ko-fam . "
58010018	Ki-yèn liá-têu chhui tet-tó sa-miên , chhiu mò sî-yeu chai yû su̍k-chhui-chi lé .
58010019	Só-yî , hiûng-thi chí-moi â , thûng-ko Yâ-sû liù-hiet to sí , ngài-têu chhiu cho-tet ôn-sîm ngi̍p-hi chṳ-sṳn-só .
58010020	Yâ-sû yí-kîn vi ngài-têu khôi yit-thiàu yu sîn yu sâng ke lu ; liá-thiàu lu theu-ko pu-liàm , chhiu-he thûng-ko kì ke sṳ̂n-thí .
58010021	Ki-yèn ngài-têu yû yit-ke thai-chi-sṳ̂ chóng-kón Song-ti ke kâ-thìn ,
58010022	án-ngiòng , ngài-têu yin-kôi yung sṳ̀n-sṳ̍t ke sîm , kiên-thin ke sin-sîm , yung yí-kîn kiet-chhiang , mò sià-ok ke liòng-sîm , lâu chhiang-súi sé-ko ke sṳ̂n-thí , lòi chhîn-khiun Song-ti .
58010023	Ngài-têu oi kiên-thin chhṳ̀-sú ngài-têu só ko-pha̍k ke phan-mong , yîn-vi yin-hí ngài-têu ke Song-ti he sin-sṳ̍t ke .
58010024	Ngài-têu oi pí-chhṳ́ koân-sîm , kit-fat oi-sîm , miên-li hàng-san .
58010025	Yû-têu ngìn piong-thet chhâm-kâ chhi-fi ke si̍p-koan ; m̀-hó ho̍k kì-têu , fán-chón oi fu-siông khien-miên . Ngì-têu ki-yèn tî Chú ke ngit-è voi to lé , hàn-kha oi án-ngiòng .
58010026	Yîn-vi ngài-têu ngin-sṳt chṳ̂n-lî yî-heu , na-he hàn ku-yi fam-chhui , chhiu m̀-voi chai yû su̍k-chhui ke chi-vu̍t lé ;
58010027	chṳ́-yû kiâng-kiâng lu̍k-lu̍k tén-heu sṳ́m-phan lâu ke oi sêu-me̍t tui-thi̍t Song-ti ke ngìn ke lie̍t-fó !
58010028	Vì-fam Mô-sî fap-li̍t ke , yû lióng-sâm-ke ngìn cho-chṳn , chhiu yit-thin oi chhú sí-hìn , tet m̀-tó lìn-mén .
58010029	Án-ngiòng , chien-tha̍p Song-ti ke Lai-é , khon-khiâng Song-ti li̍p-yok ke hiet — chhiu-he kiet-chhiang kì ke chhui ke hiet , yu vú-yu̍k su ên-tién ke Lìn , liá-chúng ngìn voi ngióng-pân nè ? Sióng khon-é , kì kám m̀-he voi su-tó hàn-kha chhûng ke hìn-fa̍t mâ ?
58010030	Ngài-têu tî he má-ngìn kóng : " Sṳ̂n-yên chhai Ngài , Ngài yit-thin oi po-yin " ; yu kóng : " Chú oi sṳ́m-phan Kì ke chṳ́-mìn . "
58010031	Lo̍k chhai yún-sên Song-ti ke sú-chûng he ngióng-pân tet-ngìn-kiâng â !
58010032	Oi ki-tet vông-sṳ̀ ke ngit-è . Song-ti kông-cheu ngì-têu yî-heu , sûi-yèn tù-tó chhin-tô thung-khú , chúng-he ngì-têu chhai fún-teu-chûng pin mò sṳt-phai .
58010033	Yû-sṳ̀ , ngì-têu sṳt tông-chung pûn-ngìn vú-yu̍k lâu khú-thu̍k ; yû-sṳ̀ , ya sṳt thùng ke-têu tù-tó liá-têu khú-nan ke ngìn khî khiung-ha .
58010034	Ngì-têu fûn-tâm chhô-kâm ke ngìn ke khú-nan . Chhòi-sán pûn-ngìn chhióng-chéu , ngì-têu ya fôn-hí ngiûn-su ; yîn-vi ngì-têu tî , ngì-têu yû hàn-kha hó yu chhòng-chhùn ke sán-ngia̍p .
58010035	Só-yî , ngì-têu ke yúng-hi m̀-hó mò-thet-hi ; liá yúng-hi voi tai pûn ngì-têu khi̍t-thai ke chióng-sóng .
58010036	Vi-tó sṳ̍t-hàng Song-ti ke chṳ́-yi pin liâng-su Kì ke yin-hí , ngì-têu thin-chho̍k oi ngiûn-nai .
58010037	Yîn-vi Sṳn-kîn kóng : Kâ yit-ha-é , ke oi lòi ke chhiu voi to , m̀-voi yèn-chhàn .
58010038	Su̍k Ngài ke ngi-ngìn voi yîn-vi sin tet-tó sâng-miang . Chúng-he , kì na thui-heu , Ngài chhiu m̀ fôn-hí kì .
58010039	Hó-tet ngài-têu m̀-he thui-heu chṳ-to me̍t-mòng ke ngìn ; ngài-têu he yû sin-sîm lòi tet-kiu ke ngìn .
58011001	Sin-sîm chhiu-he tui só phan-mong ke sṳ yû pá-ak , tui khon-m̀-tó ke sṳ nèn khok-thin .
58011002	Kú-sṳ̀-thoi ke ngìn tet-tó Song-ti ke pô-chióng , chhiu-he yîn-vi kì-têu yû sin-sîm .
58011003	Yîn-vi sin-sîm , ngài-têu tî yí-chhiu he thûng-ko Song-ti ke fa chho-sṳ̀n ke ; án-ngiòng , khon tet-tó ke he tui khon-m̀-tó ke chho-chhut-lòi ke .
58011004	Yîn-vi sin-sîm , Â-pak hien pí Kâi-yún kha hó ke chi-vu̍t pûn Song-ti . Yîn-vi kì ke sin-sîm , Song-ti pô-chióng kì , chhṳ̂n kì cho ngi-ngìn , yîn-vi Song-ti fôn-hí chiap-na̍p kì ke lî-vu̍t . Kì sûi-yèn sí-thet , hàn-he thûng-ko liá-ke sin-sîm kóng-fa .
58011005	Yîn-vi sin-sîm , Yî-nok m̀-sṳ́ kîn-li̍t sí . Kì su-chiap to Song-ti ke-vi hi ; mò ngìn chhìm tet-tó kì , yîn-vi Song-ti chiông kì chiap-chéu . Sṳn-kîn kóng , kì su-chiap yî-chhièn , yí-kîn tet-tó Song-ti ke fôn-hí .
58011006	Ngìn mò sin-sîm , chhiu m̀-voi tet-tó Song-ti ke fôn-hí . To Song-ti mien-chhièn lòi ke ngìn , yit-thin oi sin Song-ti ke chhùn-chhai , hàn-oi sin Kì voi po-sóng chhìm-khiù Kì ke ngìn .
58011007	Yîn-vi sin-sîm , Nò-â chhai hàn-màng khon-tó ke sṳ-chhìn song , thâng Song-ti ke kín-ko , chhùn kin-vi ke sîm , chho yit-chak thai-sòn , lòi kiu kì lâu kì chhiòn-kâ . Tui án-ngiòng , kì thin ke sṳ-thoi ke chhui , chhṳ-kâ ya tui Song-ti liâng-su yîn sin só tet ke ngi .
58011008	Yîn-vi sin-sîm , Â-pak-lâ-hón sun-fu̍k Song-ti ke fû-seu , hi Song-ti yin-hí oi su pûn kì ke só-chhai . Kì lì-khôi pún-koet ke sṳ̀ , pin m̀-tî oi hi nai-vi .
58011009	Thûng-ko sin-sîm , kì he̍t chhai Song-ti só yin-hí ke só-chhai , yi-hiông cho lî-hak ; kì lâu liâng-su Song-ti khiung-yong yin-hí ke Yî-sat lâu Ngâ-kok khiung-ha he̍t chhai chong-phùng-tú .
58011010	Yîn-vi Â-pak-lâ-hón phan-mong ke-chho kîn-kî yún-yén khî-chhai ke sàng , chhiu-he Song-ti só sat-kie , só kien-chho ke sàng .
58011011	Yîn-vi sin-sîm , sûi-yèn Â-pak-lâ-hón yí-kîn ló lé , Sâ-lâ sên-yuk ke ngièn-lìn ya yí-kîn ko-thet , kì hàn nèn cho â-pâ , yîn-vi kì siông-sin Song-ti voi tui Kì ke yin-hí sú sin-yung .
58011012	Sûi-yèn Â-pak-lâ-hón chhîn-chhiong yí-kîn sí-thet , chúng-he , tui kì yit-ke ngìn hàn chhòn-hâ chhiong thiên-táng ke sên-é án tô , chhiong hói-sùn ke sâ-é son m̀-chhin ke chṳ́-sûn lòi !
58011013	Liá-têu ngìn he to sí hàn-yû sin-sîm ke ngìn . Kì-têu pin mò liâng-su-tó Song-ti só yin-hí ke ; chúng-he , kì-têu tui yén-yén khon-tó , fôn-hí tén-heu . Kì-têu sṳ̀n-ngin chhṳ-kâ chhai sṳ-kiên he ngoi-hiông-ngìn lâu liù-long ke lî-hak .
58011014	Kóng liá-chúng fa ke ngìn , mìn-mìn péu-sṳ kì-têu he vi chhṳ-kâ chhìm yit-ke kâ-hiông .
58011015	Kì-têu pin mò fài-ngiam só lì-khôi ke thi-fông , na m̀-he án-ngiòng , kì-têu hàn-yû to-chón-hi ke kî-fi .
58011016	Tiên-to , kì-têu hiûn-mu yit-ke kha chiâng ke kâ-hiông , chhiu-he chhai thiên-táng ke ; só-yî , Song-ti mò yîn-vi chhṳ̂n-cho kì-têu ke Song-ti kám-kok kien-seu , yîn-vi Kì yí-kîn vi kì-têu chún-phi yit-chho sàng .
58011017	Yîn-vi sin-sîm , Â-pak-lâ-hón chhai Song-ti kháu-ngiam kì ke sṳ̀ , chiông Yî-sat hien-cho chi-vu̍t . Â-pak-lâ-hón he liâng-su yin-hí ke ngìn , chúng-he kì hàn-he kâm-ngien chiông kì ke tân-tên-chṳ́ hien-cho chi-vu̍t .
58011018	Song-ti sṳt tui kì kóng : " Ngì oi tui Yî-sat tet-tó Ngài só yin-hí ke chṳ́-sûn . "
58011019	Kì ngin-vì Song-ti nèn sṳ́ ngìn tui sí fu̍k-fa̍t . Sṳ-sṳ̍t-song , ya cho-tet kóng , Â-pak-lâ-hón he chiông Yî-sat tui sí chiap to-chón-lòi .
58011020	Yîn-vi sin-sîm , Yî-sat vi-tó chiông-lòi ke sṳ-chhìn chuk-fuk Ngâ-kok lâu Yî-so .
58011021	Yîn-vi sin-sîm , Ngâ-kok lìm-chûng ke sṳ̀ , vi Yok-sit lióng-ke lai-é chuk-fuk ; kì khú-tén koái-kun-é kin-pai Song-ti .
58011022	Yîn-vi sin-sîm , Yok-sit lìm-chûng ke sṳ̀ , thì-hí Yî-set-lie̍t-chhu̍k chiông-lòi oi chhut Âi-khi̍p ke sṳ , pin fûn-fu oi ngióng-pân chhú-lî kì ke vì-thí .
58011023	Yîn-vi sin-sîm , Mô-sî chhut-se heu , kì ke yà-ôi khon-tó ô-nga-é chhin chiâng , chhiu chiông kì khong sâm-ke ngie̍t , pin m̀ kiâng vòng ke min-lin .
58011024	Yîn-vi sin-sîm , Mô-sî sṳ̀n-ngìn yî-heu , m̀-hén ngìn chhṳ̂n kì cho Âi-khi̍p kûng-chú ke lai-é .
58011025	Kì kâm-ngien thùng Song-ti ke chṳ́-mìn khiung-ha su-khú , mò-oi chhai chhui-ok chûng chhiam-sṳ̀ hióng-lo̍k .
58011026	Chhai kì khon-lòi , vi-tó su-kâu-chá pûn-ngìn vú-yu̍k , pí Âi-khi̍p só-yû ke chhòi-pó hàn-kha pó-kui , yîn-vi kì khon-chhung chiông-lòi ke chióng-sóng .
58011027	Yîn-vi sin-sîm , Mô-sî lì-khôi Âi-khi̍p , m̀ kiâng Âi-khi̍p-vòng fat-khién ; kì kiên-chhṳ̀ to-tái , yit-chhṳ̍t hiong-chhièn , chhiu-chhiong khon-tó muk-chû só khon-m̀-tó ke Song-ti .
58011028	Yîn-vi sin-sîm , kì sat-li̍p Phàn-ko-chiet , pin fûn-fu chiông hiet fin chhai mùn táng-kô , miên-tet chṳp-hàng fí-me̍t ke thiên-sṳ́ sat-hoi Yî-set-lie̍t-ngìn ke chóng-chṳ́ .
58011029	Yîn-vi sin-sîm , Yî-set-lie̍t-ngìn hàng-ko Fùng-hói , chhiong hàng châu-thi ; Âi-khi̍p-ngìn ya sióng-oi thèn-tén ko , chhiu pûn súi chim-sí .
58011030	Yîn-vi sin-sîm , Yî-set-lie̍t-ngìn tîn-tén Yâ-li-kô-sàng hàng chhit-ngit , yèn-heu sàng-chhiòng chhiu vang-thet .
58011031	Yîn-vi sin-sîm , kî-ńg Lâ-ha̍p m̀-sṳ́ thùng ke-têu m̀ fu̍k-chhiùng Song-ti ke ngìn khiung-ha me̍t-mòng , yîn-vi kì hó khoán-thai ke-têu tham-é .
58011032	Ngài kám hàn sî-yeu kóng-hâ-hi ? Ngài mò án-tô sṳ̀-kiên hó kóng-hí Kî-thien , Pâ-lâ , Chhâm-sûn , Yâ-fut-thâ , Thai-ví , Sat-mû-ngí , lâu chung siên-tî ke sṳ .
58011033	Thûng-ko sin-sîm , kì-têu chṳ-fu̍k lie̍t-koet , chṳp-hàng chṳn-ngi , liâng-su Song-ti ke yin-hí ; kì-têu set-tén sṳ̂-é ke choi ,
58011034	me̍t-thet lie̍t-fó ke vî-li̍t , sám-khôi tô-kiam ke sat-hoi ; kì-têu tui ngiôn-ngio̍k pien-cho kông-khiòng , chhai chan-chhòng-chûng chhin yúng-kám , tá-thui thi̍t-ngìn ke kiûn-chhui .
58011035	Yû-têu fu-ńg chiông ke-têu tui sí fu̍k-fa̍t ke chhîn-ngìn chiap to-chón-lòi . Chúng-he , yû-têu ngìn khî-chhie̍t pûn-ngìn sṳt-fong , kâm-ngien sí chhai ok-thu̍k ke hìn-fa̍t chṳ̂-ha , vi-tó oi tet-tó kha chiâng fu̍k-fa̍t ke sâng-miang .
58011036	Yu yû-ngìn ngiûn-su met-sa lâu piên-tá , sṳm-chṳ pûn-ngìn khún hí-lòi , koân chhai kâm-ngiu̍k tú .
58011037	Hàn yû-ngìn pûn sa̍k-thèu te̍p-sí , pûn ki-é ki-thôn , pûn tô-kiam chhṳ̀-sí . Ya yû-ngìn phî-tén mièn-yòng ya-he sân-yòng ke phì sám-lòi sám-hi , ngiûn-su khiùng-khú , pet-hoi , lâu khú-thu̍k .
58011038	Liá sṳ-kiên khâm-m̀-tet yû liá-têu ngìn ! Kì-têu chhiong nan-mìn án-ngiòng , chhai khóng-yâ lâu sân-liâng-kiên liù-long , he̍t chhai sân-thung lâu thi-lùng nui-tú .
58011039	Liá-têu ngìn , yîn-vi sin-sîm , lûng-chúng yû tet-tó Song-ti ke pô-chióng ; chúng-he kì-têu pin mò liâng-su-tó Song-ti só yin-hí ke .
58011040	Yîn-vi Song-ti vi-tó ngài-têu yû hàn-kha hó ke ôn-phài ; Kì ke chṳ́-yi chhiu-he : Kì-têu oi thùng ngài-têu khiung-ha chang nèn tha̍t-to vàn-chhiòn .
58012001	Ki-yèn ngài-têu yû án-tô kien-chṳn-ngìn , chhiong yùn vì-tén ngài-têu , chhiu yin-kôi piong-thet kok-chúng ke chhûng-tâm lâu chhàn-tén ngài-têu ke chhui , ngiûn-nai to-tái lòi chéu pài chhai ngài-têu thèu-chhièn ke lu-chhàng .
58012002	Ngài-têu oi chu-muk khon Yâ-sû , yîn-vi kì he ngài-têu sin-sîm ke khôi-chhóng-chá lâu vàn-sṳ̀n-chá . Vi-tó pài chhai kì thèu-chhièn ke hí-lo̍k , kì khon-khiâng vú-yu̍k , ngiûn-su sṳ̍p-sṳ-ka ke thung-khú ; liá-ha , kì chhô chhai Song-ti pó-chho ke yu-phién .
58012003	Ngì-têu oi hó-hó sióng khon-é , kì he ngióng-pân ngiûn-su chhui-ngìn ke yen-hen ; án-ngiòng , ngì-têu chang m̀-voi lâng-sîm sṳt-chṳ .
58012004	Ngì-têu thùng chhui-ok chan-teu , hàn-màng piang-to sâng-sí ke koân-thèu .
58012005	Song-ti ngióng-pân khien-miên ngì-têu , chhiong khien chṳ́-ńg yit-yong , kám-kóng ngì-têu m̀ ki-tet lé he-mò ? Kì kóng : Ngài ke lai-é â , m̀-hó khon-khiâng Chú ke kón-kau , pûn Kì chit-phi ke sṳ̀-chiet , m̀-hó sṳt-chṳ ;
58012006	yîn-vi Chú kón-kau Kì só-siak ke ngìn , piên-tá mî-yit-ke Kì só ngin ke chṳ́-ńg .
58012007	Ngì-têu oi ngiûn-su khú-nan chhiong he â-pâ ke kón-kau , yîn-vi liá he péu-sṳ Song-ti tui-thai ngì-têu chhiong chṳ́-ńg yit-yong . Kám yû m̀-sṳ́ su kiâ-pâ kón-kau ke chṳ́-ńg mâ ?
58012008	Ngì-têu na mò chhiong khì-thâ ke chṳ́-ńg án-ngiòng su kón-kau , ngì-têu chhiu m̀-he chṳ́-ńg , he sṳ̂-sên-chṳ́ .
58012009	Ngiuk-sṳ̂n ke â-pâ sṳt kón-kau ngài-têu , ngài-têu hàn-he chûn-kin kì-têu . Án-ngiòng , tui lìn-sin ke Â-pâ , ngài-têu kám m̀-he hàn-kha oi sun-fu̍k Kì , chang voi tet-tó sâng-miang mâ ?
58012010	Ngiuk-sṳ̂n ke â-pâ cheu chhṳ-kâ khon-cho chho̍k ke , chhiam-sṳ̀ kón-kau ngài-têu ; chúng-he , Song-ti ke kón-kau he vi-tó ngài-têu ke li-yit , oi pûn ngài-têu yû-fun Kì ke sṳn-kiet .
58012011	Ngìn su kón-kau ke sṳ̀ , yit-thin voi sông-sîm , m̀ sóng-khoai ; chúng-he heu-lòi , ke-têu tui kón-kau lòi su chhâu-lien ke ngìn chhiu voi kiet phìn-ôn ke kó-chṳ́ , ko chṳn-chhṳ̍t ke sên-fa̍t .
58012012	Só-yî , ngì-têu sú-ngiôn kiok-lài ke , oi chap-chen hí-lòi !
58012013	Oi yit-chhṳ̍t hàng chhai pit-chhṳ̍t ke lu-song , sṳ́ khiò-thet ke kiok chang m̀-voi thot-vón , fán-chón voi tet-tó yî-chhṳ .
58012014	Ngì-têu oi chhin-li̍t lâu chung-ngìn fò-hó , ya oi chûi-khiù sṳn-kiet ; mò sṳn-kiet , mò yit-ke ngìn nèn kien-tó Chú .
58012015	Oi kiún-sṳ́m ! Miên-tet yû-ngìn sṳt-thet Song-ti ke ên-tién ; miên-tet yû-ngìn chhiong yû thu̍k ke kîn thai hí-lòi , hoi-tó chhin-tô ngìn , sṳ́ kì-têu pien-cho vû-ve ;
58012016	miên-tet yû-ngìn fam yìm-lon , ya-he chhiong Yî-so án khon-chhung sṳ-siu̍k , vi-tó yit-vón sṳ̍t-vu̍t lièn chóng-chṳ́ ke miàng-fun ya nâ-lòi mai-thet .
58012017	Ngì-têu tî , heu-lòi kì sióng-oi tet-tó â-pâ ke chuk-fuk , chúng-he su khî-chhie̍t ; kì sûi-yèn liù muk-chṳp , pet-chhiet khién-khiù , hàn-he chhìm m̀-tó ván-fì ke phan-fap .
58012018	Ngì-têu m̀-he chhiong ke-têu Yî-set-lie̍t-ngìn án-ngiòng , lòi-to ke miâ-tet-tó ke Sî-nai-sân ; chhai ke-vi yû fó-yam , vû-yùn , het-am , phau-fûng ,
58012019	phùn yòng-kok ke sâng , lâu kóng-fa ke sâng . Ngìn-mìn thâng-tó liá-ke fa , chhiu yêu-khiù m̀-hó chai tui kì-têu kóng-fa ;
58012020	yîn-vi kì-têu tông m̀-hí ke min-lin , kóng : " Miâ liá sân ke , chhiu-son he thèu-sâng ya oi yung sa̍k-thèu te̍p-sí . "
58012021	Só khon-tó ke fî-sòng tet-ngìn-kiâng , lièn Mô-sî ya kóng : " Ngài kiâng-to pi̍t-pi̍t-chhat ! "
58012022	Chúng-he , ngì-têu he lòi-to Siak-ôn-sân ; liá he yún-sên Song-ti ke sàng , he thiên-táng ke Yâ-lu-sat-lâng , yû chhiên-chhiên van-van ke thiên-sṳ́ .
58012023	Ngì-têu he lòi-to Song-ti chung chóng-chṳ́ fôn-hí chhi-fi ke chhòng-só ; liá-têu chóng-chṳ́ ke miàng yí-kîn ki chhai thiên-táng . Ngì-têu he lòi-to sṳ́m-phan van-mìn ke Song-ti mien-chhièn , he lòi-to sàng-cho vàn-chhiòn ke ngi-ngìn ke lìn-fùn ke só-chhai .
58012024	Ngì-têu he lòi-to sîn-yok ke chûng-pó Yâ-sû mien-chhièn , he lòi-to fin-hiet ke só-chhai ; liá-ke hiet yàng-ko Â-pak ke hiet só péu-hien ke .
58012025	Só-yî , ngì-têu oi kiún-sṳ́m , m̀-hó khî-chhie̍t ke hiong ngì-têu kóng-fa ke . Ke-têu khî-chhie̍t ke chhai thi-song chiông sṳ̀n-sṳn ke chṳ̂n-tho chhòn pûn kì-têu ke yit-vi , tû mò fap-thu thot-chhui ; na-he ngài-têu khî-chhie̍t ke tui thiên-táng hiong ngài-têu kóng-fa ke , ngài-têu chhiu hàn-kha mò khó-nèn thot-chhui ô !
58012026	Ke-sṳ̀ , Kì ke sâng yèu-thung thi , chúng-he liá-ha , Kì yin-hí kóng : " Hàn-yû yit-pái , Ngài m̀ tân-chhiang oi yèu-thung thi , lièn thiên ya oi yèu-thung . "
58012027	" Hàn-yû yit-pái " liá-ki fa mìn-hién péu-sṳ su-chho chṳ̂ vu̍t voi su yèu-thung to sái-chéu , pûn ke-têu m̀-voi yèu-thung ke liù-hâ-lòi .
58012028	Án-ngiòng , ki-yèn ngài-têu sṳ̀n-su ke m̀-voi yèu-thung ke koet , ngài-têu chhiu yin-kôi kám-ên . Ngài-têu oi cheu Song-ti só fôn-hí ke , yung khièn-sṳ̀n kin-vi ke sîm lòi sṳ-fung Kì ,
58012029	yîn-vi ngài-têu ke Song-ti he lie̍t-fó .
58013001	Ngì-têu oi yit-chhṳ̍t chhiong hiûng-thi chí-moi án-ngiòng siông-siak .
58013002	M̀-hó m̀ ki-tet chiap-thai ngoi-hiông-ngìn hi ngì-têu vuk-hâ . Sṳt yû-ngìn án-ngiòng hàng , vù-yi-chûng sa chiap-thai-tó thiên-sṳ́ .
58013003	Oi koân-sîm ke-têu chhô-kâm ke ngìn , chhiong-he ngì-têu ya thùng kì-têu khiung-ha chhô-kâm . Oi koân-sîm ke-têu chhai fam-nan chûng ke ngìn , chhiu-chhiong ngì-têu ya chhai fam-nan chûng yit-yong .
58013004	Mî-yit-ke ngìn lûng-chúng oi chûn-chhung fûn-yîn ; fû-chhî oi pí-chhṳ́ chûng-sṳ̍t . Song-ti voi sṳ́m-phan ke-têu fong-thong lâu yìm-lon ke ngìn .
58013005	Ngì-têu ke ngìn-sên m̀-hó chúng-he sióng-oi chhon-chhièn ; oi mân-chiuk chhṳ-kâ só yû ke . Yîn-vi Song-ti sṳt kóng : " Ngài chhie̍t-tui m̀-voi lì-khôi ngì , yún-yén m̀-voi fit-thet ngì . "
58013006	Só-yî , ngài-têu cho-tet thai-tám kóng : Chú he ngài ke pông-chhu , ngài m̀-sṳ́ kiâng ; ngìn nèn tui ngài ngióng-pân nò ?
58013007	Ngì-têu oi ki-ngiam thèu-pái tai-liâng ngì-têu , chhòn Song-ti ke chṳ̂n-tho pûn ngì-têu ke ngìn . Hó-hó sióng khon-é , kì-têu he ngióng-pân sên-fa̍t , ngióng-pân sí ; ngì-têu oi háu-fap kì-têu ke sin-sîm .
58013008	Yâ-sû Kî-tuk chhô-pû-ngit , kîm-pû-ngit , chhṳ̍t-to yún-yén , ya m̀-voi kói-pien .
58013009	M̀-hó pûn kok-yong khì-koai ke ho̍k-sot chiông ngì-têu tai chéu-chán-hi . Ngì-têu ke sîm oi yí-kho Song-ti ke ên-tién lòi tet-tó kiên-ku , m̀-hó yí-kho sṳ̍t-vu̍t ke li-kûi ; cheu ke-têu li-kûi hi-hàng ke ngìn pin mò tet-tó má-ke hó-chhu .
58013010	Chhai sṳn-chong-phùng tî-poi sṳ-fung ke Yù-thai chi-sṳ̂ , mò khièn hó sṳ̍t ngài-têu chi-thàn-táng ke chi-vu̍t .
58013011	Yù-thai ke thai-chi-sṳ̂ chiông thèu-sâng ke hiet tai-ngi̍p chṳ-sṳn-só , hien-cho su̍k-chhui-chi ; chúng-he ke-têu thèu-sâng ke sṳ̂n-thí he chhai yàng-ngoi sêu .
58013012	Só-yî , vi-tó oi yung chhṳ-kâ ke hiet lòi kiet-chhiang ngìn ke chhui , Yâ-sû chhiu su-khú , sí chhai sàng-ngoi .
58013013	Án-ngiòng , ngài-têu lòi-hi yàng-ngoi chhiu-khiun kì , fûn-tâm kì só-su ke vú-yu̍k .
58013014	Yîn-vi chhai sṳ-kiên , ngài-têu mò yún-yén chhùn-chhai ke sàng ; ngài-têu só chûi-khiù ke he chiông-lòi ke sàng .
58013015	Só-yî , ngài-têu yin-kôi thûng-ko Yâ-sû , sòng-sòng yung siung-chan cho chi-vu̍t lòi hien pûn Song-ti , chhiu-he yung ngài-têu ke choi ko-pha̍k Kì ke miàng .
58013016	Chúng-he , ya m̀-hó m̀ ki-tet hàng-san lâu pí-chhṳ́ fûn-hióng , yîn-vi liá-chúng ke chi-vu̍t he Song-ti só fôn-hí ke .
58013017	Oi fu̍k-chhiùng ngì-têu ke liâng-chhiu , thâng kì-têu ke chṳ́-thô . Kì-têu yit-chhṳ̍t khon-ku ngì-têu ke lìn-fùn , yîn-vi kì-têu oi tui Song-ti fu-chit , chhiong oi kâu-chong yit-yong . Ngì-têu thâng-chhiùng kì-têu , kì-têu chhiu voi cho-to chhin fôn-hí ; na mò , kì-têu voi lâng-sîm théu thai-hi , liá tui ngì-têu yû má-ke li-yit nè ?
58013018	Chhiáng ngì-têu ki-siu̍k thoi ngài-têu khì-tó . Ngài-têu chhṳ-sin liòng-sîm chhîn-pha̍k , lo̍k-yi sùi-sṳ̀ sùi-thi hàng chṳn-lu .
58013019	Ngài thi̍t-phe̍t oi chhiáng ngì-têu thoi ngài khì-tó , pûn ngài chhin-kiak to-chón ngì-têu ke-vi hi .
58013020	Song-ti yí-kîn sṳ́ ngài-têu ke Chú Yâ-sû tui sí fu̍k-fa̍t . Kì thûng-ko Yâ-sû só liù ke hiet yin-chṳn liáu yún-yén ke yok , sṳ́ kì sàng-cho chung yòng-khiùn ke Thai-mu̍k-chá . Ngien su phìn-ôn ke Song-ti sṳ̀n-chhiòn ngì-têu , pûn ngì-têu hàng tak-yong ke hó-sṳ , lòi chûn-hàng Kì ke chṳ́-yi ! Ngien Kì thûng-ko Yâ-sû Kî-tuk chhai ngài-têu sṳ̂n-song sṳ̀n-chhiu Kì só fôn-hí ke sṳ ! Ngien yùng-yeu kûi-pûn Kî-tuk , chhṳ̍t-to yún-yún yén-yén ! Â-mén .
58013021	
58013022	Hiûng-thi chí-moi â , ngài khiù ngì-têu nai-sîm thâng ngài ke khien-miên ; yîn-vi ngài siá pûn ngì-têu ke sin-é , pin m̀-he chhin chhòng .
58013023	Ngài po ngì-têu tî , ngài-têu ke hiûng-thi Thì-mô-thai yí-kîn tet-tó sṳt-fong lé . Kì na-he kha chó lòi , ngài voi thùng kì khiung-ha hi khon ngì-têu .
58013024	Chhiáng thoi ngài-têu tui ngì-têu só-yû ke liâng-chhiu lâu chung sṳn-thù chhiáng-ôn . Tui Yi-thai-li lòi ke ngìn chhiòn-phu ya tui ngì-têu chhiáng-ôn .
58013025	Ngien Song-ti su ên-tién pûn ngì-têu thai-kâ !
59001001	Ngài he Ngâ-kok , Song-ti lâu Chú Yâ-sû Kî-tuk ke phu̍k-ngìn ; ngài hiong fûn-san chhai chhiòn sṳ-kie Song-ti ke chṳ́-mìn chhiáng-ôn .
59001002	Ngài ke hiûng-thi chí-moi â , ngì-têu tù-tó kok-chúng ke sṳ-lien , yin-kôi khon-cho he fôn-hí ke sṳ ,
59001003	yîn-vi tî , ngì-têu ke sin-sîm kîn-ko kháu-ngiam chhiu voi sâng-chhut ngiûn-nai .
59001004	Ngì-têu oi ngiûn-nai to-tái , chang nèn tha̍t-to sṳ̍p-chhiòn sṳ̍p-mî , mò khiam-khiet ke thi-phu .
59001005	Ngì-têu chûng-kiên na yû-ngìn khiet-séu chṳ-fi , kì chhiu yin-tông khiù Song-ti ; Kì voi chiông chṳ-fi su-pûn kì , yîn-vi Song-ti lo̍k-yi fûng-fûng fu-fu su-pûn mî-yit-ke ngìn .
59001006	Chúng-he , ngì-têu oi phìn sin-sîm khiù , m̀-hó yû yit-si̍t ngì-fù ; yîn-vi ngì-fù ke ngìn chhiong pûn fûng chhôi-lòi chhôi-hi ke hói-long yit-yong .
59001007	Án-ngiòng ke ngìn sâm-sîm lióng-yi , chhai kì yit-chhiet só-hàng ke sṳ-song mò-thin mò-chho̍k ; liá-chúng ngìn m̀-sṳ́ sióng-oi tui Chú ke-vi tet-tó má-ke .
59001008	
59001009	Khiùng-khú ke hiûng-thi chí-moi tet-tó kô-sṳ̂n , yin-kôi fôn-hí ;
59001010	yû-chhièn-ngìn su kong-pî ya oi fôn-hí ; yîn-vi kì voi chhiong yâ-fâ yit-yong chhia-thet-hi .
59001011	Ngit-thèu chhut-lòi , ngie̍t-fûng yit chhôi , chhó chhiu khû-châu , fâ ya chhia-thet , só-yû ke chiâng chhiu mò-thet hi . Yû-chhièn-ngìn chhai sṳ-ngia̍p-song mò-hàn chhṳ̍t-chha̍t , ya voi chhiong án-ngiòng chhia-thet-hi .
59001012	Tù-tó sṳ-lien ngiûn-nai to-tái ke ngìn he yû fuk-hi ke ; yîn-vi thûng-ko kháu-ngiam yî-heu , kì voi liâng-su-tó Song-ti só yin-hí pûn ke-têu kin-oi Kì ke ngìn sâng-miang ke miên-liù .
59001013	Ngìn su sṳ-tham ke sṳ̀-chiet , cho-m̀-tet kóng : " Ngài he su Song-ti ke sṳ-tham ! " Yîn-vi Song-ti m̀ pûn sià-ok sṳ-tham , Kì ya m̀-voi sṳ-tham ngìn .
59001014	Mî-yit-ke ngìn su sṳ-tham , he pûn kì chhṳ-kâ ke yu̍k-mong khiên-tén-chéu , pûn kì phien-chéu-hi .
59001015	Yu̍k-mong fài-thôi yî-heu , chhiu kiung-chhut chhui-ok ; chhui-ok yit chóng-sṳ̀n , chhiu sâng-chhut sí-mòng .
59001016	Ngài chhîn-oi ke hiûng-thi chí-moi â , m̀-hó pûn-ngìn phien-chéu-hi !
59001017	Yit-chhiet mî-san lâu vàn-chhiòn ke ên-su chhiòn-phu he tui táng-kô , tui thiên-táng ke Â-pâ lòi ke ; Kì he yit-chhiet kông ke Chhóng-chho-chá , m̀-voi kói-pien , ya mò chón-thung ke yáng .
59001018	Kì cheu chhṳ-kâ ke chṳ́-yi , thûng-ko chṳ̂n-lî ke fa su sâng-miang pûn ngài-têu , sṳ́ ngài-têu chhai Kì só-chho ke van-vu̍t chûng chhîn-chhiong chhû-siuk ke kó-chṳ́ .
59001019	Ngài chhîn-oi ke hiûng-thi chí-moi â , ngì-têu oi tî ô ! Mî-yit-ke ngìn oi kiak-kiak thâng , m̀-hó án kiak khôi-choi , ya m̀-hó án kiak fat-khién ;
59001020	yîn-vi ngìn ke fat-khién put-nèn tha̍t-sṳ̀n Song-ti kûng-ngi ke muk-tit .
59001021	Só-yî , ngì-têu oi chhù-thet yit-chhiet ke fái si̍p-koan lâu sià-ok ke hàng-vì , yung vûn-yù ke sîm lòi chiap-su Song-ti chung chhai ngì-têu sîm-chûng ke chṳ̂n-tho , chhiu-he nèn chṳ́n-kiu ngì-têu ke chṳ̂n-tho .
59001022	Chúng-he , ngì-têu m̀-hó phien chhṳ-kâ , láu-tó thâng-tho chhiu la ; tiên-to , ngì-têu yit-thin oi hàng-tho .
59001023	Na yû-ngìn thâng-liáu tho-lî mò hi hàng , chhiu-chhiong yit-ke ngìn cheu kiang-é khon chhṳ-kâ ke mien-mau ,
59001024	khon-liáu chhiu hàng-khôi , ngiàm-sṳ̀ chhiu m̀ ki-tet chhṳ-kâ ke yong-siong .
59001025	Chúng-he , siòng-se chhà-khon ke vàn-chhiòn yu pûn ngìn tet-tó chhṳ-yù ke kau-sṳ , pin kiún-sú ke ngìn , m̀-he thâng-liáu chhiu m̀ ki-tet , fán-chón sṳ̍t-sṳ̍t chhai-chhai hi hàng , liá-chúng ngìn chhai kì só-hàng ke sṳ-song yit-thin voi mùng-fuk .
59001026	Na yû-ngìn chhṳ-ngin he khièn-sṳ̀n ke ngìn , chúng-he mò yok-suk chhṳ-kâ ke sa̍t-mà , chhiu-he phien chhṳ-kâ ; kì ke khièn-sṳ̀n mò pan-tiám ka-chhṳ̍t .
59001027	Chhai Â-pâ Song-ti khon-lòi , sùn-kiet mò lá-sap ke khièn-sṳ̀n chhiu-he : Cheu-ku chhai fam-nan chûng ke kû-yì lâu koá-fu ; thùng-sṳ̀ pó-sú chhṳ-kâ mo̍k ngiam-tó sṳ-kie ke vû-ve .
59002001	Ngài ke hiûng-thi chí-moi â , ngì-têu ki-yèn he ngài-têu yùng-kông ke Chú Yâ-sû Kî-tuk ke sin-thù , chhiu cho-m̀-tet cheu ngìn ke ngoi-péu yung mò khiung-yong ke thai-thu lòi tui-thai ngìn .
59002002	Ká-sṳ́ yû yit-ke yû-chhièn-ngìn , tai kîm kim-chṳ́ , chok chiâng sâm , ngi̍p-hi ngì-têu ke fi-thòng , thùng-sṳ̀ yû yit-ke chok lan sâm ke khiùng-khú-ngìn ya ngi̍p-hi ;
59002003	na-he ngì-têu khon-chhung ke chok chiâng sâm ke ngìn , tui kì kóng : " Chhiáng ngì chhô song-vi " , chúng-he tui ke khiùng-khú-ngìn kóng : " Khî to ke-phién hi " , ya-he kóng : " Chhô chhai ngài ke kiok-hâ " ,
59002004	án-ngiòng , ngì-têu kám m̀-he phiên-sîm , yung fái-yi lòi phín-siong ngìn mâ ?
59002005	Ngài chhîn-oi ke hiûng-thi chí-moi â , ngì-têu oi thâng chhîn-chhú ô ! Song-ti kám m̀-he kién-sién sṳ-kiên ke khiùng-khú-ngìn , pûn kì-têu chhai sin-ngióng-song fu-chiuk , lòi sṳ̀n-su Kì só yin-hí pûn ke-têu kin-oi Kì ke ngìn ke koet mâ ?
59002006	Chúng-he , ngì-têu kin-yèn vú-yu̍k khiùng-khú-ngìn ! Sṳ-sṳ̍t-song , khî-ap ngì-têu , lâi ngì-têu sông kôn-thâng ke , kám m̀-he ke-têu yû-chhièn-ngìn mâ ?
59002007	Fí-pong ngì-têu só liâng-su ke chûn-kui ke miàng , kám m̀-he kì-têu mâ ?
59002008	Ngì-têu na khok-sṳ̍t chûn-sú Sṳn-kîn só ki-chai , ke chṳ-kô vù-song ke kau-sṳ : " Siak phe̍t-ngìn chhiong chhṳ-kâ " , chhiu chho̍k lé !
59002009	Chúng-he , ngì-têu na cheu ngìn ke ngoi-péu lòi tui-thai ngìn , chhiu-he fam-chhui ; fap-li̍t oi thin ngì-têu cho fam-fap ke ngìn .
59002010	Mò-lun má-ngìn vì-poi fap-li̍t chûng ke yit-thiàu kie-min , chhiu-he vì-poi chhiòn-phu fap-li̍t .
59002011	Yîn-vi ke min-lin kóng " Cho-m̀-tet fam kiên-yìm " ke , ya kóng " Cho-m̀-tet chhṳ̀ ngìn " . Ngì na-he chhṳ̀ ngìn , sûi-yèn mò fam kiên-yìm , ngì hàn-he vì-poi fap-li̍t .
59002012	Ki-yèn ngì-têu oi cheu ke pûn ngìn tet-tó chhṳ-yù ke kau-sṳ su sṳ́m-phan , ngì-têu ke ngièn-hàng chhiu oi ha̍p kì ke phêu-chún .
59002013	Yîn-vi , Song-ti sṳ́m-phan ke sṳ̀ , m̀-voi lìn-mén ke-têu m̀ lìn-mén ngìn ke . Lìn-mén voi yàng-ko sṳ́m-phan .
59002014	Ngài ke hiûng-thi chí-moi â , ká-sṳ́ yû-ngìn kóng kì yû sin-sîm , chúng-he mò yung hàng-vì chṳn-mìn , yû má-ke yung nè ? Ke-chúng sin-sîm voi kiu kì mò ?
59002015	Ká-sṳ́ yû hiûng-thi ya-he chí-moi , mò hó chok yu mò hó sṳ̍t ,
59002016	ngì-têu chûng-kiên yû-ngìn tui kì-têu kóng : " Cho ngì-têu phìn-ôn chón-hi ! Ngien ngì-têu chok-tet-sêu , sṳ̍t-tet-páu ! " chúng-he mò pûn kì-têu sṳ̂n-thí só sî-yeu ke , yû má-ke yung nè ?
59002017	Chhiong án-ngiòng , sin-sîm na mò hàng-vì chhiu-he sí ke .
59002018	Chúng-he , yû-ngìn voi kóng : " Ngì yû sin-sîm ; ngài yû hàng-vì . " Chúng-he , ngài oi kóng : " Pûn ngài khon ngì mò hàng-vì ke sin-sîm ; ngài chhiu voi yung ngài ke hàng-vì pûn ngì khon ngài ke sin-sîm . "
59002019	Ngì sin Song-ti chṳ́-yû yit-ke , chhin hó ! Sià-lìn me án-ngiòng siông-sin , chúng-he kì-têu kiâng-to pi̍t-pi̍t-chhat .
59002020	Ngong-é â ! Ngì sióng-oi tî mò hàng-vì ke sin-sîm he ngióng-pân mò yung mâ ?
59002021	Ngài-têu ke chú-siên Â-pak-lâ-hón he ngióng-pân pûn Song-ti chhṳ̂n-cho ngi-ngìn nè ? Kám m̀-he yîn-vi kì chiông kiâ lai-é Yî-sat hien chhai chi-thàn-táng liá-ke hàng-vì mâ ?
59002022	Khó-kien , kì ke sin-sîm lâu hàng-vì he phiàng-phiàng chin-hàng ke ; thûng-ko hàng-vì kì ke sin-sîm chang tha̍t-to vàn-chhiòn .
59002023	Sṳn-kîn kóng : " Â-pak-lâ-hón sin Song-ti , yîn-vi kì ke sin , Song-ti chhiu son kì cho ngi-ngìn . " Liá-ke fa sṳ̍t-hien lé ; só-yî , kì chhṳ̂n-cho Song-ti ke phèn-yû .
59002024	Khó-kien , ngìn pûn Song-ti chhṳ̂n-cho ngi-ngìn he thûng-ko hàng-vì , m̀-he tân-tân kho sin-sîm .
59002025	Kî-ńg Lâ-ha̍p ke chhìn-hìn ya he án-ngiòng . Kì pûn Song-ti chhṳ̂n-cho ngi-ngìn he yîn-vi hàng-vì ; kì chiap-thai Yù-thai-ngìn ke sṳ́-chá , yu pông-chhu kì-têu tui nang-ngoi yit-thiàu lu thò-chéu .
59002026	Só-yî , chhiong sṳ̂n-thí mò théu-hi he sí ke , sin-sîm mò hàng-vì ya he sí ke .
59003001	Ngài ke hiûng-thi chí-moi â , ngì-têu m̀-hó án tô ngìn cho kau-sṳ̂ , yîn-vi tî ngài-têu cho kau-sṳ̂ ke yit-thin voi pí phe̍t-ngìn su kha ngiàm ke sṳ́m-phan .
59003002	Ngài-têu thai-kâ tû sòng-sòng yû ko-sṳt ; na yû-ngìn chhai ngièn-ngî song mò ko-sṳt , kì chhiu-he yit-ke vàn-chhiòn ke ngìn , yû fap-thu khúng-chṳ kì ke chhiòn-sṳ̂n .
59003003	Ngài-têu chiông mâ-hàm-thiet piong chhai mâ-choi tî-poi , ham mâ sun-fu̍k , chhiu nèn khúng-chṳ kì chhiòn-sṳ̂n .
59003004	Ngì khon , sòn sûi-yèn án thai , yu pûn thai-fûng chhôi-tén chéu , chúng-he yung yit-kî se-se ke sòn-thò chhiu nèn khúng-chṳ kì ke fông-hiong , cheu thò-kûng ke yi-sṳ hàng .
59003005	Chhiong án-ngiòng , sa̍t-mà sûi-yèn chhin se , chúng-he voi kóng thai fa . Khon â , se-se ke fó nèn sêu-chhiang thai-thai ke sêm-lìm !
59003006	Sa̍t-mà chhiong fó yit-yong , chhai ngài-têu ke pak-thí-chûng , kì he chhui-ok ke sṳ-kie , voi hoi ngài-têu kûi-sṳ̂n tá lá-sap ; kì voi yung tui thi-ngiu̍k lòi ke fó lòi fùn-sêu ngài-têu ngìn-sên ke lu-chhàng .
59003007	Ngìn yû phan-fap chṳ-fu̍k kok-chúng ke chéu-chhu , fî-khìm , khûn-chhùng , lâu súi-chhu̍k ; sṳ-sṳ̍t-song , kok-chúng ke thung-vu̍t ya yí-kîn pûn-ngìn chṳ-fu̍k lé .
59003008	Chúng-he , mò ngìn nèn chṳ-fu̍k sa̍t-mà ; kì he mò-fap chṳ-fu̍k ke ok-vu̍t , chhûng-mân hoi-sí ngìn ke thu̍k-hi .
59003009	Ngài-têu yung sa̍t-mà kám-chhia Chú — ngài-têu ke Thiên-fu , yu yung sa̍t-mà chu-chú Song-ti cheu chhṳ-kâ ke hìn-siong só chho-chhut-lòi ke ngìn .
59003010	Kám-chhia lâu chu-chú chhiòn-phu tui khiung chông choi chhut-lòi ! Ngài ke hiûng-thi chí-moi â , liá he chhin m̀ yin-kôi ke !
59003011	Khiung-chak chhièn-ngièn nèn thùng-sṳ̀ yúng-chhut thiàm-súi lâu fú-súi mâ ?
59003012	Ngài ke hiûng-thi chí-moi â , vù-fâ-kó-su voi tá kám-lám mâ ? Phù-thò-su ya voi tá vù-fâ-kó mâ ? Hàm ke chhièn-súi m̀-voi liù-chhut thiàm-súi lòi .
59003013	Ngì-têu chûng-kiên yû chhûng-mìn chṳ-fi ke ngìn mò ? Na yû , kì chhiu yin-kôi yung khiâm-pî lâu chṳ-fi ke hó hàng-vì , lòi péu-hien kì tông-chiâng ke sên-fa̍t .
59003014	Ngì-têu sîm-chûng na yû ok-thu̍k ke chhit-tu lâu chhṳ-sṳ̂ , ngì-têu chhiu m̀-hó chai chhṳ-khoâ lâu kóng fâ-liâu ; liá he phoi-ngia̍k chṳ̂n-lî ke sṳ .
59003015	Liá-chúng ke chṳ-fi m̀-he tui thiên-táng lòi ke , he su̍k thi ke , su̍k chhìn-yu̍k ke , su̍k Mô-kúi ke .
59003016	Nai-vi yû chhit-tu lâu chhṳ-sṳ̂ , nai-vi chhiu voi yû fun-lon lâu kok-chúng sià-ok ke hàng-vì .
59003017	Tiên-to , tui táng-kô lòi ke chṳ-fi yû kí-yong thi̍t-set : Thi-yit he sùn-kiet , yèn-heu he fò-phìn , vûn-fò , hó chhâm-siòng , chhûng-mân chhṳ̀-pî , nèn kiet-chhut fûng-fu ke san-kó , m̀-voi phiên-sîm , ya m̀-voi hî-ká .
59003018	Chhiuk-chin fò-phìn ke ngìn he yung fò-phìn lòi ve-chúng , chhiu sû-kot kûng-ngi ke kó-chṳ́ .
59004001	Ngì-têu chûng-kiên ke chhûng-thu̍t lâu yên-kâ he tui nai-vi lòi ke nè ? He tui ngì-têu tî-poi siông-châng ke yu̍k-mong lòi ke !
59004002	Ngì-têu thâm-thù , tet m̀-tó chhiu sióng-oi chhṳ̀ ngìn ; ngì-têu chhit-tu , tet m̀-tó chhiu chhûng-thu̍t lâu yên-kâ . Ngì-têu tet m̀-tó , yîn-vi ngì-têu mò khiù Song-ti .
59004003	Ngì-têu khiù ya tet m̀-tó , yîn-vi ngì-têu ke thung-kî m̀-chho̍k ; ngì-têu só-khiù ke he sióng-oi long-fi chhai yen-lo̍k chûng .
59004004	Ngì liá-têu mò chûng-sîm ke ngìn â ! Kám-kóng ngì-têu m̀-tî thùng sṳ-kie cho phèn-yû chhiu-he thùng Song-ti cho tui-thi̍t mâ ? Má-ngìn sióng-oi thùng sṳ-kie cho phèn-yû , chhiu-he cho Song-ti ke thi̍t-ngìn !
59004005	Sṳn-kîn kóng : " Song-ti piong chhai ngài-têu tî-poi ke lìn yû khi̍t khiòng ke yu̍k-mong . " Ngì-têu láu-tó liá-ki fa mò má-ke yi-sṳ mâ ?
59004006	Chúng-he , Song-ti só su ke ên-tién hàn-kha khiòng , chhiong Sṳn-kîn só kóng : Song-ti chú-tóng kiêu-ngau ke ngìn , su ên-tién pûn khiâm-pî ke ngìn .
59004007	Só-yî , ngì-têu oi sun-chhiùng Song-ti . Oi tí-khong Mô-kúi , Mô-kúi chhiu voi sám-chéu .
59004008	Ngì-têu chhîn-khiun Song-ti , Song-ti chhiu voi chhîn-khiun ngì-têu . Yû-chhui ke ngìn â , oi kiet-chhiang ngì-têu ke sú ! Sâm-sîm lióng-yi ke ngìn â , oi kiet-chhiang ngì-têu ke sîm !
59004009	Ngì-têu oi sông-sîm , pî-ôi , liù muk-chṳp ; oi chiông seu-sâng pien-cho ôi-kieu , chiông fôn-hí pien-cho pî-sông !
59004010	Oi chhai Chú ke mien-chhièn khiâm-pî , Kì chhiu voi kô-sṳ̂n ngì-têu .
59004011	Hiûng-thi chí-moi â , m̀-hó fu-siông phî-phìn . Phî-phìn ya-he lun-ton hiûng-thi chí-moi ke , chhiu-he phî-phìn , lun-ton fap-li̍t . Ngì na-he lun-ton fap-li̍t , ngì chhiu m̀-he hàng fap-li̍t ke ngìn , he cho sṳ́m-phan-chá .
59004012	Song-ti he vì-yit ke li̍p-fap-chá lâu sṳ́m-phan-chá ; chṳ́-yû Kì chang nèn chṳ́n-kiu , nèn fí-me̍t . Ngì he má-ngìn , ngióng-kám lun-ton phe̍t-ngìn â !
59004013	Oi se-ngi ô ! Ngì-têu yû-ngìn kóng : " Kîm-pû-ngit ya-he thiên-kông-ngit , ngài-têu lòi-hi mêu-mêu sàng , chhai ke-vi he̍t yit ngièn , cho sên-lî chhon thai-chhièn . "
59004014	Sṳ-sṳ̍t-song , ngì-têu lièn thiên-kông-ngit voi ngióng-pân tû m̀ tî ! Ngì-têu ke sâng-miang chhiong má-ke nè ? He chhiong mùng-yên yit-yong , chhut-hien yit-ha-é chhiu m̀-kien-thet .
59004015	Ngì-têu yin-tông án-ngiòng kóng : " Chú na hén , ngài-têu chhiu nèn sâng hâ-hi , cho liá-yong sṳ , cho ke-yong sṳ . "
59004016	Liá-ha , ngì-têu kin-yèn nâ phong-fûng ke sṳ lòi khoâ-khiéu ; liá-chúng khoâ-khiéu he sià-ok ke .
59004017	Só-yî , ngìn na tî san , m̀ hi hàng , chhiu-he kì ke chhui .
59005001	Ngì-têu yû-chhièn-ngìn â , oi se-ngi ô ! Ngì-têu oi liù muk-chṳp thai-sâng kieu , yîn-vi yû thai châi-nan voi lìm-to ngì-têu lé !
59005002	Ngì-têu ke chhòi-sán piong-to mut-thet , ngì-têu ke sâm-fu pûn chhùng-è chu-thet .
59005003	Ngì-têu ke kîm-ngiùn yí-kîn sâng-lû thet-hi ; ke-têu lû oi cho ko ngì-têu ke chṳn-kí , chhiong fó yit-yong sêu-me̍t ngì-têu ke sṳ̂n-thí . Chhai sṳ-kie ke ma̍t-khì , ngì-têu hàn chhai ke-vi chit-chhùn chhòi-sán !
59005004	Ngì-têu pok-siok chhai thièn-hong vi ngì-têu kot-vò ke kûng-ngìn , khieu kì-têu ke kûng-chhièn . Thâng â , ke-têu chhièn-ngiùn chhut yen-sâng lô ; ke-têu sû-kot ke kûng-ngìn , kì-têu yen-than ke sâng ya ngi̍p-to Chú — Van-kiûn ke Ngièn-soi ke ngí-kûng lô !
59005005	Ngì-têu chhai sṳ-kiên chhâ-fà yen-lo̍k , chiông chhṳ-kâ hiuk-to phì-phì , tén pûn-ngìn chhṳ̀ ke ngit-è .
59005006	Ngì-têu chiông ngi-ngìn thin-chhui , hoi-sí kì-têu ; kì-têu ya mò tí-khong ngì-têu .
59005007	Só-yî , hiûng-thi chí-moi â , ngì-têu oi ngiûn-nai , tén-to Chú chai-lòi . Khon â , kâng-thièn-ngìn án yû nai-sîm tén-heu thièn-tú pó-kui ke chhut-sán , ngiûn-nai tén-heu chhûn-lìm chhiû-yí .
59005008	Ngì-têu ya oi chhiong án-ngiòng ngiûn-nai . Ngì-têu ke sîm oi kiên-thin , yîn-vi Chú chai-lòi ke ngit-è voi to lé .
59005009	Hiûng-thi chí-moi â , m̀-hó pí-chhṳ́ mài-yen , miên-tet ngì-têu su sṳ́m-phan ; khon â , sṳ́m-phan ke Chú chhai mùn-héu lé .
59005010	Hiûng-thi chí-moi â , vông-sṳ̀ ke-têu fung Chú ke miàng kóng-fa ke siên-tî , ngì-têu oi nâ kì-têu ke su-khú lâu ngiûn-nai lòi cho póng-yong .
59005011	Oi tî , chhai ngài-têu khon-lòi , ke-têu ngiûn-nai to-tái ke ngìn he yû fuk-hi ke . Ngì-têu thâng-ko Yok-pak ke ngiûn-nai , ya tî heu-lòi Chú ngióng-pân khon-ku kì . Chú he mân-yû chhṳ̀-pî lâu lìn-mén ke .
59005012	Ngài ke hiûng-thi chí-moi â , chui chhung-yeu ke he m̀-hó fat-sṳ ! M̀-hó chṳ́ thiên , chṳ́ thi , ya-he chṳ́ má-ke tûng-sî fat-sṳ . He , chhiu kóng " He " ; m̀-he , chhiu kóng " M̀-he " . Án-ngiòng , ngì-têu chhiu m̀-voi ham-lo̍k Song-ti ke sṳ́m-phan .
59005013	Ngì-têu chûng-kiên yû-ngìn su-khú mò ? Kì yin-tông oi khì-tó . Yû-ngìn sîm-chhìn fôn-hí mò ? Kì yin-tông oi kô-siung Song-ti .
59005014	Ngì-têu chûng-kiên yû-ngìn pot-phiang mò ? Kì yin-tông chhiáng kau-fi ke chóng-ló lòi vi kì khì-tó , fung Chú ke miàng vi kì mat-yù .
59005015	Yû sin-sîm ke khì-tó voi kiu-tó ke phiang-ngìn ; Chú voi pûn phiang-ngìn hó hí-lòi ; na-he kì fam-liáu chhui , Chú ya voi sa-miên kì .
59005016	Só-yî , ngì-têu oi fu-siông ngin-chhui , pí-chhṳ́ thoi-tó , sṳ́ ngì-têu tet-tó yî-chhṳ . Ngi-ngìn ke khì-tó he thai-yû kûng-háu ke .
59005017	Yî-li-â lâu ngài-têu yû khiung-yong ke ngìn-sin ; kì pet-chhiet khì-tó , khiù Song-ti mo̍k lo̍k-yí , chṳn-kîn chhiu yû sâm-ngièn-pan mò lo̍k-yí .
59005018	Kì chai khì-tó , thiên chhiu lo̍k thai-yí , thi chang chhut-sán ńg-kuk .
59005019	Ngài ke hiûng-thi chí-moi â , ngì-têu chûng-kiên na yû-ngìn hàng m̀-chho̍k lu , lì-khôi chṳ̂n-lî , yû-ngìn chiông kì tai-chón-lòi ,
59005020	ngì-têu oi tî : Má-ngìn tai chhui-ngìn fì-thèu , lì-khôi m̀-chho̍k ke lu , voi chiông chhui-ngìn ke lìn-fùn tui sí chhióng-kiu chón-lòi , yu pûn tô-tô ke chhui tet-tó sa-miên .
60001001	Ngài he Pí-tet , Yâ-sû Kî-tuk ke sṳ́-thù . Ngài siá sin-é pûn Song-ti ke sién-mìn , chhiu-he ke-têu fûn-san chhai Pún-tû , Kâ-lâ-thai , Kâ-pha-tô-kâ , Â-se-â , Pí-thûi-nì kok thi-fông phit-nan ke ngìn .
60001002	Ngì-têu su kién-sién he cheu Â-pâ Song-ti só yi-thin ke chṳ́-yi , thûng-ko Sṳn-Lìn sàng-cho sṳn-kiet , lòi sun-fu̍k Yâ-sû Kî-tuk , pûn kì ke hiet kiet-chhiang . Ngien Song-ti fûng-fûng fu-fu su ên-tién , phìn-ôn pûn ngì-têu !
60001003	Siung-chan kûi-pûn ngài-têu Chú Yâ-sû Kî-tuk ke Â-pâ Song-ti ! Cheu Kì ke thai chhṳ̀-pî , thûng-ko Yâ-sû Kî-tuk tui sí fu̍k-fa̍t , Kì chiông sîn ke sâng-miang su-pûn ngài-têu , pûn ngài-têu yû sâng ke phan-mong ,
60001004	lòi sṳ̀n-su Song-ti vi Kì ke chṳ́-mìn só pó-liù ke fûng-fu ke fuk-fun . Kì vi ngì-têu pó-liù chhai thiên-táng ke fuk-fun he m̀-voi phai-fai , m̀-voi tá lá-sap , ya m̀-voi sêu-sṳt .
60001005	Liá-ke fuk-fun oi su-pûn ngì liá-têu yîn-vi sin Song-ti mùng Kì thai-nèn pó-sú ke ngìn , pûn ngì-têu sṳ̀n-su ke yí-kîn chún-phi-hó , chhai li̍t-sṳ́ ke kiet-mî oi sṳ̍t-hien ke chṳ́n-kiu .
60001006	Só-yî , ngì-têu oi thai fôn-hí , sûi-yèn yîn-vi chúng-chúng ke sṳ-lien , ngì-têu liá-ha khó-nèn chhiam-sṳ̀ voi yû yù-sèu .
60001007	Liá he oi chṳn-mìn ngì-têu khok-sṳ̍t yû kiên-thin ke sin-sîm . Voi sêu-me̍t ke kîm-é , hàn yung fó lòi lien ; ngì-têu ke sin-sîm pí kîm-é ko kha kui-chhung , tông-yèn hàn-kha oi su kháu-ngiam lòi kiên-thin , pûn ngì-têu chhai Yâ-sû Kî-tuk hién-hien ke-ngit tet-tó chhṳ̂n-chan , kông-yùng , lâu chûn-kui .
60001008	Ngì-têu sûi-yèn mò kien-ko kì , chúng-he kin-oi kì ; sûi-yèn liá-ha khon kì m̀-tó , hàn-he sin-kho kì . Só-yî , ngì-têu chhiu yû mò fap-thu péu-tha̍t ke-chúng mân-yû yùng-kông ke fôn-hí ,
60001009	yîn-vi ngì-têu liá-ha liâng-su sin-sîm ke háu-kó , chhiu-he ngì-têu lìn-fùn ke tet-kiu .
60001010	Lun-tó liá chṳ́n-kiu , chung siên-tî chó chhiu siòng-se chhà-kháu ngiên-kiu ko lé , kì-têu sṳt yi-ngièn Song-ti só-oi su pûn ngì-têu ke ên-tién .
60001011	Kì-têu chhà-kháu , oi tî Kî-tuk ke Lìn chhai kì-têu tî-poi só chṳ́-sṳ ke , chhiu-he " Kî-tuk thin-chho̍k oi su-khú , heu-lòi yit-thin voi tet-tó yùng-kông " liá-ke yi-ngièn , voi chhai má-ke sṳ̀-chiet , nai-chúng chhìn-hìn chṳ̂-ha lòi sṳ̍t-hien .
60001012	Song-ti khí-sṳ chung siên-tî , pûn kì-têu tî , kì-têu ke kûng-chok pin m̀-he vi chhṳ-kâ , he vi ngì-têu . Kì-têu só-kóng ke liá-têu sṳ , liá-ha yí-kîn thûng-ko fuk-yîm ke sṳ́-chá , yí-kho tui thiên-táng lòi ke Sṳn-Lìn , chhòn-pûn ngì-têu lé ; liá-têu sṳ , lièn thiên-sṳ́ me chhin sióng-oi chhà-khon !
60001013	Só-yî , ngì-têu ke sîm oi chún-phi hó-se ; oi kín-siáng , chôn-sîm phan-mong Yâ-sû Kî-tuk hién-hien ke-sṳ̀ só-oi su-pûn ngì-têu ke ên-tién .
60001014	Oi cho thâng-chhiùng Song-ti ke chṳ́-ńg , m̀-hó pûn sṳ̂-yu̍k hot-chṳ , chhiong ngì-têu thèu-pái ngong-tong mò chṳ-sṳt ke sṳ̀-chiet án-ngiòng .
60001015	Fû-seu ngì-têu ke Song-ti he sṳn-kiet ke ; ngì-têu ya thin-chho̍k oi chhai yit-chhiet só cho ke sṳ-song sṳn-kiet ;
60001016	yîn-vi Sṳn-kîn kóng : " Ngì-têu oi sṳn-kiet , yîn-vi Ngài he sṳn-kiet ke . "
60001017	Ngì-têu khì-tó ke sṳ̀ , ham ke cheu ngìn ke hàng-vì , yung khiung-yong ke phêu-chún lòi sṳ́m-phan ngìn ke Song-ti cho Â-pâ ; án-ngiòng , ngì-têu chhai sṳ-kiên cho lî-hak ke ngit-è chhiu yin-kôi oi kin-vi Kì .
60001018	Yîn-vi ngì-têu tî , ngì-têu tui chú-siên só-chhòn ke , voi phai-fai ke sâng-miang-chûng tet-tó sṳt-fong , só fu-song ke thoi-ka he má-ke . Pin m̀-he chhiong kîm-ngiùn liá-têu voi phai-fai ke tûng-sî ,
60001019	he Kî-tuk pó-kui ke hiet ; Kì he chhiong hien-chi só yung , mò khiet-tiám mò lá-sap ke kâu-yòng yit-yong .
60001020	Chhai sṳ-kie chhóng-chho yî-chhièn , Song-ti yí-kîn siên kién-sién Kî-tuk , oi kì chhai liá li̍t-sṳ́ ke ma̍t-khì vi ngì-têu lòi hién-hien .
60001021	Thûng-ko kì , ngì-têu siông-sin ke sṳ́ kì tui sí fu̍k-fa̍t , yu su kì yùng-yeu ke Song-ti ; yîn-vi án-ngiòng , ngì-têu ke sin-sîm lâu phan-mong he tang-kîn chhai Song-ti ke tî-poi .
60001022	Liá-ha , yîn-vi thâng-chhiùng chṳ̂n-lî , ngì-têu yí-kîn sṳ́ chhṳ-kâ sàng-cho kiet-chhiang ke ngìn , yu chṳ̂n-sṳ̍t oi hiûng-thi chí-moi , chhiu yin-tông tui sîm-tái pí-chhṳ́ ngie̍t-sṳ̀n siông-siak .
60001023	Yîn-vi ngì-têu tet-tó chhùng-sên , m̀-he tui ke voi phai-fai ke chúng-chṳ́ sâng chhut-lòi ke , he tui ke m̀-voi phai-fai ke chúng-chṳ́ , chhiu-he Song-ti yû sâng-miang , chhòng-chhùn ke tho-lî lòi ke .
60001024	Chhiong Sṳn-kîn só kóng : Tak-ke ngìn lûng-chúng chhiong yâ-chhó khiung-yong , kì-têu ke yùng-fà chhiòn-phu chhiong yâ-fâ ; chhó voi khû-châu , fâ voi chhia-thet ,
60001025	chúng-he Chú ke tho yún-yén chhòng-chhùn ! Liá tho chhiu-he ke chhòn-pûn ngì-têu ke fuk-yîm .
60002001	Só-yî , ngì-têu oi chhù-thet yit-chhiet ke sià-ok , kúi-cha , ká-mo vì-san , chhit-tu , lâu yit-chhiet fí-pong ngìn ke fa ;
60002002	oi chhiong chang chhut-se ke ô-nga-é , hot-mu sùn-chhiang ke lìn-nen , pûn ngì-têu thûng-ko kì lòi chóng-thai chṳ-to tet-kiu .
60002003	Chhiong Sṳn-kîn só kóng : " Ngì-têu yí-kîn sòng-ko Chú chhṳ̀-oi ke chṳ̂-mi . "
60002004	Oi chhîn-khiun Chú , kì he sâng ke sa̍k-thèu ; sûi-yèn kì pûn-ngìn khî-chhie̍t , chúng-he Song-ti kién-sién kì , khon kì cho pó-pi ke .
60002005	Ngì-têu ya oi chhiong sâng ke sa̍k-thèu , su kien-chho sàng-cho su̍k-lìn ke sṳn-thien , chhai ke-vi cho sṳn-kiet ke chi-sṳ̂ , thûng-ko Yâ-sû Kî-tuk lòi hien Song-ti só fôn-hí su̍k-lìn ke chi-vu̍t .
60002006	Yîn-vi Sṳn-kîn kóng : Ngài tho̍k yit-te kui-chhung ke sa̍k-thèu , lòi cho Siak-ôn fòng-kok ke sa̍k-thèu ; sin-kho kì ke , chhie̍t-tui m̀-voi sṳt-mong .
60002007	Tui ngì-têu sin ke ngìn lòi kóng , liá sa̍k-thèu he fî-sòng pó-kui ke ; chúng-he , tui ke-têu m̀ sin ke ngìn : Nài-súi sṳ̂-fu só fit-thet ke liá-te sa̍k-thèu , yí-kîn sàng-cho thi-kî chûng chui chhung-yeu ke !
60002008	Sṳn-kîn nang-ngoi yu kóng : Liá-te sa̍k-thèu voi pan ngìn ke kiok , he voi sṳ́-ngìn tiet-tó ke thai sa̍k-thèu ! Kì-têu pan-tó lé , yîn-vi kì-têu m̀ sin chṳ̂n-tho ; liá ya he Song-ti ke chṳ́-yi .
60002009	Chúng-he , ngì-têu he su kién-sién ke yit-chhu̍k , he Vòng ke chi-sṳ̂ , sṳn-kiet ke koet , Song-ti ke chṳ́-mìn . Song-ti fû-seu ngì-têu lì-khôi vû-am , chin-ngi̍p Kì khì-meu ke kông-mìn , lòi siên-yòng Kì o-meu ke chok-vì .
60002010	Ngì-têu yî-chhièn m̀-he Song-ti ke chṳ́-mìn , chúng-he liá-ha he Kì ke chṳ́-mìn ; yî-chhièn mò tet-tó Song-ti ke lìn-mén , liá-ha yí-kîn tet-tó Kì ke lìn-mén .
60002011	Chhîn-oi ke phèn-yû â , ngì-têu chhai sṳ-kiên he lî-hak , he phit-nan ke ngìn ! Ngài khien ngì-têu , m̀-hó fong-chiúng ngiuk-thí ke chhìn-yu̍k ; chhìn-yu̍k chhiùng-lòi chhiu-he kûng-kit lìn-fùn ke .
60002012	Chhai Ngoi-pâng-ngìn tông-chûng , ngì-têu yin-tông yû tôn-chang ke phín-hen , pûn ke-têu kóng ngì-têu fái-fa , chit-phi ngì-têu cho fái-sṳ ke ngìn , yîn-vi khon-tó ngì-têu ke hó hàng-vì , chhai Chú chai-lòi ke-ngit , voi kûi yùng-kông pûn Song-ti .
60002013	Vi-tó Chú ke yèn-ku , ngì-têu oi sun-chhiùng sṳ-kiên só-yû ke chóng-khièn-chá , chhiu-he chhai-song ke kiûn-vòng ,
60002014	pin kì só phai-lòi chit-fa̍t chok-ok , chióng-li hàng-san ke kôn-chóng .
60002015	Yîn-vi Song-ti ke chṳ́-yi he oi ngì-têu yung hó hàng-vì lòi set-sí ke-pân fù-thù-ngìn vù-tî ke choi .
60002016	Ngì-têu oi cho chhṳ-yù-ngìn ! Chúng-he m̀-hó yung chhṳ-yù cho sià-ok ke chia-khiéu ; tiên-to , ngì-têu oi cho Song-ti ke nù-phu̍k .
60002017	Ngì-têu oi chûn-chhung mî-yit-ke ngìn ; siak sin Chú ke hiûng-thi chí-moi ; kin-vi Song-ti ; chûn-chhung kiûn-vòng .
60002018	Cho nù-phu̍k ke , ngì-têu oi sun-chhiùng chú-ngìn , ya oi tui kì-têu péu-hien sṳ̍p-fûn ke kiûng-kin ; m̀ tân-chhiang tui hó-sîm vûn-yù ke chú-ngìn oi án-ngiòng , tui chhû-phau ke chú-ngìn ya oi án-ngiòng .
60002019	Na-he ngì-têu khon liá he Song-ti ke chṳ́-yi , kâm-ngien ngiûn-su m̀ yin-kôi sṳ̍t ke khú , Song-ti yit-thin voi su-fuk pûn ngì-têu .
60002020	Na-he ngì-têu yîn-vi fam-chhui lòi ngiûn-su chit-tá , yû má-ke kông-yùng nè ? Vì-yû yîn-vi hàng-san lòi ngiûn-su khú-nan ke ngìn chang voi tet-tó Song-ti ke su-fuk .
60002021	Song-ti fû-seu ngì-têu ke muk-tit chhiu-he chhai liá-vi ; yîn-vi Kî-tuk vi ngì-têu su-khú , liù-hâ póng-yong pûn ngì-têu , oi pûn ngì-têu thèn kì ke kiok-phu hàng .
60002022	Kì mò fam-ko chhui ; mò ngìn thâng-ko kì kóng fâ-liâu .
60002023	Kì pûn-ngìn yu̍k-ma mò en-choi , pûn-ngìn ngio̍k-thai ya mò kóng khiúng-hak ke fa , chṳ́-yû ngióng-mong ke cheu kûng-ngi sṳ́m-phan ngìn ke Chú .
60002024	Kî-tuk chhai sṳ̍p-sṳ-ka-táng chhîn-sṳ̂n tâm-tông ngài-têu ke chhui , pûn ngài-têu ki-yèn chhai chhui-ok-song sí , chhiu vi-tó kûng-ngi lòi sâng . Yîn-vi kì só-su ke piên-sông , ngì-têu chhiu tet-tó yî-chhṳ .
60002025	Yî-chhièn ngì-têu chhiong mì-lu ke yòng , chúng-he liá-ha yí-kîn fì-thèu , thèn-tén ngì-têu lìn-fùn ke mu̍k-chá lâu kam-fu-ngìn lé .
60003001	Khiung-yong , cho pû-ngiòng ke , ngì-têu ya yin-kôi sun-chhiùng chhṳ-kâ ke ló-kûng , pûn mò sin-chhiùng chṳ̂n-tho ke ló-kûng yîn-vi ngì-têu ke hó phín-hen lòi su kám-fa . Ngì-têu ke fa m̀-sṳ́ kóng án-tô ,
60003002	yîn-vi kì-têu voi khon-tó ngì-têu sùn-kiet lâu tôn-chông ke phín-hen .
60003003	Ngì-têu m̀-hó kóng-kiu ngoi-chhai ke tá-pan , chhiong oi ngióng-pân piên thèu-nà-mô , tai kîm-lien , chok chiâng sâm tén .
60003004	Yin-tông yû nui-chhai ke chiâng , yung m̀-voi thui-set ke vûn-yù lâu tiâm-chhin lòi tá-pan ; cheu Song-ti khon , liá he chui yû ka-chhṳ̍t ke .
60003005	Yîn-vi , thèu-pái ke-têu sṳn-kiet ke fu-ńg , kì-têu ngióng-mong Song-ti , lûng-chúng yung sun-chhiùng ló-kûng lòi tá-pan chhṳ-kâ .
60003006	Sâ-lâ chhiu-he án-ngiòng ; kì sun-chhiùng Â-pak-lâ-hón , chhṳ̂n kì cho " Thèu-kâ " . Ngì-têu na hàng-san , mò kiâng tûng kiâng sî , chhiu-he Sâ-lâ ke moi-é lé .
60003007	Khiung-yong , cho ló-kûng ke , ngì-têu thùng pû-ngiòng khiung-ha sên-fa̍t , oi thí-thiap kì-têu he kha ngiôn-ngio̍k ke thùng-phân . Oi chûn-chhung kì-têu , yîn-vi kì-têu he thùng ngì-têu khiung-ha sṳ̀n-chiap Song-ti só su ke sîn sâng-miang . Án-ngiòng , ngì-têu ke khì-tó chhiu m̀-voi su chú-ngoi .
60003008	Chúng-kóng , ngì-têu thai-kâ oi yû khiung-yong ke sîm-chṳ lâu sîm-chhìn , chhiong hiûng-thi chí-moi án-ngiòng siông-siak , yung chhṳ̀-oi lâu khiâm-pî fu-siông khoán-thai .
60003009	M̀-hó yung fái po fái , yung yu̍k-ma vàn yu̍k-ma ; tiên-to , oi chuk-fuk , yîn-vi Song-ti fû-seu ngì-têu ke muk-tit he oi pûn ngì-têu sṳ̀n-su chuk-fuk .
60003010	Chhiong Sṳn-kîn só kóng : Má-ngìn sióng-oi hióng-su ngìn-sên , hî-mong ko ôn-lo̍k ke ngit-è , sa̍t-mà chhiu m̀-hó kóng fái-fa , choi-sùn ya m̀-hó kóng fâ-liâu .
60003011	Oi hi-chhie̍t sià-ok , chhin-li̍t hàng-san ; oi chûi-khiù fò-phìn , sat-mâng hi hàng .
60003012	Yîn-vi Chú khon-ku ngi-ngìn , liù-sîm thâng kì-têu ke khì-tó ; chúng-he ke-têu chok-ok ke ngìn , Chú chhiu tui kì-têu pien-mien .
60003013	Ngì-têu na-he ngie̍t-sîm hàng-san , má-ngìn voi hoi ngì-têu nè ?
60003014	Ngì-têu chhiu-he vi ngi su-khú , ya he chhin yû fuk-hi â ! M̀-sṳ́ kiâng ngìn ke vî-hia̍p , ya m̀-sṳ́ yù-sèu .
60003015	Ngì-têu ke sîm oi kin-vi Kî-tuk , chûn kì cho Chú . Oi sòng-sòng chún-phi hó-se , lòi fì-tap phe̍t-ngìn ke mun-thì , chhiu-he koân-he ngì-têu sîm-chûng ke phan-mong ;
60003016	chúng-he oi yung vûn-yù lâu kiún-sṳ́m ke thai-thu lòi fì-tap . Oi yû chhîn-pha̍k ke liòng-sîm ; án-ngiòng , chhai ngì-têu su vú-yu̍k ke sṳ̀-chiet , ke-têu fí-pong ngì-têu ke ngìn , voi yîn-vi ngì-têu cho Kî-tuk-thù só péu-hien ke hó hàng-vì , chhṳ-kâ kám-kok kien-seu .
60003017	Song-ti ke yi-sṳ , na-he oi ngì-têu yîn-vi hàng-san lòi su-khú , kha-yàng yîn-vi chok-ok lòi su-khú .
60003018	Yîn-vi Kî-tuk sṳt vi chhui lòi sí , yit-pái chhiu vàn-sṳ̀n , he ngi ke thoi put-ngi ke , oi tai ngì-têu to Song-ti ke mien-chhièn hi . Kì ke ngiuk-thí pûn-ngìn chhú sí-hìn , chúng-he kì ke lìn hàn-he sâng-sâng .
60003019	Kì thûng-ko liá-ke lìn sṳt hi tui kâm-ngiu̍k tú ke-têu lìn chhòn-tho .
60003020	Ke-têu lìn he ngang-kiáng ke lìn , chhiu-he chhai Nò-â chho thai-sòn ke sṳ̀ , Song-ti ngiûn-nai tén-thai ke lìn . Tông-sṳ̀ , ngi̍p thai-sòn thûng-ko súi tet-tó chṳ́n-kiu ke ngìn m̀ tô , chṳ́-yû pat-sà .
60003021	Liá-ke súi só yi-péu ke sé-lî , liá-ha yí-kîn kiu-tó ngì-têu . Sé-lî m̀-he sé-chhiang ngì-têu sṳ̂n-thí ke lá-sap , he péu-sṳ ngì-têu yung chhiang-li ke liòng-sîm tui Song-ti hí-ngien ; liá sé-lî thûng-ko Yâ-sû Kî-tuk ke fu̍k-fa̍t chṳ́n-kiu ngì-têu .
60003022	Yâ-sû Kî-tuk yí-kîn sông thiên-táng hi , liá-ha chhô chhai Song-ti ke yu-phién ; só-yû ke thiên-sṳ́ pin thiên-kie ke chóng-khièn-chá lâu thúng-chhṳ-chá lûng-chúng fu̍k-chhiùng kì .
60004001	Kî-tuk ki-yèn chhai ngiuk-thí su-khú , ngì-têu chhiu yin-kôi yung liá-chúng ke sîm-chṳ chông-phi chhṳ-kâ , yîn-vi chhai ngiuk-thí-song su-ko khú ke ngìn , kì thùng chhui-ok ke koân-he yí-kîn chhiet-thôn ;
60004002	chhiùng-kîm yî-heu , ngì-têu chhai sṳ-kiên ke ngit-è oi sun-chhiùng Song-ti ke chṳ́-yi , m̀-hó chai pûn ngìn ke yu̍k-mong hot-chṳ .
60004003	Vông-sṳ̀ ngì-têu long-fi kông-yîm , hàng mò sin ke ngìn fôn-hí cho ke kok-chúng sṳ , chhiong yìm-lon , sṳ̂-yu̍k , hau-chiú , yen-lo̍k , chiú-chui , lâu Song-ti fap-li̍t só kim-chṳ́ ke pai ngiéu-siong .
60004004	Liá-ha ngì-têu mò chai lâu kì-têu khiung-yong ko ke-chúng fong-thong , mò chiet-chṳ ke sên-fa̍t , kì-têu kám-kok chhin khì-koai , chhiu vú-yu̍k ngì-têu .
60004005	Chúng-he , kì-têu yit-thin oi tui ke sṳ́m-phan sâng-ngìn lâu sí-ngìn ke Song-ti kâu-chong .
60004006	Chhiu-he yîn-vi án-ngiòng , fuk-yîm ya sṳt chhòn pûn sí-ngìn , pûn kì-têu sûi-yèn ngiuk-thí thùng khì-thâ ke ngìn khiung-yong su sṳ́m-phan , chúng-he lìn-fùn yû-hó chhiong Song-ti án-ngiòng sâng-tén .
60004007	Van-sṳ ke kiet-khiu̍k khiûn lé . Ngì-têu oi kiún-sṳ́m chiet-chṳ , kín-siáng khì-tó .
60004008	Chui chhung-yeu ke he oi pí-chhṳ́ ngie̍t-sṳ̀n siông-siak , yîn-vi oi-siak chang nèn châ-koi tô-tô ke chhui .
60004009	Thai-kâ oi pí-chhṳ́ chiap-thai , m̀-hó mài-yen .
60004010	Ki-yèn tak-sà he Song-ti kok-yong ên-su ke hó kón-kâ , chhiu oi cheu só liâng-su ke chúng-chúng ên-su , pí-chhṳ́ fu̍k-vu .
60004011	Kóng-tho ke , oi cheu Song-ti ke fa lòi kóng ; fu̍k-vu ke , oi yung Song-ti só su ke li̍t-liong lòi fu̍k-vu , pûn van-hong sṳ lûng-chúng thûng-ko Yâ-sû Kî-tuk kûi yùng-kông pûn Song-ti . Ngien yùng-kông lâu khièn-nèn chhiòn-phu kûi-pûn Kì , chhṳ̍t-to yún-yún yén-yén ! Â-mén .
60004012	Chhîn-oi ke phèn-yû â , ngì-têu tù-tó chhiong fó án-ngiòng ke kháu-ngiam , m̀-sṳ́ khì-koai , chhiong-he tù-tó má-ke hî-khì ke sṳ .
60004013	Tiên-to , ngì-têu yin-kôi chiông fûn-tâm Kî-tuk ke khú-nan khon-cho khoai-lo̍k ke sṳ , hó pûn ngì-têu chhai kì ke yùng-kông hién-hien ke sṳ̀ lòi fôn-hí khoai-lo̍k .
60004014	Ngì-têu na yîn-vi thèn Kî-tuk su vú-yu̍k , chhiu yû fuk-hi lé ! Liá péu-sṳ yùng-kông ke Sṳn-Lìn , chhiu-he Song-ti ke Lìn , chhai ngì-têu ke sṳ̂n-song .
60004015	Chúng-he , ngì-têu tông-chûng na yû-ngìn su-khú , m̀-hó he yîn-vi hiûng-sat , cho chhe̍t , fam hìn-sṳ on-khien , ya-he hau chhap hàn-sṳ .
60004016	Su-khú na-he yîn-vi cho Kî-tuk-thù , m̀-hó khon-cho kien-seu , fán-chón oi yîn-vi yû liá-ke miàng-chhṳ̂n lòi yùng-kông Song-ti .
60004017	Sṳ́m-phan ke sṳ̀-chiet to lé , Song-ti kâ-nui ke chṳ́-ńg oi siên su sṳ́m-phan . Ki-yèn sṳ́m-phan oi tui ngài-têu khôi-sṳ́ , án-ngiòng , m̀ sin-chhiùng Song-ti fuk-yîm ke ngìn kiet-khiu̍k voi ngióng-pân nè ?
60004018	Chhiong Sṳn-kîn só kóng : Lièn ngi-ngìn tet-kiu ya án mò kién-tân , m̀ kin-khièn ke chhui-ngìn voi ngióng-pân nè ?
60004019	Só-yî , ke-têu yîn-vi Song-ti ke chṳ́-yi su-khú ke ngìn , oi yit-sîm hàng-san , chiông chhṳ-kâ kâu-thok ke sin-sṳ̍t ke Chhóng-chho Chú .
60005001	Ngài liá cho chóng-ló , cho Kî-tuk su-khú ke kien-chṳn-ngìn , yû-fun chiông-lòi só oi hién-hien ke yùng-kông , liá-ha khien ngì-têu chûng-kiên khiung-ha cho chóng-ló ke .
60005002	Ngì-têu oi mu̍k-yông Song-ti thok-fu ngì-têu ke yòng-khiùn , lo̍k-yi cheu Song-ti ke chṳ́-yi cheu-ku kì-têu , m̀-he chhut-yì miên-kióng ; m̀-he yîn-vi thâm-chhòi , he chhut-yì kâm-sîm lòi sṳ-fung .
60005003	M̀-hó hot-chṳ só thok-fu ngì-têu ke yòng-khiùn , fán-chón oi cho kì-têu ke póng-yong .
60005004	Án-ngiòng , thai mu̍k-chá chhut-hien ke sṳ̀-chiet , ngì-têu chhiu voi liâng-su ke yún-yén m̀-voi sṳt-hi yùng-kông ke miên-liù .
60005005	Khiung-yong , ngì-têu heu-sâng ke ngìn yin-kôi sun-chhiùng chóng-pi . Thai-kâ oi yung khiâm-pî cho vì-sṳ̂n-khiùn kiê-tén lòi fu-siông fu̍k-sṳ ; yîn-vi Sṳn-kîn kóng : Song-ti chú-tóng kiêu-ngau ke ngìn , su ên-tién pûn khiâm-pî ke ngìn .
60005006	Só-yî , ngì-têu oi khiâm-pî , hòng-fu̍k chhai Song-ti thai-nèn ke sú-hâ , án-ngiòng , Kì voi chhai sṳt-tông ke sṳ̀-kî kô-sṳ̂n ngì-têu .
60005007	Oi chiông yit-chhiet ke koa-li kâu-pûn Kì , yîn-vi Kì koân-sîm ngì-têu .
60005008	Oi chiet-chṳ kín-siáng ! Ngì-têu ke tui-thi̍t — Mô-kúi chhiong ho-ho-kún ke sṳ̂-é án-ngiòng hàng-lòi hàng-hi , chhìm kì thûn-tet-lo̍k-hi ke ngìn .
60005009	Ngì-têu oi sin-sîm kiên-thin lòi tí-khong kì , yîn-vi tî , ngì-têu chhai chhiòn sṳ-kie ke chung hiûng-thi chí-moi ya kîn-li̍t khiung-yong ke khú-nan .
60005010	Chúng-he , chhai ngì-têu chhiam-sṳ̀ su-khú yî-heu , ke su yit-chhiet ên-tién ke Song-ti , chhiu-he fû-seu ngì-têu thûng-ko thùng Kî-tuk Yâ-sû kiet-lièn lòi fûn-hióng Kì yún-yén ke yùng-kông ke Song-ti , thin-chho̍k voi chhîn-chhṳ sṳ̀n-chhiòn ngì-têu , kiên-thin ngì-têu , su li̍t-liong lâu kiên-ku ke thi-kî pûn ngì-têu .
60005011	Ngien khièn-nèn kûi-pûn Kì , chhṳ̍t-to yún-yún yén-yén ! Â-mén .
60005012	Chhai chûng-sîm ke hiûng-thi Sî-lâ ke pông-chhu chṳ̂-ha , ngài siá liá-fûng tón-tón ke sin-é pûn ngì-têu , lòi khien-miên ngì-têu , tui ngì-têu cho kien-chṳn : Liá he Song-ti chṳ̂n-sṳ̍t ke ên-tién ; ngì-têu oi chhai liá-ke ên-tién táng-kô khî-vún .
60005013	Thùng ngì-têu khiung-ha tet-tó kién-sién ke Pâ-pí-lùn kau-fi tui ngì-têu chhiáng-ôn ; ngâ lai-é Mâ-khó ya tui ngì-têu chhiáng-ôn .
60005014	Ngì-têu oi yung oi-sîm lòi pí-chhṳ́ chîm-choi chhiáng-ôn . Ngien ngì-têu só-yû su̍k Kî-tuk ke ngìn lûng-chúng tet-tó phìn-ôn !
61001001	Ngài he Sî-mùn-Pí-tet , Yâ-sû Kî-tuk ke phu̍k-ngìn lâu sṳ́-thù . Ngài siá sin-é pûn ke-têu thûng-ko ngài-têu ke Song-ti lâu Kiu-chú Yâ-sû Kî-tuk ke ngi , thùng ngài-têu tet-tó khiung-yong pó-kui sin-ngióng ke ngìn :
61001002	Ngien ngì-têu thûng-ko ngin-sṳt Song-ti lâu ngài-têu ke Chú Yâ-sû tet-tó fûng-fûng fu-fu ke ên-tién lâu phìn-ôn !
61001003	Song-ti yí-kîn yung Kì sṳ̀n-sṳn ke nèn-li̍t , chiông ngài-têu ko kin-khièn sên-fa̍t só sî-yeu ke yit-chhiet su pûn ngài-têu lé ; liá-ke ên-su he thûng-ko ngin-sṳt ke fû-seu ngài-têu lòi fûn-hióng Kì chhṳ-kâ ke yùng-kông lâu liòng-san ke Chú lòi ke .
61001004	Án-ngiòng , Kì chiông Kì só yin-hí chui thai lâu chui pó-kui ke ên-su su pûn ngài-têu ; thûng-ko liá-têu ên-su , ngì-têu chhiu cho-tet thot-lì sṳ-kiên fí-me̍t-sin ke yu̍k-mong , lòi fûn-hióng Song-ti ke sṳ̀n-sin .
61001005	Vi-tó liá-ke yèn-ku , ngì-têu oi chhin-li̍t sṳ́ ngì-têu chhai sin-sîm song kâ-song mî-tet , mî-tet kâ-song chṳ-sṳt ,
61001006	chṳ-sṳt kâ-song chiet-chṳ , chiet-chṳ kâ-song ngiûn-nai , ngiûn-nai kâ-song kin-khièn ,
61001007	kin-khièn kâ-song oi hiûng-thi chí-moi ke chhìn , oi hiûng-thi chí-moi ke chhìn yu kâ-song siak chung-ngìn ke sîm .
61001008	Liá-têu he ngì-têu yin-kôi phì-yông ke tet-hen , yu ngit-kien ngit-tô ; án-ngiòng , ngì-têu chhiu voi hàn-kha yû-háu , kien-kâ chhṳ̂m-khiet ngin-sṳt ngài-têu ke Chú Yâ-sû Kî-tuk .
61001009	Chúng-he , mò liá-têu tet-hen ke ngìn chhiu-he khiun-sṳ , sṳm-chṳ mô-muk , m̀ ki-tet chhṳ-kâ vông-ngit ke chhui yí-kîn tet-tó sé-chhiang lé .
61001010	Só-yî , hiûng-thi chí-moi â , ngì-têu oi kien-kâ nú-li̍t , sṳ́ Song-ti ke fû-seu lâu kién-sién sàng-cho ngì-têu yún-kiú ke kîn-ngiam ; yû liá-têu kîn-ngiam , ngì-têu chhiu m̀-voi tiet-tó .
61001011	Án-ngiòng , ngì-têu voi liâng-su chhûng-fûn ke khièn-li , yû-hó chin-ngi̍p ngài-têu ke Chú — Kiu-chú Yâ-sû Kî-tuk yún-yén ke koet .
61001012	Só-yî , sûi-yèn ngì-têu yí-kîn tî liá-têu sṳ , ya chhai só liâng-su ke chṳ̂n-lî song khî-to chhai-chhai , ngài hàn-he oi yit-chhṳ̍t thì-siáng ngì-têu .
61001013	Ngài sióng , ngài hàn chhai sṳ-kiên yit-ngit , ngài yin-tông sòng-sòng pông-chhu ngì-têu ki-tet liá-têu sṳ .
61001014	Ngài tî , ko mò kí-kiú , ngài voi thot-lì liá voi fú-lan ke sṳ̂n-thí ; liá he ngài-têu ke Chú Yâ-sû Kî-tuk chṳ́-sṳ ngài ke .
61001015	Ngài oi sióng-chhin phan-fap sṳ́ ngì-têu chhai ngài lì-khôi sṳ-kiên yî-heu hàn voi sòng-sòng ki-tet liá-têu sṳ .
61001016	Ngài-têu yî-chhièn chiông yû-koân ngài-têu ke Chú Yâ-sû Kî-tuk ke thai-nèn lâu chai-lìm ke sṳ lâu ngì-têu kóng , pin m̀-he kîn-kí ke-têu ngiap-chho chhut-lòi mò-yáng mò-chiak ke chhòn-sot . Ngài-têu yû chhîn-ngién khon-ko kì ke ví-thai .
61001017	Kì tui Â-pâ Song-ti chiap-su chûn-kui lâu yùng-kông ke sṳ̀ , ngài-têu ya lûng-chúng chhai-chhòng . Ke-sṳ̀ , Chṳ-kô Yùng-kông ke Song-ti tui kì kóng : " Liá he Ngài só-siak ke Lai-é , Ngài só fôn-hí ke . "
61001018	Ngài-têu thùng kì khiung-ha chhai sṳn-sân táng-kô , chhîn-ngí thâng-tó liá tui thiên-táng lòi ke sâng-yîm .
61001019	Án-ngiòng , ngài-têu tui chung siên-tî só siên-pu ke fa kien-kâ khok-sin . Ngì-têu oi hó-hó liù-yi liá-ke fa ; yîn-vi kì he chhiong yit-chán mìn-tên kông-cheu vû-am ke só-chhai , chhṳ̍t-to thiên-kông , to chêu-sṳ̀n-thèu ke sên-é chhai ngì-têu sîm-chûng fat-chhut kông ke-ngit .
61001020	Chui chhung-yeu ke yit-tiám , ngì-têu oi ki-tet : Sṳn-kîn tî-poi ke yi-ngièn , mò yit-ke he cheu chhṳ-kâ ke yi-sṳ lòi kié-sṳt ke ;
61001021	yîn-vi , chhiùng-lòi mò yit-ke yi-ngièn he tui ngìn ke yi-sṳ lòi ke , khì-sṳ̍t he ngìn su Sṳn-Lìn ke kám-thung chiông Song-ti ke fa chhòn chhut-lòi ke .
61002001	Thèu-pái yû ká siên-tî chhai Yî-set-lie̍t mìn-kiên chhut-hien ; khiung-yong , ya voi yû ká kau-sṳ̂ chhai ngì-têu chûng-kiên chhut-hien . Kì-têu voi am-chûng tai-ngi̍p fí-me̍t-sin ke yi-tôn , sṳm-chṳ m̀ sṳ̀n-ngin kiu-su̍k kì-têu ke Chú-chái , chhin-kiak chhiu chhṳ-chhí me̍t-mòng .
61002002	Sûi-yèn án-ngiòng , hàn-he yû chhin-tô ngìn voi thèn kì-têu hi hàng yìm-lon ke sṳ , chṳ-to chṳ̂n-tho yîn-vi kì-têu ke hàng-vì su-tó fí-pong .
61002003	Liá-têu ká kau-sṳ̂ vi-tó oi mân-chiuk chhṳ-kâ ke thâm-sîm , voi yung ngiap-chho ke ku-sṳ lòi phien ngì-têu ke chhòi-vu̍t . Chhṳ-kú yî-lòi , kì-têu ke hìn-fa̍t yit-chhṳ̍t mò yèn-chhàn ; kì-têu ke me̍t-mòng pit-thin kiak-kiak lòi-to !
61002004	Song-ti pin mò ngièu ke-têu fam-chhui ke thiên-sṳ́ , fán-chón chiông kì-têu fit-lo̍k thi-ngiu̍k , koân chhai vû-am chûng , tén-heu sṳ́m-phan .
61002005	Song-ti ya mò ngièu song-kú ke sṳ-thoi , fán-chón yung thai-súi chim-sí ke-têu sîm-chûng mò Song-ti ke ngìn , chṳ́-yû chṳ́n-kiu chhòn-yòng chṳn-ngi ke Nò-â lâu khì-thâ chhit-ke ngìn .
61002006	Song-ti chit-fa̍t Só-tô-mâ lâu Ngò-mô-lâ lióng-chho sàng , kong fó chiông kì-têu sêu-thet , cho m̀ kin-khièn ke ngìn ke kam-kie .
61002007	Kì chhióng-kiu hó-ngìn Lò-tet ; Lò-tet vi-tó fái-ngìn ke yìm-lon hàng-vì thai-thai yù-sèu .
61002008	Ke hó-ngìn he̍t chhai fái-ngìn chûng-kiên , tak-ngit khon-tó yu thâng-tó ke-têu sià-ok ke sṳ , sîm-kôn fî-sòng thung-khú .
61002009	Chú tî oi ngióng-pân chṳ́n-kiu kin-khièn ke ngìn thot-lì sṳ-lien , ya tî oi ngióng-pân chiông fái-ngìn kî-liù hí-lòi , thi̍t-phe̍t he ke-têu fong-chiúng ngiuk-thí ke chhìn-yu̍k , méu-sṳ Song-ti Chú-khièn ke ngìn , hó chhai sṳ́m-phan ke-ngit hìn-fa̍t kì-têu . Liá-pân ká kau-sṳ̂ thai-tám , chhṳ-ngau , m̀ tân-chhiang m̀ chûn-kin ke-têu chhai thiên-táng yû yùng-kông ke , fán-chón vú-yu̍k kì-têu ;
61002010	
61002011	lièn ke-têu li̍t-liong lâu khièn-nèn khiòng-ko liá-pân ká kau-sṳ̂ ke thiên-sṳ́ ya mò yung vú-yu̍k ke fa chhai Chú ke mien-chhièn ko kì-têu .
61002012	Chúng-he , liá-pân ngìn chhiong mò lìn-sin ke khìm-chhu , thiên-sên chhiu-he oi pûn-ngìn chok pûn-ngìn chhṳ̀ ke ; kì-têu cheu pún-nèn hi hàng , fí-pong chhṳ-kâ mò liáu-kié ke sṳ . Kì-têu voi chhiong khìm-chhu khiung-yong tù-tó fí-me̍t .
61002013	Kì-têu tô hàng put-ngi , chui-heu voi sṳ̍t-tó put-ngi ke po-yin . Tui kì-têu lòi kóng , só-vi khoai-lo̍k chhiu-he chhai kông-thiên pha̍k-ngit chṳ̂-ha mân-chiuk ngiuk-thí ke chhìn-yu̍k . Kì-têu fî-sòng ô-chô lâu vû-ve ! Kì-têu thùng ngì-têu khiung-chok sṳ̍t-fan ke sṳ̀ , chhiu nâ kúi-cha lòi chún-cho khoai-lo̍k !
61002014	Kì-têu hau-set ke muk-chû chôn-khon yìm-fu , fam-chhui ke yu̍k-mong yit-chhṳ̍t mò mân-chiuk . Kì-têu yú-fe̍t ngiôn-ngio̍k ke ngìn ; kì-têu thâm-sîm si̍p-koan ; kì-têu he Song-ti só chu-chú ke ngìn !
61002015	Kì-têu lì-khôi chṳn-lu , hàng vâi-lu , thùng Pí-ngí ke lai-é Pâ-làn hàng khiung-thiàu lu . Pâ-làn thâm-oi put-ngi ke chhièn-chhòi ;
61002016	yîn-vi chhṳ-kâ só-fam ke chhui su-tó chit-fa̍t . M̀-voi kóng-fa ke lì-è kin-yèn fat-chhut ngìn ke sâng-yîm lòi làn-chú siên-tî ke ngong-tong .
61002017	Liá-têu ngìn chhiong châu-thet ke chhièn-ngièn , chhiong phau-fûng chhôi-san ke súi-hi ; Song-ti vi-tó kì-têu pó-liù ke thi-fông he chhai vû-am ke chhṳ̂m-yên tî-poi .
61002018	Kì-têu kóng phong-fûng ke khûng-fa , yung ngiuk-thí ke chhìn-yu̍k yú-fe̍t ke-têu chang tui mièn-lan ke sên-fa̍t chûng thot-chhut-lòi ke ngìn .
61002019	Kì-têu tap-yin oi pûn ngìn chhṳ-yù , chhṳ-kâ fán-chón cho fú-phai sên-fa̍t ke nù-chhòi ; yîn-vi ngìn pûn má-ke chṳ-fu̍k , chhiu-he má-ke ke nù-chhòi .
61002020	Na-he ngìn thûng-ko ngin-sṳt ngài-têu ke Chú — Kiu-chú Yâ-sû Kî-tuk , thot-lì liá sṳ-kie fú-phai ke kok-chúng sṳ-li̍t , yî-heu yu pûn kì-têu chok-hi , pûn kì-têu chṳ-fu̍k , liá-chúng ngìn ke kiet-khiu̍k chhiu pí siên-chhièn hàn-kha chhám .
61002021	Kì-têu tî yû chṳn-ngi ke tho-lu , hàn kám tui kì-têu só sṳ̀n-su ke sṳ̀n-sṳn ke min-lin lì-khôi ; liá-chúng ngìn mo̍k tî yû chṳn-ngi ke tho-lu hàn-kha yàng .
61002022	Siu̍k-ngî kóng chhin chho̍k : " Kiéu-è fì-thèu sṳ̍t kì só éu chhut-lòi ke " ; ya-he " Chû-é sé-chhiang , yu vun nam-nài " . Kì-têu ke chhìn-hìn chhiu-chhiong án-ngiòng .
61003001	Chhîn-oi ke phèn-yû â , ngài liá-ha siá pûn ngì-têu ke he thi-ngi-fûng sin-é . Chhai lióng-fûng sin-é tî-poi , ngài lûng-chúng thì-siáng ngì-têu liá-têu sṳ-chhìn lòi kit-fat ngì-têu sùn-kiet ke sṳ̂-sióng .
61003002	Ngài oi ngì-têu ki-tet kú-chó sṳ̀ ke-têu sṳn siên-tî só-kóng ke fa , hàn-yû ngài-têu ke Chú — Kiu-chú thûng-ko chung sṳ́-thù chhòn-pûn ngì-têu ke min-lin .
61003003	Chui chhung-yeu ke he , ngì-têu yit-thin oi tî , chhai liá ma̍t-heu ke ngit-khì , yû-têu ngìn su sṳ̂-yu̍k ke hot-chṳ , voi chhut-lòi met-sa ngì-têu ,
61003004	kóng : " Kì m̀-he yin-hí oi chai-lòi mâ ? Kì chhai nai-vi nè ? Ngài-têu ke chú-siên lûng-chúng ko-sṳ̂n lé , chúng-he van-yû kám m̀-he hàn lâu thai-chhû chhóng-chho ke sṳ̀ khiung-yong mâ ? "
61003005	Kì-têu thiâu-thiâu m̀ ki-tet Song-ti chhai thai-chhû yung Kì ke fa chhóng-chho thiên-thi liá-ke sṳ-sṳ̍t . Thi he tui súi , thûng-ko súi lòi sṳ̀n-hìn ke ;
61003006	khiu ke sṳ-kie ya he tui súi , chhiu-he thai-súi lòi sêu-me̍t ke .
61003007	Liá-ha ke thiên lâu thi ya khiung-yong he phìn Song-ti ke fa pó-liù hâ-lòi ke , tén-to m̀ sin ke ngìn su sṳ́m-phan , oi sêu-me̍t ke-ngit , chhiu oi yung fó sêu-thet .
61003008	Chúng-he , chhîn-oi ke phèn-yû â , yû yit-khien sṳ ngì-têu m̀-hó m̀ ki-tet : Chhai Chú khon-lòi , yit-ngit chhiong chhiên-ngièn , chhiên-ngièn chhiong yit-ngit .
61003009	Chú m̀-he chhiong yit-pân ngìn só-sióng ke , yèn-yèn chhàn-chhàn m̀ sṳ̍t-hien Kì ke yin-hí . Khì-sṳ̍t , Kì he khôn-yùng ngì-têu ; yîn-vi Kì m̀ ngien-yi yû yit-ke ngìn chhṳ̀m-lùn , he ngien-yi ngìn-ngìn tû lòi fí-kói .
61003010	Chúng-he , Chú chai-lòi ke-ngit chhiu-chhiong chhe̍t-é fut-yèn lòi-to yit-yong . Chhai ke-ngit , chû-thiên voi chhai thai-sâng chûng sêu-sṳt , sên-sṳ̀n voi chhai lie̍t-fó chûng sêu-thet , thai-thi lâu van-vu̍t lûng-chúng voi sêu-me̍t thet-hi .
61003011	Ki-yèn liá yit-chhiet oi án-ngiòng fí-me̍t-thet , ngì-têu hàng-sṳ cho-ngìn oi ngióng-pân nè ? Ngì-têu yin-tông oi ko sṳn-kiet lâu khièn-sṳ̀n ke sên-fa̍t ,
61003012	lòi tén-heu Song-ti ke ngit-è , chhûi-pet kì kón-kín lòi . Chhai ke-ngit , chû-thiên voi pûn-fó sêu-me̍t-thet , sên-sṳ̀n voi chhai lie̍t-fó chûng yùng-thet .
61003013	Chúng-he , ngài-têu só tén ke he Song-ti só yin-hí ke sîn-thiên sîn-thi ; chhai ke-vi , chṳn-ngi yún-yén sòng-chhùn .
61003014	Só-yî , chhîn-oi ke phèn-yû â , ki-yèn ngì-têu tén-heu ke-ngit , chhiu yin-kôi chhai Song-ti mien-chhièn chhin-li̍t chûi-khiù sṳn-kiet , ko mò hó hiàm ke sên-fa̍t , thùng Kì fò-hó .
61003015	Oi yung ngài-têu ke Chú ke khôn-yùng cho ngì-têu tet-kiu ke kî-fi , chhiong ngài-têu chhîn-oi ke hiûng-thi Pó-lò yung Song-ti só su ke chṳ-fi siá sin-é pûn ngì-têu yit-yong .
61003016	Kì chhai só-yû ke sû-sin tî-poi chhiòn-phu yû kóng-hí liá-ke sṳ-chhìn . Kì ke sin-é tî-poi yû-têu só-chhai chhin-nàn liáu-kié , ke-têu vù-tî lâu fán-fu̍k vù-sòng ke ngìn chhiu sùi-phien khiuk-kié , chhiong kì-têu khiuk-kié khì-thâ ke kîn-vùn yit-yong , kiet-kó chhiu-he chhṳ-chhí me̍t-mòng .
61003017	Chúng-kóng , chhîn-oi ke phèn-yû â , ki-yèn ngì-têu tî liá-têu sṳ-chhìn , chhiu yin-kôi thì-fòng , miên-tet pûn ke-têu fái-ngìn chho-ngu ke ngièn-lun koái-chéu , hoi ngì-têu lì-khôi kiên-ku ke li̍p-chhòng .
61003018	Ngì-têu oi chhai ngài-têu ke Chú — Kiu-chú Yâ-sû Kî-tuk ke ên-tién chûng , pin tui kì ke ngin-sṳt song , ki-siu̍k chóng-chin . Ngien yùng-kông kûi-pûn kì , tui liá-ha yit-chhṳ̍t to yún-yén ! Â-mén .
62001001	Ngài-têu siá liá-fûng sin-é lòi tui ngì-têu kóng-lun ke tui thai-chhû chhiu chhùn-chhai ke sâng-miang chṳ̂ Tho . Liá sâng-miang chṳ̂ Tho , ngài-têu sṳt thâng-ko , ya chhîn-ngién khon-ko ; m̀ tân-chhiang khon-ko , ya chhîn-sú miâ-ko .
62001002	Liá sâng-miang chhut-hien ke sṳ̀ , ngài-têu yû khon-tó ; só-yî , ngài-têu tui ngì-têu cho kien-chṳn , pin chhòn-yòng ke yún-yén ke sâng-miang , chhiu-he ngièn-lòi thùng thiên-táng ke Â-pâ khiung-ha , ya sṳt tui ngài-têu hién-hien ke .
62001003	Ngài-têu chiông só khon-tó , só thâng-tó ke liá-ha ya chhòn-pûn ngì-têu , hó pûn ngì-têu fûn-hióng ngài-têu ke thòn-khe ; liá thòn-khe chhiu-he ngài-têu thùng thiên-táng ke Â-pâ lâu Kì ke Lai-é Yâ-sû Kî-tuk khiung-yû ke .
62001004	Ngài-têu siá liá-têu he oi pûn ngài-têu thai-kâ ke fôn-hí tet-tó yèn-mân .
62001005	Liá-ha ngài-têu oi chiông tui Song-ti ke Lai-é só thâng-tó ke tho-lî chhòn pûn ngì-têu : Song-ti he kông , Kì vàn-chhiòn mò vû-am .
62001006	Án-ngiòng , na-he ngài-têu kóng ngài-têu thùng Kì yû thòn-khe ke koân-he , chúng-he hàn sên-fa̍t chhai vû-am chûng , ngài-têu chhiu-he kóng fâ-liâu , mò sṳ̍t-hàng chṳ̂n-lî .
62001007	Tiên-to , na-he ngài-têu sên-fa̍t chhai kông-mìn chûng , chhiong Song-ti chhai kông-mìn chûng , ngài-têu chhiu pí-chhṳ́ yû thòn-khe ke koân-he , Kì ke Lai-é Yâ-sû ke hiet ya sé-chhiang ngài-têu yit-chhiet ke chhui .
62001008	Na-he ngài-têu kóng chhṳ-kâ mò chhui , chhiu-he khî-phien chhṳ-kâ , chṳ̂n-lî mò chhai ngài-têu ke tî-poi .
62001009	Na-he ngài-têu tui Song-ti ngin-chhui , Kì he sin-sṳ̍t yu kûng-ngi ke , Kì voi sa-miên ngài-têu ke chhui , sé-chhiang ngài-têu yit-chhiet ke put-ngi .
62001010	Na-he ngài-têu kóng chhṳ-kâ mò fam-ko chhui , ngài-têu chhiu-he khon Song-ti cho kóng fâ-liâu ke , Kì ke tho chhiu mò chhai ngài-têu ke tî-poi lé .
62002001	Ngài chhîn-oi ke chṳ́-ńg â , ngài siá liá-têu he oi ham ngì-têu mo̍k fam-chhui ; na yû-ngìn fam-chhui , ngài-têu yû yit-ke chûng-pó , thoi ngài-têu tui thiên-táng ke Â-pâ khiù-chhìn , chhiu-he kûng-ngi ke Yâ-sû Kî-tuk .
62002002	Kî-tuk hî-sên chhṳ-kâ , su̍k ngài-têu ke chhui ; liá m̀ tân-chhiang he vi ngài-têu ke chhui , ya he vi chhiòn ngìn-lui ke chhui .
62002003	Na-he ngài-têu chûn-sú Song-ti ke min-lin , ngài-têu chhiu tî ngài-têu ngin-sṳt kì .
62002004	Na yû-ngìn kóng " Ngài ngin-sṳt kì " , chúng-he m̀ chûn-sú Kì ke min-lin , liá-yong ke ngìn he kóng fâ-liâu ke , chṳ̂n-lî mò chhai kì tî-poi .
62002005	Tiên-to , ke chûn-sú Song-ti tho-lî ke ngìn , kì tui Song-ti ke kin-oi chhiu chṳn-kîn tet-tó vàn-chhiòn lé . Chhṳ-chhṳ̂n chhai Song-ti sâng-miang tî-poi ke ngìn , yin-kôi cheu Yâ-sû Kî-tuk ke ngièn-hàng lòi sên-fa̍t ; án-ngiòng , ngài-têu chang voi yû pá-ak kóng , ngài-têu chhai Kì ke sâng-miang tî-poi .
62002006	
62002007	Chhîn-oi ke phèn-yû â , ngài siá pûn ngì-têu ke , m̀-he sîn ke min-lin , he khiu ke min-lin , he ngì-têu yit khôi-sṳ́ chhiu liâng-su ke . Liá khiu ke min-lin chhiu-he ngì-têu tông-sṳ̀ só thâng-tó ke tho-lî .
62002008	Chúng-he , ngài siá pûn ngì-têu ke , ya son he sîn ke min-lin ; liá min-lin ke chṳ̂n-lî chhai Kî-tuk sṳ̂n-song , ya chhai ngì-têu tông-chûng hién-mìn chhut-lòi . Yîn-vi vû-am chhiam-chhiam-é sêu-sṳt , chṳ̂n-kông yí-kîn khôi-sṳ́ hién-mìn lé .
62002009	Na yû-ngìn kóng kì sên-fa̍t chhai kông-mìn chûng , chúng-he yen-hen chhṳ-kâ ke hiûng-thi chí-moi , kì hàn-he chhai vû-am chûng .
62002010	Siak hiûng-thi chí-moi ke , chhiu-he sên-fa̍t chhai kông-mìn chûng , kì m̀-voi hoi chhṳ-kâ tiet-tó fam-chhui .
62002011	Chúng-he , yen-hen hiûng-thi chí-moi ke , chhiu-he chhai vû-am chûng ; kì chhai vû-am chûng hàng , m̀ tî chhṳ-kâ oi hi nai-vi , yîn-vi vû-am hoi kì ke muk-chû chhiâng-miâng lé .
62002012	Chhîn-oi ke chṳ́-ńg â , ngài siá sin-é pûn ngì-têu , yîn-vi ngì-têu ke chhui yí-kîn thûng-ko Kî-tuk ke miàng tet-tó sa-miên .
62002013	Fu-ló â , ngài siá sin-é pûn ngì-têu , yîn-vi ngì-têu ngin-sṳt ke tui thai-chhû chhiu yí-kîn chhùn-chhai ke . Chhiâng-ngièn-ngìn â , ngài siá sin-é pûn ngì-têu , yîn-vi ngì-têu yí-kîn yàng-ko ke-chak Sià-ok-chá .
62002014	Chhîn-oi ke chṳ́-ńg â , ngài siá sin-é pûn ngì-têu , yîn-vi ngì-têu ngin-sṳt thiên-táng ke Â-pâ . Fu-ló â , ngài siá sin-é pûn ngì-têu , yîn-vi ngì-têu ngin-sṳt ke tui thai-chhû chhiu yí-kîn chhùn-chhai ke . Chhiâng-ngièn-ngìn â , ngài siá sin-é pûn ngì-têu , yîn-vi ngì-têu yúng-khien ; Song-ti ke tho-lî chhai ngì-têu ke sâng-miang chûng , ngì-têu ya yí-kîn yàng-ko ke-chak Sià-ok-chá .
62002015	Mo̍k oi sṳ-kie , ya-he oi su̍k liá sṳ-kie ke tûng-sî . Ngìn na oi sṳ-kie , chhiu m̀ voi yû kin-oi thiên-táng Â-pâ ke sîm lé .
62002016	Yit-chhiet su̍k sṳ-kie ke sṳ-vu̍t , khó-pí ngiuk-thí ke chhìn-yu̍k , muk-chû ke chhìn-yu̍k , lâu kîm-sên yit-chhiet ke kiêu-ngau , lûng-chúng m̀-he tui thiên-táng ke Â-pâ lòi ke , he tui sṳ-kie lòi ke .
62002017	Liá sṳ-kie lâu yit-chhiet su̍k sṳ-kie ke chhìn-yu̍k chhiòn-phu chhiam-chhiam sêu-sṳt ; chúng-he , sṳ̍t-hàng Song-ti chṳ́-yi ke ngìn voi yún-yén chhòng-chhùn .
62002018	Chhîn-oi ke chṳ́-ńg â , sṳ-kie ke ma̍t-khì to lé ! Ngì-têu sṳt thâng-kóng , thi̍t Kî-tuk ke-sà oi lòi ; liá-ha , thi̍t Kî-tuk ke chhin-tô yí-kîn chhut-hien lé , só-yî ngài-têu tî ma̍t-khì yí-kîn to lé .
62002019	Liá-têu ngìn pin m̀-he chṳn-kîn su̍k ngài-têu ke , só-yî lì-khôi ngài-têu ; kì-têu na-he su̍k ngài-têu , chhiu voi thùng ngài-têu khiung-ha . Chúng-he , kì-têu lì-khôi lé , khó-kien kì-têu lûng-chúng m̀-he chṳn-kîn su̍k ngài-têu ke .
62002020	Ngì-têu yí-kîn tui Kî-tuk liâng-su Sṳn-Lìn , só-yî ngì-têu lûng-chúng ngin-sṳt chṳ̂n-lî .
62002021	Ngài siá sin-é pûn ngì-têu , m̀-he yîn-vi ngì-têu m̀-sṳt chṳ̂n-lî , he yîn-vi ngì-têu yí-kîn ngin-sṳt lé , ya tî yit-chhiet ke hî-ká chhiòn-phu m̀-he tui chṳ̂n-lî lòi ke .
62002022	Án-ngiòng , má-ngìn he kóng fâ-liâu ke nè ? Chhiu-he féu-ngin Yâ-sû he Kî-tuk ke-sà ngìn ! Liá-chúng ngìn chhiu-he thi̍t Kî-tuk ke ; kì khî-chhie̍t thiên-táng ke Â-pâ , ya khî-chhie̍t Kì ke Lai-é .
62002023	Fàm khî-chhie̍t Lai-é ke , chhiu mò Â-pâ ; fàm kûng-khôi sṳ̀n-ngin Lai-é ke , lièn Â-pâ ya yû lé .
62002024	Án-ngiòng , ngì-têu yit-thin oi kiún-sú tông-chhû só thâng ke tho-lî . Ngì-têu na kiún-sú tông-chhû só thâng ke tho-lî , ngì-têu chhiu voi sòng-sòng sâng chhai Lai-é lâu Â-pâ ke sâng-miang tî-poi .
62002025	Liá chhiu-he Kî-tuk chhîn-chhṳ yin-hí pûn ngài-têu ke yún-yén ke sâng-miang .
62002026	Ngài siá liá-têu sṳ , he chṳ́-tén ke-têu sióng-oi khî-phien ngì-têu ke ngìn kóng ke .
62002027	Ngì-têu nè , Kî-tuk yí-kîn chiông kì ke Lìn su-pûn ngì-têu . Kì ke Lìn na lâu ngì-têu thùng-chhai , chhiu mò sî-yeu má-ngìn lòi kâu ngì-têu ; yîn-vi kì ke Lìn voi chiông yit-chhiet kâu ngì-têu . Kì ke Lìn he chṳ̂n-sṳ̍t ke , m̀-he hî-ká ke . Só-yî , ngì-têu oi sun-chhiùng Sṳn-Lìn ke kau-sṳ , yit-chhṳ̍t sâng chhai Kî-tuk ke sâng-miang tî-poi .
62002028	Chhîn-oi ke chṳ́-ńg â , mò m̀-chho̍k , ngì-têu oi sâng chhai kì ke sâng-miang tî-poi ; án-ngiòng , chhai kì hién-hien , chai-lòi ke-ngit , ngài-têu chhiu cho-tet thai-tám mò kien-seu , m̀-sṳ́ khong-hí-lòi .
62002029	Ngì-têu tî Kî-tuk he kûng-ngi ke ; só-yî , ngì-têu yin-kôi tî , cheu kûng-ngi hàng ke ngìn chhiu-he Song-ti só kiung ke .
62003001	Ngì-têu khon , thiên-táng ke Â-pâ ngióng-pân siak ngài-têu ! Sṳm-chṳ chhṳ̂n ngài-têu cho Song-ti ke chṳ́-ńg ; sṳ-sṳ̍t-song , ngài-têu chhiu-he Kì ke chṳ́-ńg ! Sṳ-kiên-ngìn só-yî m̀ sṳt ngài-têu , he yîn-vi kì-têu m̀ sṳt Song-ti .
62003002	Chhîn-oi ke phèn-yû â , liá-ha ngài-têu he Song-ti ke chṳ́-ńg , chiông-lòi voi pien-cho ngióng-pân , hàn-màng hién-mìn . Chúng-he , ngài-têu tî , Kî-tuk hién-hien ke sṳ̀ , ngài-têu chhiòn-phu voi chhiong kì , yîn-vi ngài-têu voi khon-tó kì ke chṳ̂n-siong .
62003003	Mî-yit-ke phan-mong Kî-tuk hién-hien ke ngìn chhiu pó-chhṳ̀ chhṳ-kâ ke sùn-kiet , chhiong Kî-tuk he sùn-kiet ke yit-yong .
62003004	Só-yû fam-chhui ke ngìn , chhiu-he vì-poi Song-ti ke fap-li̍t ; yîn-vi chhui chhiu-he vì-poi fap-li̍t .
62003005	Ngì-têu tî , Kî-tuk hién-hien ke muk-tit he oi chhù-thet ngìn ke chhui ; kì chhṳ-kâ pin mò chhui .
62003006	Só-yî , yit-chhiet sâng chhai Kî-tuk sâng-miang tî-poi ke ngìn chhiu m̀ ki-siu̍k fam-chhui ; ki-siu̍k fam-chhui ke ngìn mò kien-ko Kî-tuk , ya m̀ sṳt ngin-sṳt kì .
62003007	Chhîn-oi ke chṳ́-ńg â , mo̍k pûn-ngìn phien-chéu-hi . Chûn-hàng kûng-ngi ke , chang he ngi-ngìn , chhiu-chhiong Kî-tuk he kûng-ngi ke .
62003008	Ki-siu̍k fam-chhui ke , he su̍k Mô-kúi , yîn-vi Mô-kúi tui hí-chhû chhiu fam-chhui . Vi-tó liá-ke yèn-ku , Song-ti ke Lai-é hién-hien , muk-tit chhiu-he oi fí-me̍t Mô-kúi ke kûng-chok .
62003009	Fàm Song-ti só kiung ke chhiu m̀ ki-siu̍k fam-chhui , yîn-vi Song-ti ke sâng-miang chhai kì-têu tî-poi . Ki-yèn Song-ti he kì-têu ke Â-pâ , kì-têu chhiu m̀-voi ki-siu̍k fam-chhui .
62003010	Song-ti ke chṳ́-ńg lâu Mô-kúi ke chṳ́-ńg yû chhin mìn-hién ke fûn-phe̍t : Ke m̀ chûn-hàng kûng-ngi , m̀ siak hiûng-thi chí-moi ke , chhiu m̀-he Song-ti ke chṳ́-ńg .
62003011	Ngì-têu tui yit khôi-sṳ́ só thâng-tó ke tho-lî chhiu-he : Ngài-têu oi pí-chhṳ́ siông-siak .
62003012	Ngì-têu mo̍k chhiong Kâi-yún . Kì he su̍k ke-chak Sià-ok-chá , yu chhṳ̀-sí chhṳ-kâ ke ló-thâi . Kì cho-má-ke oi chhṳ̀-sí ló-thâi nè ? Yîn-vi kì ke hàng-vì sià-ok , kiâ ló-thâi ke hàng-vì chṳn-chhṳ̍t .
62003013	Só-yî , hiûng-thi chí-moi â , na-he liá sṳ-kiên ke ngìn yen-hen ngì-têu , ngì-têu m̀-sṳ́ khon-cho hî-khì .
62003014	Ngài-têu tî , ngài-têu yí-kîn chhut-sí ngi̍p-sên lé ; ngài-têu só-yî tî , he yîn-vi ngài-têu siak hiûng-thi chí-moi . Mò oi-sîm ke ngìn , hàn-he he̍t chhai sí ke khièn-sṳ chṳ̂-ha .
62003015	Fàm yen-hen hiûng-thi chí-moi ke , chhiu-he chhṳ̀-ngìn ke ; ngì-têu ya tî , fàm chhṳ̀-ngìn ke , chhiu mò yún-yén ke sâng-miang .
62003016	Kî-tuk vi-tó ngài-têu hî-sên sâng-miang , tui liá-tiám , ngài-têu chhiu tî má-ke ôn-to oi-sîm . Án-ngiòng , ngài-têu ya yin-kôi vi-tó hiûng-thi chí-moi hî-sên sâng-miang !
62003017	Ke yû sṳ-song chhòi-pó ke ngìn , khon-tó chhṳ-kâ ke hiûng-thi chí-moi yû khiam-khiet , kin-yèn ngang-sîm m̀-tap kì , oi ngióng-pân kóng kì kin-oi Song-ti nè ?
62003018	Chhîn-oi ke chṳ́-ńg â , ngài-têu siông-siak , mo̍k tân-chhiang yung choi kóng , yin-kôi yung chṳ̂n-sṳ̍t ke oi-sîm lâu hàng-thung lòi chṳn-mìn !
62003019	Án-ngiòng , tui liá-tiám ngài-têu chhiu tî , ngài-têu he su̍k chṳ̂n-lî ke ; ngài-têu chhai Song-ti ke mien-chhièn ya cho-tet sîm-ôn lî-tet .
62003020	Chhiu-son liòng-sîm chhṳ-chit , ngài-têu hàn-he tî , Song-ti pí ngài-têu ke sîm kha thai ; van-sṳ Kì chhiòn-phu chhîn-chhú .
62003021	Só-yî , chhîn-oi ke phèn-yû â , ngài-têu ke liòng-sîm na mò chhṳ-chit , ngài-têu chhai Song-ti mien-chhièn chhiu cho-tet hó-tám mò kiâng .
62003022	Ngài-têu mò-lun tui Kì khiù má-ke , Kì yit-thin voi su-pûn ngài-têu ; yîn-vi ngài-têu chûn-sú Kì ke min-lin , cho Kì só fôn-hí ke sṳ .
62003023	Kì ke min-lin chhiu-he : Ngài-têu yit-thin oi sin Kì ke Lai-é Yâ-sû Kî-tuk ke miàng , ya cheu Kî-tuk só su-pûn ngài-têu ke min-lin pí-chhṳ́ siông-siak .
62003024	Chûn-sú Song-ti min-lin ke ngìn , chhiu chhai Song-ti ke sâng-miang tî-poi , Song-ti ya chhai kì-têu ke sâng-miang tî-poi . Ngài-têu só-yî tî Song-ti chhai ngài-têu ke sâng-miang tî-poi , he yîn-vi Kì só su-pûn ngài-têu ke Sṳn-Lìn .
62004001	Chhîn-oi ke phèn-yû â , yit-chhiet ke lìn , ngì-têu m̀-hó chhiòn-phu siông-sin , yit-thin oi chhat-ngiam ke-têu lìn he m̀-he tui Song-ti lòi ke , yîn-vi yí-kîn yû chhin-tô ke ká siên-tî tak só-chhai chhut-hien .
62004002	Ngì-têu oi ngióng-pân ngin-chhut he Song-ti ke Lìn nè ? Má-ngìn kûng-khôi sṳ̀n-ngin Yâ-sû Kî-tuk he sàng-cho ngiuk-sṳ̂n lòi ke , má-ngìn chhiu yû tui Song-ti lòi ke Lìn .
62004003	Má-ngìn m̀ kûng-khôi sṳ̀n-ngin Yâ-sû , kì chhiu mò tui Song-ti lòi ke Lìn ; kì só-yû ke he ke-chak thi̍t Kî-tuk ke lìn . Ngì-têu yû thâng-ko liá-ke lìn oi lòi , liá-ha yí-kîn chhai sṳ-kiên lé .
62004004	Chhîn-oi ke chṳ́-ńg â , ngì-têu he su̍k Song-ti ke , ya yí-kîn yàng-ko ká siên-tî lé , yîn-vi chhai ngì-têu tî-poi ke Lìn pí su̍k sṳ-kie ke ngìn tî-poi ke lìn kha yû li̍t-liong .
62004005	Ke-têu ká siên-tî kóng-lun sṳ-kiên ke sṳ , sṳ-kiên-ngìn thâng-chhiùng kì-têu , yîn-vi kì-têu he su̍k sṳ-kie ke .
62004006	Chúng-he , ngài-têu he su̍k Song-ti ke . Ngin-sṳt Song-ti ke ngìn chhiu thâng-chhiùng ngài-têu ; m̀ su̍k Song-ti ke ngìn chhiu m̀ thâng-chhiùng ngài-têu . Cheu liá-tiám , ngài-têu tî oi ngióng-pân ngin-chhut chṳ̂n-lî ke Lìn lâu chho-ngu ke lìn .
62004007	Chhîn-oi ke phèn-yû â , ngài-têu oi pí-chhṳ́ siông-siak , yîn-vi oi-sîm he tui Song-ti lòi ke . Ke yû oi-sîm ke , he Song-ti só kiung ke , ya ngin-sṳt Song-ti .
62004008	Ke mò oi-sîm ke , m̀-sṳt Song-ti , yîn-vi Song-ti chhiu-he oi .
62004009	Song-ti chhâi-phai Kì Thu̍k-yit ke Lai-é to sṳ-kiên lòi , pûn ngài-têu thûng-ko kì tet-tó sâng-miang ; Song-ti yung án-ngiòng lòi hién-mìn Kì siak ngài-têu .
62004010	Liá chhiu-he oi : M̀-he ngài-têu kin-oi Song-ti , he Song-ti siak ngài-têu , chhâi-phai Kì ke Lai-é , vi-tó ngài-têu hî-sên , su̍k ngài-têu ke chhui .
62004011	Chhîn-oi ke phèn-yû â , ki-yèn Song-ti án siak ngài-têu , ngài-têu ya yin-kôi pí-chhṳ́ siông-siak .
62004012	Mò ngìn kien-ko Song-ti , chúng-he ngài-têu na pí-chhṳ́ siông-siak , Song-ti chhiu chhai ngài-têu ke sâng-miang tî-poi , Kì ke thung-siak chhai ngài-têu ke tông-chûng chhiu vàn-chhiòn sṳ̍t-hien lé .
62004013	Song-ti chiông Kì ke Lìn su-pûn ngài-têu , yîn-vi án-ngiòng , ngài-têu tî ngài-têu chhai Kì ke sâng-miang tî-poi , Kì ya chhai ngài-têu ke sâng-miang tî-poi .
62004014	Thiên-táng ke Â-pâ chhâi-phai Kì ke Lai-é lòi cho sṳ-kie ke Kiu-chú ; liá he ngài-têu só khon-tó , só kien-chṳn ke .
62004015	Má-ngìn kûng-khôi sṳ̀n-ngin Yâ-sû he Song-ti ke Lai-é , Song-ti chhiu chhai kì ke sâng-miang tî-poi , kì ya chhai Song-ti ke sâng-miang tî-poi .
62004016	Só-yî , ngài-têu tî , ya siông-sin , Song-ti siak ngài-têu . Song-ti chhiu-he oi ; sâng-miang-tú yû oi-sîm ke ngìn chhiu chhai Song-ti ke sâng-miang tî-poi , Song-ti ya chhai kì ke sâng-miang tî-poi .
62004017	Án-ngiòng , oi chhiu chhai ngài-têu ke tông-chûng vàn-chhiòn sṳ̍t-hien , sṳ́ ngài-têu chhai sṳ́m-phan ke-ngit hó-tám mò kiâng ; yîn-vi ngài-têu chhai sṳ-kiên yû thùng Kî-tuk khiung-yong ke sâng-miang .
62004018	Chhai oi tî-poi mò kiâng ; vàn-chhiòn ke oi-sîm nèn kiuk-chéu yit-chhiet ke kiâng . Só-yî , voi kiâng ke ngìn chhiu-he mò vàn-chhiòn ke oi-sîm , yîn-vi kiâng lâu hìn-fa̍t he lièn-cho yit-ha ke .
62004019	Ngài-têu oi , yîn-vi Song-ti siên siak ngài-têu .
62004020	Na yû-ngìn kóng " Ngài kin-oi Song-ti " , hàn yen-hen chhṳ-kâ ke hiûng-thi chí-moi , kì chhiu he kóng fâ-liâu ke ngìn ; kì ki-yèn m̀ siak ke khon tet-tó ke hiûng-thi chí-moi , chhiu mò fap-thu kin-oi ke khon-m̀-tó ke Song-ti .
62004021	Liá he ngài-têu tui Kî-tuk só liâng-su ke min-lin : Kin-oi Song-ti ke , ya yin-tông siak hiûng-thi chí-moi .
62005001	Fàm sin Yâ-sû he Kî-tuk ke , chhiòn-phu he Song-ti só kiung ke . Ngìn na kin-oi ke cho â-pâ ke , chhiu yit-thin voi siak kì ke chṳ́-ńg .
62005002	Ngài-têu na kin-oi Song-ti , yu chûn-sú Kì ke min-lin , án-ngiòng chhiu tî ngài-têu siak Kì ke chṳ́-ńg .
62005003	Ngài-têu chûn-sú Song-ti ke min-lin , liá chhiu-he kin-oi Song-ti ; Kì ke min-lin pin m̀-he án nàn chûn-sú ,
62005004	yîn-vi fàm Song-ti só kiung ke chhiu yàng-ko sṳ-kie . Sṳ́ ngài-têu yàng-ko sṳ-kie ke , he ngài-têu ke sin-sîm .
62005005	Má-ngìn nèn yàng-ko sṳ-kie nè ? Vì-yû sin Yâ-sû he Song-ti ke Lai-é ke ngìn !
62005006	Yâ-sû Kî-tuk kong-sṳ he thûng-ko sé-lî ke súi lâu hî-sên ke hiet ; m̀ tân-chhiang he thûng-ko súi , he thûng-ko súi lâu hiet . Sṳn-Lìn ya chhîn-chhṳ kien-chṳn liá he chṳ̂n-sṳ̍t ke , yîn-vi Sṳn-Lìn chhiu-he chṳ̂n-lî .
62005007	Sṳn-Lìn , súi lâu hiet , liá sâm-yong lûng-chúng cho kien-chṳn , sâm-yong tû thùng-yi .
62005008	
62005009	Ki-yèn ngài-têu chiap-su ngìn ke kien-chṳn , Song-ti ke kien-chṳn hàn-kha yû li̍t ; yîn-vi liá kien-chṳn he Song-ti vi Kì ke Lai-é cho ke .
62005010	Só-yî , má-ngìn sin Song-ti ke Lai-é , má-ngìn sîm-chûng chhiu yû liá-ke kien-chṳn ; má-ngìn m̀ sin Song-ti , chhiu-he khon Song-ti cho kóng fâ-liâu ke , yîn-vi kì m̀ sin Song-ti vi Kì ke Lai-é só-cho ke kien-chṳn .
62005011	Liá kien-chṳn chhiu-he : Song-ti su ngài-têu yún-yén ke sâng-miang , liá sâng-miang ke ngièn-thèu chhiu-he Kì ke Lai-é .
62005012	Ngìn yû Song-ti ke Lai-é chhiu yû liá sâng-miang ; ngìn mò Song-ti ke Lai-é chhiu mò liá sâng-miang .
62005013	Ngài siá liá-têu pûn ngì-têu , he oi ngì-têu tî , ngì-têu sin Song-ti ke Lai-é ke ngìn yû yún-yén ke sâng-miang .
62005014	Ngài-têu chhai Song-ti mien-chhièn hó-tám mò kiâng ; yîn-vi ngài-têu khok-sṳ̍t tî , ngài-têu na cheu Kì ke chṳ́-yi khiù , Kì chhiu voi thâng ngài-têu .
62005015	Ki-yèn ngài-têu tî Kì voi thâng ngài-têu yit-chhiet ke khì-khiù , ngài-têu chhiu tî ngài-têu tui Kì só-khiù ke , yí-kîn tet-tó .
62005016	Na yû-ngìn khon-tó hiûng-thi chí-moi fam-liáu m̀ voi chṳ-to sí ke chhui , kì yin-tông khiù Song-ti , Song-ti voi su sâng-miang pûn kì ke hiûng-thi chí-moi . Liá he chṳ́ ke-têu fam-liáu m̀ voi chṳ-to sí ke chhui ke ngìn kóng ke . Chúng-he , yû voi chṳ-to sí ke chhui ; ngài m̀-he kóng oi vi liá-ke chhui khì-tó .
62005017	Yit-chhiet put-ngi ke hàng-vì lûng-chúng he chhui , chúng-he ya yû m̀-voi chṳ-to sí ke chhui .
62005018	Ngài-têu tî , fàm Song-ti só kiung ke chhiu m̀-voi ki-siu̍k fam-chhui ; Song-ti ke Lai-é pó-sú kì , ke-chak Sià-ok-chá ya hoi kì m̀-tó .
62005019	Ngài-têu tî , sûi-yèn chhiòn sṳ-kie lûng-chúng he̍t chhai ke-chak Sià-ok-chá ke hot-chṳ chṳ̂-ha , ngài-têu hàn-he su̍k Song-ti .
62005020	Ngài-têu tî , Song-ti ke Lai-é yí-kîn lòi lé , kì su ngài-têu lî-kié-li̍t , pûn ngài-têu ngin-sṳt Chṳ̂n-sṳ̀n . Ngài-têu chhai Chṳ̂n-sṳ̀n ke sâng-miang tî-poi , chhiu-he chhai Kì ke Lai-é Yâ-sû Kî-tuk ke sâng-miang tî-poi . Kì chhiu-he Chṳ̂n-sṳ̀n , chhiu-he yún-yén ke sâng-miang .
62005021	Chhîn-oi ke chṳ́-ńg â , ngì-têu oi yén-yén lì-khôi ngiéu-siong !
63001001	Ngài he chóng-ló ; ngài siá sin-é pûn ngì — mùng kién-sién ke fû-ngìn , ya pûn ngì ke chṳ́-ńg : Ngì-têu he ngài sṳ̀n-sîm só-siak ke ; m̀ tân-chhiang ngài siak ngì-têu , só-yû ngin-sṳt chṳ̂n-lî ke ngìn ya siak ngì-têu ;
63001002	yîn-vi chṳ̂n-lî chhai ngài-têu sîm-nui , ya oi yún-yén lâu ngài-têu thùng-chhai .
63001003	Â-pâ Song-ti lâu Kì ke Lai-é Yâ-sû Kî-tuk yit-thin voi su ên-tién , lìn-mén , lâu phìn-ôn pûn ngài-têu , pûn ngài-têu yit-chhṳ̍t sên-fa̍t chhai chṳ̂n-lî lâu siông-siak ke tî-poi .
63001004	Ngài chhin fôn-hí , yîn-vi ngài tî chhai ngì ke chṳ́-ńg tông-chûng yû chûn-chhiùng thiên-táng Â-pâ ke min-lin , sên-fa̍t chhai chṳ̂n-lî tî-poi ke ngìn .
63001005	Só-yî , chhîn-oi ke fû-ngìn , ngài khiù ngì , ngài-têu thai-kâ oi pí-chhṳ́ siông-siak . Ngài siá pûn ngì ke , pin m̀-he yit-thiàu sîn ke min-lin , hàn-he ngài-têu tui yit khôi-sṳ́ chhiu liâng-su ke .
63001006	Liá chhiu-he oi : Ngài-têu yin-tông chûn-hàng Song-ti só-yû ke min-lin . Ngì-têu tui yit khôi-sṳ́ só thâng-tó ke min-lin chhiu-he : Ngì-têu yin-tông yung oi hàng-sṳ cho-ngìn .
63001007	Yû chhin-tô mì-fe̍t ngìn ke yí-kîn chhai sṳ-kie chhut-hien ; kì-têu kûng-khôi féu-ngin Yâ-sû Kî-tuk he sàng-cho ngiuk-sṳ̂n lòi ke . Liá-chúng ngìn chhiu-he mì-fe̍t ngìn ke , he thi̍t Kî-tuk ke .
63001008	Ngì-têu oi se-ngi , chang m̀-voi sṳt-thet ngài-têu só sṳ̀n-chhiu ke , fán-chón voi tet-tó fûng-fu ke po-sóng .
63001009	Só-yû m̀ chûn-sú Kî-tuk ke kau-hiun , yu phiên-chéu hi ke , chhiu mò su̍k Song-ti ; chûn-sú kau-hiun ke , chhiu su̍k thiên-táng ke Â-pâ , yu su̍k Lai-é .
63001010	Na yû-ngìn to ngì-têu ke-vi hi , m̀ chhòn liá-ke kau-hiun , chhiu m̀-hó chiap-thai kì to ngì-têu ke vuk-hâ hi , ya m̀-hó tui kì chhiáng-ôn ;
63001011	yîn-vi tui kì chhiáng-ôn ke , chhiu lâu kì só-cho ke-têu sià-ok ke sṳ yû-fun .
63001012	Ngài hàn-yû chhin-tô fa oi lâu ngì-têu kóng , chúng-he ngài sióng , mò-oi yung pit-me̍t lòi chhòn-tha̍t . Ngài hî-mong chhîn-sṳ̂n hi tham-fóng ngì-têu , tông-mien lâu ngì-têu thàm-lun , pûn ngài-têu ke fôn-hí tet-tó mân-chiuk .
63001013	Ngì ke mùng kién-sién ke chí-moi ke chṳ́-ńg tui ngì-têu chhiáng-ôn !
64001001	Ngài he chóng-ló ; ngài siá sin-é pûn chhîn-oi ke Kâi-yù — ngài sṳ̀n-sîm só siak ke phèn-yû :
64001002	Chhîn-oi ke phèn-yû , ngài chuk-fuk ngì sṳ-sṳ sun-li , sṳ̂n-thí yúng-khien , chhiong ngì ke lìn-sin khiung-yong án yúng-khien .
64001003	Ngài chhin fôn-hí , yîn-vi yû-têu hiûng-thi lòi-to liá-vi , lâu ngài kóng , ngì tui chṳ̂n-lî chhin chûng-sîm , fàm-sṳ chûn-cheu chṳ̂n-lî lòi hàng .
64001004	Ngài chui-thai ke fôn-hí chhiu-he : Thâng-tó ngài ke chung chṳ́-ńg sên-fa̍t chhai chṳ̂n-lî ke tî-poi .
64001005	Chhîn-oi ke phèn-yû , ngì án chûng-sîm vi-tó chung hiûng-thi chí-moi cho-se , sṳm-chṳ tui ngoi-lòi ke hiûng-thi chí-moi ya he án-ngiòng .
64001006	Kì-têu sṳt tui liá só-chhai ke kau-fi kóng-hí ngì ke oi-sîm . Chhiáng ngì cheu Song-ti só fôn-hí ke , pông-chhu kì-têu ki-siu̍k kì-têu ke lî-chhàng .
64001007	Kì-têu vi-tó Kî-tuk ke yèn-ku chhut-ngoi kûng-chok , pin mò chiap-su màng sin ke ngìn ke pông-chhu .
64001008	Só-yî , ngài-têu Kî-tuk-thù yin-kôi oi chiap-thai liá-chúng ngìn , thùng kì-têu khiung-ha lòi vi-tó chṳ̂n-lî kûng-chok .
64001009	Ngài sṳt siá yit-fûng sin-é pûn kau-fi ; chúng-he , sióng-oi cho kau-fi liâng-chhiu ke Tiû-thi̍t-fî m̀-tap ngài só-kóng ke fa .
64001010	Ngài hi ke sṳ̀-chiet , yit-thin oi kóng-hí kì só-cho ke sṳ . Kì yung fái-fa kûng-kit ngài-têu , fí-pong ngài-têu ! M̀ tân-chhiang án-ngiòng , kì chhṳ-kâ m̀ chiap-thai ngoi-lòi ke hiûng-thi chí-moi , yu kim-chṳ́ ke-têu ngien-yi chiap-thai ke ngìn , sṳm-chṳ oi kiuk kì-têu chhut kau-fi !
64001011	Chhîn-oi ke phèn-yû , m̀-hó ho̍k fái , oi ho̍k hó . Hàng-san ke ngìn chhiu su̍k Song-ti ; chok-ok ke ngìn chhiu mò kien-ko Song-ti .
64001012	Thai-kâ pô-chióng Tí-mí-thi̍t . Chṳ̂n-lî vi kì cho-chṳn ; ngài-têu ya vi kì cho-chṳn . Ngì tî ngài-têu ke kien-chṳn he chṳ̂n-sṳ̍t ke .
64001013	Ngài hàn-yû chhin-tô fa oi lâu ngì kóng , chúng-he ngài sióng , mò-oi yung pit-me̍t lòi siá .
64001014	Ngài hî-mong mò kí-kiú voi kien-tó ngì , tông-mien lâu ngì thàm-lun .
64001015	Ngien ngì phìn-ôn ! Ngì ke phèn-yû chhiòn-phu tui ngì chhiáng-ôn . Chhiáng thoi ngài tui kok-vi phèn-yû yit-sà yit-sà chhiáng-ôn .
65001001	Ngài he Yâ-sû Kî-tuk ke phu̍k-ngìn , Ngâ-kok ke hiûng-thi Yù-thai . Ngài siá sin-é pûn mùng Song-ti sién-seu , sên-fa̍t chhai Â-pâ Song-ti ke thung-siak chûng , yu mùng Yâ-sû Kî-tuk pó-sú ke ngìn .
65001002	Ngien Song-ti fûng-fûng fu-fu su ngì-têu lìn-mén , phìn-ôn , lâu chhṳ̀-oi .
65001003	Chhîn-oi ke phèn-yû , ngài chhin chó chhiu sióng-oi siá sin-é lâu ngì-têu thàm-lun thùng ngài-têu thai-kâ lûng-chúng yû koân-he ke kiu-ên mun-thì ; chúng-he , ngài kám-kok yû sî-yeu chit-sṳ̀ siá sin-é khien-miên ngì-têu , oi ki-siu̍k vi Song-ti yit-pái chhiu vàn-chhiòn chhòn pûn sṳn-thù ke sin-ngióng chhin-li̍t tá-piang .
65001004	Yîn-vi , yû-têu mò kin-khièn ke ngìn thêu-thêu ngi̍p-lòi ngài-têu ke chûng-kiên , khiuk-kié Song-ti ên-tién ke tho-lî lòi châ-koi chhṳ-kâ fú-phai ke hàng-vì . Kì-têu khî-chhie̍t vì-yit ke Chú-chái — ngài-têu ke Chú Yâ-sû Kî-tuk . Chhin chó yî-chhièn , Sṳn-kîn yí-kîn yi-ngièn kì-têu yit-thin oi su hìn-fa̍t .
65001005	Liá yit-chhiet , sûi-yèn ngì-têu chhiòn-phu chhîn-chhú , ngài hàn-he oi thì-siáng ngì-têu : Chú ngióng-pân chṳ́n-kiu Yî-set-lie̍t-ngìn thot-lì Âi-khi̍p , yèn-heu sêu-me̍t ke-têu m̀ sin ke ngìn .
65001006	M̀-hó m̀ ki-tet ke-têu m̀ sú pún-fun , lì-khôi pún-vi ke thiên-sṳ́ , kì-têu pûn yún-yén kié-m̀-khôi ke só-lien só chhai vû-am ke chhṳ̂m-yên-tú ; Song-ti chiông kì-têu koân chhai ke-vi , tén-heu sṳ́m-phan ke thai ngit-è .
65001007	Hàn-yû he̍t chhai Só-tô-mâ , Ngò-mô-lâ , lâu fu-khiun sàng-sṳ ke ngìn-mìn , chhiong ke-têu thiên-sṳ́ khiung-yong , kì-têu hàng yìm-lon , fong-chiúng vì-fán chhṳ-yèn ke sin-yu̍k , só-yî lo̍k chhai ke yún-yén put-me̍t ke fó tî-poi su hìn-fa̍t . Liá-ke sṳ khó-yî cho thai-kâ ke kam-kie .
65001008	Liá-têu mò kin-khièn ke ngìn ya khiung-yong . Kì-têu ô-chô ke nong-sióng hoi kì-têu fam-chhui , tá lá-sap chhṳ-kâ ke sṳ̂n-thí ; kì-têu méu-sṳ Song-ti ke khièn-piang , siet-thu̍k thiên-táng ke-têu yû chûn-yùng ke .
65001009	Chhiu-he thiên-sṳ́-chóng Mí-kâ-le̍t , vi-tó Mô-sî ke sṳ̂n-sṳ̂ thùng Mô-kúi phien-lun ke sṳ̀ , ya m̀-kám yung fí-pong ke fa lòi chit-phi , chṳ́-yû kóng : " Chú chit-phi ngì ! "
65001010	Chúng-he , liá-têu ngìn kin-yèn fí-pong yit-chhiet kì-têu m̀ liáu-kié ke sṳ ; chhiong khìm-chhu án-ngiòng , kì-têu sun pún-sin ke sô-súng hi-cho ke-têu phai-fai chhṳ-kâ ke sṳ .
65001011	Liá-têu ngìn chhám lé ! Kì-têu thùng Kâi-yún hàng khiung thiàu lu . Vi-tó chhièn-chhòi , kì-têu ham-ngi̍p Pâ-làn só fam ke chho-ngu chûng . Kì-têu chhiong Khó-lâ án-ngiòng phoi-ngia̍k , ya chhiong án-ngiòng me̍t-mòng .
65001012	Liá-têu ngìn thùng ngì-têu khiung-ha sṳ̍t oi ke yèn-si̍t , m̀-tî kien-seu , chṳ́ ku chhṳ-kâ chhin lîm , sàng-cho yèn-si̍t ke vû-tiám . Kì-têu chhiong m̀-voi lo̍k-yí ke yùn , pûn fûng chhôi-lòi chhôi-hi ; yu chhiong chhiû-thiên m̀-voi kiet kó-chṳ́ ke su , lièn kîn pûn-ngìn pâng-chhut-lòi , vàn-chhiòn sí-thet .
65001013	Kì-têu ke hàng-vì m̀-tî kien-seu , chhiong hói-tú ke thai-long , kie̍p-chhut ô-chô ke súi-phô . Kì-têu chhiong sên-é yù-thong , tiet-lo̍k Song-ti yún-yén vi kì-têu pó-liù ke vû-am ke chhṳ̂m-yên .
65001014	Â-tông ke thi-chhit-thoi sûn-é Yî-nok tui liá-têu ngìn chó chhiu yi-ngièn ; kì kóng : " Khon â , Chú tai-tén chhiên-van ke sṳn thiên-sṳ́ khiung-ha lòi .
65001015	Kì oi sṳ́m-phan só-yû ke ngìn , hìn-fa̍t só-yû mò kin-khièn ke chhui-ngìn ; yîn-vi kì-têu ke hàng-vì mò kin-khièn , yu yung mò kin-khièn ke fa mo-fam Song-ti ! "
65001016	Liá-têu ngìn sòng-sòng mài-yen phe̍t-ngìn , koai-yen phe̍t-ngìn ; kì-têu sun chhṳ-kâ sià-ok ke chhìn-yu̍k , kóng phong-fûng ke fa , vi-tó chhṳ-kâ ke li-yit pâ-kiet phe̍t-ngìn .
65001017	Chúng-kóng , chhîn-oi ke phèn-yû â , m̀-hó m̀ ki-tet ngài-têu Chú Yâ-sû Kî-tuk ke sṳ́-thù kóng-ko ke fa .
65001018	Kì-têu tui ngì-têu kóng : " Chhai li̍t-sṳ́ ke ma̍t-khì yû-ngìn voi chhut-lòi , cheu chhṳ-kâ sià-ok lâu mò kin-khièn ke yu̍k-ngiam met-sa ngì-têu . "
65001019	Liá-têu ngìn mò Sṳn-Lìn ; kì-têu sun-chhiùng pún-sin ke kâu-sô , chṳ-chho fûn-chên .
65001020	Chúng-he ngì-têu nè , chhîn-oi ke phèn-yû â , ngì-têu yin-tông yit-chhṳ̍t chhai chṳ-sṳn ke sin-ngióng-song chho-chhiu chhṳ-kâ , chhai Sṳn-Lìn ke tî-poi khì-tó ,
65001021	sòng-sòng sên-fa̍t chhai Song-ti ke thung-siak tî-poi , ngióng-mong ngài-têu ke Chú Yâ-sû Kî-tuk lìn-mén ngì-têu , su ngì-têu yún-yén ke sâng-miang .
65001022	Tui ke-têu ngì-fù mò phan-fap kiet-chhài ke ngìn , ngì-têu oi lìn-mén kì-têu .
65001023	Yû-têu ngìn , ngì-têu oi tui fó ke tông-chûng chhióng-kiu kì-têu . Nang-ngoi yû-têu ngìn , ngì-têu oi lìn-mén kì-têu , chúng-he oi se-ngi ; lièn kì-têu kò-tó chhìn-yu̍k ke sâm-fu ya m̀-hó miâ-tó .
65001024	Ngien ke nèn pó-sú ngì-têu m̀-voi tiet-tó , pûn ngì-têu mò khiet-tiám , yû-hó fôn-fôn hí-hí lòi-to Kì yùng-kông ke mien-chhièn ke ,
65001025	ngài-têu ke Kiu-chú , thu̍k-yit vù-ngi ke Song-ti , thûng-ko ngài-têu ke Chú Yâ-sû Kî-tuk , tet-tó yùng-kông , vî-ngiàm , nèn-li̍t , lâu khièn-piang , tui van-sṳ yî-chhièn , to liá-ha , chhṳ̍t-to yún-yún yén-yén ! Â-mén .
66001001	Pún-sû he ki-chai Yâ-sû Kî-tuk ke khí-sṳ . Song-ti kâu-pûn kì liá-ke khí-sṳ , oi kì chiông tón-khì-nui yit-thin voi fat-sên ke sṳ chṳ́-sṳ Song-ti ke chung phu̍k-ngìn . Kî-tuk chhâi-phai thiên-sṳ́ tui kì ke phu̍k-ngìn Yok-hon hién-mìn liá-têu sṳ ,
66001002	Yok-hon chhiu chiông só khon-tó ke lâu thai-kâ kóng , vi Song-ti ke chṳ̂n-tho lâu Yâ-sû Kî-tuk só khí-sṳ ke chṳ̂n-lî cho kien-chṳn .
66001003	Siên-thu̍k liá-pún sû ke ngìn ngióng-pân yû fuk-hi ! Ke-têu thâng liá-ke yi-ngièn yu cheu khì-chûng ke ki-chai hi-hàng ke ngìn sṳ̍t-chhai yû fuk-hi ô ! Yîn-vi liá yit-chhiet sṳ-chhìn sṳ̍t-hien ke sṳ̀-kî voi to lé .
66001004	Ngài — Yok-hon siá sin-é pûn Â-se-â-sén ke chhit-kiên kau-fi : Ngien kú-chó chhùn-chhai , liá-ha chhùn-chhai , chiông-lòi ya yún-yén chhùn-chhai ke Song-ti , pin Kì pó-chho chhièn chhit-ke Lìn , lâu ke chûng-sîm ke kien-chṳn-chá , chhiu-he chui-siên tui sí fu̍k-fa̍t , thúng-chhṳ thi-song van-vòng ke Yâ-sû Kî-tuk , su ên-tién , phìn-ôn pûn ngì-têu ! Kì siak ngài-têu , yu thûng-ko liù-hiet to sí lòi sṳt-fong ngài-têu thot-lì ngài-têu ke chhui ,
66001005	
66001006	pûn ngài-têu sàng-cho yit-ke koet , cho chi-sṳ̂ lòi fu̍k-sṳ kì ke Â-pâ Song-ti . Ngien yùng-kông lâu khièn-nèn kûi pûn Yâ-sû Kî-tuk , sṳ-sṳ vù-khiùng ! Â-mén .
66001007	Khon â ! Kì chhô-yùn lòi lô ; mî-yit-ke ngìn voi khon-tó kì , lièn ke-têu yung chhiông chhiuk kì ke ngìn ya voi khon-tó kì . Kì lòi ke sṳ̀ , thi-song ke van-mìn lûng-chúng voi yîn-vi kì chhùi sîm-kôn thai-kieu . Liá-ke sṳ yit-thin voi fat-sên ! Â-mén .
66001008	Kú-chó chhùn-chhai , liá-ha chhùn-chhai , chiông-lòi ya yún-yén chhùn-chhai ke Chú — Chhiòn-nèn ke Song-ti kóng : " Ngài he Â-ngì-fap — chhiu-he khôi-sṳ́ , he Â-mí-kâ — chhiu-he kiet-suk ! "
66001009	Ngài — Yok-hon chhiu-he ngì-têu ke hiûng-thi . Ngài thùng ngì-têu khiung-ha yû-fun Yâ-sû ke fam-nan , kì ke koet , lâu ngiûn-nai . Vi-tó chhòn-yòng Song-ti ke chṳ̂n-tho lâu Yâ-sû só khí-sṳ ke chṳ̂n-lî , ngài sṳt pûn-ngìn koân chhai ke miàng ôn-to Pha̍t-mô ke hói-tó .
66001010	Yû yit-ke Chú-ngit , ngài su Sṳn-Lìn ke kám-thung , thâng-tó yû thai sâng-yîm , chhiong-he ho-thùng ke sâng , chhai ngài heu-poi tui ngài kóng :
66001011	" Oi chiông ngì só khon-tó ke siá hâ-lòi , yèn-heu chiông liá sû-kién ki pûn Yî-fut-só , Sṳ-mî-nâ , Phe̍t-kâ-mô , Thûi-ngâ-thûi-lâ , Sat-thi̍t , Fî-lâ-thiet-fî , lâu Ló-tí-kâ chhit-ke kau-fi . "
66001012	Ngài chón-sṳ̂n oi khon he má-ngìn tui ngài kóng-fa , ngài chhiu khon-tó chhit-chán kîm tên-thòi .
66001013	Tên-thòi chûng-kiên yû yit-ke chhiong Ngìn-chṳ́ ke , khî chhai ke-vi , chok-tén chhui-to kiok-phàn ke chhòng-phàu , hiûng-chhièn kiê-tén kîm-tai .
66001014	Kì ke thèu-nà-mô chhiong yòng-mô ya chhiong siet án pha̍k ; kì ke muk-chû chhiong fó-yam án kîm ;
66001015	kì ke kiok chhiong fó-lù chûng lien-ko yu chhu̍t kîm-kîm ke thùng ; kì ke sâng chhiong-he thai-súi ke sâng .
66001016	Kì yu-sú nâ-tén chhit-lia̍p sên-é , choi phi-chhut yit-kî lióng-piên li ke kiam . Kì ke mien chhiong tông-chu ke ngit-thèu .
66001017	Ngài yit khon-tó kì , chhiu phuk chhai kì ke kiok-chhièn , chhiong sí-thet yit-yong . Kì yung yu-sú hon-tén ngài , kóng : " M̀-sṳ́ kiâng ! Ngài he khôi-sṳ́ , ya he kiet-suk .
66001018	Ngài he ke yún-yén chhùn-chhai ke ! Ngài sṳt sí-ko , liá-ha sâng-sâng , ya oi sâng-to yún-yén . Ngài chóng-kón sí lâu yîm-kiên ke só-sṳ̀ .
66001019	Ngì oi chiông só khon-tó ke , mò-lun he liá-ha ya-he chiông-lòi oi fat-sên ke , chhiòn-phu siá hâ-lòi .
66001020	Ngì só khon-tó , chhai ngài yu-sú ke chhit-lia̍p sên-é lâu chhit-chán kîm tên-thòi ke o-pi he án-ngiòng : Chhit-lia̍p sên-é he chhit-ke kau-fi ke sṳ́-chá ; chhit-chán tên-thòi chhiu-he chhit-ke kau-fi . "
66002001	" Ngì oi siá sin-é pûn Yî-fut-só kau-fi ke sṳ́-chá , kóng : ' Ke yu-sú nâ-tén chhit-lia̍p sên-é , chhai chhit-chán kîm tên-thòi chûng-kiên hàng ke , án-ngiòng kóng :
66002002	Ngài tî ngì só-cho ke : Ngì ngióng-pân sîn-khú kûng-chok , ngióng-pân ngiûn-nai ; ngài ya tî ngì mò chiúng fái-ngìn , sṳt kháu-ngiam ke-têu chhṳ-chhṳ̂n sṳ́-thù khì-sṳ̍t m̀-he sṳ́-thù ke ngìn , ngin-chhut kì-têu he ká-mo ke .
66002003	Ngì chhin yû ngiûn-nai , sṳt vi ngài ke yèn-ku kîn-li̍t khú-nan , chhiùng-lòi m̀-sṳt ngiûn-m̀-he̍t .
66002004	Chúng-he , yû yit-khien sṳ ngài oi chit-phi ngì : Ngì yí-kîn sṳt-thet siên-chhièn tui ngài ke oi-sîm .
66002005	Ngì sióng khon-é , ngì yí-kîn chhui-lo̍k to má-ke chhàng-thu ! Ngì oi fí-kói , fì-fu̍k ngì siên-chhièn yû oi-sîm ke hàng-vì . Ngì na m̀ fí-kói , ngài oi lòi , chiông ngì ke tên-thòi tui ngièn-vi sái-chéu .
66002006	Chúng-he , ngì yû yit-ke yû-tiám : Ngì thùng ngài khiung-yong án nâu Nì-kô-lâ-tóng ke chok-vì .
66002007	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' Tet-sṳn ke ngìn , ngài oi pûn kì yû-khièn hó sṳ̍t Song-ti lo̍k-yèn-chûng sâng-miang-su ke kó-chṳ́ . ' "
66002008	" Ngì oi siá sin-é pûn Sṳ-mî-nâ kau-fi ke sṳ́-chá , kóng : ' Ke khôi-sṳ́ lâu kiet-suk , sí yu fu̍k-fa̍t ke , án-ngiòng kóng :
66002009	Ngài tî ngì ke fam-nan lâu khiùng-khú ; sṳ-sṳ̍t-song ngì he fu-chiuk ke ! Ngài tî ngì pûn ke-têu chhṳ-chhṳ̂n Yù-thai-ngìn ke fí-pong ; khì-sṳ̍t kì-têu pin m̀-he Yù-thai-ngìn , kì-têu he Sat-tan yit-tóng ke ngìn .
66002010	M̀-sṳ́ kiâng ngì só voi tù-tó ke khú-nan . Khon â , Mô-kúi oi kháu-ngiam ngì-têu ; ngì-têu chûng-kiên yû-têu ngìn voi pûn kì fit-lo̍k kâm-ngiu̍k ; ngì-têu oi su sṳ̍p-ngit ke khú-nan . Ngì oi chûng-sîm to sí , ngài chhiu su ngì sâng-miang ke miên-liù .
66002011	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' Tet-sṳn ke ngìn chhie̍t-tui m̀-voi su thi-ngi-pái sí ke sông-hoi . ' "
66002012	" Ngì oi siá sin-é pûn Phe̍t-kâ-mô kau-fi ke sṳ́-chá , kóng : ' Ke yû lióng-piên li ke kiam ke , án-ngiòng kóng :
66002013	Ngài tî ngì he̍t ke thi-fông chhiu-he Sat-tan cho-vòng ke só-chhai . Ngì tui ngài chûng-sṳ̀n ; chhiu-he ngài chûng-sîm ke kien-chṳn-ngìn Ôn-thì-pha chhai Sat-tan ke thi-phàn su-hoi ke sṳ̀ , ngì ya mò piong-thet tui ngài ke sin-sîm .
66002014	Chúng-he , yû-têu sṳ ngài oi chit-phi ngì : Ngì-têu chûng-kiên yû-ngìn cheu Pâ-làn ke kau-hiun hi hàng ; liá-ke Pâ-làn yú-fe̍t Pâ-le̍t , kâu-sô Yî-set-lie̍t-ngìn fam-chhui , hi sṳ̍t pai-ko ngiéu-siong ke chi-vu̍t , yu hàng yìm-lon ke sṳ-chhìn .
66002015	Khiung-yong , ngì-têu chûng-kiên ya yû-ngìn cheu Nì-kô-lâ-tóng ke kau-hiun hi hàng .
66002016	Só-yî , ngì oi fí-kói , na mò , ngài voi ngiàm-sṳ̀ to , yung ngài khiéu-chûng ke kiam kûng-kit liá-têu ngìn .
66002017	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' Tet-sṳn ke ngìn , ngài oi su-pûn kì ke khong-tén ke mâ-nâ . Ngài ya oi pûn kì yit-te pha̍k sa̍k-thèu , táng-kô siá-tén sîn ke miàng ; liá-ke miàng , chhù-liáu chiap-su ke ngìn , mò ngìn ngin-tet-sṳt . ' "
66002018	" Ngì oi siá sin-é pûn Thûi-ngâ-thûi-lâ kau-fi ke sṳ́-chá , kóng : ' Song-ti ke Lai-é , muk-chû chhiong fó-yam án kîm , kiok chhiong chhu̍t kîm-kîm ke thùng , kì án-ngiòng kóng :
66002019	Ngài tî ngì só-cho ke ; ngài tî ngì ke oi-sîm , sin-sîm , sṳ-fung , lâu nai-sîm . Ngài tî ngì liá-ha só-cho ke pí siên-chhièn hàn-kha tô .
66002020	Chúng-he , yû yit-khien sṳ ngài oi chit-phi ngì : Ngì ngiûn-su ke chhṳ-chhṳ̂n ńg siên-tî ke Yâ-sé-pit . Kì kâu-sô yín-yu ngài só-yû ke phu̍k-ngìn hi-hàng yìm-lon ke sṳ , sṳ̍t pai-ko ngiéu-siong ke chi-vu̍t .
66002021	Ngài yû pûn kì fí-kói ke sṳ̀-kiên , chúng-he kì m̀-hén lì-khôi kì ke yìm-lon .
66002022	Khon â , ngài oi sṳ́ kì pot-phiang vang chhai mìn-chhòng-táng ; ke-têu thùng kì hàng yìm-lon ke ngìn , chhù-fî kì-têu fí-kói , mò chai thùng kì hàng yìm-lon , ngài chhiu oi sṳ́ kì-têu thùng kì khiung-ha su thai khú-nan .
66002023	Ngài ya oi kûng-kit thèn kì ke ngìn , chhṳ-sí kì-têu ; kok kau-fi chhiu voi tî , ngài he ke khon-theu ngìn ke sṳ̂-sióng lâu yi-ngiam ke . Ngài oi cheu ngì-têu tak-sà só-cho ke , pûn mî-yit-ke ngìn tet-tó chhṳ-kâ ke po-yin .
66002024	' Lun-tó chhai Thûi-ngâ-thûi-lâ khì-thâ ke ngìn , ngì-têu mò thèn ke sià-sot , mò ho̍k-si̍p só-vi Sat-tan ke o-pi . Ngài lâu ngì-têu kóng , ngài m̀-voi chai chiông phe̍t ke chhûng-tâm kâ pûn ngì-têu .
66002025	Chúng-he , ngì-têu oi chhṳ̀-sú ngì-têu yí-kîn yû ke , chhṳ̍t-to ngài lòi .
66002026	Tet-sṳn ke , nèn ki-siu̍k chûn-hàng ngài min-lin to chui-heu ke ngìn , ngài oi su kì khièn-piang , thùng ngâ Pâ pûn ngài ke khiung-yong ; ngài oi su kì khièn-piang lòi thúng-chhṳ van-koet , yung thiet-chhóng chhṳ-lî kì-têu , chhiong tá-lan fì-è án-ngiòng fún-sui kì-têu . Ngài ya oi chiông thiên-kông-sên su pûn tet-sṳn ke ngìn .
66002027	
66002028	
66002029	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' "
66003001	" Ngì oi siá sin-é pûn Sat-thi̍t kau-fi ke sṳ́-chá , kóng : ' Ke yû Song-ti chhit-ke Lìn lâu chhit-lia̍p sên-é ke , án-ngiòng kóng : Ngài tî ngì só-cho ke ; ngài tî yû-ngìn láu-tó ngì he sâng ke , sṳ̍t-chi-song ngì he sí ke !
66003002	Só-yî , hó siáng lé ! Oi kiên-ku ngì só chhûn yit-si̍t-é màng sí-thet ke ; yîn-vi ngài khon-chhut ngì só-cho ke , chhai ngài ke Song-ti mien-chhièn hàn-màng vàn-chhiòn .
66003003	Só-yî , ngì oi ki-tet só thâng , só chiap-su ke kau-hiun , khok-sṳ̍t hi chûn-hàng , lì-khôi ngì ke chhui-ok . Ngì na hàn m̀ siáng , ngài oi chhiong chhe̍t-é án-ngiòng fut-yèn lòi-to ; ngì chhie̍t-tui m̀-voi tî ngài oi lòi-to ke sṳ̀-kiên .
66003004	Chúng-he , chhai Sat-thi̍t , ngì-têu hàn yû-têu ngìn sâm-fu pó-chhṳ̀ to chhin chhiang-li ; liá-têu ngìn khâm-tet chok pha̍k-set ke chhòng-phàu , thùng ngài khiung-ha hàng .
66003005	Tet-sṳn ke ngìn khiung-yong ya oi chok pha̍k-set ke chhòng-phàu . Ngài chhie̍t-tui m̀-voi tui sâng-miang-chhak chiông kì ke miàng chhu̍t-thet ; chhai ngâ Pâ lâu Kì ke thiên-sṳ́ mien-chhièn , ngài oi kûng-khôi sṳ̀n-ngin kì he su̍k ngài ke .
66003006	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' "
66003007	" Ngì oi siá sin-é pûn Fî-lâ-thiet-fî kau-fi ke sṳ́-chá , kóng : ' Ke sṳ̀n-sṳn yu sin-sṳ̍t , chóng-kón Thai-ví ke só-sṳ̀ , tá-khôi mùn chhiu mò-ngìn nèn koân , koân mùn chhiu mò-ngìn nèn khôi ke , kì án-ngiòng kóng :
66003008	Ngài tî ngì só-cho ke ; ngài tî ngì chṳ́-yû yit-si̍t ke nèn-li̍t , chúng-he ngì chûn-sú ngài ke kau-hiun , mò féu-ngin ngài ke miàng . Ngài yí-kîn chhai ngì mien-chhièn khôi yit-san mùn , he mò-ngìn nèn koân ke .
66003009	Khon â , ke-têu Sat-tan yit-tóng ke ngìn , chhṳ-chhṳ̂n Yù-thai-ngìn khì-sṳ̍t m̀-he Yù-thai-ngìn , kì-têu he phien-é ; ngài oi ham kì-têu lòi , chhai ngì kiok-chhièn khúi-pai , pûn kì-têu tî ngài siak ngì .
66003010	Yîn-vi ngì chûn-sú ngài ke min-lin , ngiûn-nai to-tái , só-yî chhai fam-nan lìm-to chhiòn sṳ-kie , chhiòn ngìn-lui su sṳ-lien ke sṳ̀ , ngài oi pó-sú ngì .
66003011	Ngài chhiu voi to lé . Ngì oi chhṳ̀-sú ngì só-yû ke , ngì tet-sṳn ke miên-liù m̀-hó pûn-ngìn chhióng-chéu .
66003012	Tet-sṳn ke ngìn , ngài oi pûn kì cho ngài Song-ti ke sṳn-thien tî-poi ke chhû-é ; kì yún-yén m̀-voi lì-khôi ke-vi . Ngài oi chhai kì sṳ̂n-song siá ngài Song-ti ke miàng , hàn-yû ngài Song-ti ke sàng ke miàng , chhiu-he tui thiên-táng , tui ngài Song-ti ke-vi kong hâ-lòi ke sîn Yâ-lu-sat-lâng ; ngài ya oi chiông ngài ke sîn-miàng siá chhai kì sṳ̂n-song .
66003013	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' "
66003014	" Ngì oi siá sin-é pûn Ló-tí-kâ kau-fi ke sṳ́-chá , kóng : ' Ke miàng ôn-to Â-mén ke , he sin-sṳ̍t khó-kho ke kien-chṳn-chá , he Song-ti chhóng-chho ke kîn-ngièn , kì án-ngiòng kóng :
66003015	Ngài tî ngì só-cho ke ; ngài tî ngì mò lâng ya mò ngie̍t ; ngài chhin hî-mong ngì he lâng ke ya-he ngie̍t ke !
66003016	Yîn-vi ngì chhiong vûn-súi án-ngiòng , mò lâng ya mò sêu , ngài oi chiông ngì tui ngài ke choi phi-chhut-hi !
66003017	Ngì kóng : Ngài he fu-chiuk ke , ngài chhin pot , má-ke tû mò khiam . Chúng-he , ngì m̀-tî chhṳ-kâ he ngióng-pân chhôi-ko , ngióng-pân khó-lièn ! Ngì khiùng-khú , chhiâng-miâng , yu chhak-sṳ̂n lu-thí .
66003018	Só-yî , ngài khien ngì tui ngài mâi yung fó lien-ko ke kîm-é , pûn ngì sàng-cho fu-chiuk ; mâi pha̍k-set ke chhòng-phàu lòi chok , chiông ngì kien-seu ke sṳ̂n-thí châ hí-lòi ; mâi muk-yo̍k lòi kò ngì ke muk-chû , pûn ngì khon-tet-tó .
66003019	Ngài só-siak ke ngìn , ngài chhiu chit-phi kón-kau . Só-yî , ngì oi ngie̍t-sîm hí-lòi , ya oi fí-kói .
66003020	Thâng â , ngài khî chhai mùn-ngoi phông-mùn ; na yû-ngìn thâng-tó ngài ke sâng lòi khôi mùn , ngài oi ngi̍p-hi kì ke-vi ; ngài thùng kì , kì thùng ngài khiung-chok sṳ̍t-fan .
66003021	Tet-sṳn ke ngìn , ngài oi su kì khièn-li , chhai ngài ke pó-chho-song thùng ngài khiung-ha chhô , chhiu-chhiong ngài yí-kîn tet-sṳn , liá-ha chhai ngâ Pâ ke pó-chho-song thùng Kì khiung-ha chhô yit-yong .
66003022	' Sṳn-Lìn tui kok kau-fi só-kóng ke fa , yû ngí-kûng hó-thâng ke , chhiu oi thâng ! ' "
66004001	Chiap-tén , ngài tet-tó nang-ngoi yit-ke yi-siong , khon-tó thiên-táng yû yit-san khôi-tén ke mùn . Ngài siên-chhièn só thâng-tó , chhiong ho-thùng ke sâng , yu tui ngài kóng : " Ngì sông liá-vi lòi , ngài oi chṳ́-sṳ ngì yî-heu pit-thin oi fat-sên ke sṳ . "
66004002	Chit-sṳ̀ , Sṳn-Lìn chhiu kám-thung ngài . Ngài khon-tó thiên-táng yû yit-ke pó-chho ; yû yit-vi chhô chhai pó-chho-song .
66004003	Kì ke mien-mau chhiong pit-ngiu̍k lâu fùng-pó-sa̍k án-ngiòng hàu-kông . Pó-chho ke chû-vì yû kiûng vì-tén , set chhiong liu̍k-pó-sa̍k .
66004004	Pó-chho chû-vì yû ngi-sṳ̍p-si-ke chho-vi , táng-kô chhô-tén ngi-sṳ̍p-si-ke chóng-ló , chok-tén pha̍k-set ke chhòng-phàu , thèu-nà tai-tén kîm ke miên-liù .
66004005	Yû ngiap-lang , lung-lung-kún ke sâng , lâu hióng-lùi-kûng ke sâng tui pó-chho fat-chhut . Pó-chho chhièn chho̍k-tén chhit-kî fó-pá ; ke chhiu-he Song-ti ke chhit-ke Lìn .
66004006	Pó-chho chhièn hàn-yû chhiong súi-chîn án-ngiòng ke pô-lì-hói . Pó-chho ke si-mien yû si-ke sâng-vu̍t , chhièn-heu chhiòn-phu yû muk-chû .
66004007	Thi-yit-ke sâng-vu̍t chhiong-he sṳ̂-é ; thi-ngi-ke chhiong-he ngiù-kú ; thi-sâm-ke yû ngìn ke mien ; thi-si-ke chhiong-he pî-tén ke ên-tiâu .
66004008	Ke si-ke sâng-vu̍t , tak-ke yû liuk-chak yi̍t-kap , mò-lun nui-ngoi chhiòn-phu yû muk-chû . Kì-têu ngit-ya kín chhong : Sṳn-châi ! Sṳn-châi ! Sṳn-châi ! Chú — Chhiòn-nèn ke Song-ti , kú-chó chhùn-chhai , liá-ha chhùn-chhai , chiông-lòi ya yún-yén chhùn-chhai ke !
66004009	Tak-pái , si-ke sâng-vu̍t chhong yùng-kông , chûn-kui , kám-chhia ke sṳ̂-kô , hien-pûn ke chhô chhai pó-chho-song , yún-yén sâng-sâng ke ,
66004010	ke-sṳ̀ , ngi-sṳ̍p-si-ke chóng-ló chhiu phu̍k lo̍k-hi kin-pai ke yún-yén sâng-sâng , chhô chhai pó-chho-song ke . Kì-têu chiông chhṳ-kâ ke miên-liù piong chhai pó-chho chhièn , kóng :
66004011	Ngài-têu ke Chú , ngài-têu ke Song-ti ! Ngì khâm-tet chiap-su yùng-kông , chûn-kui , lâu khièn-nèn . Yîn-vi Ngì chhóng-chho-liáu van-yû ; van-yû ke su-chho lâu sên-chhùn , vàn-chhiòn he cheu Ngì ke chṳ́-yi .
66005001	Ngài khon-tó ke chhô chhai pó-chho song ke , yu-sú nâ-tén yit-kién sû ; liá-kién sû lióng-mien siá-to mân-mân ke sṳ , he yung chhit-chak yin-é fûng-tén .
66005002	Ngài yu khon-tó yit-ke chhin yúng-chong ke thiên-sṳ́ , thai-sâng siên-pu kóng : " Má-ngìn yû chṳ̂-kiet hiên-khôi liá-têu yin-é , tá-khôi liá-kién sû nè ? "
66005003	Chúng-he , mò-lun chhai thiên-táng , thi-song , ya-he thi-tái-hâ , lûng-chúng mò ngìn nèn tá-khôi ya-he khon ke-kién sû .
66005004	Ngài chhiu thai-sâng kieu , yîn-vi mò ngìn yû chṳ̂-kiet tá-khôi ya-he khon ke-kién sû .
66005005	Chóng-ló chûng yû yit-ke tui ngài kóng : " M̀-sṳ́ kieu ! Ngì khon , ke tui Yù-thai kî-chhu̍k chhut-lòi ke Sṳ̂-é — Thai-ví ke heu-thoi yí-kîn tet-sṳn lé ; kì nèn hiên-khôi ke chhit-chak yin-é , tá-khôi ke-kién sû . "
66005006	Chiap-tén , ngài khon-tó chhai pó-chho lâu si-ke sâng-vu̍t ke tûng-ông , chhiu-he chung chóng-ló vì-tén ke tûng-ông , yû Kâu-yòng khî-tén . Ke Kâu-yòng chhiong-he pûn-ngìn chhṳ̀-ko ke , yû chhit-kî kok , chhit-chak muk-chû , chhiu-he Song-ti ke chhit-ke Lìn , he fung chhâi-phai to sṳ-kiên tak só-chhai hi ke .
66005007	Ke Kâu-yòng chin chhièn-lòi , tui chhô chhai pó-chho-song ke yu-sú chiông ke-kién sû chiap-ko-lòi .
66005008	Kì chiap-ko ke-kién sû ke sṳ̀ , si-ke sâng-vu̍t lâu ngi-sṳ̍p-si-ke chóng-ló chhiu khúi chhai Kâu-yòng ke mien-chhièn . Tak-ke chóng-ló nâ-tén hièn-khìm lâu chông-mân hiông ke kîm-lù ; liá hiông he chung sṳn-thù ke khì-tó .
66005009	Kì-têu chhong yit-sú sîn ke sṳ̂-kô , kóng : Vì-yû ngì yû chṳ̂-kiet chiap-su ke-kién sû , hiên-khôi ke-têu táng-kô ke yin-é ; yîn-vi ngì sṳt pûn-ngìn chhṳ̀-sí ! Ngì thûng-ko liù-hiet to sí , tui kok chúng-chhu̍k , kok ngî-ngièn , kok mìn-chhu̍k , lâu tak-ke koet-kâ , chiông ngìn su̍k-chón-lòi , kûi-pûn Song-ti .
66005010	Ngì sṳ́ kì-têu sàng-cho yit-ke koet , cho chi-sṳ̂ lòi fu̍k-sṳ ngài-têu ke Song-ti ; kì-têu voi thúng-chhṳ sṳ-kie .
66005011	Ki-siu̍k khon-hâ-hi , ngài thâng-tó yû chhiên-chhiên van-van thiên-sṳ́ ke sâng-yîm . Kì-têu vì-tén khî chhai pó-chho , lâu si-ke sâng-vu̍t , pin chung chóng-ló ke chû-vì ,
66005012	thai-sâng chhong-sṳ̂ kóng : Pûn-ngìn chhṳ̀-sí ke Kâu-yòng , yû chṳ̂-kiet chiap-su khièn-nèn , fûng-sṳn , chṳ-fi , li̍t-liong , chûn-kui , yùng-kông , lâu siung-chan !
66005013	Ngài yu thâng-tó thiên-táng , thi-song , thi-tái-hâ , lâu hói-tú yit-chhiet su-chho ke , chhiu-he yí-chhiu-kiên ke van-vu̍t , lûng-chúng chhong-sṳ̂ , kóng : Ngien siung-chan , chûn-kui , yùng-kông , lâu khièn-piang , chhiòn-phu kûi-pûn ke chhô pó-chho ke lâu Kâu-yòng , chhṳ̍t-to yún-yún yén-yén !
66005014	Si-ke sâng-vu̍t en-kóng : " Â-mén ! " Chung chóng-ló chhiu phu̍k lo̍k-hi pai kì .
66006001	Ngài khon-tó Kâu-yòng hiên-khôi ke chhit-chak yin-é ke thèu-yit-chak . Ke-sṳ̀ , ngài thâng-tó si-ke sâng-vu̍t chûng ke yit-ke fat-chhut chhiong hióng-lùi-kûng ke sâng , kóng : " Lòi ! "
66006002	Ngài yit khon , khon-tó yit-phit pha̍k-mâ ; ke khì-mâ ke nâ-tén kiûng , liâng-su su-pûn kì ke miên-liù , yèn-heu chhiu chhut-hi chan-chên , tet-sṳn yu oi tet-sṳn .
66006003	Kâu-yòng hiên-khôi thi-ngi-chak yin-é ke sṳ̀ , ngài thâng-tó thi-ngi-ke sâng-vu̍t kóng : " Lòi ! "
66006004	Nang-ngoi yit-phit mâ chhiu chhut-lòi , he fùng-set ke . Ke khì-mâ ke liâng-su-liáu kâu-pûn kì ke khièn , khó-yî chiông thi-song ke fò-phìn chhióng-chéu , sṳ́ ngìn-lui fu-siông chhàn-sat ; kì só liâng-su ke he yit-kî thai kiam .
66006005	Kâu-yòng hiên-khôi thi-sâm-chak yin-é ke sṳ̀ , ngài thâng-tó thi-sâm-ke sâng-vu̍t kóng : " Lòi ! " Ngài yit khon , khon-tó yit-phit vû-mâ ; ke khì-mâ ke sú-chûng nâ-tén thiên-phìn .
66006006	Ngài thâng-tó yû sâng , chhiong-he tui si-ke sâng-vu̍t chûng fat-chhut ke , kóng : " Yit-ngit ke kûng-chhièn chang mâi yit kûng-sṳ̂n séu-ma̍k , yit-ngit ke kûng-chhièn chang mâi sâm kûng-sṳ̂n thai-ma̍k . Kám-lám-yù lâu chiú m̀-hó châu-tha̍p ! "
66006007	Kâu-yòng hiên-khôi thi-si-chak yin-é ke sṳ̀ , ngài thâng-tó thi-si-ke sâng-vu̍t kóng : " Lòi ! "
66006008	Ngài yit khon , khon-tó yit-phit fôi-set ke mâ ; ke khì-mâ ke miàng ôn-to " Sí " , " Yîm-kiên " thèn chhai kì heu-poi . Kì-têu tet-tó khièn-piang , kón-hot sṳ-kie ke si-fûn-chṳ̂-yit , yung chan-chên , kî-fông , pot-vûn , lâu thi-song ke khìm-chhu hi chhṳ̀-ngìn .
66006009	Kâu-yòng hiên-khôi thi-ńg-chak yin-é ke sṳ̀ , ngài khon-tó ke-têu yîn-vi chhòn Song-ti ke chṳ̂n-tho , chûng-sîm cho kien-chṳn , pûn-ngìn chhṳ̀-sí ke lìn-fùn chhai chi-thàn-hâ .
66006010	Kì-têu thai-sâng hêm-kóng : " Sṳ̀n-sṳn yu chṳ̂n-sṳ̍t ke Chú-chái â ! Ngì kí-sṳ̀ chang oi sṳ́m-phan thi-song ke ngìn , vi ngài-têu só-liù ke hiet sṳ̂n-yên â ? "
66006011	Kì-têu tak-sà chiap-su yit-liâng pha̍k-set ke chhòng-phàu , yu thâng-tó yû fa fûn-fu kì-têu , ham kì-têu hiet-khun kâ yit-ha-é , tén-to thùng kì-têu siông-khiung sṳ-fung Chú ke ngìn lâu hiûng-thi chí-moi ya chhiong kì-têu khiung-yong pûn-ngìn chhṳ̀-sí , su-muk mân ke sṳ̀ .
66006012	Ngài yu khon-tó Kâu-yòng hiên-khôi thi-liuk-chak yin-é . Ke-sṳ̀ , thai-thi chhin chûn ; ngit-thèu pien vû , chhiong yit-te vû-mô ke pu-é ; ngie̍t-kông kûi-chak pien fùng , chhiong hiet yit-yong ;
66006013	thiên-táng ke sên-é lo̍k chhai thi-song , chhiong hàn-màng siuk ke vù-fâ-kó pûn phau-fûng tui su-táng chhôi-hâ-lòi yit-yong .
66006014	Thiên m̀-kien-thet , chhiong sû kién-hí-lòi sû-chéu yit-yong ; sân-liâng lâu hói-tó ya yit-yit tui ngièn-vi sái-chéu .
66006015	Thi-song ke kiûn-vòng , thúng-chhṳ-chá , chiông-kiûn , yû-chhièn yû-sṳ ke , pin yit-chhiet nù-li lâu chhṳ-yù-ngìn , chhiòn-phu khong chhai sân-khûng lâu ngàm-sa̍k phung-tú .
66006016	Kì-têu tui sân lâu ngàm-sa̍k hêm-kóng : " Vang chhai ngài-têu sṳ̂n-song ! Chiông ngài-têu khong-hí-lòi , pûn ngài-têu sám-phit chhô chhai pó-chho-song ke mien lâu Kâu-yòng ke thai fat-khién !
66006017	Yîn-vi kì-têu fat-khién ke thai ngit-è to lé ; má-ngìn khî tet-he̍t nè ? "
66007001	Heu-lòi , ngài khon-tó si-ke thiên-sṳ́ khî chhai thi ke si-chak kok-thèu , tóng-tén thi-song si-mien ke fûng , m̀ pûn fûng chhôi chhai thi-song , hói-song , ya-he su-é ke táng-kô .
66007002	Ngài yu khon-tó nang-ngoi yit-ke thiên-sṳ́ , púng-tén yún-sên Song-ti ke yin-é , tui tûng-fông sông-lòi . Kì thai-sâng tui ke liâng-su Song-ti só-su ke khièn-piang , nèn pho-fai thi lâu hói ke si-ke thiên-sṳ́ hêm-kóng :
66007003	" M̀-hó sông-hoi thi , hói , ya-he su-é , tén ngài-têu chhai Song-ti ke chung phu̍k-ngìn ngiak-thèu-táng chém yin-é . "
66007004	Ngài thâng-kóng , chhai Yî-set-lie̍t ke kok kî-chhu̍k chûng su chém yin-é ke , chúng-su yû sṳ̍p-si-van si-chhiên ngìn :
66007005	Yù-thai kî-chhu̍k chûng chiap-su chém yin-é ke , yû yit-van lióng-chhiên ngìn ; Lî-phien kî-chhu̍k , yit-van lióng-chhiên ngìn ; Kâ-tet kî-chhu̍k , yit-van lióng-chhiên ngìn ;
66007006	Â-sat kî-chhu̍k , yit-van lióng-chhiên ngìn ; Nâ-fut-thâ-li kî-chhu̍k , yit-van lióng-chhiên ngìn ; Mâ-nâ-sî kî-chhu̍k , yit-van lióng-chhiên ngìn ;
66007007	Sî-mién kî-chhu̍k , yit-van lióng-chhiên ngìn ; Li-vi kî-chhu̍k , yit-van lióng-chhiên ngìn ; Yî-sat-kâ kî-chhu̍k , yit-van lióng-chhiên ngìn ;
66007008	Sî-pu-lùn kî-chhu̍k , yit-van lióng-chhiên ngìn ; Yok-sit kî-chhu̍k , yit-van lióng-chhiên ngìn ; Phien-ngâ-mén kî-chhu̍k , yit-van lióng-chhiên ngìn .
66007009	Heu-lòi , ngài yit khon , yu khon-tó yit thai-khiùn ke ngìn , su-muk chhin-nàn kie-son . Kì-têu he tui sṳ-kie kok koet-kâ , kok mìn-chhu̍k , kok-chúng ngìn , lâu kok-chúng ngî-ngièn lòi ke , chhiòn-phu khî chhai pó-chho lâu Kâu-yòng ke mien-chhièn , chok-tén pha̍k-set ke chhòng-phàu , sú nâ-tén chûng-su-kî .
66007010	Kì-têu thai-sâng hêm-kóng : Kiu-ên he tui chhô chhai pó-chho-song ngài-têu ke Song-ti , lâu Kâu-yòng lòi ke !
66007011	Só-yû ke thiên-sṳ́ lûng-chúng khî chhai pó-chho , chóng-ló , lâu si-ke sâng-vu̍t ke chû-vì . Kì-têu chhai pó-chho ke mien-chhièn phu̍k hâ-lòi kin-pai Song-ti ,
66007012	kóng : Â-mén ! Ngien siung-chan , yùng-kông , chṳ-fi , kám-chhia , chûn-kui , khièn-nèn , li̍t-liong , chhiòn-phu kûi-pûn ngài-têu ke Song-ti , chhṳ̍t-to yún-yún yén-yén ! Â-mén .
66007013	Yû yit-ke chóng-ló mun ngài , kóng : " Liá-têu chok pha̍k chhòng-phàu ke he má-ngìn ? Kì-têu he tui nai-vi lòi ke ? "
66007014	Ngài en-kóng : " Sîn-sâng , ngì chang tî . " Kì lâu ngài kóng : " Liá-têu ngìn he kîn-li̍t-ko thai pet-hoi ke . Kì-têu sṳt yung Kâu-yòng ke hiet chiông chhṳ-kâ ke chhòng-phàu sé-to pha̍k-pha̍k .
66007015	Yîn-vi án-ngiòng , kì-têu chhai Song-ti ke pó-chho chhièn , ngit-ya chhai Kì ke sṳn-thien-chûng sṳ-fung Kì . Ke chhô chhai pó-chho-song ke Song-ti oi chhîn-chhṳ pí-yu kì-têu .
66007016	Kì-têu m̀-voi chai tú-kî , ya m̀-voi chai choi-châu ; ngit-thèu ya-he ngim-hò ngie̍t-hi lûng-chúng nat kì-têu m̀-tó .
66007017	Yîn-vi pó-chho chûng ke Kâu-yòng oi mu̍k-yông kì-têu , tai kì-têu to sâng-miang-súi ke ngièn-thèu ; Song-ti ya oi chhu̍t-thet kì-têu yit-chhiet ke muk-chṳp . "
66008001	Kâu-yòng hiên-khôi thi-chhit-chak yin-é ke sṳ̀ , thiên-táng tiâm-tiâm mò sâng , chhâ-m̀-tô pan-tiám-chûng .
66008002	Yèn-heu , ngài khon-tó khî chhai Song-ti mien-chhièn ke chhit-ke thiên-sṳ́ ; yû chhit-kî ho-thùng kâu-pûn kì-têu .
66008003	Nang-ngoi yû yit-ke thiên-sṳ́ chhut-lòi , nâ-tén kîm hiông-lù , khî chhai chi-thàn chhièn . Yû chhin-tô hiông kâu-pûn kì , pûn kì thùng chung sṳn-thù ke khì-tó khiung-ha hien chhai pó-chho chhièn ke kîm-thàn táng .
66008004	Ke-têu hiông só fat-chhut ke yên lâu chung sṳn-thù ke khì-tó chhiu tui thiên-sṳ́ ke sú-chûng sṳ̂n-to Song-ti ke mien-chhièn .
66008005	Chiap-tén , thiên-sṳ́ nâ-tén hiông-lù , chiông hiông-lù chông-mân thàn-táng ke fó , fit-to thi-song hi . Thèn-tén , chhiu hióng-lùi-kûng , yû lung-lung-kún ke sâng , ngiap-lang , lâu thi-thûng .
66008006	Yèn-heu , ke chhit-ke nâ-tén chhit-kî ho-thùng ke thiên-sṳ́ chhiu chún-phi oi phùn ho-thùng .
66008007	Thi-yit-ke thiên-sṳ́ yit phùn ho-thùng , chhiu yû pên-pho̍k lâu fó , chhâm-tén hiet , tó chhai thi-song . Thi ke sâm-fûn-chṳ̂-yit chhiu sêu-thet , su-é sêu-thet sâm-fûn-chṳ̂-yit , só-yû ke chhiâng-chhó chhiòn-phu sêu-thet .
66008008	Thi-ngi-ke thiên-sṳ́ yit phùn ho-thùng , chhiu yû yit-chho chhiong chho̍k-tén fó ke thai-sân fit-lo̍k hói-tú . Hói ke sâm-fûn-chṳ̂-yit pien-cho hiet ,
66008009	hói-tú ke sâng-vu̍t sí-thet sâm-fûn-chṳ̂-yit , sòn ya fái-thet sâm-fûn-chṳ̂-yit .
66008010	Thi-sâm-ke thiên-sṳ́ yit phùn ho-thùng , chhiu yû yit-lia̍p thai sên-é , chhiong chho̍k-tén ke fó-pá , tui thiên-táng tiet-hâ-lòi , lo̍k chhai sâm-fûn-chṳ̂-yit ke hò-pa lâu yit-chhiet ke súi-ngièn táng-kô .
66008011	( Liá-lia̍p sên-é miàng ôn-to " Fú-tuk " . ) Súi ke sâm-fûn-chṳ̂-yit chhiu pien fú . Yîn-vi súi pien fú , chhin-tô ngìn lîm liá-ke súi chhiu sí-thet .
66008012	Thi-si-ke thiên-sṳ́ yit phùn ho-thùng , ngit-thèu ke sâm-fûn-chṳ̂-yit , ngie̍t-kông ke sâm-fûn-chṳ̂-yit , lâu sên-é ke sâm-fûn-chṳ̂-yit chhiòn-phu su-tó kûng-kit . Án-ngiòng , ngit-thèu , ngie̍t-kông , lâu sên-é chhiu sṳt-thet sâm-fûn-chṳ̂-yit ke kông ; ngit-sṳ̀-thèu ke sâm-fûn-chṳ̂-yit mò kông , am-pû-sṳ̀ ya he án-ngiòng .
66008013	Ngài yu khon , yu thâng-tó yit-chak chhai khûng-chûng pî chhin-kô ke ên-tiâu thai-sâng kóng : " Chhám lé ! Chhám lé ! He̍t chhai thi-song ke ngìn chhám lé ! Yîn-vi nang-ngoi sâm-ke thiên-sṳ́ chhiu oi phùn ho-thùng lé ! "
66009001	Thi-ńg-ke thiên-sṳ́ yit phùn ho-thùng , ngài chhiu khon-tó yû yit-lia̍p sên-é tui thiên-táng tiet-hâ-lòi , lo̍k chhai thi-song . Mò-tái-hâng ke só-sṳ̀ chhiu kâu-pûn kì .
66009002	Kì tá-khôi mò-tái-hâng , yû yên tui tî-poi chhung-chhut-lòi , chhiong yên tui thai fó-lù chhung-chhut-lòi yit-yong ; ngit-thèu lâu thiên-khûng chhiòn-phu yîn-vi mò-tái-hâng chhung-chhut-lòi ke yên pien-cho vû-vû .
66009003	Yû chhó-máng tui yên tî-poi chhut-lòi , lo̍k chhai thi-song ; yû nèn-li̍t su-pûn kì-têu , chhiong thi-song ke hiet-è só yû ke nèn-li̍t yit-yong .
66009004	Kì-têu su fûn-fu m̀-hó sông-hoi thi-song ke chhó , su-é , ya-he khì-thâ ke chhṳ̍t-vu̍t , chṳ́-yû cho-tet sông-hoi ke-têu ngiak-thèu mò chém Song-ti ke yin-é ke ngìn .
66009005	Chhó-máng mò khièn hoi-sí liá-têu ngìn , chṳ́-yû hoi kì-têu su-khú ńg-ke ngie̍t . Liá-chúng thung-khú chhiu-chhiong ngìn pûn hiet-è tang-tó yit-yong .
66009006	Chhai liá ńg-ke ngie̍t-chûng , ngìn voi khiù-sí put-tet , sióng-sí put-nèn .
66009007	Chhó-máng ke yong-sṳt chhiong chún-phi oi sông chan-chhòng ke mâ yit-yong . Kì-têu ke thèu-nà tai-tén chhiong-he kîm-é cho ke miên-liù ; kì-têu ke mien chhiong ngìn ke mien .
66009008	Kì-têu ke thèu-nà sâng mô , chhiong fu-ngìn-kâ ke thèu-nà-mô ; kì-têu ke ngà-chhṳ́ chhiong sṳ̂-é ke ngà-chhṳ́ .
66009009	Kì-têu ke hiûng-phù só koa-tén ke , chhiong-he thiet cho ke fu-sîm-kiang ; kì-têu ke yi̍t-kap fat-chhut ke sâng , chhiong yit thai-chhṳn chan-chhâ sông chan-chhòng fat-chhut ke sâng .
66009010	Kì-têu chhiong hiet-è yit-yong , yû mî ya yû net ; yû nèn-li̍t hoi-ngìn su ńg-ke ngie̍t ke thung-khú ke chhiu-he liá-ke mî .
66009011	Yû yit-ke vòng kón-lî kì-têu , chhiu-he kón mò-tái-hâng ke thiên-sṳ́ . Kì ke miàng Hî-pak-lòi-fa ôn-to Â-pâ-tun , Hî-lia̍p-fa ôn-to Â-pô-lùn ( yi-sṳ he Fí-me̍t-chá ) .
66009012	Thèu-yit-chúng ke châi-nan yí-kîn ko-thet ; khon â , thèn-tén hàn-yû lióng-chúng ke châi-nan oi lòi .
66009013	Thi-liuk-ke thiên-sṳ́ yit phùn ho-thùng , ngài chhiu thâng-tó yû sâng-yîm tui Song-ti mien-chhièn ke-chho kîm-thàn ke si-chak kok-thèu fat-chhut-lòi .
66009014	Liá sâng-yîm tui phùn ho-thùng ke thi-liuk-ke thiên-sṳ́ kóng : " Chiông koân chhai Yu-fat-lâ-tí thai-hò ke si-ke thiên-sṳ́ piong chhut-lòi ! "
66009015	Ke si-ke thiên-sṳ́ chhiu tet-tó théu-piong . Kì-têu he chó chhiu su ôn-phài-hó , oi chhai liá ngièn , liá ngie̍t , liá ngit , liá sṳ̀ , chhṳ̀-thet ngìn-lui ke sâm-fûn-chṳ̂-yit .
66009016	Khì-pîn-chhui ke su-muk yû lióng-yi ; kì-têu ke su-muk ngài yû thâng-tó .
66009017	Chhai yi-siong chûng , ngài khon-tó ke-têu mâ lâu khì-pîn . Khì-pîn chok-tén fùng chhiong fó , làm chhiong làm-pó-sa̍k , lâu liù-vòng-set ke fu-sîm-kiang . Mâ ke thèu chhiong sṳ̂-é thèu , kì-têu ke choi yû fó , yên , lâu liù-vòng phun-chhut-lòi .
66009018	Ngìn-lui ke sâm-fûn-chṳ̂-yit pûn mâ-choi só phun-chhut ke fó , yên , lâu liù-vòng liá sâm-yong châi-nan hoi-sí .
66009019	Mâ ke nèn-li̍t chhai kì-têu ke choi lâu kì-têu ke mî . Kì-têu ke mî chhiong sà , ya yû thèu ; kì-têu chhiu-he yung liá-têu thèu lòi sông-hoi ngìn .
66009020	Khì-thâ ke ngìn , mò pûn liá-têu châi-nan hoi-sí ke , hàn-he m̀ fí-kói , m̀-hén fit-thet kì-têu chhîn-sú só-chho ke ngiéu-siong . Kì-têu hàn-he cheu-sòng pai Mô-kúi lâu ngiéu-siong ; ke-têu ngiéu-siong he yung kîm , ngiùn , thùng , sa̍k-thèu , su-é cho ke , m̀-voi khon , m̀-voi thâng , ya m̀-voi hàng .
66009021	Kì-têu ki-siu̍k fam hiûng-sat , sià-su̍t , yìm-lon , thêu-nâ liá-têu chhui , vàn-chhiòn mò fí-kói .
66010001	Ngài yu khon-tó yit-ke chhin yû-li̍t ke thiên-sṳ́ tui thiên kong hâ-lòi . Kì phî-tén yùn , thèu-nà-táng yû kiûng vì-tén ; kì ke mien chhiong ngit-thèu , sûng-kiok chhiong chho̍k-fó ke chhû-é .
66010002	Kì ke sú nâ-tén yit-kién tá-khôi ke se sû ; yu-kiok tha̍p chhai hói-mien , chó-kiok tha̍p chhai thi-song .
66010003	Kì thai-sâng hêm , chhiong sṳ̂-é ke ho-sâng ; kì yit hêm , chhiu yû chhit-chak lùi-kûng en sâng .
66010004	Ngài tú-tú sióng-oi chiông chhit-chak lùi-kûng só-kóng ke fa siá hâ-lòi , yû sâng tui thiên-táng chhut-lòi , kóng : " Chhit-chak lùi-kûng só-kóng ke fa , ngì oi ngiàm sú pi-me̍t , m̀-hó siá hâ-lòi ! "
66010005	Liá-ke sṳ yî-heu , ngài só khon-tó , ke khî chhai hói-mien lâu thi-song ke thiên-sṳ́ hiong thiên khià-hí kì ke yu-sú ,
66010006	chṳ́-tén ke chhóng-chho thiên , thi , hói , lâu khì-chûng van-vu̍t ke yún-sên Song-ti fat-sṳ kóng : " M̀-voi chai yèn-chhàn lé !
66010007	Thi-chhit-ke thiên-sṳ́ phùn ho-thùng ke sṳ̀ , Song-ti ke o-pi chhiu oi sṳ̍t-hien , chhiong Kì tui chhṳ-kâ ke phu̍k-ngìn — chhiu-he chung siên-tî só siên-ko ke . "
66010008	Heu-lòi , ngài thâng-tó ke siên-chhièn tui thiên-táng chhut-lòi ke sâng yu tui ngài kóng : " Ngì hi , chiông khî chhai hói-mien lâu thi-song ke thiên-sṳ́ sú-chûng ke-kién tá-khôi ke sû nâ-lòi . "
66010009	Ngài hàng ko-hi , chhiáng ke thiên-sṳ́ chiông ke-kién se sû kâu-pûn ngài . Kì tui ngài kóng : " Nâ-hi , sṳ̍t-lo̍k-hi ! Ngì ke tú-sṳ́ voi kám-kok fú-fú , chúng-he choi voi chhiong phûng-thòng án thiàm . "
66010010	Ngài tui thiên-sṳ́ sú-chûng chiông ke-kién se sû chiap-ko-lòi , sṳ̍t-lo̍k-hi , choi-tú chṳn-kîn chhiong phûng-thòng án thiàm , chúng-he ngài thûn-lo̍k-hi yî-heu , tú-sṳ́ chhiu kám-kok fú-fú .
66010011	Thiên-sṳ́ yu tui ngài kóng : " Song-ti tui tak-ke mìn-chhu̍k , tak-ke koet-kâ , kok-chúng ngî-ngièn ke ngìn , lâu ke-têu kiûn-vòng só-kóng ke yi-ngièn , ngì yit-thin oi chai siên-pu yit-pái . "
66011001	Yû yit-kî chhiong kun-é ke chhak kâu-pûn ngài , yû sâng tui ngài kóng : " Hong-hí-lòi , hi liòng Song-ti ke sṳn-thien lâu chi-thàn , thùng-sṳ̀ son-khon chhai sṳn-thien-tú kin-pai ke ngìn .
66011002	Chúng-he , m̀-sṳ́ liòng sṳn-thien ke ngoi-yen , yîn-vi liá ngoi-yen yí-kîn liù-pûn Ngoi-pâng-ngìn ; kì-têu voi chien-tha̍p Sṳn-sàng si-sṳ̍p-ngi-ke ngie̍t .
66011003	Ngài oi chhâi-phai lióng-ke chok mà-sâm ke kien-chṳn-ngìn ; kì-têu oi chhòn-kóng Song-ti ke fa yit-chhiên lióng-pak liuk-sṳ̍p ngit . "
66011004	Ke lióng-ke kien-chṳn-ngìn chhiu-he khî chhai sṳ-kie ke Chú mien-chhièn , ke lióng-thèu kám-lám-su lâu lióng-kî tên-thòi .
66011005	Na yû-ngìn sióng-oi sông-hoi kì-têu , kì-têu voi tui choi-tú phun-chhut fó-yam lòi sêu-sí thi̍t-ngìn . Só-yî , má-ngìn sióng-oi sông-hoi kì-têu , chhiu voi án-ngiòng pûn kì-têu chhṳ̀-sí .
66011006	Kì-têu yû khièn chiông thiên koân hí-lòi , chhai kì-têu siên-pu Song-ti ke fa ke-têu ngit-è , ham thiên mo̍k lo̍k-yí . Kì-têu ya yû khièn chóng-kón só-yû ke súi-ngièn , ham súi pien-cho hiet , ya yû khièn sùi-sṳ̀ sùi-yi yung kok-chúng châi-nan kûng-kit thai-thi .
66011007	Kì-têu cho-vàn kien-chṳn yî-heu , ke tui mò-tái-hâng chhut-lòi ke ok-chhu oi thùng kì-têu siông-chhṳ̀ , tá-yàng kì-têu , chiông kì-têu chhṳ̀-sí .
66011008	Kì-têu ke sṳ̂n-sṳ̂ voi vang chhai thai-sàng ke kiê-hong , chhiu-he kì-têu ke Chú pûn-ngìn tâng sṳ̍p-sṳ-ka ke só-chhai . Liá-sàng siong-chṳ̂n ke miàng khó-pí Só-tô-mâ ya-he Âi-khi̍p .
66011009	Tui kok-chúng ngìn , kok mìn-chhu̍k , kok ngî-ngièn , lâu tak-ke koet-kâ , voi yû-ngìn lòi khon kì-têu ke sṳ̂n-sṳ̂ sâm-ngit-pan , put-chún ngìn ôn-chong kì-têu .
66011010	Thi-song ke ngìn voi yîn-vi kì-têu ke sí fôn-hí khoai-lo̍k . Thai-kâ khin-chuk , kâu-von lî-vu̍t , yîn-vi liá lióng-ke siên-tî sṳt sṳ́ thi-song ke ngìn su thai khú-nan .
66011011	Sâm-ngit-pan ko-thet , yû sâng-miang ke lìn-hi tui Song-ti ke-vi kong-lìm , chin-ngi̍p kì-têu ke tî-poi , kì-têu chhiu khî-hí-lòi ; khon-tó kì-têu ke ngìn chhiu fî-sòng chho̍k-kiâng .
66011012	Liá lióng-ke siên-tî thâng-tó tui thiên-táng yû thai sâng-yîm tui kì-têu kóng : " Sông liá-vi lòi ! " Kì-têu chhiu chhai thi̍t-ngìn ke chu-muk chṳ̂-ha chhô yùn sṳ̂n-thiên .
66011013	Chhiu chhai ke-sṳ̀ , thai thi-thûng fat-sên , ke-chho sàng vang-thet sṳ̍p-fûn-chṳ̂-yit . Yîn-vi thi-thûng , sí-thet ke ngìn yû chhit-chhiên sà ; chhûn ke ngìn fî-sòng chho̍k-kiâng , chhiu kûi yùng-kông pûn thiên-táng ke Song-ti .
66011014	Thi-ngi-chúng ke châi-nan yí-kîn ko-thet ; khon â , thi-sâm-chúng châi-nan voi to lé .
66011015	Thi-chhit-ke thiên-sṳ́ yit phùn ho-thùng , thiên-táng chhiu yû thai sâng-yîm kóng : " Thúng-chhṳ yí-chhiu ke khièn-nèn yí-kîn kûi ngài-têu ke Chú lâu Kì só-li̍p ke Kî-tuk lé ; Kì oi chóng-khièn , chhṳ̍t-to yún-yún yén-yén ! "
66011016	Chhai Song-ti mien-chhièn , chhô chhai chhṳ-kâ ke chho-vi táng-kô ke ngi-sṳ̍p-si-ke chóng-ló chhiu phu̍k chhai thi-song , kin-pai Song-ti ,
66011017	kóng : Kú-chó chhùn-chhai , liá-ha chhùn-chhai ke Chú — chhiòn-nèn ke Song-ti â , ngài-têu kám-chhia Ngì ; yîn-vi Ngì yí-kîn chóng-kón thai-khièn , yí-kîn sṳ̍t-hàng thúng-chhṳ lé !
66011018	Lie̍t-koet fat-khién , chúng-he , Ngì ke thai fat-khién ya lìm-to lé . Sṳ̀-kî yí-kîn sṳ̀n-su̍k , sí-ngìn oi su sṳ́m-phan ; Ngì ke phu̍k-ngìn , chhiu-he chung siên-tî , chung sṳn-thù , lâu só-yû kin-vi Ngì ke ngìn , mò-lun chûn-kui ya-he pî-mì , chhiòn-phu oi tet-tó chióng-sóng . Ke-têu phai-fai thai-thi ke ngìn oi tù-tó fí-me̍t !
66011019	Liá-sṳ̀ , Song-ti chhai thiên-táng ke sṳn-thien tá khôi-lòi ; Kì ke yok-khui chhai sṳn-thien-tú hién-mìn chhut-lòi . Chiap-tén , chhiu ngiap-lang , hióng-lùi-kûng , yû lung-lung-kún ke sâng , thi-thûng , lâu thai pên-pho̍k .
66012001	Liá-sṳ̀ , thiên-táng chhut-hien yit-ke chhin thai yu chhin sṳ̀n-pi ke khì-sṳ . Yû yit-ke fu-ngìn-kâ sṳ̂n-chok ngit-thèu , kiok tha̍p ngie̍t-kông , thèu-nà tai-tén yit-táng yû sṳ̍p-ngi-lia̍p sên-é ke miên-liù .
66012002	Kì voi kiung lé , kiung-chṳ́ ke chhṳn-thung hoi kì thai-sâng chhin hêm .
66012003	Thiên-táng yu chhut-hien nang-ngoi yit-ke sṳ̀n-pi ke khì-sṳ . Yû yit-thiàu fùng-set ke thai ok-liùng , yû chhit-chak thèu-nà , sṳ̍p-kî kok ; tak-chak thèu-nà lûng-chúng tai-tén miên-liù .
66012004	Kì yung mî chiông thiên-táng sâm-fûn-chṳ̂-yit ke sên-é kién-hí-lòi , phiâng chhai thi-song . Kì khî chhai ke chhâ-m̀-tô voi kiung ke fu-ngìn-kâ mien-chhièn , tén ô-nga-é yit chhut-se , chhiu oi chiông kì thûn-lo̍k-hi .
66012005	Ke fu-ngìn-kâ kiung yit-ke lai-é ; liá ô-nga-é chiông-lòi oi yung thiet-chhóng thúng-chhṳ van-koet . Kì ke lai-é su-chiap to Song-ti ke pó-chho ke-vi hi .
66012006	Ke fu-ngìn-kâ thò-chéu hi khóng-yâ , to Song-ti vi kì chún-phi ke só-chhai . Chhai ke-vi , kì oi tet-tó cheu-ku yit-chhiên lióng-pak liuk-sṳ̍p ngit .
66012007	Heu-lòi , thiên-táng fat-sên chan-chên . Mí-kâ-le̍t lâu kì ke-têu thiên-sṳ́ hi thùng ok-liùng siông-chhṳ̀ , ok-liùng ya tai kì ke-têu sṳ́-chá hi kâu-chan .
66012008	Chúng-he , ok-liùng chan-phai lé ; kì lâu kì ke-têu sṳ́-chá mò fap-thu chai liù chhai thiên-táng .
66012009	Só-yî , ke-thiàu thai ok-liùng pûn thiên-sṳ́ phiâng-hâ-lòi ; kì chhiu-he ke ló-sà , miàng ôn-to Mô-kúi ya-he Sat-tan , he mì-fe̍t chhiòn ngìn-lui ke . Kì pûn thiên-sṳ́ phiâng chhai thi-song ; kì ke-têu sṳ́-chá ya thèn-tén phiâng-hâ-lòi .
66012010	Ngài yu thâng-tó thiên-táng yû thai sâng-yîm kóng : Liá-ha chhiu-he ngài-têu Song-ti chṳ́n-kiu ke sṳ̀-chiet ! Song-ti yí-kîn chông-hién Kì ke khièn-nèn lâu thúng-chhṳ ! Kì só-li̍p ke Kî-tuk ya hién-chhut kì ke khièn-piang ! Ke ngit-ya chhai ngài-têu ke Song-ti mien-chhièn ko ngài-têu hiûng-thi chí-moi ke , yí-kîn tui thiên-táng phiâng-hâ-lòi lé .
66012011	Ngài-têu ke hiûng-thi chí-moi yí-kîn thûng-ko Kâu-yòng ke hiet lâu kì-têu só siên-pu ke chṳ̂n-tho yàng-ko ok-liùng lé ; chhiu-he hî-sên chhṳ-kâ ke sâng-miang , kì-têu ya kâm-ngien .
66012012	Só-yî , chû-thiên lâu he̍t chhai khì-chûng ke , ngì-têu yin-tông fôn-hí khoai-lo̍k ! Chúng-he , thi lâu hói chhám lé ; yîn-vi Mô-kúi tî kì ke sṳ̀-kiên m̀-tô , mân tú-sṳ́ fó-hi hâ-to ngì-têu ke-vi hi lé .
66012013	Ke-thiàu ok-liùng fat-hien chhṳ-kâ phiâng-lo̍k thi-song , chhiu hi pet-hoi ke kiung lai-é ke fu-ngìn-kâ .
66012014	Yû thai ên-tiâu ke lióng-kî yi̍t-kap su-pûn ke fu-ngìn-kâ , pûn kì pî-ngi̍p khóng-yâ , hi-to chhṳ-kâ ke thi-fông . Chhai ke-vi , kì oi tet-tó cheu-ku sâm-ngièn-pan , mò su ke-mî sà ke kûng-kit .
66012015	Ke-mî sà chhai fu-ngìn-kâ heu-poi , yung choi phun-chhut súi lòi , chhiong hò-pa súi án-thai , oi chiông kì tá-chéu .
66012016	Chúng-he , thi pông-chhu ke fu-ngìn-kâ , tá-khôi choi chiông ke-thiàu ok-liùng phun-chhut-lòi ke súi thûn-lo̍k-hi .
66012017	Ok-liùng tui ke fu-ngìn-kâ chhin khién , chhiu hi thùng fu-ngìn-kâ khì-thâ ke chṳ́-sûn siông-chhṳ̀ , chhiu-he thùng só-yû fu̍k-chhiùng Song-ti min-lin , vi Yâ-sû só khí-sṳ ke chṳ̂n-lî cho kien-chṳn ke ngìn siông-chhṳ̀ .
66013001	Ke-thiàu ok-liùng khî chhai hói-sùn ke sâ-thân-táng . Chiap-tén , ngài khon-tó yit-chak ok-chhu tui hói-tú sông-lòi . Kì yû sṳ̍p-kî kok lâu chhit-chak thèu-nà ; tak-kî kok tai-tén miên-liù , tak-chak thèu-nà siá-tén vú-yu̍k Song-ti ke miàng-ho .
66013002	Ngài khon-tó ke ok-chhu chhiong yit-thiàu pau-é ; kì ke kiok chhiong yùng ke kiok , choi chhiong sṳ̂-é ke choi . Ok-liùng chiông chhṳ-kâ ke nèn-li̍t , chho-vi , lâu thai khièn-piang chhiòn-phu kâu-pûn ke-chak ok-chhu .
66013003	Ok-chhu ke yit-chak thèu-nà chhiong-he yû su-tó chṳ-miang ke chhûng-sông , chúng-he sông yí-kîn hó lé . Chhiòn sṳ-kie lûng-chúng chhin hî-khì , thèn chhai ke-chak ok-chhu ke heu-poi .
66013004	Thai-kâ pai ke-thiàu ok-liùng , yîn-vi ok-liùng chiông kì ke khièn-piang kâu-pûn ke-chak ok-chhu . Kì-têu ya pai ke-chak ok-chhu , kóng : " Má-ngìn thùng liá ok-chhu pí-et-tet nè ? Má-ngìn yû nèn-li̍t thùng kì kâu-chan â ? "
66013005	Ke-chak ok-chhu tet-tó yit-chông khoâ-khiéu lâu siet-thu̍k ke choi , yu tet-tó khièn-piang , cho-tet sùi-yi hàng-sṳ si-sṳ̍p-ngi-ke ngie̍t .
66013006	Ke-chak ok-chhu chhiu khôi-choi vú-yu̍k Song-ti , siet-thu̍k Kì ke miàng lâu Kì he̍t ke só-chhai , pin só-yû he̍t chhai thiên-táng ke .
66013007	Kì yu tet-tó khièn-piang lâu sṳn-thù chok-chan , yàng-ko kì-têu ; ya tet-tó khièn-piang hot-chṳ kok mìn-chhu̍k , kok-chúng ngìn , tak-ke koet-kâ , lâu kok-chúng ngî-ngièn ke ngìn .
66013008	Só-yû he̍t chhai thi-mien-song ke ngìn , kì-têu ke miàng chhai chhóng-chho sṳ-kie yî-chhièn mò ki chhai ke pûn-ngìn chhṳ̀-sí ke Kâu-yòng ke sâng-miang-chhak tî-poi ke , lûng-chúng oi pai kì .
66013009	Yû ngí-kûng hó-thâng ke , chhiu oi thâng !
66013010	Kôi-tông chok-hi ke , yit-thin voi pûn-ngìn chok-hi ; kôi-tông sí chhai tô-hâ ke , yit-thin voi sí chhai tô-hâ . Só-yî , sṳn-thù oi yû nai-sîm lâu sin-sîm .
66013011	Ngài yu khon-tó yû nang-ngoi yit-chak ok-chhu tui thi-tái-hâ chhut-lòi . Kì yû lióng-kî kok , chhiong yòng ke kok , chúng-he kóng-fa chhiong ok-liùng .
66013012	Kì chhai thèu-yit-chak ok-chhu ke mien-chhièn , hàng thèu-yit-chak ok-chhu yit-chhiet ke khièn-piang . Kì khiòng-pet thai-thi lâu só-yû he̍t chhai thi-mien-song ke , hi-pai ke-chak yû su-tó chṳ-miang ke chhûng-sông yu hó hí-lòi ke thèu-yit-chak ok-chhu .
66013013	Thi-ngi-chak ok-chhu ya hàng thai khì-sṳ , sṳm-chṳ chhai ngìn mien-chhièn ham fó tui thiên-táng kong chhai thi-song .
66013014	Kì tet-tó khièn-piang , chhai thèu-yit-chak ok-chhu ke mien-chhièn hàng khì-sṳ , yîn-vi án-ngiòng , chhiu mì-fe̍t só-yû he̍t chhai thi-mien-song ke ngìn . Kì fûn-fu sṳ-kiên ke ngìn vi-tó ke-chak yû su-tó tô-sông hàn sâng-sâng ke ok-chhu chok-siong .
66013015	Thi-ngi-chak ok-chhu yu tet-tó khièn-piang , chiông sâng-hi phùn-ngi̍p thèu-yit-chak ok-chhu ke siong , pûn ke-chho siong voi kóng-fa , ya nèn sat-hoi só-yû m̀ pai ke-chho chhu-siong ke ngìn .
66013016	Liá-chak ok-chhu yu khiòng-pet só-yû ke ngìn , mò-lun thai-se , phìn-chhien fu-kui , nù-li ya-he chhṳ-yù-ngìn , chhai kì-têu ke yu-sú ya-he ngiak-thèu chém yin-é cho ki-ho .
66013017	Liá ki-ho chhiu-he ke-chak ok-chhu ke miàng ya-he thoi-péu miàng ke su-muk ; mò liá-chúng ki-ho ke , chhiu cho-m̀-tet cho mâi-mai .
66013018	Tui liá-ke sṳ oi yû chṳ-fi . Ngien chhûng-mìn-ngìn son-chhut ke-chak ok-chhu ke su-muk , yîn-vi liá su-muk thoi-péu yit-ke ngìn . Liá-ke su-muk he liuk-pak liuk-sṳ̍p-liuk .
66014001	Ngài chai khon , khon-tó Kâu-yòng khî chhai Siak-ôn-sân , thùng kì khiung-ha ke yû sṳ̍p-si-van si-chhiên ngìn ; kì-têu ke ngiak-thèu siá-tén Kâu-yòng lâu kiâ Pâ ke miàng .
66014002	Ngài thâng-tó yû sâng-yîm tui thiên-táng lòi , chhiong thai-súi ke ho-sâng , ya chhiong lùi-kûng ke thai-sâng . Ngài só thâng-tó ke sâng yu chhiong khìm-sṳ̂ thàn hièn-khìm ke sâng .
66014003	Kì-têu khî chhai pó-chho lâu si-ke sâng-vu̍t pin chung chóng-ló ke mien-chhièn , chhong yit-sú sîn-kô ; liá-sú sṳ̂-kô chṳ́-yû tui thi-song kiu-su̍k chhut-lòi ke sṳ̍p-si-van si-chhiên ngìn voi chhong .
66014004	Liá-têu ngìn chhiòn-phu he m̀-sṳt chhîn-khiun fu-ńg ke thùng-nàm . Kâu-yòng hàng-to nai-vi , kì-têu chhiu thèn-to nai-vi . Kì-têu he tui ngìn-lui-chûng kiu-su̍k chhut-lòi , chui-siên hien pûn Song-ti lâu Kâu-yòng ke .
66014005	Kì-têu chhiùng-lòi m̀-sṳt kóng fâ-liâu , he mò khiet-tiám ke .
66014006	Ngài yu khon-tó nang-ngoi yit-ke thiên-sṳ́ chhai khûng-chûng pî ; kì yû yún-yén ke fuk-yîm oi hiong sṳ-kiên tak-ke koet-kâ , kok mìn-chhu̍k , tak-chúng ngî-ngièn , lâu kok-chúng ke ngìn siên-pu .
66014007	Kì thai-sâng kóng : " Oi kin-vi Song-ti , chiông yùng-kông kûi-pûn Kì ! Yîn-vi Kì sṳ́m-phan ngìn-lui ke sṳ̀-chiet to lé . Oi kin-pai ke chhóng-chho thiên , thi , hói , lâu yit-chhiet chhièn-ngièn ke Chú ! "
66014008	Thi-ngi-ke thiên-sṳ́ thèn-tén kóng : " Vang-thet lé ! Thai Pâ-pí-lùn vang-thet lé ! Yîn-vi kì sṳt nâ yìm-lon ke lie̍t-chiú pûn van-mìn lîm . "
66014009	Thi-sâm-ke thiên-sṳ́ thèn-tén kì-têu thai-sâng kóng : " Má-ngìn pai ke-chak ok-chhu lâu kì ke siong , ngiak-thèu ya-he sú-kut táng-kô yû chém kì ke yin-é ke ,
66014010	chhiu oi lîm Song-ti ke lie̍t-chiú ; liá-ke chiú he mò théu-thâm , chṳ̂m chhai Kì fat-khién ke pî-é tî-poi ke ! Kì-têu oi chhai chung sṳn thiên-sṳ́ lâu Kâu-yòng mien-chhièn su lie̍t-fó lâu liù-vòng sêu ke thung-khú .
66014011	Hìn-fa̍t kì-têu ke fó-yên kín chhung-tén sông , yún-yén m̀-voi thìn . Pai ke-chak ok-chhu lâu kì ke siong ke ke-têu ngìn , su-tó kì ke miàng-ho chém yin-é ke , ngit-ya put-tet ôn-sit . "
66014012	Yîn-vi án-ngiòng , ke-têu fu̍k-chhiùng Song-ti min-lin , tui Yâ-sû chûng-sîm ke sṳn-thù oi yû nai-sîm .
66014013	Ngài yu thâng-tó tui thiên-táng yû sâng-yîm kóng : " Ngì oi siá hâ-lòi : Chhiùng-kîm yî-heu , chhai Chú tî-poi lòi sí ke ngìn yû fuk-hi ! " Sṳn-Lìn en-kóng : " Chho̍k ! Kì-têu voi kiet-suk lò-khú , hióng-su ôn-sit , yîn-vi kì-têu kûng-chok ke sṳ̀n-kó voi thèn-tén kì-têu . "
66014014	Ngài yit khon , khon-tó yit-thòn pha̍k-yùn , yùn-táng chhô-tén yit-ke chhiong-he Ngìn-chṳ́ ke , thèu-nà tai-tén kîm miên-liù , sú nâ chhin-li ke vò-liàm .
66014015	Nang-ngoi yû yit-ke thiên-sṳ́ tui sṳn-thien chhut-lòi , tui chhô chhai yùn-táng ke thai-sâng kóng : " Sṳ̀-kiên to lé , thi-mien-song ke ńg-kuk siuk lé ! Chhiáng chhûn-chhut ngì ke vò-liàm hi sû-kot ! "
66014016	Ke chhô chhai yùn-táng ke chhiu yung kì ke vò-liàm hiong thi-mien phin-hâ-hi , thi-mien-song ke ńg-kuk chhiu sû-kot lé .
66014017	Ngài yu khon-tó nang-ngoi yit-ke thiên-sṳ́ tui thiên-táng ke sṳn-thien chhut-lòi ; kì ya yû yit-kî chhin-li ke vò-liàm .
66014018	Chiap-tén , yu yû yit-ke kón-lî fó ke thiên-sṳ́ tui chi-thàn ke-vi chhut-lòi , tui sú nâ chhin-li vò-liàm ke thiên-sṳ́ thai-sâng hêm kóng : " Chhûn-chhut ngì ke vò-liàm hi sû thi-mien-song ke phù-thò , yîn-vi phù-thò yí-kîn siuk lé ! "
66014019	Ke thiên-sṳ́ chhiu yung kì ke vò-liàm hiong thi-mien phin-hâ-hi , sû-kot thi-mien-song ke phù-thò , chiông kì-têu fit chhai Song-ti fat-khién ke thai cha-chiú-chhṳ̀ tî-poi .
66014020	Yung kiok tém sàng-ngoi liá-chak cha-chiú-chhṳ̀ tî-poi ke phù-thò , yû hiet tui cha-chiú-chhṳ̀ liù chhut-lòi , yim-to sâm-pak kûng-lî yén , yok-yû lióng-kûng-chhak chhṳ̂m .
66015001	Ngài yu khon-tó chhai thiên-táng yû nang-ngoi yit-ke sṳ̀n-pi ke khì-sṳ , yu thai yu khì . Yû chhit-ke thiên-sṳ́ chóng-kón chui-heu chhit-chúng châi-nan , yîn-vi Song-ti ke thai nu-hi oi chhai liá-têu châi-nan chûng fat-chhin .
66015002	Ngài yu khon-tó yit-ke chhiong pô-lì ke hói , chhâm-tén fó . Ngài ya khon-tó yit-têu ngìn ; kì-têu yí-kîn yàng-ko ke-chak ok-chhu , kì ke siong , lâu ke thoi-péu kì ke miàng ke su-muk . Kì-têu khî chhai pô-lì-hói ke sùn-thèu , nâ-tén Song-ti pûn kì-têu ke hièn-khìm ,
66015003	chhong-tén Song-ti ke phu̍k-ngìn Mô-sî ke sṳ̂-kô lâu Kâu-yòng ke sṳ̂-kô , kóng : Chú — chhiòn-nèn ke Song-ti â , Ngì ke só-cho ví-thai yu khì-meu ! Van-koet ke Vòng â , Ngì ke tho-lu kûng-ngi yu chṳ̂n-sṳ̍t !
66015004	Chú â , má-ngìn kám m̀ kin-vi Ngì nè ? Má-ngìn kám m̀ yùng-kông Ngì ke miàng nè ? Yîn-vi vì-yû Ngì he sṳ̀n-sṳn ke ! Van-koet chhiòn-phu oi lòi , chhai Ngì mien-chhièn kin-pai , yîn-vi Ngì kûng-ngi ke só-cho yí-kîn chông-hién chhut-lòi lé .
66015005	Liá-têu sṳ-chhìn yî-heu , ngài khon-tó thiên-táng ke sṳn-thien tá khôi-lòi , tî-poi yû Song-ti lìm-chhai ke sṳn-chong-phùng .
66015006	Ke chóng-kón chhit-chúng châi-nan ke chhit-ke thiên-sṳ́ tui sṳn-thien chhut-lòi , chok-tén mà-sâ ke sâm , pha̍k-chhiang hàu-kông , hiûng-chhièn kiê-tén kîm-tai .
66015007	Si-ke sâng-vu̍t khì-chûng ke yit-ke chiông chhit-chak kîm-vón kâu-pûn ke chhit-ke thiên-sṳ́ ; kîm-vón tî-poi chông-mân yún-sên Song-ti ke nu-hi .
66015008	Yîn-vi Song-ti ke yùng-yeu lâu khièn-nèn , sṳn-thien tî-poi mân-mân he yên ; ke chhit-ke thiên-sṳ́ kong chhit-chúng châi-nan vàn-sṳ̀n yî-chhièn , mò-ngìn nèn ngi̍p-hi sṳn-thien .
66016001	Ngài thâng-tó tui sṳn-thien-tú yû thai sâng-yîm hiong ke chhit-ke thiên-sṳ́ kóng : " Ngì-têu hi , chiông ke chhit-vón Song-ti ke nu-hi tó chhai thi-song ! "
66016002	Thi-yit-ke thiên-sṳ́ chhiu hi , chiông kì ke vón tó chhai thi-song ; ke-têu yû ok-chhu ke ki-ho lâu pai-ko kì ke siong ke ngìn , sṳ̂n-song chhiu pot chhin chhu yu chhin thu̍k ke chhông-é .
66016003	Thi-ngi-ke thiên-sṳ́ chiông kì ke vón tó chhai hói-chûng ; hói-súi chhiu pien-cho chhiong sí-ngìn ke hiet yit-yong , hói-tú ke sâng-vu̍t chhiu sí-chhiang-chhiang .
66016004	Thi-sâm-ke thiên-sṳ́ chiông kì ke vón tó chhai ke-têu hò-pa lâu súi-ngièn-thèu , súi chhiu pien-cho hiet .
66016005	Ngài thâng-tó ke kón-lî súi ke thiên-sṳ́ kóng : " Kú-chó chhùn-chhai , liá-ha chhùn-chhai ke Chṳ-sṳn-chá â , Ngì he kûng-ngi ke sṳ́m-phan-chá .
66016006	Kì-têu sṳt liù sṳn-thù lâu siên-tî ke hiet , liá-ha Ngì yung hiet pûn kì-têu lîm ; liá he kì-têu yin-kôi tet-tó ke ! "
66016007	Ngài yu thâng-tó yû sâng-yîm tui chi-thàn fat-chhut kóng : " Chú — chhiòn-nèn ke Song-ti â , Ngì ke sṳ́m-phan he chṳ̂n-sṳ̍t yu kûng-ngi ke ! "
66016008	Thi-si-ke thiên-sṳ́ chiông kì ke vón tó chhai ngit-thèu táng-kô , sṳ́ ngit-thèu khó-yî yung lie̍t-fó lòi nat ngìn .
66016009	Ngìn pûn chhin sêu ke ngie̍t-hi nat-tó , chhiu siet-thu̍k ke yû-khièn chṳ̂-phi liá-têu châi-nan ke Song-ti . Kì-têu hàn-he m̀ fí-kói , m̀ chiông yùng-kông kûi-pûn Song-ti .
66016010	Thi-ńg-ke thiên-sṳ́ chiông kì ke vón tó chhai ke-chak ok-chhu ke chho-vi-táng . Ok-chhu ke koet chhiu pien-cho vû-am , ngìn yîn-vi chhin thung-khú , chhiu ngâu chhṳ-kâ ke sa̍t-mà .
66016011	Kì-têu yîn-vi só-su ke thung-khú lâu sṳ̂n-song só pot ke chhông-é chhiu siet-thu̍k thiên-táng ke Song-ti , hàn-he m̀ fí-kói lòi lì-khôi kì-têu sià-ok ke hàng-vì .
66016012	Thi-liuk-ke thiên-sṳ́ chiông kì ke vón tó chhai Yu-fat-lâ-tí thai-hò ke táng-kô , hò-pa-súi chhiu châu-thet , lòi vi ke-têu tui tûng-fông lòi ke vòng yi-phi yit-thiàu tho-lu .
66016013	Chiap-tén ngài khon-tó yû sâm-ke chhiong hà-mà ke sià-lìn , tui ok-liùng ke choi , ok-chhu ke choi , lâu ká siên-tî ke choi chhut-lòi ;
66016014	kì-têu he ke-têu voi hàng khì-sṳ ke kúi ke lìn . Kì-têu chhut-hi seu-si̍p chhiòn sṳ-kie só-yû ke vòng , chún-phi kì-têu chhai chhiòn-nèn Song-ti ví-thai ke ngit-è lòi siông-chhṳ̀ .
66016015	Chú kóng : " Oi se-ngi ô ! Ngài voi chhiong chhe̍t-é yit-yong fut-yèn lìm-to ! Sùi-sṳ̀ kín-siáng , yit-chhṳ̍t chok-tén sâm-fu ke ngìn yû fuk-hi lé ! Yîn-vi kì m̀-voi chhak-sṳ̂n lu-thí hàng-lu , pûn-ngìn khon-tó kien-seu . "
66016016	Ke sâm-ke sià-lìn chhiu chiông lie̍t-vòng chhi-si̍p chhai yit-ke só-chhai , Hî-pak-lòi-fa ôn-to Ha̍p-mí-kit-tô-tun .
66016017	Thi-chhit-ke thiên-sṳ́ chiông kì ke vón tó chhai khûng-chûng . Yû thai sâng-yîm tui sṳn-thien-tú ke pó-chho ke-vi fat-chhut , kóng : " Vàn-sṳ̀n lé ! "
66016018	Thèn-tén chhiu ngiap-lang , yû lung-lung-kún ke sâng , hióng-lùi-kûng ke sâng , lâu thai thi-thûng ; chhṳ-chhiùng thi-khiù yû ngìn-lui yî-lòi , màng-sṳt yû án li-hoi ke thi-thûng !
66016019	Pâ-pí-lùn thai-sàng lie̍t-cho sâm-sak , lie̍t-koet ke sàng-sṳ ya vang-chhiang-chhiang ; yîn-vi Song-ti ki-tet Pâ-pí-lùn thai-sàng ke chhui-ok , fa̍t kì lîm ke pî Song-ti thai fat-khién ke lie̍t-chiú .
66016020	Só-yû ke hói-tó chhiòn-phu m̀-kien-thet ; só-yû ke sân ya mò-thet hi .
66016021	Thai pên-pho̍k tui thiên-táng lo̍k chhai ngìn ke sṳ̂n-song , yit-te yok-yû ńg-sṳ̍p kûng-kîn án chhûng ; yîn-vi liá pên-pho̍k ke châi-nan khi̍t pî-chhám , ngìn chhiu siet-thu̍k Song-ti .
66017001	Nâ-tén chhit-chak vón ke chhit-ke thiên-sṳ́ tông-chûng , yû yit-ke chin-chhièn lòi tui ngài kóng : " Ngì lòi , ngài oi pûn ngì khon thai yìm-fu só oi su ke hìn-fa̍t ; kì chhiu-he ke hí chhai kí-thiàu hò-pa-sùn ke thai-sàng .
66017002	Thi-song ke-têu vòng chhiòn-phu sṳt thùng liá thai yìm-fu hàng kiên-yìm ; sṳ-kiên ke ngìn ya yîn-vi lîm kì yìm-lon ke chiú , sṳ̍t-to chui-chui . "
66017003	Ngài pûn Sṳn-Lìn kám-thung ; thiên-sṳ́ chhiu tai ngài hi-to khóng-yâ . Ngài khon-tó yit-ke fu-ngìn-kâ khì yit-chak thai-fùng-set ke ok-chhu ; ke-chak ok-chhu mân-sṳ̂n siá-tén siet-thu̍k ke miàng-ho , yû chhit-chak thèu-nà lâu sṳ̍p-kî kok .
66017004	Ke fu-ngìn-kâ chok-tén chṳ́-set lâu thai-fùng-set ke sâm , kûi-sṳ̂n koa-tén kîm-é , pó-sa̍k , lâu chṳ̂n-chû . Kì ke sú têu-tén kîm-pî , pî-tú chông-mân khó-vu chṳ̂ vu̍t , chhiu-he kì yìm-lon ke ô-chô tûng-sî .
66017005	Kì ke ngiak-thèu siá-tén yit-ke o-pi ke miàng-ho : " Thai Pâ-pí-lùn , sṳ-kiên ke yìm-fu lâu yit-chhiet khó-vu ke tûng-sî ke â-mê ! "
66017006	Ngài yu khon-tó ke fu-ngìn-kâ lîm chung sṳn-thù ke hiet , hàn-yû ke-têu vi-tó Yâ-sû cho kien-chṳn lòi sùn-tho ke ngìn ke hiet , sṳ̍t-to chui-chui . Khon-tó kì ke sṳ̀ , ngài kám-kok fî-sòng hî-khì .
66017007	Thiên-sṳ́ mun ngài kóng : " Ngì cho-má-ke kám-kok hî-khì ? Ngài oi lâu ngì kóng liá fu-ngìn-kâ pin kì só khì yû chhit-chak thèu-nà lâu sṳ̍p-kî kok ke ok-chhu ke o-pi .
66017008	Thèu-ha ngì só khon-tó ke-chak ok-chhu , kì chó yû , liá-ha mò ; mò kí-kiú heu , kì voi tui mò-tái-hâng sông-lòi , hiong me̍t-mòng hàng-tén hi . Thi-song ke ngìn , kì-têu ke miàng chhai chhóng-chho sṳ-kie yî-chhièn mò ki chhai sâng-miang-chhak ke , yit khon-tó ke-chak chó yû , liá-ha mò , chiông-lòi yu oi chhut-hien ke ok-chhu , chhiòn-phu voi chhin hî-khì .
66017009	" Liá-ke sṳ oi yung chṳ-fi lòi liáu-kié . Chhit-chak thèu-nà , chhiu-he ke fu-ngìn-kâ só chhô ke chhit-chho sân , ya he thoi-péu chhit-ke vòng .
66017010	Khì-chûng ńg-ke yí-kîn vang-thet , yit-ke hàn-chhôi ; nang-ngoi yit-ke hàn-màng lòi , lòi ke sṳ̀-chiet ya chṳ́ voi thìn-liù yit-ha-é thin-thin .
66017011	Ke chó yû , liá-ha mò ke-chak ok-chhu , chhiu-he thi-pat-ke vòng ; kì ya he chhit-ke vòng khì-chûng ke yit-ke , he hiong me̍t-mòng hàng-tén hi .
66017012	" Ngì só khon-tó ke sṳ̍p-kî kok he thoi-péu sṳ̍p-ke hàn-màng khôi-sṳ́ thúng-chhṳ ke vòng ; chúng-he kì-têu voi sṳ̀n-su vòng-khièn , thùng ke-chak ok-chhu khiung-yong thúng-chhṳ yit-tiám-chûng kiú .
66017013	Liá sṳ̍p-ke vòng thùng-sîm ha̍p-yi , oi chiông kì-têu ke nèn-li̍t lâu khièn-piang kâu-pûn ke-chak ok-chhu .
66017014	Kì-têu voi thùng Kâu-yòng siông-chhṳ̀ ; chúng-he Kâu-yòng yit-thin voi tá-yàng kì-têu , yîn-vi kì he van-chú ke Chú , van-vòng ke Vòng . Kì só sién-seu , chûng-sîm thèn kì ke ngìn , ya yit-thin voi tet-sṳn . "
66017015	Thiên-sṳ́ yu tui ngài kóng : " Ngì só khon-tó ke thai yìm-fu , kì chhô-tén ke kí-thiàu hò-pa chhiu-he thoi-péu kok mìn-chhu̍k , kok chúng-chhu̍k , tak-ke koet-kâ , lâu kok-chúng ngî-ngièn ke ngìn .
66017016	Ngì só khon-tó ke sṳ̍p-kî kok lâu ke-chak ok-chhu voi yen-hen ke yìm-fu , chiông kì só-yû ke yit-chhiet chhióng-chéu , sṳ́ kì kûi-sṳ̂n kông-kông ; kì-têu voi sṳ̍t kì ke ngiuk , piong fó sêu kì .
66017017	Yîn-vi Song-ti chiông chṳp-hàng Kì chṳ́-yi ke yi-ngiam piong chhai ke sṳ̍p-ke vòng ke sîm-nui , sṳ́ kì-têu thùng-sîm , chiông kì-têu ke thúng-chhṳ-khièn kâu-pûn ke-chak ok-chhu , chhṳ̍t-to Song-ti ke fa sṳ̍t-hien .
66017018	" Ngì só khon-tó ke fu-ngìn-kâ , chhiu-he kón-hot thi-song chung vòng ke thai-sàng . "
66018001	Liá-têu sṳ-chhìn yî-heu , ngài khon-tó nang-ngoi yit-ke thiên-sṳ́ tui thiên-táng hâ-lòi . Kì yû chhin-thai ke khièn-piang ; kì ke yùng-yeu phû-cheu thai-thi .
66018002	Kì thai-sâng hêm kóng : Vang-thet lé ! Thai Pâ-pí-lùn vang-thet lé , sàng-cho kúi he̍t ke só-chhai , pin kok-yong sià-lìn lâu kok-chúng ô-chô yu khó-vu ke tiâu-é ke teu .
66018003	Yîn-vi lie̍t-koet chhiòn-phu lîm-ko liá thai yìm-fu yìm-lon ke lie̍t-chiú , thi-song ke-têu vòng sṳt thùng kì hàng kiên-yìm , sṳ-kiên ke sên-lî-ngìn sṳt thûng-ko kì ke chhâ-fà yen-lo̍k chhon thai-chhièn .
66018004	Thèn-tén , ngài yu thâng-tó nang-ngoi yit-ke sâng-yîm tui thiên-táng hâ-lòi , kóng : Ngài ke chṳ́-mìn â , chhut-lòi ! Tui ke-chho sàng chhut-lòi ! Ngì-têu chang m̀-voi chhe-tó kì ke chhui , ya m̀-sṳ́ thùng kì khiung-ha su châi-nan .
66018005	Yîn-vi kì ke chhui-ok tù-thiên , Song-ti ki-tet kì ke put-ngi .
66018006	Cheu kì tui ngì-têu só-cho ke tui-fu kì ; cheu kì ke hàng-vì kâ-phi lòi po-yin kì . Kì ngióng-pân thiàu chiú kâu-pûn ngì-têu , chhiu yung kâ-phi ngiàm ke chiú chṳ̂m-mân kì ke pî !
66018007	Kì ngióng-pân yùng-kông chhṳ-kâ , yu chhâ-fà yen-lo̍k , chhiu ngióng-pân khú-thu̍k kì , pûn kì su-chhin thung-khú . Yîn-vi kì yit-chhṳ̍t tui chhṳ-kâ kóng : ' Ngài he chhô chhai pó-chho-song ke ńg-vòng , ngài m̀-he koá-fu , chhie̍t-tui m̀-voi yû pî-sông . '
66018008	Chhiu-he yîn-vi án-ngiòng , pî-sông , kî-fông , lâu sí ke châi-fo , voi chhai yit-ngit chṳ̂-chûng lìm-to kì ! Kì voi pûn fó sêu-me̍t , yîn-vi sṳ́m-phan kì ke Chú Song-ti thai-yû nèn-li̍t !
66018009	Thi-mien-song ke-têu thùng kì chhâ-fà yen-lo̍k hàng kiên-yìm ke vòng yit khon-tó ke sêu kì ke fó-yên chhiu vi kì chhùi sîm-kôn thai-kieu .
66018010	Kì-têu yîn-vi chhin-kiâng kì só-su ke thung-khú , chhiu yén-yén khî-tén , kóng : Chhám lé ! Liá-chho thai-sàng chhám lé ! Yúng-chong ke Pâ-pí-lùn-sàng â , hàn mò yit-tiám-chûng kiú , ngì chhiu tù-tó chit-fa̍t lé !
66018011	Sṳ-kiên ke sên-lî-ngìn ya vi kì sông-sîm thai-kieu , yîn-vi mò-ngìn chai lòi mâi kì-têu ke fo lé .
66018012	Mò-ngìn mâi kì-têu ke kîm , ngiùn , pó-sa̍k , chṳ̂n-chû ; ya mò-ngìn mâi kì-têu ke mà-sâ , chhù-pu , kô-kui ke chṳ́-set lâu thai-fùng-set ke pu-liau , kok-chúng hiông-muk , kok-yong siong-ngà ke chṳ-phín , kui-chhung ke muk-hi , thùng-hi , thiet-hi , lâu thai-lî-sa̍k ke chṳ-phín ;
66018013	ya mò-ngìn mâi ngiuk-kui , hiông-liau , hiông , hiông-súi , nen-hiông , chiú , yù , mien-fún , ma̍k-é , ngiù , yòng , mâ , mâ-chhâ , nù-li , lâu ngìn-khiéu tén .
66018014	Liá-têu sên-lî-ngìn tui kì kóng : Ngì só thâm-oi ke kok-chúng kó-chṳ́ yí-kîn lì-khôi ngì lé ; yit-chhiet ke yùng-fà fu-kui ya mò-thet hi , mò khó-nèn chhìm to-chón-lòi lé !
66018015	Mai liá-têu fo , chhai ke-chho sàng-tú fat thai-chhòi ke sên-lî-ngìn , yîn-vi chhin-kiâng kì só su ke thung-khú , chhiu yén-yén khî-tén . Kì-têu sông-sîm thai-kieu ,
66018016	kóng : Chhám lé ! Liá-chho thai-sàng chhám lé ! Kì yit-chhṳ̍t chok-tén mà-sâ , chṳ́-set lâu thai-fùng-set ke sâm , kûi-sṳ̂n koa-tén kîm-é , pó-sa̍k , lâu chṳ̂n-chû .
66018017	Hàn mò yit-tiám-chûng kiú , liá yit-chhiet ke chhòi-sán chhiu sṳt-thet lé ! Só-yû ke sòn-chóng , lî-hak , sòn-yèn , lâu só-yû kho hói mèu-sên ke ngìn chhiòn-phu yén-yén khî-tén .
66018018	Kì-têu khon-tó ke sêu kì ke fó-yên , chhiu hêm-kóng : " Nai-chho sàng nèn thùng liá-chho thai-sàng pí nè ! "
66018019	Kì-têu nâ nài-fún ve chhai chhṳ-kâ ke thèu-nà-táng , sông-sîm thai-kieu , kóng : " Chhám lé ! Liá-chho thai-sàng chhám lé ! Hói-mien só-yû ke sòn , kì-têu ke sòn-chú chhiòn-phu he kho kì fat-chhòi ke ! Hàn mò yit-tiám-chûng kiú , kì chhiu fông-fi-thet lé ! "
66018020	Thiên â , oi fôn-hí hí-lòi ! Yîn-vi kì fí-me̍t lé ! Chung sṳn-thù , kok-vi sṳ́-thù , lâu chung siên-tî â , oi fôn-hí hí-lòi ! Yîn-vi Song-ti yí-kîn thoi ngì-têu sṳ̂n-yên , chit-fa̍t kì lé !
66018021	Chiap-tén , yû yit-ke chhin yû-li̍t ke thiên-sṳ́ khià-hí yit-chak chhiong thai mo-sa̍k án thai ke sa̍k-thèu , fit-lo̍k hói-tú hi , kóng : Pâ-pí-lùn thai-sàng ya oi chhiong án-ngiòng chhûng-chhûng phiâng-thet , yún-yén m̀-voi chai yû-ngìn khon-tó kì lé !
66018022	Chhai ngì sàng-tú , m̀-voi chai yû-ngìn thâng-tó yû khìm-sṳ̂ lâu ngo̍k-sṳ̂ ke yîm-ngo̍k , ya-he phùn tha̍k-é lâu ho-thùng ke sâng . Kok-chúng sú-ngi ke sṳ̂-fu chai chhìm m̀-tó ; mo-pán ke sâng chai thâng m̀-tó lé !
66018023	Yù-tên ke fó m̀-voi chai pûn-ngìn tiám-chho̍k hí-lòi ; ya m̀-voi chai yû-ngìn thâng-tó sîn-lòng lâu sîn-ngiòng ke sâng lé . Ngì ke sên-lî-ngìn yit-chhṳ̍t he sṳ-kiên chui yû sṳ-li̍t ke ngìn ; van-koet ya lûng-chúng pûn ngì ke sià-su̍t mì-fe̍t-hi .
66018024	Chhai liá sàng-tú yû fat-hien chung siên-tî lâu sṳn-thù , pin só-yû chhai sṳ-kiên pûn-ngìn chhṳ̀-sí ke ngìn ke hiet .
66019001	Liá-têu sṳ-chhìn yî-heu , ngài thâng-tó yû thai sâng-yîm , chhiong-he thiên-táng yû yit thai-khiùn ngìn , hêm-kóng : Hâ-li-lu-yá , chan-mî Song-chú ! Kiu-ên , yùng-yeu , khièn-nèn chhiòn-phu su̍k ngài-têu ke Song-ti !
66019002	Kì ke sṳ́m-phan he chṳ̂n-sṳ̍t yu kûng-ngi ke ! Yîn-vi Kì sṳ́m-phan ke yung yìm-lon phai-fai sṳ-kie ke thai yìm-fu , hìn-fa̍t kì sat-hoi Song-ti phu̍k-ngìn ke chhui .
66019003	Kì-têu thi-ngi-pái yu hêm-kóng : Hâ-li-lu-yá , chan-mî Song-chú ! Sêu ke-chho thai-sàng ke fó-yên yit-chhṳ̍t chhung-tén sông , yún-yén mò thìn !
66019004	Ngi-sṳ̍p-si-ke chóng-ló lâu si-ke sâng-vu̍t chhiu phu̍k hâ-hi kin-pai ke chhô chhai pó-chho-song ke Song-ti , kóng : Â-mén ! Hâ-li-lu-yá !
66019005	Chiap-tén , yû sâng-yîm tui pó-chho fat-chhut , kóng : Só-yû Song-ti ke phu̍k-ngìn , fàm he kin-vi Kì ke , mò-lun chûn-kui ya-he pî-mì ke , lûng-chúng oi chan-mî ngài-têu ke Song-ti !
66019006	Ngài yu thâng-tó chhiong yû yit thai-khiùn ngìn ke sâng , chhiong-he thai-súi lâu hióng-lùi-kûng ke thai-sâng , kóng : Hâ-li-lu-yá , chan-mî Song-chú ! Yîn-vi ngài-têu ke Chú — chhiòn-nèn ke Song-ti cho vòng lé !
66019007	Ngài-têu oi fôn-hí khoai-lo̍k , chiông yùng-kông kûi-pûn Kì ! Yîn-vi Kâu-yòng kiet-fûn ke sṳ̀-kiên to lé ; kì ke sîn-ngiòng chún-phi hó-se lé .
66019008	Song-ti yí-kîn su sîn-ngiòng hàu-kông pha̍k-chhiang ke mà-sâ ke sâm . ( Mà-sâ ke sâm chhiu-he thoi-péu chung sṳn-thù só hàng ke ngi . )
66019009	Yèn-heu , thiên-sṳ́ tui ngài kóng : " Ngì oi siá hâ-lòi : Su yêu-chhiáng chhâm-kâ Kâu-yòng fûn-yîn yèn-si̍t ke ngìn yû fuk-hi lé ! " Kì yu tui ngài kóng : " Liá-têu he Song-ti chṳ̂n-sṳ̍t ke fa . "
66019010	Ngài phu̍k chhai kì kiok-chhièn , oi pai kì , chúng-he kì tui ngài kóng : " Chhiên-van cho-m̀-tet ! Ngài lâu ngì , pin ngì ke chung hiûng-thi chí-moi , chhiu-he só-yû chhṳ̀-sú Yâ-sû só khí-sṳ ke chṳ̂n-lî ke , chhiòn-phu khiung-yong he phu̍k-ngìn . Ngì yin-tông kin-pai Song-ti ! " Yîn-vi , Yâ-sû só khí-sṳ ke chṳ̂n-lî chhiu-he yi-ngièn ke chîn-ngi .
66019011	Heu-lòi , ngài khon-tó thiên khôi lé . Yû yit-phit pha̍k-mâ , ke khì-mâ ke chhṳ̂n-cho " Sṳ̀n-sin " lâu " Chṳ̂n-sṳ̍t " ; kì phìn kûng-ngi lòi sṳ́m-phan lâu kâu-chan .
66019012	Kì ke muk-chû chhiong fó-yam , thèu-nà tai-tén chhin-tô miên-liù . Kì sṳ̂n-song siá-tén yit-ke miàng , chhù-liáu kì chhṳ-kâ , mò-ngìn tî he má-ke yi-sṳ .
66019013	Kì só chok ke chhòng-phàu kûi-liâng ngiam-tó hiet . Kì ke miàng chhṳ̂n-cho " Song-ti ke Tho " .
66019014	Thiên-táng ke kiûn-chhui thèn-tén kì ; kì-têu khì-tén pha̍k-mâ , chok-tén pha̍k-chhiang ke mà-sâ ke sâm .
66019015	Yû yit-kî tông li ke kiam tui kì ke choi phùn chhut-lòi ; kì oi yung liá-kî kiam lòi tá-yàng lie̍t-koet . Kì oi yung thiet-chhóng chhṳ-lî kì-têu ; kì ya oi chhai chhiòn-nèn ke Song-ti thai nu-hi ke cha-chiú-chhṳ̀ tî-poi cha-chhut chiú lòi .
66019016	Kì ke chhòng-phàu lâu kiok-pí táng-kô siá-tén yit-ke miàng-ho , chhiu-he : " Van-vòng ke Vòng , van-chú ke Chú . "
66019017	Ngài yu khon-tó yû yit-ke thiên-sṳ́ khî chhai ngit-thèu tûng-ông . Kì thai-sâng tui khûng-chûng só-yû ke fî-niâu hêm-kóng : " Lòi â , siông-khiung lòi chhâm-kâ Song-ti ke thai yèn-si̍t !
66019018	Lòi sṳ̍t kiûn-vòng , chiông-kiûn , lâu sṳ-pîn ke ngiuk ; lòi sṳ̍t mâ lâu khì-sṳ ke ngiuk ; lòi sṳ̍t nù-li , chhṳ-yù-ngìn , chûn-kui ke , pî-mì ke , kok-chúng ngìn ke ngiuk ! "
66019019	Ngài yu khon-tó ke-chak ok-chhu lâu thi-song ke lie̍t-vòng , pin kì-têu ke kiûn-chhui chhi-si̍p khiung-ha , lòi thùng ke pha̍k-mâ khì-sṳ lâu kì ke kiûn-chhui siông-chhṳ̀ .
66019020	Ke-chak ok-chhu pûn thiên-kiûn chok-hi ; sṳt chhai kì mien-chhièn hàng khì-sṳ ke ká siên-tî ya khiung-ha pûn thiên-kiûn chok-hi . ( Liá-ke ká siên-tî sṳt thûng-ko khì-sṳ mì-fe̍t ke-têu yû ke-chak ok-chhu ke yin-ki lâu pai chhu-siong ke ngìn . ) Ke-chak ok-chhu lâu ká siên-tî pûn ke pha̍k-mâ khì-sṳ sâng-sâng fit-lo̍k ke sêu-tén liù-vòng ke fó-fù tî-poi .
66019021	Kì-têu ke kiûn-chhui chhiòn-phu pûn ke pha̍k-mâ khì-sṳ khiéu-chûng phùn-chhut ke kiam chhṳ̀-sí ; só-yû ke tiâu-é chhiòn-phu pî-lòi sṳ̍t kì-têu ke ngiuk , sṳ̍t-to páu-pi̍t-pi̍t .
66020001	Yèn-heu , ngài khon-tó yû yit-ke thiên-sṳ́ tui thiên-táng hâ-lòi , sú nâ-tén mò-tái-hâng ke só-sṳ̀ lâu yit-thiàu thai lien-é .
66020002	Kì chiông ke-thiàu ok-liùng , chhiu-he ke-mî ló-sà , miàng ôn-to Mô-kúi ya-he Sat-tan ke , chok-hí-lòi , chiông kì khún-póng yit-chhiên ngièn .
66020003	Thiên-sṳ́ chiông kì fit-lo̍k mò-tái-hâng , koân hí-lòi , chém-tén fûng-yin , m̀ pûn kì chai hi mì-fe̍t lie̍t-koet , chhṳ̍t-to liá yit-chhiên ngièn mân . Khì-han ko-thet , kì yit-thin voi chhiam-sṳ̀ tet-tó théu-piong .
66020004	Ngài yu khon-tó yit-têu pó-chho ; ke-têu chhô chhai táng-kô ke ngìn chhiòn-phu tet-tó sṳ́m-phan ke khièn-piang . Ngài ya khon-tó ke-têu yîn-vi siên-yòng Yâ-sû só khí-sṳ ke chṳ̂n-lî , yu vi-tó Song-ti ke chṳ̂n-tho pûn-ngìn chám-thèu ke ngìn ke lìn-fùn . Kì-têu m̀-sṳt pai ke-chak ok-chhu ya-he kì ke siong , ngiak-thèu ya-he sú-kut ya mò ke-chak ok-chhu ke miàng-ho . Kì-têu chhiòn-phu fu̍k-fa̍t lé , thùng Kî-tuk khiung-ha cho vòng yit-chhiên ngièn .
66020005	( Khì-thâ ke sí-ngìn oi tén liá yit-chhiên ngièn mân chang fu̍k-fa̍t . ) Liá he thèu-yit-pái ke fu̍k-fa̍t .
66020006	Yû-fun chhai thèu-yit-pái fu̍k-fa̍t ke he sṳn-kiet yû fuk-hi ke ngìn . Thi-ngi-pái ke sí mò khièn hot-chṳ kì-têu ; fán-chón kì-têu oi cho Song-ti lâu Kî-tuk ke chi-sṳ̂ , oi thùng Kî-tuk khiung-ha cho vòng yit-chhiên ngièn .
66020007	Liá yit-chhiên ngièn yî-heu , Sat-tan voi tui kâm-lò tet-tó théu-piong ,
66020008	voi hi mì-fe̍t thi-song si-fông ke lie̍t-koet , chhiu-he Kô-kiet lâu Mâ-kok . Sat-tan voi chiông kì-têu chhi-si̍p hí-lòi , chhut-hi siông-chhṳ̀ ; kì-têu ke su-muk chhiong hói-sùn ke sâ-é án tô .
66020009	Kì-têu phiên-mân chhiòn-thi , vì-khun sṳn-thù ke yàng-fòng — Song-ti só-siak ke sàng . Chúng-he yû fó tui thiên-táng kong hâ-lòi , sêu-me̍t kì-têu .
66020010	Ke mì-fe̍t kì-têu ke Mô-kúi pûn thiên-sṳ́ fit-lo̍k liù-vòng fó-fù tî-poi ; ke-chak ok-chhu lâu ká siên-tî chó chhiu chhai ke-vi . Chhai ke-vi , kì-têu voi ngit-ya su-khú , chhṳ̍t-to yún-yún yén-yén .
66020011	Chiap-tén , ngài khon-tó yit-chông pha̍k-set ke thai pó-chho lâu ke chhô chhai pó-chho-song ke . Thiên lâu thi lûng-chúng tui Kì ke mien-chhièn thò-chéu , mò chiûng mò chiak .
66020012	Ngài yu khon-tó ke-têu sí-thet ke ngìn , mò-lun chûn-kui ya-he pî-mì ke , chhiòn-phu khî chhai pó-chho chhièn . Ke-têu sû-kién yí-kîn tá khôi-lòi lé ; nang-ngoi yû yit-pún sâng-miang-chhak ya tá khôi-lòi . Sí-thet ke ngìn chhiòn-phu he cheu kì-têu ke hàng-vì , kîn-kí liá-têu sû-kién só ki-chai ke , chiap-su sṳ́m-phan .
66020013	Yèn-heu , hói chhiu chiông khì-chûng ke sí-ngìn kâu chhut-lòi ; sí lâu yîm-kiên ya chiông khì-chûng só koân ke sí-ngìn kâu chhut-lòi . Liá-têu ngìn chhiòn-phu cheu kì-têu ke hàng-vì chiap-su sṳ́m-phan .
66020014	Sí lâu yîm-kiên ya pûn ke chhô chhai pó-chho-song ke fit-lo̍k fó-fù tî-poi . ( Liá fó-fù chhiu-he thi-ngi-pái ke sí . )
66020015	Má-ngìn ke miàng mò ki chhai sâng-miang-chhak , kì chhiu pûn ke chhô chhai pó-chho-song ke fit-lo̍k fó-fù tî-poi .
66021001	Chiap-tén , ngài khon-tó yit-ke sîn thiên sîn thi ; yîn-vi siên-chhièn ke thiên lâu thi yí-kîn ko-hi , hói ya mò-thet lé .
66021002	Ngài yu khon-tó Sṳn-sàng , chhiu-he sîn ke Yâ-lu-sat-lâng , tui thiên-táng Song-ti ke-vi kong hâ-lòi , chhiong sîn-ngiòng tá-pan hó-se lòi ngiàng-chiap kì ke ló-kûng .
66021003	Ngài thâng-tó yû thai-sâng tui pó-chho chhut-lòi , kóng : Song-ti ke kâ chhai ngìn-kiên lô ! Kì oi thùng ngìn-lui khiung-ha he̍t , kì-têu oi cho Kì ke chṳ́-mìn . Song-ti oi chhîn-chhṳ lâu kì-têu thùng-chhai , Kì oi cho kì-têu ke Song-ti .
66021004	Kì oi chhu̍t-thet kì-têu só-yû ke muk-chṳp ; m̀-voi chai yû sí , ya m̀-voi chai yû sông-sîm , thai-kieu , lâu thung-khú , yîn-vi siên-chhièn ke sṳ chhiòn-phu ko-thet lé .
66021005	Liá-sṳ̀ , chhô chhai pó-chho-song ke kóng : " Khon â , Ngài von-sîn van-vu̍t ! " Kì yu kóng : " Siá hâ-lòi , yîn-vi liá-têu fa he chṳ̂n-sṳ̍t khó-kho ke . "
66021006	Kì yu tui ngài kóng : " Vàn-sṳ̀n lé ! Ngài he Â-ngì-fap lâu Â-mí-kâ , he khôi-sṳ́ lâu kiet-suk . Ngài oi chiông sâng-miang ke chhièn-súi pha̍k-pha̍k su pûn choi-châu ke ngìn lîm .
66021007	Tet-sṳn ke ngìn chhiu cho-tet sṳ̀n-chiap liá-têu fuk-hi : Ngài oi cho kì ke Song-ti , kì oi cho Ngài ke lai-é .
66021008	Chúng-he ke-têu kiâng sí , m̀-sin , fú-phai , chhṳ̀-ngìn , yìm-lon , hàng sià-su̍t , pai ngiéu-siong , lâu kóng fâ-liâu ke ngìn , yû ke sêu-tén liù-vòng ke fó-fù tén-tén kì-têu ; liá chhiu-he thi-ngi-pái ke sí . "
66021009	Ke nâ-tén chhit-chak vón , chông-mân poi-mî chhit-chúng châi-nan ke chhit-ke thiên-sṳ́ , tông-chûng yû yit-ke lòi tui ngài kóng : " Ngì lòi , ngài oi tai ngì hi khon sîn-ngiòng , chhiu-he Kâu-yòng ke pû-ngiòng . "
66021010	Sṳn-Lìn kám-thung ngài ; thiên-sṳ́ chhiu tai ngài to kô-sân-táng hi , pûn ngài khon-tó tui thiên-táng Song-ti ke-vi kong hâ-lòi ke Sṳn-sàng Yâ-lu-sat-lâng .
66021011	Ke-chho sàng chhûng-mân Song-ti ke yùng-kông , chhiong pit-ngiu̍k lâu pó-sa̍k án-ngiòng hàu-kông , chhiong súi-chîn án mìn-liong .
66021012	Sàng-chhiòng chhin kô-thai , yû sṳ̍p-ngi-san mùn , yû sṳ̍p-ngi-ke thiên-sṳ́ chóng-tén ; mùn ke táng-kô siá-tén Yî-set-lie̍t sṳ̍p-ngi kî-chhu̍k ke miàng .
66021013	Tûng-phién yû sâm-san mùn , pet-phién yû sâm-san mùn , nàm-phién yû sâm-san mùn , sî-phién yû sâm-san mùn .
66021014	Sàng-chhiòng yû sṳ̍p-ngi-chho thi-kî , thi-kî siá-tén Kâu-yòng sṳ̍p-ngi sṳ́-thù ke miàng .
66021015	Ke tui ngài kóng-fa ke thiên-sṳ́ nâ yit-chiet kîm-é cho ke chhak hi liòng ke-chho sàng , sàng-mùn , lâu sàng-chhiòng .
66021016	Sàng he si-fông ke , chhòng lâu fat khiung-yong ; thiên-sṳ́ yung chhak liòng ke-chho sàng : Chhòng , fat , kô chhiòn-phu khiung-yong , yû yit-van lióng-chhiên lî .
66021017	Thiên-sṳ́ yu liòng sàng-chhiòng , cheu ngìn ke chhak-chhun lòi kóng , yû yit-pak si-sṳ̍p-si chhak phûn .
66021018	Sàng-chhiòng he yung pit-ngiu̍k hí ke , sàng pún-sṳ̂n he yung sùn-kîm cho ke , chhiong chhiang-li ke pô-lì án kông .
66021019	Sàng-chhiòng ke thi-kî yung kok-chúng ke pó-sa̍k lòi chông-sṳt : Thi-yit-chho thi-kî he pit-ngiu̍k , thi-ngi-chho he làm-pó-sa̍k , thi-sâm-chho he liu̍k-mâ-nó , thi-si-chho he liu̍k-pó-sa̍k ,
66021020	thi-ńg-chho he fùng-mâ-nó , thi-liuk-chho he fùng-pó-sa̍k , thi-chhit-chho he vòng-piak-ngiu̍k , thi-pat-chho he súi-chhông-ngiu̍k , thi-kiú-chho he fùng-piak-ngiu̍k , thi-sṳ̍p-chho he fi-chhui , thi-sṳ̍p-yit-chho he chṳ́-ngiu̍k , thi-sṳ̍p-ngi-chho he chṳ́-chîn .
66021021	Sṳ̍p-ngi-san mùn he sṳ̍p-ngi-lia̍p chṳ̂n-chû , tak-san mùn he yung yit-lia̍p chṳ̂n-chû cho ke . Sàng-nui ke kiê-lu he sùn-kîm ke , chhiong-he kông-kông ke pô-lì .
66021022	Ngài mò khon-tó sàng-nui yû sṳn-thien , yîn-vi chhiòn-nèn ke Chú Song-ti lâu Kâu-yòng chhiu-he liá-chho sàng ke sṳn-thien .
66021023	Liá-chho sàng m̀-sṳ́ kho ngit-thèu ya-he ngie̍t-kông ke cheu-mìn ; yîn-vi yû Song-ti ke yùng-kông cheu-tén , yu yû Kâu-yòng cho liá-sàng ke tên .
66021024	Van-koet chhiòn-phu oi thûng-ko liá kông lòi hàng ; thi-song ke vòng oi chiông kì-têu ke yùng-fà tai-ngi̍p liá-chho sàng .
66021025	Sàng-mùn kûi-ngit khôi-khôi , yún-yén m̀-sṳ́ koân , yîn-vi chhai ke-vi mò am-pû-thèu .
66021026	Van-koet voi chiông kì-têu ke yùng-kông lâu chûn-kui tai-ngi̍p liá-chho sàng .
66021027	Chúng-he , yit-chhiet mò chhiang-li ke , hàng-vì khó-vu ya-he kóng fâ-liâu ke , chhiòn-phu cho-m̀-tet ngi̍p-hi ; chṳ́-yû ke-têu miàng siá chhai Kâu-yòng ke sâng-miang-chhak tî-poi ke , chang cho-tet ngi̍p-hi .
66022001	Thiên-sṳ́ yu pûn ngài khon sâng-miang-súi ke hò-pa , chhiong súi-chîn án mìn-liong , tui Song-ti lâu Kâu-yòng ke pó-chho liù chhut-lòi ,
66022002	thûng-ko sàng tûng-ông ke kiê-lu . Hò-pa lióng-phién yû sâng-miang-su , tak-ngièn kiet kó-chṳ́ sṳ̍p-ngi-pái , tak-chak ngie̍t yit-pái ; su-ya̍p he vi-tó yî-chhṳ van-koet .
66022003	Sàng-nui m̀-voi chai yû Song-ti só chu-chú ke sṳ-chhìn . Song-ti lâu Kâu-yòng ke pó-chho oi chhai liá-chho sàng tî-poi ; Kì ke phu̍k-ngìn chhiòn-phu oi kin-pai Kì .
66022004	Kì-têu voi kien-tó Song-ti ke mien , Kì ke miàng oi siá chhai kì-têu ke ngiak-thèu .
66022005	Chhai ke-vi m̀-voi chai yû am-pû-thèu ; kì-têu mò sî-yeu tên ya-he ngit-thèu ke kông , yîn-vi Chú Song-ti voi cheu-mìn kì-têu . Kì-têu oi cho vòng , chhṳ̍t-to yún-yún yén-yén .
66022006	Thiên-sṳ́ yu tui ngài kóng : " Liá-têu fa he chṳ̂n-sṳ̍t khó-kho ke . Chú , chhiu-he pûn chung siên-tî tet-tó lìn-kám ke Song-ti , yí-kîn chhâi-phai Kì ke sṳ́-chá , chiông chit-sṳ̀ chhiu oi fat-sên ke sṳ-chhìn chṳ́-sṳ Kì ke chung phu̍k-ngìn . "
66022007	Yâ-sû kóng : " Khon â , ngài chhin-kiak chhiu voi to lé ! Chûn-sú liá-pún sû tî-poi só yi-ngièn ke yû fuk-hi lé ! "
66022008	Ngài — Yok-hon thâng-tó yu khon-tó liá yit-chhiet sṳ-chhìn . Ngài thâng-tó yu khon-tó yî-heu , chhiu phu̍k chhai chṳ́-sṳ ngài liá-têu sṳ-chhìn ke thiên-sṳ́ kiok-chhièn oi pai kì .
66022009	Chúng-he kì tui ngài kóng : " Chhiên-van cho-m̀-tet ! Ngài lâu ngì , ngì ke-têu cho siên-tî ke hiûng-thi , pin só-yû chûn-hàng liá-pún sû ke fa ke , chhiòn-phu khiung-yong he phu̍k-ngìn . Ngì yin-tông kin-pai Song-ti ! "
66022010	Kì yu tui ngài kóng : " Mo̍k chiông liá-pún sû tî-poi só yi-ngièn ke fa fûng hí-lòi , yîn-vi liá yit-chhiet sṳ-chhìn sṳ̍t-hien ke sṳ̀-kî voi to lé .
66022011	Chok-ok ke yù-chhai kì ki-siu̍k chok-ok ; ô-chô ke yù-chhai kì ô-chô . Hàng-san ke yù-chhai kì ki-siu̍k hàng-san ; sṳn-kiet ke yù-chhai kì sṳn-kiet . "
66022012	Yâ-sû kóng : " Khon â , ngài chhin-kiak chhiu voi to lé ! Sóng-fa̍t chhai ngài , ngài oi cheu tak-sà ke hàng-vì po-yin kì .
66022013	Ngài he Â-ngì-fap lâu Â-mí-kâ , he chui-siên lâu chui-heu ke , he khôi-sṳ́ lâu kiet-suk . "
66022014	Sé-chhiang chhṳ-kâ sâm-fu ke ngìn sṳ̍t-chhai yû fuk-hi ; kì-têu voi yû khièn to sâng-miang-su ke-vi , yu cho-tet tui mùn ngi̍p sàng .
66022015	Chúng-he ke-têu chhuk-sâng , hàng sià-su̍t ke , yìm-lon ke , chhṳ̀-ngìn ke , pai ngiéu-siong ke , pin yit-chhiet fôn-hí hàng hî-ká ke ngìn , chhiòn-phu oi liù chhai sàng-ngoi .
66022016	" Ngài — Yâ-sû chhâi-khién ngài ke thiên-sṳ́ , hi kok kau-fi tui ngì-têu chṳn-mìn liá-têu sṳ . Ngài he Thai-ví kâ-chhu̍k ke heu-thoi ; ngài he kông-mìn ke thiên-kông-sên . "
66022017	Sṳn-Lìn lâu sîn-ngiòng tui Yâ-sû kóng : " Lòi ! " Só-yû thâng-tó ke ngìn ya yin-kôi kóng : " Lòi ! " Lòi â , choi-châu ke ngìn chhiòn-phu oi lòi ; sióng-oi ke ngìn chhiòn-phu cho-tet pha̍k-pha̍k tet-tó sâng-miang ke súi .
66022018	Ngài — Yok-hon ngiàm-ngiàm kín-ko mî-yit-ke thâng-tó liá-pún sû só yi-ngièn ke ngìn : Na yû-ngìn chhai liá-têu fa yî-ngoi yu kâ-thiâm má-ke , Song-ti voi chiông liá-pún sû tî-poi só siá ke châi-nan kâ pûn kì ;
66022019	na yû-ngìn tui liá-pún sû tî-poi ke yi-ngièn chhù-thet yit-tiám , Song-ti voi chiông kì chhù-miàng , pûn kì mò chṳ̂-kiet hó hióng-su liá-pún sû só ki-chai ke sâng-miang-su lâu Sṳn-sàng ke fuk-hi .
66022020	Vi liá yit-chhiet cho kien-chṳn ke , kì kóng : " Chho̍k ! Ngài chhiu voi to lé ! " Â-mén ! Chú Yâ-sû â , chhiáng ngì lòi !
66022021	Ngien Chú Yâ-sû ke ên-tién lâu mî-yit-ke ngìn thùng-chhai . Â-mén !

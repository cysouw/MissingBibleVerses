# language_name:        Uma
# closest ISO 639-3:    ppk
# ISO_15924:            Latn
# year_short:           1996
# year_long:            
# vernacular_title:     
# english_title:        The New Testament in Uma
# URL:                  http://unbound.biola.edu/index.cfm?method=downloads.showDownloadMain
# copyright_short:      Â© Wycliffe Bible Translators 1996
# copyright_long:       The New Testament in Uma. Central Sulawest, Indonesia. Copyright (c) 1996, Indonesian Bible Society. Released for non-profit scholarly and personal use. Not to be sold for profit.
# notes:                
40001001	Toi-mi pomeduncu-duncu to mpomuli-ki Yesus Kristus . Yesus muli Magau' Daud , muli Abraham .
40001002	Ngkai Abraham rata hi Daud , hanga' ntu'a-na Yesus toi-ramo : Abraham mpobubu Ishak , Ishak mpobubu Yakub , Yakub mpobubu Yehuda pai' ompi'-ompi'-na ,
40001003	Yehuda mpobubu Peres pai' Zerah ( hanga' tina-ra : Tamar ) , Peres mpobubu Hezron , Hezron mpobubu Ram ,
40001004	Ram mpobubu Aminadab , Aminadab mpobubu Nahason , Nahason mpobubu Salmon ,
40001005	Salmon mpobubu Boas ( hanga' tina-na : Rahab ) , Boas mpobubu Obed ( hanga' tina-na : Rut ) , Obed mpobubu Isai ,
40001006	pai' Isai mpobubu Magau' Daud . Daud mpobubu Salomo ( tina-na : balu-na Uria ) ,
40001007	Salomo mpobubu Rehabeam , Rehabeam mpobubu Abia , Abia mpobubu Asa ,
40001008	Asa mpobubu Yosafat , Yosafat mpobubu Yoram , Yoram mpobubu Uzia ,
40001009	Uzia mpobubu Yotam , Yotam mpobubu Ahas , Ahas mpobubu Hizkia ,
40001010	Hizkia mpobubu Manasye , Manasye mpobubu Amon , Amon mpobubu Yosia ,
40001011	Yosia mpobubu Yekhonya pai' ompi'-na .
40001012	Ngkai karatawani-ra to Yahudi hilou hi Babel rata hi kaputu-na Yesus , hanga' ntu'a-na Yesus , toi-ra : Yekhonya mpobubu Sealtiel , Sealtiel mpobubu Zerubabel ,
40001013	Zerubabel mpobubu Abihud , Abihud mpobubu Elyakim , Elyakim mpobubu Azor ,
40001014	Azor mpobubu Zadok , Zadok mpobubu Akhim , Akhim mpobubu Eliud ,
40001015	Eliud mpobubu Eleazar , Eleazar mpobubu Matan , Matan mpobubu Yakub ,
40001016	Yakub mpobubu Yusuf tomane-na Maria .
40001017	Jadi' , ngkai Abraham rata hi Daud , kadea pomeduncu to mpomuli-ki Yesus hampulu' opo' lapi . Ngkai Daud rata hi karatawani-ra to Yahudi lou hi Babel , hampulu' opo' lapi wo'o . Pai' ngkai karatawani-ra to Yahudi lou hi Babel rata hi kaputu-na Kristus , hampulu' opo' lapi wo'o .
40001018	Hewa toi tutura kaputu-na Yesus Kristus . Tina-na to rahanga' Maria mokamae' hante Yusuf . Aga kako'ia-ra ncamoko , muu-mule' motina'i-imi Maria . Potina'i-na toe , ngkai baraka' Inoha' Tomoroli' .
40001019	Yusuf , tauna to mengkoru hi Atura Musa . Toe pai' na'uli' hi rala nono-na : " Kupohu lau-mi pokamae'-ku hante Maria . " Aga uma-i dota mpaka'ea' Maria . Jadi' , patuju-na bona napohu bongo-wadi , uma mingki' ra'incai ntodea .
40001020	Bula-na Yusuf mokanono mpopekiri toe , mo'ompo'-i . Ompo'-na toe , mpohilo-i hadua mala'eka Pue' to mpo'uli'-ki : " Yusuf , muli Magau' Daud ! Neo'-ko morara' mpotobine-i Maria . Apa' ana' to napotina'i-ki toe ria , jadi' ngkai baraka' Inoha' Tomoroli' .
40001021	Mo'ana'-i mpai' , hadua ana' tomane . Ana' toei mpai' , kana nuhanga'-i ` Yesus , ' apa' Hi'a mpai' to mpohore ntodea-na ngkai jeko'-ra . "
40001022	Hawe'ea toe majadi' bona madupa'-mi napa to na'uli' Pue' hante wiwi nabi-na owi , hewa toi :
40001023	" Hadua toronaa mpai' motina'i , mpo'ana'-ki hadua ana' tomane . Ana' toei mpai' rahanga' Imanuel . " Batua-na : " Alata'ala mpodohei-ta . "
40001024	Pemata-na Yusuf , natuku' mpu'u-mi napa to na'uli'-ki mala'eka Pue' toe-e we'i . Napotobine moto-imi Maria .
40001025	Aga ko'ia-ra hampoturua , duu'-na Maria mo'ana' . Kaputu-na ana' toei , Yusuf mpohanga'-i Yesus .
40002001	Yesus putu hi ngata Betlehem tana' Yudea nto'u poparenta-na Magau' Herodes . Nto'u toe , ba hangkuja dua tauna rata hi Yerusalem ngkai ngata to molaa tono' mata'eo . Torata toera , tauna to nginca mponaa tanda hi betue' .
40002002	Mepekune'-ra hi pue' ngata Yerusalem , ra'uli' : " Hiapa-idi Ana' to lako' putu to jadi' Magau' to Yahudi-e ? Hi mata'eo kihilo betue' to mpobatuai kaputu-na . Toe pai' tumai-kai doko' mpopue'-i . "
40002003	Kana'epe-na Magau' Herodes karia-na ana' to jadi' magau' mpai' , konce pai' koro'-imi , wae wo'o hawe'ea tauna hi Yerusalem .
40002004	Ngkai ree , kanakio'-rami hawe'ea imam pangkeni hante guru-guru agama Yahudi tumai moromu . Kahiruru'-ra omea-mi , napekune'-ra : " Hiapa mpu'u-koiwo kaputua-na Magau' Topetolo' to najanci Alata'ala owi-e ? "
40002005	Ratompoi'-i hewa toi : " Hi ngata Betlehem tana' Yudea . Ki'inca toe , apa' ria Lolita Pue' to na'uki' hadua nabi owi-e . Na'uli' Pue' :
40002006	` Ngata Betlehem hi tana' Yehuda , ngata to kedi'-wadi . Aga nau' wae , bohe lau-pi mpai' hanga'-na ngkai hawe'ea ngata bohe hi tana' Yehuda . Apa' ngkai Betlehem toe mpai' , mehupa' hadua Pangkeni to mpokeni ntodea-ku to Israel . ' "
40002007	Kana'epe-na Herodes lolita toe , nakio' bongo-ramo to nginca mponaa betue' toera mpohirua'-ki bona uma ra'incai tau ntani'-na . Napekune'-ra ba nto'uma mpu'u betue' toe lomo'-na mehupa' .
40002008	Oti toe , nahubui-ramo hilou hi Betlehem , na'uli'-raka : " Hilou-mokoi hi Betlehem , nipewulihi' lompe' kahiapa-na Ana' tetui . Ane nirua'-ipi , tumai-mokoi mpo'uli'-ka , bona hilou wo'o-a-kuwo mpopue'-i . "
40002009	Kahilou-rami . Hi lengko ohea , rahilo wo'o-mi betue' to rahilo hi tono' mata'eo-e wengi . Uma-pi mowo kagoe'-ra mpohilo betue' toe . Betue' toe mpori'uluhi-ra duu'-na mento'o hintoto po'ohaa' Ana' toei .
40002010	
40002011	Karata-ra , mesua'-ramo hi rala tomi , mpohilo Ana' toei hante Maria , tina-na . Mowilingkudu-ramo mpopue'-i . Oti toe , karabongka-nami pontimamahia rewa-ra , pai' rajuju-mi pepue'-ra hi Ana' toei . Pepue'-ra toe : bulawa , pai' anu mohonga to masuli' oli-na to rahanga' dupa' pai' mur .
40002012	Oti toe , Alata'ala mpololitai-ra hi rala ompo'-ra , na'uli'-raka : " Neo'-pokoi nculii' hi Herodes ! " Jadi' ponculia'-ra toe , uma-rapa ntara hi Yerusalem , meleli'-ramo ntara hi ohea ntani'-na .
40002013	Pe'ongko'-ra to nginca mponaa betue' toera , mehupa' wo'o-mi mala'eka Pue' hi Yusuf hi rala ompo'-na . Na'uli' mala'eka toei : " Yusuf ! Herodes mpopali' Ana' tetui doko' napatehi . Memata-moko , keni-imi Ana' tetui hante tina-na , malai-koi hilou hi tana' Mesir ! Mo'oha'-mokoi ulu hi ria duu'-na ria lolita-ku mpai' mpo'uli'-kokoi . "
40002014	Pemata-nami Yusuf , pai' hi bengi toe palai-nami mpokeni Maria pai' Yesus hilou hi Mesir .
40002015	Mo'oha'-ramo hi ria duu'-na Magau' Herodes mate . Jadi' , Yesus rakeni hilou hi tana' Mesir toe , bona ane rakeni nculii'-ipi mpai' , madupa'-mi Lolita Pue' to napohowa' nabi owi to mpo'uli' : " Kukio' Ana'-ku tumai ngkai Mesir . "
40002016	Kana'inca-na Herodes karapakawa'-na to nginca mponaa betue' toera , uma-pi mowo roe-na . Toe pai' nahawai' tantara-na hilou mpopatehi hawe'ea ana' tomane hi Betlehem pai' hi ngata to ntololikia-na , bona ngalai' ana' to jadi' magau' toei mpai' rapohipatehii . Na'inca moto Herodes nto'uma lomo' pehupa'-na betue' toe , apa' napekune' wengi hi to nginca mponaa betue' toera . Toe pai' napehubui bona hawe'ea ana' tomane hi Betlehem rapatehi , ngkai ana'lei to lako' putu duu' rata hi ana' to rompae-mi umuru-ra .
40002017	Kajadia' toe mpopadupa' Lolita Pue' to napohowa' nabi Yeremia owi , to mpo'uli' hewa toi :
40002018	" Hi ngata Rama uma mowo pogeo' pai' potantangi' . Rahel mpotantangii' ana'-ana'-na . Uma-i ma'ala tanta'ua , apa' uma-rapa ria . "
40002019	Bula-ra Yusuf , Maria pai' Yesus hi Mesir , Magau' Herodes mate . Oti toe , mehupa' wo'o-imi mala'eka Pue' hi Yusuf hi rala ompo'-na .
40002020	Na'uli' mala'eka toei : " Tauna to doko' mpopatehi Ana' tetui , mate-imi . Wae-pi , memata-moko , keni-imi Ana' tetui ntali tina-na , nculii'-mokoi hilou hi tana' Israel . "
40002021	Memata mpu'u-imi Yusuf mpokeni Ana' toei hante Maria , nculii' hi tana' to Israel .
40002022	Tapi' na'epe Yusuf , Arkelaus ana' Herodes mposampei tuama-na jadi' magau' hi tana' Yudea . Toe pai' me'eka'-i hilou hi ria . Ngkai ree , ria wo'o-mi petudui' Pue' to nahilo Yusuf hi rala ompo'-na . Toe pai' hilou-ramo hi tana' Galilea ,
40002023	pai' mo'oha'-ra hi ngata to rahanga' Nazaret . Ngkai toe wo'o-mi , madupa'-mi lolita nabi owi to mpolowa Ana' toei , to mpo'uli' : Hi'a mpai' rakahangai' to Nazaret .
40003001	Ba hangkuja kahae-na oti toe , rata-mi Yohanes Topeniu' hi papada to wao' hi Yudea , pai' natepu'u-mi mpopalele Lolita Pue' hi ntodea ,
40003002	na'uli'-raka : " Medea-mokoi ngkai jeko'-ni , apa' neo' rata-mi tempo-na Alata'ala jadi' Magau' hi dunia' . "
40003003	Yohanes toe-imi to nalowa nabi Yesaya owi . Na'uli' Yesaya hewa toi : Ria tauna to mekio' hi papada to wao' , na'uli' : ` Neo' rata-imi Pue' ! Porodo ami'-miki ohea-na . Nipakalempe ami'-mi ohea to natara mpai' . ' "
40003004	Pohea-na Yohanes rababehi ngkai wulu porewua to rahanga' unta . Salepe'-na ngkai kuliba . Koni'-na lari pai' ue wani .
40003005	Wori' tauna to hilou hi papada to wao' doko' mpo'epe lolita-na . Ria-ra ngkai ngata Yerusalem , pai' ngkai humalili' tana' Yudea , ria wo'o ngkai ngata-ngata to hampanca'ua ue Yordan .
40003006	Hilou-ra mpangaku' jeko'-ra , pai' naniu'-ra hi ue Yordan tanda kamedea-ra ngkai jeko'-ra .
40003007	Wori' wo'o pangkeni agama Yahudi to rahanga' to Parisi pai' to Saduki tumai mpopeniu' hi Yohanes . Kanahilo-ra rata , na'uli'-raka : " He koi' to bengku' gau'-ni ! Napa pai' tumai mpopeniu'-koie ? Ba ni'uli'-koina , ma'ala mpai' nipasalewa roe Alata'ala to neo' mporumpa'-koi !
40003008	Ane bongko medea-mokoi ngkai jeko'-ni , babehi-mokoi gau' to lompe' .
40003009	Pai' neo' nipoperaha kamuli-na Abraham-koi , neo' ni'uli' hi rala nono-ni : ` Uma-hawo mpai' nahuku'-kai Alata'ala . ' Tetu-e uma makono ! Bona ni'inca : muli Abraham bisa napajadi' Alata'ala ngkai watu-watu toe lau .
40003010	Neo' rata-mi pehuku' Alata'ala ! Pehuku'-na hewa pati to rodo ami'-mi hi tawu kaju . Butu ngkaju-na to uma lompe' wua'-na , bate ratoki pai' ratene' hi rala apu . "
40003011	Na'uli' wo'o-mi Yohanes : " Aku' toi mponiu'-koi hante ue , tanda kamedea-ni ngkai jeko'-ni . Tapi' tumai-i mpai' ngkabokoa' ngkai aku' hadua to meliu kuasa-na ngkai aku' . Bangku' jadi' pahawaa'-na to mpokeni sapatu'-na , uma-a-kuwo natao . Hi'a mpai' to mponiu'-koi hante Inoha' Tomoroli' pai' hante apu .
40003012	Hi'a ma'ala rarapai'-ki tauna to mpowiri' pae . Nagaa' pae to mo'ihi ngkai to lopa'-na duu'-na me'itu' . Pae to mo'ihi napuna' hi rala wilulu , pai' to lopa'-na nasuwe hi rala apu to jela' ncuu duu' kahae-hae-na . "
40003013	Nto'u toe , Yesus tumai ngkai tana' Galilea rata hi ue Yordan . Rata hi ria , mpopeniu' wo'o-i-hawo hi Yohanes .
40003014	Tapi' Yohanes , uma-i daho' mponiu'-i , pai' na'uli'-ki : " Kakoo-kono-na , aku' toi-dile to toto-na mpopeniu' hi Iko-e , hiaa' Iko lau-di to tumai hi aku' ! "
40003015	Natompoi' Yesus : " Niu'-ama-hana . Natao moto tababehi toi , bona tatuku' hawe'ea konoa Alata'ala . " Ngkai ree , naniu' mpu'u-imi .
40003016	Ka'oti-na Yesus raniu' , mencore-imi ngkai rala ue . Tebea ncorobaa-mi langi' , pai' nahilo-hawo , Inoha' Alata'ala mana'u tumai hewa danci mangkebodo , hompo hi Hi'a .
40003017	Oti toe , ra'epe-mi lolita Alata'ala ngkai langi' to mpo'uli' : " Hi'a toi-mi ana'-ku to kupe'ahi' . Hi'a-mi to mpakagoe' nono-ku . "
40004001	Oti toe , Inoha' Alata'ala mpopakeni Yesus hilou hi papada to wao' , bona Magau' Anudaa' mposori-i .
40004002	Opo' mpulu' eo opo' mpulu' bengi mopuasa'-i . Ngkai ree , mo'oro'-imi .
40004003	Rata Magau' Topesori mpo'uli'-ki : " Ane Ana' Alata'ala mpu'u-ko , wae-pi hubui watu toe-ra lau mewali pongkoni' ! "
40004004	Natompoi' Yesus : " Hi rala Buku Tomoroli' te'uki' hewa toi : ` Manusia' uma tuwu' ngkai pongkoni'-wadi . Tuwu'-ra ngkai kampotuku'-ra butu mela lolita to napohowa' Alata'ala . ' "
40004005	Oti toe , Magau' Anudaa' mpopakeni-i hilou hi Yerusalem , ngata to moroli' , napopokore-i hi lolo wumu Tomi Alata'ala ,
40004006	pai' na'uli'-ki : " Ane Ana' Alata'ala-ko , mengkanawu'-ko ngkai rei ! Uma-ko mpai' moapa-apa , apa' ria te'uki' hi rala Buku Tomoroli' : ` Pue' Alata'ala mpohubui mala'eka-na mpetalawai'-ko ngkai silaka . Rahorongko-ko bona witi'-nu uma dungku hi watu . ' "
40004007	Natompoi' Yesus : " Aga ria wo'o te'uki' hi rala Buku Tomoroli' to mpo'uli' hewa toi : ` Neo' tasori Pue'-ta , Pue' Alata'ala ! ' "
40004008	Oti toe Magau' Anudaa' mpakeni tena Yesus lou hi lolo bulu' to molangko lia , pai' napopohiloi-i hawe'ea kamagaua' hi dunia' hante ka'uaa'-na .
40004009	Na'uli'-ki : " Hawe'ea toe lau kuwai'-koko , ane motingkua'-ko mpopue'-a . "
40004010	Hampetompoi' Yesus : " Palai-ko topesori ! Apa' hi rala Buku Tomoroli' te'uki' hewa toi : ` Kana mepue'-ta hi Pue'-ta , Pue' Alata'ala . Muntu' Hi'a-wadi to natao tapengkorui . ' "
40004011	Ngkai ree , malai mpu'u-imi Magau' Anudaa' mpalahii Yesus , pai' oti toe rata-ramo mala'eka mpomawai-i .
40004012	Ko'ia mahae ngkai ree , Yohanes Topeniu' rahoko' pai' ratarungku' . Kana'epe-na Yesus kareba toe , hilou nculii'-imi hi ngata Nazaret hi tana' Galilea .
40004013	Oti toe , kaliliu-imi ngkai Nazaret hilou mo'oha' hi ngata Kapernaum . Kapernaum toe , ngata hi wiwi' rano Galilea , hi tana' Zebulon pai' Naftali .
40004014	Yesus mo'oha' hi ree , alaa-na madupa'-mi lolita to napohowa' nabi Yesaya owi , hewa toi moni-na :
40004015	" Ane tana'-ra to Zebulon pai' to Naftali , tana' to mohu' hi rano Galilea , pai' tana' to hi dipo ue Yordan . Tana' toe rapo'ohai' wori' tauna to bela-ra to Yahudi .
40004016	Ri'ulu , tauna toera hi rala kabengia-na , pai' me'eka'-ra mpoka'eka' kamatea . Aga wae lau , mpohilo-ramo-rawo baja to bohe , apa' mehupa'-mi eo to mehini mpohinii-ra . "
40004017	Ntepu'u ngkai ree , Yesus mpoparata Lolita Pue' , na'uli' : " Medea-mokoi ngkai jeko'-ni , apa' neo' rata-mi tempo-na Alata'ala jadi' Magau' hi dunia' . "
40004018	Bula-na Yesus momako' hi wiwi' rano Galilea , mpohilo-i rodua to ntali ompi' , hanga'-ra Simon ( to rahanga' wo'o Petrus ) hante Andreas ompi'-na . Nto'u toe , bula-ra mebau' hi rano mojala' , apa' toe-mi-rawo bago-ra .
40004019	Na'uli' Yesus mpo'uli'-raka : " Mai-mokoi ntuku'-a ! Uma-pokoi mebau' mpali' uru . Ngkai wae lau kuwai'-koi pobago mpotudui' tauna mepangala' hi Aku' . "
40004020	Karapalahii-nami jala'-ra , pai' ntepu'u eo toe mpotuku' Yesus-ramo .
40004021	Oti toe , Yesus mpokaliliu pomako'-na , nahilo wo'o-mi rodua to ntali ompi' : Yakobus pai' Yohanes , ana'-na Zebedeus . Hira' toe , bula-ra mpokolompehii jala'-ra hi rala sakaya hante tuama-ra . Yesus mpokio'-ra jadi' topetuku'-na .
40004022	Karapalahii-na wo'o-mi-rawo sakaya-ra pai' tuama-ra , mpotuku' Yesus wo'o-ramo-rawo .
40004023	Yesus modao' hobo' hi tana' Galilea pai'-i metudui' hi rala tomi posampayaa . Mpoparata-i Kareba Lompe' , na'uli' : " Neo' rata-mi tempo-na Alata'ala jadi' Magau' hi dunia' . " Yesus mpaka'uri' wo'o hawe'ea tauna to peda' pai' to keru .
40004024	Pobago-na Yesus toe tetolele hi hawe'ea ngata hi propinsi Siria , alaa-na wori' tauna tumai doko' mpohirua'-ki . Mpokeni-ra hawe'ea doo-ra to mpotodohaka to wori' nyala haki'-ra pai' kasusaa'-ra , ba to nahawi' seta , ba to limpuangaa ba to pungku . Napaka'uri'-ra omea .
40004025	Nto'u toe , wori' lia tauna to mpotuku' Yesus . Ria-ra to ngkai tana' Galilea , ngkai Dekapolis , ngkai Yerusalem , ngkai tana' Yudea , pai' ria wo'o-ra ngkai dipo ue Yordan .
40005001	Kanahilo-na Yesus tauna to wori' toera , manake'-imi hilou hi bulu'-na , pai'-i mohura . Rata-ramo topetuku'-na mpomohui'-i .
40005002	Natudui'-ra , na'uli'-raka :
40005003	" Marasi' tauna to mpo'inca kampe'ahii' tuwu'-ra hi poncilo Alata'ala , apa' hira' toe-mi mpai' to jadi' ntodea Alata'ala , pai' Alata'ala jadi' Magau'-ra .
40005004	Marasi' tauna to susa' nono-ra , apa' Alata'ala moto mpai' mpotanta'u-ra .
40005005	Marasi' tauna to dingki' nono-ra , apa' hira' mpai' to mporata napa to najanci Alata'ala .
40005006	Marasi' tauna to doko' lia jadi' monoa' hi poncilo Alata'ala , apa' Alata'ala moto mpai' to mpowai'-ra napa to rapali' toe .
40005007	Marasi' tauna to ma'ahi' hi doo-ra , apa' Alata'ala wo'o mpai' mpoka'ahi'-ra .
40005008	Marasi' tauna to moroli' nono-ra , apa' hira' mpai' to mpohilo Alata'ala .
40005009	Marasi' tauna to mpopohintuwu' doo , apa' hira'-mi mpai' to rahanga' ana' Alata'ala .
40005010	Marasi' tauna to rabalinai' sabana mpobabehi-ra konoa Alata'ala , apa' hira' toe-mi mpai' to jadi' ntodea Alata'ala , pai' Alata'ala jadi' Magau'-ra .
40005011	" Marasi'-koi ane raruge'-koi tauna , rabalinai' pai' rabalihi-koi hante wori' nyala lolita pebalihi sabana petuku'-ni hi Aku' .
40005012	Nabi-nabi to owi , rabalinai' wo'o-ra-rawo hewa toe . Jadi' , pakagoe'-mi nono-ni , apa' bohe mpai' rasi' to nirata hi rala suruga .
40005013	" Koi' to mpotuku'-a ma'ala rarapai'-ki poi' , to mpokeni kalompea' hi manusia' . Aga ane uma-di nituku' tudui'-kue , koi' hewa poi' to mononto , uma-pi bisa rapomopoi' nculii' , pai' uma-pi ria kalaua-na , alaa-na ratadi-mi pai' rapolisaa .
40005014	" Koi' to mpotuku'-a , hewa baja to mpobajahi hawe'ea tauna . Ngata to rawangu hi lolo bulu' uma kalerua .
40005015	Pai' uma ria tauna to mposuwe palita pai' napopoi' hante kura . Bate natu'u hi pontu'ua-na bona hini-na rahilo hawe'ea tauna to hi rala tomi .
40005016	Wae wo'o baja to hi rala nono-ni neo' niwuni . Kana lompe' kehi-ni , bona hawe'ea tauna mpohilo , alaa-ra mpo'une' Tuama-ni to hi rala suruga .
40005017	" Neo' nipekiri katumai-ku tohe'i-e , ba tumai mpokero Atura Pue' to na'uki' Musa hante tudui' nabi-nabi owi . Uma-a tumai mpokero . Katumai-ku toi-le , bona mpopadupa' napa to te'uki' hi rala Atura toe .
40005018	Mpu'u-mpu'u ku'uli'-kokoi : butu mela lolita to te'uki' hi rala Buku Atura Pue' bate kana madupa' . Ane da rii-ria-pidi langi' pai' dunia' toi , uma ria hamelaa lolita hi rala Atura Pue' to uma madupa' , nau' to kedi' lia .
40005019	Toe pai' ku'uli'-kokoi , hema-hema to mpotiboki nau' hanyala-wadi parenta to hi rala Atura Pue' , nau' parenta to kedi' lia , pai' mpotudui' tau ntani'-na mpobabehi hewa toe wo'o , tau tetui mpai' to kedi' lia katuwu'-na ngkai hawe'ea ntodea-na Alata'ala . Aga hema to mpotuku' hawe'ea parenta to hi rala Atura Pue' pai' mpotudui' tau ntani'-na mpobabehi hewa toe wo'o , tau tetui to bohe lia katuwu'-na ngkai hawe'ea ntodea Alata'ala .
40005020	Jadi' , ku'uli'-kokoi : ane uma-koi jadi' monoa' hi poncilo Alata'ala , bate uma-koi jadi' ntodea-na hi rala Kamagaua'-na . Pai' kamonoa'-ni tetu kana meliu ngkai kamonoa'-ra guru agama pai' to Parisi .
40005021	" Ni'inca moto parenta to ra'uli'-raka ntu'a-ta owi to mpo'uli' : ` Neo' mepatehi , pai' hema to mepatehi kana rapohurai kara-kara-na pai' rahuku' . '
40005022	Aga Aku' mpo'uli' : hema to mpokaroe doo-na , bate rapohurai mpai' kara-kara-na . Hema to mpotipo' doo-na , bate-na rakeni hi topohura bohe . Pai' hema to mpakiwojo doo-na , masipato' lia-i ratadi hi rala apu naraka .
40005023	" Jadi' , ane rapa'-na mesua'-ta hi Tomi Alata'ala doko' mpokeni pepue'-ta , pai' muu-mule' takiwoi karia-na doo-ta to peda' nono-na hi kita' ,
40005024	bahaka-mi ulu pepue'-ta hi nyanyoa meja' pontunua pepue' , nculii'-tamo ulu momekalompei' . Oti toe-di , pai' lako' nculii'-ta hilou mpotonu pepue'-ta hi Alata'ala .
40005025	" Wae wo'o , ane ria to doko' mpakilu-ta hi topohura , pari-pari mpali' kahintuwuaa' nto'u-ta hi lengko ohea-pidi hilou hi topohura . Apa' ane uma ria kahintuwuaa'-ta , bate nabua'-ta mpai' hi topohura , pai' topohura mpotonu-ta hi polisi , pai' polisi mpopesua'-ta hi rala tarungku' .
40005026	Mpu'u-mpu'u ku'uli' : uma-tapa tebahaka ngkai rala tarungku' ane da koo-ko'ia oti tabayari waya'-ta .
40005027	" Ni'inca moto karia-na parenta owi to mpo'uli' : ` Neo' mobualo' . '
40005028	Aga Aku' mpo'uli' : hema to mponaa tobine pai' ria nono-na mpokahina-i , mobualo'-imi hi rala nono-na .
40005029	Jadi' , ane rapa'-na mata ka'ana-ta to mpakeni-ta mojeko' , jungki' lau-imi pai' petadi . Agina lau-pi moronto mata-ta hamali , ngkai hawe'ea woto-ta ratadi hi rala naraka .
40005030	Ane rapa'-na pale ka'ana-ta mpakeni-ta mojeko' , pua' pai' petadi . Agina lau-pi moronto pale-ta hamali , ngkai hawe'ea woto-ta ratadi hi rala naraka .
40005031	" Ria wo'o lolita owi to mpo'uli' : Ane ria tomane to mpogaa'-ki tobine-na , kana nawai'-i sura pogaa' .
40005032	Aga Aku' mpo'uli' : hema to mpobahaka tobine-na , bo tobine-na toe uma-hawo mogau' sala' , mojeko'-i , apa' hi'a to mebahaka toei mpakeni tobine-na mobualo' , ane motomanei nculii'-i . Pai' tomane to mpotobine kabulisa doo , mobualo' wo'o-imi-hawo .
40005033	" Ni'inca wo'o karia-na parenta to ra'uli'-raka ntu'a-ta owi to mpo'uli' : ` Neo' mo'ungkere' ngkai pojanci-nu ba posumpa-nu . Napa to nujanci-mi hi nyanyoa Alata'ala , bate kana nubabehi . '
40005034	Aga Aku' mpo'uli' : neo' lau-ta mosumpa . Ane mpobabehi-ta janci , neo' mosumpa mpokahangai' langi' ba dunia' . Apa' langi' pohuraa Alata'ala , pai' dunia' pentodua-na . Neo' mosumpa mpokahangai' ngata Yerusalem , apa' toe ngata Alata'ala , Magau' to bohe .
40005035	
40005036	Neo' wo'o mosumpa mpokahangai' woo'-ta , apa' uma tapakulei' mpakabula ba mpomo'eta wuluwoo'-ta , nau' ba hangkaho-wadi .
40005037	Ane patuju-ta mpo'uli' io' , uli'-mi ` Io' . ' Ane patuju-ta mpo'uli' uma , uli' wo'o ` Uma . ' Uma-hana lompe' ane taperohoi lolita-ta hante mosumpa , apa' kehi to hewa toe mehupa' ngkai Magau' Anudaa' .
40005038	" Ni'inca moto parenta owi to mpo'uli' : ` Ane ria to motuda' pai' to hadua mpojungki' mata doo ba mpowuka ngihi' doo , jungki' wo'o-ki-hawo mata-na , pai' wuka wo'o-ki-hawo ngihi'-na . '
40005039	Aga Aku' mpo'uli' : neo' tapehawai doo to mpobabehi to dada'a hi kita' . Ane rapa'-na ria to mpohopo' kulimpi-ta hamali , tonu wo'o-ki to hamali .
40005040	Ane ria to mpakilu-ta hi topohura pai' mperapi'-i baju-ta , wai' lau wo'o-i abe'-ta .
40005041	Ane hadua tantara mpewuku-ta mpokolo-ki kenia-na nte hakilo kalaa-na , kolo lau-miki kenia-na nte rokilo kalaa-na .
40005042	Ane ria to mperapii'-ta ba napa-napa , wai'-i-hawo . Pai' neo' takabosii' doo to doko' mpeboloi-ta ba napa-napa .
40005043	" Ni'inca wo'o tudui' to mpo'uli' : ` Poka'ahi' hingka doo-nu , pokahuku' bali'-nu . '
40005044	Aga Aku' mpo'uli' : kana tapoka'ahi' bali'-ta , pai' taposampayai-ra to mpobalinai'-ta .
40005045	Apa' ane lompe' nono-ta hi bali'-ta , tatuku'-mi po'ingku Alata'ala , Tuama-ta to hi rala suruga . Apa' lompe' nono-na Alata'ala hi hawe'ea tauna : napopehupa' eo hi tauna to lompe' pai' hi tauna to dada'a , napopana'u uda hi tauna to monoa' pai' hi tauna to bengku' nono-ra .
40005046	Ane tapoka'ahi' muntu' tauna to mpoka'ahi'-ta-wadi , uma mpai' nahiwili-taka Alata'ala kehi-ta toe . Bangku' topesingara' paja' to dada'a gau'-ra , mpoka'ahi' moto-ra-rawo tauna to mpoka'ahi'-ra .
40005047	Ane lompe' nono-ta muntu' hi ema'-ta-wadi , napa pelabia-na kehi-ta toe-e ? Bangku' tauna to uma mpo'incai Alata'ala , bate toe wo'o-rawo po'ingku-ra .
40005048	Kita' kana lompe' po'ingku-ta hante uma ria ruke-ruke-na , hewa po'ingku-na Alata'ala Tuama-ta to hi rala suruga .
40006001	" Pelompehi-e' , neo'-ta mpobabehi ada agama hi mata ntodea bona rahilo doo-wadi . Ane hewa toe gau'-ta , uma-ta mpai' nagane' Alata'ala , Tuama-ta to hi rala suruga .
40006002	Jadi' , ane mewai'-ta doi hi tauna to kabu , neo'-hawo ntora ra'uli' hilau , hewa kabiasaa-ra tauna to lompe' hi mali-na-wadi . Hira' toe mpopehilo kalompe' nono-ra hi rala tomi posampayaa ba hi karajaa bona ra'une' doo . Mpu'u ku'uli'-kokoi : uma mpai' ria napa-napa to rarata ngkai Alata'ala , apa' mpolia' rarata-mi-rana pe'une' doo .
40006003	Jadi' ane kita' mewai' , agina tatonu bongo pewai'-ta , neo' ra'uli' hilau .
40006004	Agina tatonu pewai'-ta tetu , hante uma ria to mpo'incai . Tuama-ta to hi rala suruga-wadi to mpo'inca . Nahilo kehi-ta to uma ra'incai doo , pai' nahiwili-taka mpai' .
40006005	" Ane mosampaya , neo'-ta hewa tauna to lompe' hi mali-na-wadi . Konoa-ra , mosampaya ngkokore hi rala tomi posampayaa ba hi porompengaa ohea bona rahilo doo . Jadi' , apa' mpolia' rarata-mi-rana pe'une' doo , mpu'u ku'uli'-kokoi : uma-rapa mpai' mporata napa-napa ngkai Alata'ala .
40006006	Jadi' , ane mosampaya-ta , mesua' hi rala tomi , unca wobo' , pai'-ta lako' mosampaya-di hi Tuama-ta to uma kahiloa . Apa' nahilo moto-di kehi-ta to uma ra'incai doo , pai' nahiwili-taka mpai' .
40006007	" Ane mosampaya , neo' ntora rahuu-hulii' hante uma ria pekiri , hewa tauna to uma mpo'incai Alata'ala . Ra'uli'-rana , ane moloe pololita-ra , madupa' mpai' posampaya-ra .
40006008	Neo' mpenau' kehi-ra toe ! Na'inca ami'-mi Tuama-ta to hi rala suruga napa to taparaluu kako'ia-na taperapi' .
40006009	Jadi' , mosampaya hewa toi : Tuama-kai to hi rala suruga , Pomperapia'-kai , bona hawe'ea tauna mpobila' hanga'-nu to moroli' ,
40006010	bona Iko jadi' Magau' hi dunia' , bona hawe'ea tauna hi dunia' mpobabehi konoa-nu , hibalia hante ihi' suruga .
40006011	Wai'-kai pongkoni' to kiparaluu eo toe lau .
40006012	Ampungi sala'-kai , hewa kai' wo'o mpo'ampungi sala' doo hi kai' .
40006013	Neo'-kai nupelele' rasori , bahaka-kai ngkai kuasa anudaa' . ( ( Apa' Iko-mi Magau' to mokuasa pai' to bohe tuwu'-nu , duu' kahae-hae-na . Amin . ) )
40006014	" Ane ta'ampungi doo-ta to masala' hi kita' , Tuama-ta to hi rala suruga wo'o mpo'ampungi sala'-ta .
40006015	Aga ane uma ta'ampungi doo to masala' hi kita' , wae wo'o Tuama-ta to hi rala suruga , uma-ta na'ampungi .
40006016	" Ane mopuasa' , neo' mengkamonto' hewa tauna to lompe' hi mali-na-wadi . Ane mopuasa'-ra , mengkamonto'-ra pai' tungkai' uma-ra monoku ba mokarabii , bona rahilo doo kamopuasa'-ra . Kiwoi-e' : apa' mpolia' rarata-mi-rana pe'une' doo , uma-rapa mpai' mporata napa-napa ngkai Alata'ala .
40006017	Jadi' , ane mopuasa'-ta , monoku pai' mokarabii-ta ,
40006018	bona neo' ra'incai doo kamopuasa'-ta . Muntu' Tuama-ta to hi rala suruga to uma kahiloa , Hi'a-wadi to mpo'inca kamopuasa'-ta . Nahilo moto kehi-ta to uma ra'incai doo , pai' nahiwili-taka mpai' .
40006019	" Neo' mporumpu rewa hi dunia' . Apa' rewa hi dunia' ma'ala naserohi anutuwu' ba jadi' ta'igaraa' . Pontimamahia rewa-ta ma'ala rabongka pai' rewa-ta rapanako .
40006020	Kana mporumpu-ta rewa hi rala suruga . Rewa-ta hi rala suruga toe , uma mpai' moronto , apa' uma-hana ria to meta'igaraai' hi ria , pai' uma ria anutuwu' to mposerohi , pai' uma ria to mpanako .
40006021	Apa' hiapa pontimamahia rewa-ta , hi retu wo'o nono-ta .
40006022	" Mata-ta ma'ala rarapai'-ki hulu' . Ane lompe' mata-ta , monoto pehilo-ta .
40006023	Aga ane mogawu mata-ta , hewa mobengi pehilo-ta . Jadi' , ane Pue' mpobajahi nono-ta pai' tapomobengi nculii' , uma mowo kamobengi riki-na .
40006024	" Uma-hawo ria hadua tauna to mobago hi rodua tua . Apa' hadua mpai' nape'ahi' , hadua napokahuku' . Hadua natuku'-ki hawa'-na , hadua nasapuaka . Wae wo'o kita' , uma-ta bisa mpotuku' konoa Alata'ala , pai' hamali-ta ntora mporumpu rewa dunia' .
40006025	" Toe pai' ku'uli'-kokoi : neo'-koi me'eka' ba mpo'uli' : ` Napa-le' to takoni'-e pai' to ta'inu-e ? ' Neo'-koi me'eka' ba mpo'uli' : ` Napa-le' to tapohea-e ? ' Apa' tuwu'-ni meliu ngkai pongkoni' pai' pohea .
40006026	Penonoi-dile danci to ngkalimoko hilou tumai-e . Uma-ra molia' , uma-ra mepae , uma ria wilulu-ra . Aga nau' wae , Tuama-ni to hi rala suruga mpowai' moto-ra pongkoni' . Hiaa' hi poncilo Alata'ala , koi' meliu katuwu'-ni ngkai katuwu' danci , pai' meliu pompewili'-na hi koi' ngkai pompewili'-na danci .
40006027	Napa-mi kalaua-na wori' rahi pekiri-ni pai' kakoroa'-ni . Apa' nau' sese' ncuu-ta mpopekiri wori' nyala , uma-ta bisa mpodonihii umuru-ta nau' kampa' hamengi .
40006028	" Napa pai' sese' rahi-koi mpopekiri pohea-ni ? Penonoi-dile katuwu' wunga hi papada-e . Uma-ra mobago , uma-ra mpobabehi pohea-ra .
40006029	Aga ku'uli'-kokoi : bangku' Magau' Salomo-hawoe' hante hawe'ea ka'uaa'-na , pohea-na uma hewa kancola-na wunga toera lau .
40006030	Jadi' , ane Alata'ala mpakancola kowo' to hi papada toera lau -- to ria hi eo toe lau , pai' rasuwe mepulo -- peliu-liu-nami koi' ! Meliu pompewili'-na hi koi' . Jadi' , napa-di pai' uma nipangala' pompewili'-nae ?
40006031	" Toe pai' ku'uli'-kokoi : neo'-koi me'eka' ba mpo'uli' : ` Napa-le' to takoni' pai' to ta'inu-e ? Napa-le' to tapohea-e ? '
40006032	Hawe'ea tetu lau to ntora rapenonoi tauna to uma mpo'incai Alata'ala . Koi' , neo'-pi nipoka'eka' tetu lau , apa' Tuama-ni to hi rala suruga mpo'inca kaniparaluu-na hawe'ea tetu lau .
40006033	To kana tapenonoi , toi : babehi napa to monoa' hi poncilo Alata'ala , bona Hi'a jadi' Magau'-ta . Ane toe-pi to tapopori'ulu , to ntani'-ntani'-na nawai' moto-ta mpai' omea .
40006034	Jadi' , neo'-ta sese' mpopekiri napa to jadi' eo mepulo . Eo toe lau hono'-mi-hawo kasusaa'-na , neo'-pi radonihii tena mpekiri to jadi' hi eo mepulo .
40007001	" Neo'-ta mposalai' doo , bona uma wo'o-ta mpai' nasalai' Alata'ala .
40007002	Apa' pohuka' to tapake' hi doo , tetu wo'o-hawo mpai' to rapopohuka'-taka . Batua-na , ane liu rahi-ta mposalai' doo , hewa toe wo'o mpai' Alata'ala mpobotuhi kara-kara-ta .
40007003	" Napa pai' mponaa-ta gege' hi mata doo , hiaa' wince' kaju to hi mata-ta moto uma ta'incai karia-na !
40007004	Beiwa-ta ma'ala mpo'uli'-ki doo : ` Mai kulali gege'-nu , ' bo ria moto wo'o-di wince' kaju hi mata-ta .
40007005	Neo' mpetolompei' kehi ! Kana talali ulu wince' to hi mata-ta , bona monoto mata-ta mpolali gege' doo .
40007006	" Anu to moroli' neo' rawai'-ki dike' , nee-neo' mpai' tumai nahoko' lau-ta-wadi . Anu to masuli' oli-na neo' rarora-ki wawu , apa' na'ihe' mara-wadi-hana .
40007007	" Perapi'-mi hi Alata'ala , nawai' moto-ta mpai' . Pali' kaparaluua-ta hi Alata'ala , tarata moto mpai' . Neo' tabahakai mpopebea wobo' , Alata'ala mpobea moto-taka mpai' wobo'-na .
40007008	Apa' hema to merapi' bate rawai' . Hema to mpali' bate mporata . Hema to mpopebea wobo' , bate rabea-ki wobo' .
40007009	" Ha ria-koi to mpowai' watu hi ana'-ni ane ana'-ni mperapi' koni'-e ?
40007010	Ba mpowai'-i ule ane mperapi'-i bau'-e ? Uma-hawo .
40007011	Nau' hewa apa-mi kadada'a-nie , ni'inca moto mpowai' to lompe' hi ana'-ni . Peliu-liu-nami Tuama-ni to hi rala suruga ! Na'inca lia mpewai' to lompe' hi tauna to merapi' hi Hi'a .
40007012	" Hawe'ea po'ingku to tapokono rababehi doo hi kita' , toe wo'o to kana tababehi hi doo . Toe-mile tudui' Atura Pue' pai' tudui' nabi-nabi-e .
40007013	" Mesua'-koi ntara wobo' to jopi' , apa' mowela' wobo' pai' ohea to mpotoa' naraka , pai' wori' wo'o tauna to ntara hi ohea toe .
40007014	Tapi' kedi' wobo' pai' jopi' ohea to mpotoa' katuwua' to lompe' , hangkedi' lia-wadi tauna to mpotara .
40007015	" Mo'inga'-inga'-koi , apa' ria tauna to mpo'uli' , nabi-ra . Ntaa' boa'-radi . Hiloa-ra hewa tauna to mepangala' hi Alata'ala . Tapi' patuju-ra doko' mpokero pepangala' doo-wadi .
40007016	Ta'inca pebagiu-ra ane tanaa wua' pobago-ra . Wua' anggur uma rahopu' ngkai walaa to morui . Wua' ara uma rahopu' ngkai jilata .
40007017	Kaju to morudu' , wua'-na lompe' . Kaju to kee' , uma wo'o lompe' wua'-na .
40007018	Uma ria kaju to lompe' mowua' dada'a , pai' uma ria kaju to dada'a mowua' to lompe' .
40007019	Kaju to uma mowua' lompe' , bate ratoki pai' raropu . Wae wo'o Alata'ala bate mpohuku' nabi to boa' toera . Ta'inca kaboa'-ra ane tanaa wua' pobago-ra .
40007020	
40007021	" Wori' tauna to mpokio'-a ` Pue' ! Pue' ! ' aga uma hawe'ea-ra to jadi' ntodea Alata'ala hi rala Kamagaua'-na . Muntu' tauna to mpobabehi konoa Tuama-ku-wadi to jadi' ntodea-na .
40007022	Hi Eo Kiama mpai' , wori' tauna mpo'uli'-ka : ` Pue' ! Pue' ! Ha uma nu'incai , kai'-mi to mpoparata Lolita Alata'ala hi rala hanga'-nue ? Hi rala hanga'-nu kipopalai seta . Pai' wori' wo'o tanda mekoncehi kibabehi hante hanga'-nu Pue' . '
40007023	" Kutompoi'-ra mpai' : ` Uma-kuna ku'incai-koi ! Palai-koi ngkai rei , koi' to dada'a po'ingku-ni . '
40007024	" Hema to mpo'epe lolita-ku toi pai' natuku' , tauna toei hewa tauna to pante mpowangu tomi-na hi lolo parawatu to moroho .
40007025	Karata-na uda , mowo' ue , pai' ngolu' mporumpa' tomi toe , tapi' uma-i modungka , apa' rawangu hi lolo watu to moroho .
40007026	" Aga tauna to mpo'epe lolita-ku toi pai' uma natuku' , tauna toei hewa to wojo to mpowangu tomi-na hi lolo wo'one .
40007027	Karata-na uda , mowo' ue , pai' ngolu' mporumpa' tomi toe , kamodungka-nami , mokero hangkani . "
40007028	Kahudu-na Yesus mpololita hawe'ea toe , rapokakonce tauna to mpo'epe tudui'-na .
40007029	Apa' uma-i metudui' hewa guru-guru agama . Petudui'-na , hewa tauna to mokuasa mpu'u .
40008001	Kamana'u-na Yesus ngkai lolo bulu' , wori' tauna to mpotuku'-i .
40008002	Nto'u toe , ria hadua tauna to mohaki' poko' tumai motingkua' hi nyanyoa Yesus mpo'uli'-ki : " Pue' , ane ma'ala , paka'uri'-a-kuwo ! "
40008003	Yesus mpojama-i , pai' na'uli'-ki : " Ma'ala moto . Kupaka'uri'-moko ! " Hampinisi mata mo'uri'-imi , uma-pi ria haki'-na .
40008004	Oti toe , na'uli' wo'o-mi Yesus mpo'uli'-ki : " Neo' nulolita hi hema-hema napa to jadi' tohe'i-e . Hilou-moko ulu mpopehuwu woto-nu hi imam bona nahilo kamo'uri'-numi , pai' keni pepue'-nu hewa to te'uki' hi rala Atura Musa , bona monoa' hi hawe'ea tauna kamo'uri'-nu mpu'u-mi . "
40008005	Pesua'-na Yesus hi ngata Kapernaum , rata hadua tadulako tantara to Roma mpohirua'-ki pai' mpopetulungi ,
40008006	na'uli' : " Tuama , batua-ku peda' lia-i ria hi tomi . Ntora turu-i-wadi , pai' ntora ntodohaka-i . "
40008007	Na'uli' Yesus : " Tilou moto-a mpaka'uri'-i . "
40008008	Natompoi' tadulako tantara toei : " Tuama , aku' toi-le , bela-a to Yahudi , uma-a-kuna natao nupencuai' . Nau' hamela-wadi lolita nu'uli' , mo'uri'-i mpai' batua-ku .
40008009	Apa' aku' toi-e , pahawaa' wo'o-a-wadi-kuwo , pai' ria wo'o-ra-kuwo to kuhawai' . Ane rapa'-na ria hawa'-ku hi hadua tantara mpo'uli'-ki : ` Hilou-ko ! ' bate hilou-i . Ane mekio'-a hi tantara kahadua-na ` Mai-ko ! ' bate tumai-i . Ane ku'uli'-raka batua-ku : ` Babehi toe ! ' bate rababehi . Wae wo'o Iko Tuama , uma-ko mingki' hilou hi tomi-ku . Lolita-nu-wadi nu'uli' hi rehe'i , bate madupa' mpai' hi tomi-ku ria . "
40008010	Konce-i Yesus mpo'epe lolita tadulako tantara toei . Toe pai' me'ili'-i hi tauna to mpotuku'-i , na'uli'-raka : " Uma mowo pepangala'-na tau tohe'ii ! Nau' hi to Yahudi muli Israel , ko'ia ria haduaa kurata to bohe pepangala'-na , hewa tau toii .
40008011	Jadi' , bona ni'inca : hi eo mpeno ane Alata'ala jadi' Magau' , wori' tauna to bela-ra to Yahudi to jadi' ntodea-na . Tumai-ra ngkai tono' mata'eo pai' ngkai kasoloa , mohura goe'-goe'-ra hangkaa-ngkania hante Abraham , Ishak pai' Yakub , ntu'a to Yahudi owi .
40008012	Kakoo-kono-na , ke to Yahudi-hana to natao jadi' ntodea Alata'ala hi rala Kamagaua'-na . Hiaa' wori'-ra mpai' to ra'uncahi hi mali-na pai' ratadi hi rala kabengia-na to molaa ngkai Alata'ala . Hi ria-ramo mpai' ntora geo' pai' ntodohaka . "
40008013	Oti toe , Yesus mpo'uli'-ki tadulako tantara toei : " Nculii'-moko , apa' napa to nupangala' bate madupa' . " Hinto'u toe , mo'uri' mpu'u-imi batua-na to peda' hi tomi-na .
40008014	Hangkani , Yesus hilou hi tomi Petrus . Hi ria mpohilo-i piniana-na Petrus tobine hi poturua-na apa' ngkelengi'-i .
40008015	Yesus mpokamu pale-na , ncaliu mo'uri'-imi . Kaliliu memata-imi-hawo , pai'-i mpolayani Yesus .
40008016	Ncimonou' toe , wori' tauna tumai hi Yesus , mpokeni doo-ra ba ompi'-ra to mohaki' ba to nahawi' seta . Yesus mpopalai seta toera hante hamela lau-wadi lolita-na , pai' napaka'uri'-ra hawe'ea tauna to mohaki' .
40008017	Ngkai hawe'ea to nababehi Yesus toe , madupa'-mi lolita nabi Yesaya owi to mpo'uli' : " Hi'a-mi to mpokolo pontodohakaa-ta pai' mpaka'uri' haki'-ta . "
40008018	Rala-na ha'eo , wori' lia tauna mpotipuhi Yesus . Kanahilo-ra , na'uli'-raka ana'guru-na : " Hilou-tamo hi dipo rano . "
40008019	Nto'u toe , ria hadua guru agama Yahudi tumai hi Yesus , mpo'uli'-ki : " Guru , hiapa kahiloua-nu , doko' kutuku'-ko ! "
40008020	Yesus mpotompoi'-i , na'uli' : " Bangko' ria pulo'u-ra , pai' danci ria peta-ra . Aga Aku' Ana' Manusia' , uma-kuna ria tomi-ku kupoturui . "
40008021	Oti toe , ria wo'o hadua topetuku'-na to mpo'uli'-ki : " Pue' , piliu-a-kuwo ulu nculii' hi tomi-ku . Ane mate-damo tuama-ku pai'-i ratana , bo kutuku'-moko . "
40008022	Yesus mpotompoi'-i hante walatu toi : " Tuku'-ama ! Pelele' moto-ramo tomate mpotana hingka tomate-ra . "
40008023	Ngkai ree , ngkahe' mpu'u-imi Yesus hi rala sakaya hante ana'guru-na , pai'-ra me'ongko' .
40008024	Muu-mule' rata ncorobaa ngolu' bohe mpojago rano , alaa-na balumpa mporumpa' sakaya-ra . Nto'u toe , leta' moto-i Yesus .
40008025	Ana'guru-na hilou mpolike-i , ra'uli'-ki : " Pue' ! Tulungi ! Mate-ta toi-e ! "
40008026	Na'uli' Yesus mpo'uli'-raka : " Napa pai' me'eka'-koi ! Kura' rahi pepangala'-ni . " Pemata-nami Yesus mpo'uli' : " Mento'o-ko ngolu' ! Rodo-moko balumpa ! " Hangaa molino-mi omea .
40008027	Kampohilo-ra toe , rapokakonce ra'uli' : " Hema mpu'u-idi-hana tauna toii-e ? Ngolu' pai' rano molino-di-hana ntuku' hawa'-nae ! "
40008028	Rata-imi Yesus hante ana'guru-na hi dipo rano hi tana'-ra to Gadara . Rata hi ria , mehupa' rodua tauna ngkai daeo' , tumai mpohirua'-ki Yesus . To rodua toera , tauna to napesuai' seta , buko' lia-ra , alaa-na uma hema to daho' ntara hi ree .
40008029	Mekio'-ra , ra'uli' : " Ee Ana' Alata'ala ! Napa-di-kona pai' tumai-koe ? Neo'-kai nusesa'-e' ! Ko'ia rata tempo-na . "
40008030	Uma molaa ngkai ree , ria wori' wawu mojume .
40008031	Seta to mehawi' hi tauna toera merapi' hi Yesus , ra'uli' : " Ane kana nupopalai-kai ngkai rei , hubui-kai mesua' hi wawu toera mai . "
40008032	Na'uli' Yesus : " Koi'-mokoi ! " Malai mpu'u-ramo seta toera , kaliliu mesua' hi wawu . Ngkai ree , mparampuli-ramo-rawo wawu hilou mengkajuala' hi rano , kaliliu hi rala ue , pai'-ra mate bonga-mi .
40008033	Karahilo-na tauna to mpodoo wawu toera napa to jadi' hi wawu-ra pai' napa to jadi' hi tauna to kahawia' toera , pokeno-rami hilou hi rala ngata mpoparata kajadia' toe .
40008034	Toe pai' mo'iko-ramo tumai pue' ngata doko' mpohirua'-ki Yesus . Karahilo-na Yesus , raperapi' bona malai-i ngkai ngata-ra .
40009001	Ngkai ree , mehawi' sakaya wo'o-imi Yesus hante doo-na , pedipo-rami nculii' hilou hi po'ohaa'-ra hi ngata Kapernaum .
40009002	Rata hi ria , ria to mpokowa' hadua topungku tumai hi Yesus . Kanahilo-na kabohe pepangala'-ra , na'uli' hi topungku toei : " Ana'-ku , pakaroho nono-nu ! Te'ampungi-mi jeko'-nu . "
40009003	Ba hangkuja dua guru agama mpo'epe lolita-na Yesus toe . Mololita bongo-ramo hi rala nono-ra , ra'uli' : " Dada'a lia-i tau toii ! Na'uli'-hana hibalia tuwu'-na hante tuwu'-na Alata'ala ! "
40009004	Ntaa' na'inca moto-di Yesus to hi rala nono-rae . Toe pai' na'uli'-raka : " Napa pai' kedi' rahi nono-ni !
40009005	Aku' Ana' Manusia' , ria mpu'u kuasa-ku hi dunia' mpo'ampungi jeko' . Tapi' ane ku'uli' : ` Te'ampungi-mi jeko'-nu , ' uma ni'incai ba te'ampungi mpu'u-di jeko'-na ba uma-di . Aga ane ku'uli' : ` Memata pai' momako'-moko , ' nihilo mpai' kadupa'-na ba ka'uma-na . Jadi' , kupopohiloi-koi karia-na kuasa-ku mpo'ampungi jeko' . " Ngkai ree , kamewili'-nami hi topungku toei , na'uli'-ki : " Memata-moko , ongko'-mi pokowaa'-nu , pai'-ko nculii'-mi ! "
40009006	
40009007	Pemata-na mpu'u-mi topungku toei , pai'-i nculii' hilou hi tomi-na .
40009008	Karahilo-na ntodea to jadi' toe , me'eka'-ramo , ra'uli' : " Uma mowo-e' baraka'-na Alata'ala ! Nawai' mpu'u-tano kuasa to bohe hewa toe hi manusia'-e ! "
40009009	Oti toe , Yesus malai ngkai ree . Hi lengko ohea , mpohilo-i hadua topesingara' paja' bula-na mohura hi kantoro'-na , hanga'-na Matius . Na'uli' Yesus mpo'uli'-ki : " Tuku'-ama ! " Kamokore-nami Matius kaliliu mpotuku' Yesus .
40009010	Oti toe , Yesus pai' ana'guru-na ngkoni' hi tomi Matius , pai' wori' wo'o-ra topesingara' paja' pai' tau ntani'-na to ra'uli' ntodea dada'a kehi-ra tumai ngkoni' dohe-ra .
40009011	Ria-ra to Parisi to mpohilo toe . Ra'uli' mpo'uli'-raka ana'guru-na Yesus : " Napa pai' guru-ni ngkoni' hangkaa-ngkania hante topesingara' paja' pai' tauna topojeko'-e ! "
40009012	Yesus mpo'epe lolita-ra toe , toe pai' na'uli'-raka : " Tauna to uma peda' , uma mingki' rapokulii' . Tauna to peda'-wadi-hawo to paraluu rapokulii' .
40009013	Uma-a tumai mpokio' tauna to monoa' ingku-ra . Katumai-ku toi-le , mpokio' topojeko'-a-kuna bona medea-ra ngkai jeko'-ra . Jadi' , paresa'-koi ulu napa batua-na Lolita Alata'ala to te'uki' hewa toi : ` Uma kuperapi' porewua to nipopepue' hi Aku' . To kuperapi'-le , bona ma'ahi'-koi hi doo . ' "
40009014	Ngkai ree , rata-ra ba hangkuja dua topetuku' Yohanes Topeniu' hi Yesus . Mepekune'-ra , ra'uli' : " Napa pai' topetuku'-nu , uma-ra mopuasa'-e ? Hiaa' ane kai'-kaina hante to Parisi , biasa mopuasa'-ka-kaina ntuku' ada-kai . "
40009015	Yesus mpotompoi'-ra hante lolita rapa' toi , na'uli'-raka : " Tauna hi posusa' poncamokoa bate goe'-goe' dohe topemua' , uma-ra mopuasa' bula-na topemua' ria-pidi dohe-ra . Tapi' rata mpai' tempo-na , topemua' ra'ala' ngkai laintongo'-ra . Nto'u toe-damo , pai' lako' mopuasa'-rada . "
40009016	Oti toe , Yesus mpo'uli' lolita rapa' to ronyala-pi , na'uli' : " Uma ria haduaa tauna to mpotelepei baju to hae hante pontaia' to bo'u . Apa' pontaia' to bo'u mongkuru' mpai' , duu'-na mpoheu' baju to hae toe , alaa-na kaboo-bohea lau-mi mpai' heu'-na .
40009017	Wae wo'o uma lompe' mpotua anggur to bo'u hi pontu'ua to hae . Apa' ane dede'-i-damo , mopengka pontu'ua to hae toe , alaa-na mobowo lau-mi anggur , pai' mpadaa' wo'o-mi pontu'ua-na . Anggur to bo'u kana ratua hi pontu'ua to bo'u , bona lompe' omea . "
40009018	Bula-na Yesus mololita-pidi , rata hadua pangkeni hi tomi posampayaa to Yahudi , kaliliu mowingkotu' hi nyanyoa Yesus mpopetulungi , na'uli'-ki : " Ana'-ku tobine lako' mate lia-i . Lou-ta hi tomi-ku , nujama bona tuwu' nculii'-i . "
40009019	Kamokore-nami Yesus mpotuku' tauna toei , pai' ana'guru-na hilou wo'o-ra mpotuku'-i .
40009020	Hi lengko ohea , tumai hadua tobine mpomohui'-i ngkai tilingkuria-na . Tobine toei hampulu' rompae-imi moraa' ncuu , uma ria katoo-tontoa'-na . Na'uli' hi rala nono-na : " Nau' kureo baju-na-wadi , bate mo'uri'-ale mpai' . " Ngkai ree , kanaganga-nami wuntu baju Yesus .
40009021	
40009022	Nto'u toe wo'o-hawo , me'ili'-imi Yesus hi tobine toei , pai' na'uli'-ki : " Ana'-ku , pakaroho nono-nu ! Mo'uri'-moko , sabana pepangala'-nu hi Aku' . " Ngkai ree , mo'uri' mpu'u-imi .
40009023	Oti toe , Yesus kaliliu momako' hilou hi tomi pangkeni agama Yahudi toei we'i . Karata-na hi ria , nahilo-hawo wori' tauna to molalowe pai' to motantangi' .
40009024	Yesus mpo'uli'-raka : " Malai-koi omea ngkai rei . Uma-ile mate-e . Leta'-i-wadi . " Mpo'epe toe-e we'i , rapotawai lau-i-wadi .
40009025	Ka'oti-na napopalai tauna toera , mesua'-imi hi poturua ana' toei , pai'-i mpokamu pale-na . Kaliliu memata-imi ana' toei .
40009026	Kareba toe molele-mi hobo' hi ngata toe pai' hi hawe'ea ngata to mohu' .
40009027	Bula-na Yesus mpopaliliu pomako'-na , hi lengko ohea ria rodua towero mpotuku'-i , pai'-ra mekio' : " Muli Magau' Daud ! Poka'ahi'-ka-kaiwo ! "
40009028	Kamesua'-na Yesus hi rala tomi , metuku'-ramo towero to rodua toera mpohirua'-ki . Napekune'-ra : " Ha nipangala' karia-na kuasa-ku mpaka'uri'-koi ? " Ratompoi' : " Kipangala' , Pue' ! "
40009029	Ngkai ree najama-mi mata-ra pai' na'uli'-raka : " Kupaka'uri'-mokoi ntuku' pepangala'-ni . "
40009030	Kaliliu pehilo-ramo . Ngkai ree , Yesus mpotagi-ra , na'uli'-raka : " Neo' nilolita hi hema-hema napa to kubabehi hi koi' toi-e' ! "
40009031	Ntaa' we'i , hilou lau-ramo mpopalele kareba toe hi hawe'ea ngata to mohu' .
40009032	Kamalai-ra towero toera , ria wo'o-mi to mpokeni hadua tauna to peda' tumai hi Yesus . Tauna toei uma howa' mololita apa' nahawi' seta-i .
40009033	Wae kanawuso-na Yesus seta to mpesuai'-i toe-e , howa'-imi-hawo mololita . Konce-ramo ntodea mpohilo to jadi' toe , ra'uli' : " Uma mowo kabaraka'-nae' ! Ko'ia ria hangkania tahilo to hewa Hi'a toe hi tana' to Israel ! "
40009034	Aga to Parisi , uma rapangalai' kuasa-na Yesus , ra'uli' : " Ah ! Kuasa-na tetu-le ngkai magau' seta . Toe-hawo pai' ria baraka'-na mpopalai seta-e . "
40009035	Yesus modao' mpokinomo butu ngata-na . Metudui'-i hi tomi posampayaa , mpoparata Kareba Lompe' , na'uli' : " Neo' rata-mi tempo-na Alata'ala jadi' Magau' hi dunia' . " Mpaka'uri' wo'o-i hawe'ea tauna to peda' pai' to keru .
40009036	Tuna nono-na mpohilo tauna to wori' , apa' wori' kasusaa'-ra , pai' uma hema to mpotulungi-ra , hewa bima to uma te'ewu .
40009037	Na'uli' mpo'uli'-raka ana'guru-na : " Tauna to wori' toera hewa pae to taha' . Wori' pae to kana rapepae , aga topepae uma-ra wori' .
40009038	Toe pai' kana mekakae-koi hi pue' bonea , niperapi' bona nahubui tauna hilou mepae hi bonea-na . "
40010001	Yesus mpokio' ana'guru-na to hampulu' rodua bona morumpu , pai' nawai'-ra kuasa mpopalai anudaa' pai' mpaka'uri' hawe'ea tauna to peda' pai' to keru .
40010002	Hanga' suro Pue' Yesus to hampulu' rodua toera , toi-ramo : Lomo'-na Simon , to rahanga' wo'o Petrus ; oti toe , Andreas ompi'-na Simon , Yakobus ana' Zebedeus ; Yohanes ompi'-na Yakobus ; Filipus ; Bartolomeus ; Tomas ; Matius topesingara' paja' ; Yakobus ana' Alfeus ; Tadeus ; Simon to Zelot ; pai' Yudas Iskariot ( hi'a mpai' to mpobalu' Yesus hi bali'-na ) .
40010003	
40010004	
40010005	To hampulu' rodua toera nasuro Yesus hilou ngkeni Kareba Lompe' . Kako'ia-ra me'ongko' , natudui'-ra hewa toi : " Neo'-koi hilou hi ngata to bela-ra to Yahudi . Neo'-koi hilou hi ngata to Samaria .
40010006	Hilou-koi ulu hi hingka to Yahudi-ta muli Israel . Hira' toe hewa bima to puha .
40010007	Uli'-raka hewa toi : ` Neo' rata-mi tempo-na Alata'ala jadi' Magau' hi dunia' . '
40010008	Paka'uri' tauna to peda' , potuwu' tauna to mate , paka'uri' tauna to mohaki' poko' , popalai seta to mpohawi' manusia' . Hawe'ea rasi' to nawai'-kokoi Alata'ala , nawai' mara , uma ni'oli . Jadi' , kana nipewai' mara wo'o-wadi-koiwo to ria hi koi' .
40010009	" Neo' ngkeni wori' rewa hi pomakoa'-ni . Neo' ngkeni doi ba bulawa ba pera' .
40010010	Neo' ngkeni boku , neo' mpokeni rontonga' baju ba sapatu' ba lua' . Apa' masipato' moto-koi rawai' kaparaluua-ni ngkai tauna to nikarebai Lolita Pue' .
40010011	" Ane rata-koi hi hameha' ngata , pali' hi retu tauna to lompe' nono-ra to doko' mpotarima-koi hi rala tomi-ra . Mo'oha'-mokoi hi retu duu'-ni kaliliu mpai' hi ngata ntani'-na .
40010012	Ane mesua'-koi hi rala tomi , uli'-raka pue' tomi : ` Pue' mpogane'-koi ! '
40010013	Ane lompe' nono-ra pue' tomi , bate nagane'-ra Pue' Ala . Aga ane uma-di lompe' nono-ra , uma raratai kalompea' tuwu' ngkai Pue' .
40010014	Ane ria pue' tomi ba pue' ngata to uma dota mpotarima-koi ba to uma dota mpo'epe lolita-ni , palahii tomi ba ngata toe , pai' nitonta awu to mentaka' hi palanta' witi'-ni , rapotanda kanahuku'-ra mpai' Alata'ala .
40010015	Penonoi : hi Eo Kiama , meliu pehuku' Alata'ala mpohuku' tauna toera ngkai pehuku'-na hi pue' ngata Sodom pai' Gomora owi .
40010016	" Pelompehi , apa' kuhubui-koi hilou hi olo' tauna to dada'a . Koi' mpai' hewa bima hi olo' serigala . Kana mo'akala-koi hewa asi , aga mo'alusu' nono-ni hante uma ria patuju-ni to dada'a .
40010017	Pelompehi mpu'u-koie' , apa' rahoko'-koi mpai' pai' rapakilu hi topohura agama . Raweba'-koi hi rala tomi posampayaa .
40010018	Rakeni-koi hilou hi topoparenta pai' hi magau' sabana petuku'-ni hi Aku' . Hinto'u toe-mi mpai' ria loga-ni mololita hi topoparenta pai' hi tau ntani'-na to bela-ra to Yahudi , mpololita pepangala'-ni hi Aku' .
40010019	" Ane rakeni-koi hilou hi topohura , neo'-koi me'eka' ba napa-mi mpai' to ni'uli'-raka ba beiwa petompoi'-ni . Apa' nto'u toe mpai' , Alata'ala moto mpo'uli'-kokoi napa to masipato' ni'uli' .
40010020	Jadi' , napa to ni'uli' nto'u toe , bela ngkai pekiri-ni moto . Lolita-ni tetu mpai' mehuwu ngkai Inoha' Tomoroli' to nawai'-kokoi Tuama-ni to hi rala suruga . Hi'a-mi mpai' to mponotohi-koi napa to ni'uli' nto'u-ni mololita .
40010021	" Rata mpai' tempo-na , hawe'ea tauna mpokahuku'-koi sabana petuku'-ni hi Aku' . Ria mpai' tauna to mpewai' ompi'-ra ba ana'-ra moto bona rapatehi sabana petuku'-ra hi Aku' . Ria wo'o ana' to mpo'ewa totu'a-ra pai' mpopatehi-ra . Aga tauna to tida mepangala' hi Aku' duu' hi ka'omea-na , bate mporata-ra kalompea' hi eo mpeno .
40010022	
40010023	Ane rabalinai'-koi hi ngata to hameha' , malai-koi hilou hi kahangata-na . Mpu'u ku'uli'-kokoi : kako'ia-na hudu bago-ni mpokeni Kareba Lompe' hi hawe'ea ngata to Israel , Aku' Ana' Manusia' rata nculii' .
40010024	" Ana' sikola uma meliu karabila'-na ngkai guru-na . Hadua batua uma meliu ngkai maradika-na .
40010025	Biasa-na ana' sikola mpotuku' kehi guru-na , pai' batua mpotuku' kehi maradika-na . Jadi' , pelompehi , apa' Aku' Pue'-ni , pai' koi' topetuku'-ku . Ane Aku' rahanga' Beelzebul , magau' hawe'ea seta , peliu-nami koi' to mpotuku'-a . Bate raruge' wo'o-koi mpai' .
40010026	" Aga nau' wae , neo' nipoka'eka' tauna to mpo'ewa-koi . Apa' hawe'ea kehi-ra to tewunii' bate kahiloa mpai' . Hawe'ea to hi rala nono-ra bate telohu mpai' .
40010027	" Napa to ku'uli'-kokoi to uma ra'epei tau ntani'-na , kana nilolita hi hawe'ea tauna . Napa to kuwara'-wadi-kokoi hi tilinga-ni , uli' pakalonto' hi tilinga ntodea .
40010028	Neo'-koi mpoka'eka' manusia' to doko' mpopatehi-koi , apa' uma ria kuasa-ra mpohuku'-koi hi rala naraka . To nipoka'eka'-le , Alata'ala , apa' mokuasa-i mpatehi-koi , pai' mokuasa wo'o-i mpohuku'-koi hi rala naraka .
40010029	" Roma'a rone biasa-na rapobalu' nte hampepa' doi see-wadi . Aga nau' wae , uma ria hama'aa to mate ane uma konoa Alata'ala Tuama-ni .
40010030	Hiaa' meliu pompewili'-na Alata'ala hi koi' . Na'inca lia-koi , bangku' kawori' wuluwoo'-ni nabila' pai' na'inca omea .
40010031	Jadi' , neo'-koi me'eka' . Meliu-pi pompewili'-na Alata'ala hi koi' ngkai pompewili'-na rone to wori' .
40010032	" Hema-hema to mpangaku' hi doo kahi'a-na topetuku'-ku , hi'a wo'o mpai' kupangaku' hi Tuama-ku to hi rala suruga , ku'uli' : ` Tau toei topetuku'-ku . '
40010033	Aga hema to mpo'uli' hi doo kabela-nai topetuku'-ku , hi'a wo'o mpai' kusapu hi Tuama-ku to hi rala suruga , ku'uli' : ` Tau toei , bela-i topetuku'-ku . '
40010034	" Neo' ba ni'uli' wae , katumai-ku toi mpopohintuwu' tauna . Uma-e' ! Katumai-ku toi , tumai mpoposisala tauna .
40010035	Apa' katumai-ku toi , tauna hantomi mome'ewa lau , hantongo' mpotuku'-a , hantongo' uma . Ana' tomane mposisala-ki tuama-na , ana' tobine mposisala-ki tina-na , minia mposisala-ki piniana-na .
40010036	
40010037	" Tauna to mpoka'ahi' tina-na ba tuama-na meliu ngkai ahi'-na hi Aku' , uma-i masipato' jadi' topetuku'-ku . Tauna to mpoka'ahi' ana'-na meliu ngkai ahi'-na hi Aku' , uma-i masipato' jadi' topetuku'-ku .
40010038	Tauna to jadi' topetuku'-ku ma'ala rarapai'-ki tauna to mpopaha'a kaju parika'-na pai' mpotuku' laa'-ku , apa' bate mporata kaparia-i mpai' , ba paiana rapatehi mpu'u-i sabana petuku'-na hi Aku' . Jadi' , hema to uma sadia mporata kaparia hewa toe , uma-i masipato' jadi' topetuku'-ku .
40010039	Hema to mpobahaka konoa-na moto pai' mpotuku'-a nau' rapatehi-i mpai' , hi'a-mi to mporata katuwua' to lompe' . Aga hema to mpentaei konoa-na moto , uma-i mpai' mporata katuwua' to lompe' .
40010040	" Hema to mpotarima-koi , hibali mpotarima Aku'-ramo . Hema to mpotarima-a , hibali mpotarima Alata'ala wo'o-ramo , apa' Hi'a-mi to mposuro-a .
40010041	Hema to mpotarima hadua suro Alata'ala apa' suro Alata'ala mpu'u-i , hi'a mpai' mporata hiwili-na hewa to rahiwili-ki tauna to nasuro Alata'ala . Hema to mpotarima hadua tauna to monoa' apa' monoa' mpu'u-i , hi'a mpai' mporata hiwili-na hewa to rahiwili-ki tauna to monoa' .
40010042	Hema to mpotulungi hadua topetuku'-ku apa' topetuku'-ku mpu'u-i , bate mporata-ra hiwili-na hi eo mpeno . Nau' ue mara-wadi nawai'-ki hadua topetuku'-ku to kedi' tuwu'-na , bate mporata-i mpai' hiwili-na . "
40011001	Kahudu-na Yesus mpotudui' ana'guru-na to hampulu' rodua , hilou-imi metudui' pai' mpopalele Kareba Lompe' hi rala ngata-ngata to mohu' .
40011002	Nto'u toe , Yohanes Topeniu' bula-na ratarungku' . Na'epe Yohanes napa to napobago Kristus . Toe pai' nahubui ba hangkuja dua topetuku'-na hilou hi Yesus mpekune'-i hewa toi :
40011003	" Ba Iko mpu'u-midi Magau' Topetolo' to najanci Alata'ala-e , ba ria-pidi to ntani'-na to kipopea ? " Hilou mpu'u-ramo mpoparata pompekunea' Yohanes toe hi Yesus .
40011004	Kana'epe-na Yesus pompekunea' toe , na'uli'-raka suro toera : " Nculii'-mokoi , uli'-ki retu hawe'ea napa to ni'epe pai' to nihilo :
40011005	To wero pehilo-mi , to kejo momako' monoa'-mi , topohaki' poko' mo'uri' , to wongo pe'epe , tomate kupotuwu' nculii' , pai' Kareba Lompe' kuparata-mi hi tauna to mpe'ahii' tuwu'-ra .
40011006	Marasi'-ra tauna to uma morara' nono-ra hi Aku' . "
40011007	Kanculii'-ra suro Yohanes Topeniu' toera , mololita-imi Yesus hi ntodea , mpotompo'wiwi Yohanes . Na'uli' : " Napa patuju-ni hilou mpohirua'-ki Yohanes hi tana' to wao' ? Ba doko'-koi mpohilo tauna to morara' nono-na , to hewa pimpi to nawui ngolu' molue hilou tumai ? Uma-hawo , apa' uma hewa toe kehi-na Yohanes .
40011008	Jadi' , hilou doko' mpohilo napa-dikoie ? Ba doko' mpohilo tauna to ncola pohea-na ? Uma wo'o-hawo , apa' tauna to ncola pohea-ra , hi tomi magau'-ra-wadi-hana .
40011009	Jadi' , hilou doko' mpohilo napa-dikoie ? Ba doko' mpohilo nabi-dikoi ? Ane tetu , makono lia . Apa' Yohanes tetui meliu ngkai nabi to ntani'-na .
40011010	Apa' hi'a tetu-mi to mporodo nono-ra ntodea mpotarima-a , hewa to te'uki' hi rala Buku Tomoroli' owi . Na'uli' Alata'ala : ` Hi'a toi-mi suro-ku , kuhubui-i meri'ulu ngkai Iko , bona mporodo ohea-nu . ' "
40011011	Na'uli' wo'o-mi Yesus : " Mpu'u ku'uli'-kokoi : ngkai hawe'ea tauna to putu hi dunia' toi , uma ria haduaa to meliu kabohe tuwu'-na ngkai Yohanes Topeniu' . Aga ngkai wae lau , marasi' mpu'u-ra tauna to jadi' ntodea-na Alata'ala hi rala Kamagaua'-na . Nau' to kedi' lia tuwu'-ra , meliu kamarasi'-ra ngkai Yohanes .
40011012	Ngkai lomo' pobago-na Yohanes Topeniu' rata hi tempo toi , tauna to dada'a mpohuduwukui mpo'ewa topetuku' Alata'ala doko' mpokuasai-ra .
40011013	Ngkai nabi-nabi owi duu' hi Yohanes tempo toi , hawe'ea nabi pai' Atura Musa mpolowa napa to kana jadi' .
40011014	Ria nabi owi to mpolowa karata-na nculii' nabi Elia . Jadi' , ane dota nipangala' , Yohanes toe-mile nabi Elia to ralowa owi-e .
40011015	Hema to tilingaa , pe'epei lompe' !
40011016	" Uma mowo tauna to tuwu' tempo toi ! Toi-mi lolita rapa'-ku to kurapai'-raka . Hira' hewa ana' to mohura hi wiwi' karajaa to mpobawai ema'-ra ,
40011017	ra'uli' : ` Kibawai-koi molalowe , uma-koi dota goe' dohe-kai . Kibawai-koi motantangi' , uma wo'o-koi dota geo' dohe-kai . '
40011018	Batua-na : Yohanes Topeniu' uma rapokonoi , Aku' wo'o uma rapokonoi . Katumai-na Yohanes , mopuasa'-i pai' uma-i nginu to melanguhi . Rapoka'oja'-i , ra'uli' : ` Kahawia'-i-hanale ! '
40011019	Hiaa' katumai-ku Aku' Ana' Manusia' , nginu-a pai' ngkoni'-a . Rapoka'oja' wo'o-a-wadi , ra'uli' : ` Hilo-i ! Tojampa , topalangu-langu , bale-ra topesingara' paja' pai' doo-ra topojeko' ! ' Aga nau' wae , ta'inca kamonoto-na patuju Alata'ala ane tanaa gau' topetuku'-na . "
40011020	Ngkai ree , Yesus mpokamaro to Yahudi to mo'oha' hi ngata-ngata hi tana' Galilea , apa' nau' jau moto-mi nababehi anu mekoncehi hi ngata-ra , uma oa'-ra medea ngkai kehi-ra to dada'a .
40011021	Na'uli' Yesus : " Silaka-koi to Korazim pai' to Betsaida ! Wori' moto-mi tanda mekoncehi kubabehi hi ngata-ni , aga uma oa'-koi medea ngkai jeko'-ni . Ane rapa'-na tanda mekoncehi toe rababehi hi rala ngata Tirus pai' Sidon , ke mahae-ramo-rana medea ngkai jeko'-ra , nau' bela-ra to Yahudi . Ke mpo'ala' karu'-ramo rapohea , pai' mpohawui' woto-ra hante awu , tanda kasoho' nono-ra .
40011022	Jadi' , bona ni'inca : hi Eo Kiama mpai' , meliu-pi pehuku'-na Alata'ala hi koi' ngkai pehuku'-na hi to Tirus pai' to Sidon .
40011023	" Pai' koi' wo'o to Kapernaum ! Ha ni'uli'-koina wae , na'ongko' napomolangko-koi mpai' Alata'ala-e ? Uma-e' ! Natadi pai' nahuku' lau-dakoi mpai' . Ane rapa'-na tanda mekoncehi to kubabehi hi ngata-ni tetu rababehi owi hi ngata Sodom , ke uma-hawo nakero Alata'ala , ke ria-pidi ngata toe duu' hewa toe-e lau .
40011024	Jadi' , bona ni'inca : hi Eo Kiama mpai' meliu-pi pehuku'-na Alata'ala hi koi' ngkai pehuku'-na hi to Sodom owi . "
40011025	Nto'u toe , Yesus mosampaya , na'uli' : " O Mama , Pue' langi' pai' dunia' ! Mpo'uli'-a tarima kasi , apa' hawe'ea toe lau nupopohiloi-raka tauna to uma pe'incai , tapi' nuwunii'-raka tauna to nginca pai' tauna to pante ,
40011026	apa' wae-mi konoa-nu Mama .
40011027	" Hawe'ea-na natonu-maka Tuama-ku . Uma ria haduaa to mpo'incai-a , Aku' Ana' Alata'ala , muntu' Tuama-ku to mpo'inca-a . Wae wo'o uma ria to mpo'incai-i Tuama-ku , muntu' Aku' Ana'-na to mpo'inca-i , pai' hema-hema to kupopo'incai kahema-nai Tuama-ku .
40011028	" Mai-mokoi omea to lenge' , pai' to motomo kinolo-ni , Aku' moto mpobole kinolo-ni .
40011029	Kolo-mi kinolo to kupopokoloi-kokoi , pai' mpopetudui'-koi hi Aku' , nirata moto mpai' kalompea' tuwu' kao'-ni . Apa' mo'olu-a pai' dingki' nono-ku .
40011030	Hawa'-ku uma mokoro , pai' kinolo to kupopokoloi-kokoi monangko'-wadi . "
40012001	Hangkani , Yesus pai' ana'guru-na ntara rala bonea hi Eo Sabat , eo pepuea'-ra to Yahudi . Bula-ra mpotara bonea toe , ana'guru-na mpotepo' wua' gandum pai' raru'a apa' mo'oro'-ra .
40012002	Ria to Parisi to mpohilo-ra . To Parisi toera mpo'uli'-ki Yesus : " Hilo-dile ana'guru-nue ! Mpotiboki-ra atura agama-ta , mobago-ra hi eo pepuea' ! "
40012003	Natompoi' Yesus : " Ha uma ria nibasa napa to nababehi Daud hante ema'-na owi apa' mo'oro'-ra-rawoe ?
40012004	Mesua'-ramo hi rala tomi pepuea' , pai'-ra mpokoni' roti to rapopepue' hi Alata'ala . Ane ntuku' ada agama-ta , imam-wadi-hana to ma'ala mpokoni' roti toe . Aga nau' wae , gau'-na Daud toe uma-hawo naposala' .
40012005	Penonoi wo'o napa to te'uki' hi rala Atura Musa : imam-imam hi rala Tomi Alata'ala , mobago moto-ra hi eo pepuea' , hiaa' uma-hawo raposala' .
40012006	Jadi' , peliu-nami Aku' , apa' Aku' meliu ngkai Tomi Alata'ala .
40012007	Apa' Aku' Ana' Manusia' , ria kuasa-ku mpo'uli' napa to ma'ala rababehi hi eo pepuea' . " Hi rala Buku Tomoroli' , Alata'ala mpo'uli' hewa toi : ` Uma kuperapi' porewua to nipopepue' hi Aku' . To kuperapi'-le , bona ma'ahi'-koi hi doo . ' Jadi' , ane ke ni'inca-hawo batua-na lolita toe-e , ke uma-hawo nisalai'-ra to uma masala' . "
40012008	
40012009	Pe'ongko'-na Yesus ngkai ree , hilou-i hi hantomi tomi posampayaa to Yahudi .
40012010	Hi ree , ria hadua tauna to mate pale-na hamali . Ba hangkuja dua tauna mpali' kasalaa' Yesus , meka' ba mobago-i-hana hi eo pepuea' . Toe pai' mepekune'-ra hi Yesus , ra'uli' : " Guru , ha ma'ala moto-hawo mpaka'uri' topeda' hi eo pepuea'-e ? "
40012011	Natompoi' Yesus : " Rapa'-na ria bima-ta hama'a , pai' bima toe monawu' hi rala wulou'laa hi eo pepuea' , ha tapelele'-imi hi rala wulou'laa-e ! Ha uma tahore-i nau' hi eo pepuea'-e !
40012012	Hiaa' manusia' meliu tuwu'-na ngkai bima . Jadi' ane wae , ma'ala lia-ta mpotulungi tauna hi eo pepuea' . "
40012013	Oti toe Yesus mpo'uli'-ki tauna to mate pale-na toei : " Tanoa pale-nu ! " Kanatanoa-nami-hawo pale-na , ncaliu mo'uri'-mi , moroho nculii' hewa pale-na to hamali .
40012014	Ngkai ree , malai-ramo to Parisi ngkai tomi posampayaa , pai'-ra mpali' akala bona Yesus rapatehi .
40012015	Na'inca Yesus karia-na patuju-ra to Parisi to dada'a hi Hi'a . Toe pai' malai-imi ngkai ree , pai' wori' tauna to mpotuku'-i . Mpaka'uri'-i hawe'ea-ra to peda' .
40012016	Pai' na'uli'-raka : " Neo' nitolele hilau napa to kubabehi-kokoi toi . "
40012017	Jadi' , madupa'-mi Lolita Alata'ala to napohowa' nabi Yesaya owi . Hewa toi moni-na :
40012018	" Hi'a toi-mi Batua-ku to kupelihi , kupe'ahi'-i , pai' napakagoe' nono-ku . Inoha'-ku kuwai'-ki . Kamonoa' poparenta-ku naparata hi hawe'ea tauna .
40012019	Uma-i mehono' , uma-i mejeu' , uma napesukui mololita hi karajaa .
40012020	Tauna to lente pepangala'-ra , uma-ra na'oho' . Natulungi-ra to ncaruku' mepangala' . Mobago ncuu-i duu'-na poparenta-na Alata'ala to monoa' rata hi dunia' .
40012021	Hawe'ea manusia' mposarumaka-i . "
40012022	Oti toe , ria wo'o tauna to tumai hi Yesus mpokeni hadua tauna to kahawia' . Tauna toei , wero pai' uma-i howa' mololita . Yesus mpaka'uri'-i , alaa-na pehilo pai' howa'-imi mololita .
40012023	Konce-ramo tauna to mpohilo toe , alaa-na momepekune'-ramo , ra'uli' : " Meka' Hi'a toi-mi Magau' Topetolo' muli Magau' Daud to rajanci owi-e ! "
40012024	Kara'epe-na to Parisi lolita toe , ra'uli' : " Ah , kuasa-na tetu-le ngkai Beelzebul , magau' hawe'ea seta . Toe-hawo pai' ria baraka'-na mpopalai seta-e . "
40012025	Ntaa' na'inca-di Yesus napa to hi rala nono-rae . Toe pai' na'uli'-raka : " Ane rapa'-na ria hadua magau' , pai' ntodea hi rala kamagaua'-na ntora mome'ewa , bate mogero mpai' kamagaua'-na toe-e . Ane tau hangata ba tau hantina ntora motuda' , uma mpai' hintuwu' ngata ba posantinaa toe .
40012026	Wae wo'o hi kamagaua' seta . Ane magau' seta mpopalai hingka seta-na , batua-na seta mpo'ewa hingka seta-na , alaa-na mogero mpai' kamagaua'-na seta toe .
40012027	Ni'uli' Aku' mpopalai seta hante kuasa ngkai Beelzebul . Aga ria wo'o doo-ni moto to mpopalai seta . Hante kuasa napa doo-ni tetu mpopalai seta ? Tantu hante kuasa Alata'ala . Jadi' , ngkai pobabehi doo-ni moto , monoto-mi kamasala' pebalihi-ni tetu .
40012028	Aku' mpopalai seta hante baraka' ngkai Inoha' Alata'ala . Jadi' , ngkai toe monoa'-mi ni'inca karata-nami tempo-na Alata'ala jadi' Magau' hi laintongo'-ni .
40012029	" Seta ma'ala rarapai'-ki tauna to parimuku . Ane mesua'-ta hi rala tomi tauna to parimuku doko' mpo'ala' ihi' tomi-na , kana tahoo' ncala'-i , pai' lako' ma'ala tapatau' rewa-na . Wae wo'o , ane Aku' mpopalai seta , batua-na , meliu kuasa-ku ngkai seta .
40012030	" Hema to uma tono' hi Aku' , kakono-na bali'-ku-imi . Hema to uma mpotulungi-a mobago , hi'a to mpobalinai' pobago-ku .
40012031	Jadi' , bona ni'inca : hawe'ea jeko' pai' lolita pesapuaka manusia' ma'ala ra'ampungi . Ane ria tauna to mposapuaka-a ka' Aku'-na Ana' Manusia' , ma'ala-pidi te'ampungi sala'-na toe . Aga ane mposapuaka-i Inoha' Tomoroli' , uma ria ampungia-na , lompe' tempo toi , lompe' hi eo mpeno-na . "
40012032	
40012033	Na'uli' tena Yesus mpo'uli'-raka to Parisi : " Ane kaju to lompe'-i , lompe' wo'o-hawo wua'-na . Ane kaju to uma lompe'-i , uma wo'o-hawo lompe' wua'-na . Kalompe'-na kaju ba ka'uma-na , incana hi wua'-na .
40012034	Dada'a lia-koi ! Uma ami'-koi ma'ala mpohowa' lolita to lompe'-e , bo dada'a-dakoie . Apa' napa ihi' nono-ta , toe wo'o to howa' hi wiwi-ta .
40012035	Tauna to lompe'-hana , bate mpohowa' lolita to lompe'-ra , apa' ntora mpoinono-ra to lompe' . Wae wo'o tauna to dada'a , dada'a wo'o lolita-ra , apa' ntora mpoinono to dada'a-ra .
40012036	Jadi' , bona ni'inca : hi Eo Kiama mpai' , butu dua tauna kana mpotangku butu mela lolita-na . Nau' lolita to uma motuju , kana natangku .
40012037	Apa' ngkai lolita-ta moto-hawo mpai' , rabotuhi kamasala'-ta ba kamonoa'-ta . "
40012038	Oti toe , ba hangkuja dua guru agama pai' to Parisi mpo'uli'-ki Yesus : " Guru , doko'-ka-kaina mpohilo-ko mpobabehi tanda to mekoncehi , bona monoa' ki'inca kangkai Alata'ala-na mpu'u-ko . "
40012039	Na'uli' Yesus : " Uma mowo kada'a-ni koi' tetu lau ! Meleli' oa'-ko-koina ngkai Alata'ala ! Merapi'-koi bona kupopohiloi-koi tanda to mekoncehi . Aga uma hanyalaa tanda mekoncehi to rapopohiloi-kokoi . Sampale to rapopohiloi-kokoi , tanda hewa to jadi' hi nabi Yunus owi .
40012040	Hewa nabi Yunus tolu eo tolu mengi hi rala ta'i uru bohe , wae wo'o mpai' Aku' Ana' Manusia' hi rala daeo' tolu eo tolu mengi .
40012041	Hi Eo Kiama mpai' , pue' ngata Niniwe rapotuwu' nculii' hangkaa-ngkania hante koi' to tuwu' tempo toi , pai'-ra mpotudo' sala'-ni . Apa' hira' , medea-ramo-rana ngkai jeko'-ra kampo'epe-ra pololita nabi Yunus . Hiaa' ria-mi hi laintongo'-ni to meliu kabohe tuwu'-na ngkai nabi Yunus , aga uma oa' nipangala' lolita-na .
40012042	Wae wo'o hi Eo Kiama , raja bine ngkai Selatan rapotuwu' nculii' hangkaa-ngkania hante koi' to tuwu' tempo toi , pai' natudo' sala'-ni . Apa' momako'-i tumai ngkai ngata-na to molaa lia , apa' doko' mpu'u-i mpo'epe lolita Magau' Salomo to pante lia . Hiaa' ria-mi hi laintongo'-ni to meliu kabohe tuwu'-na ngkai Salomo , aga uma oa' nipangala' lolita-na .
40012043	" Tauna to dada'a to tuwu' tempo toi ma'ala rarapai'-ki hadua tauna to napesuai' anudaa' . Malai-imi anudaa' ngkai tau toei , pai'-i modao'-dao' hi kawaoa'-na mpali' po'ohaa'-na . Apa' uma ria naruai' , na'uli'-mi : ` Agina nculii' lau-ama hi po'ohaa' to kupalahii toe wengi ria . '
40012044	Ponculi'-nami hilou hi tauna to napalahii-e wengi , nahilo-hawo uma ria to mpo'ohai'-i . Tauna toei hewa tomi to boa-wadi , molela' tepehaii , hinapa' hiloa-na .
40012045	Toe pai' hilou ncala'-i mpokio' pitu hingka anudaa'-na to meliu kadada'a-ra ngkai hi'a . Tumai-ramo mesua' hi tauna to napalahii toe-e wengi , pai' mo'oha'-ramo hi ree . Ka'omea-na tampai kampe'ahii' tauna toei ngkai lomo'-na . Wae wo'o mpai' to majadi' hi tauna to dada'a tempo toi : meliu lau-mi mpai' kasilaka-ra , apa' oja'-ra mpotarima-a . "
40012046	Bula-na Yesus mololita-pidi mpololitai tauna to wori' , rata-mi tina-na hante ompi'-ompi'-na . Mokore-ra hi mali tomi doko' mpololitai-i .
40012047	Hadua tauna mpo'uli'-ki Yesus : " Guru , oe-ra ria tina-nu pai' ompi'-nu hi mali-na , doko' mpohirua'-koko . "
40012048	Ngkai ree , Yesus mpotudo' ana'guru-na pai' na'uli' : " Ane tina-ku pai' ompi'-kule , hira' toe-ramo lau .
40012049	
40012050	Apa' hema-hema to mpobabehi konoa Tuama-ku to hi rala suruga , hira'-mi ompi'-ku pai' hira'-mi tina-ku . "
40013001	Hi eo toe wo'o , malai-imi Yesus ngkai tomi toe hilou hi wiwi' rano , pai'-i mohura .
40013002	Wori' lia tauna morumpu mpotololiki-i , toe pai' hilou-imi mpohawi' sakaya , mohura hi rala-na , pai' tauna to wori' mokore hi talinti .
40013003	Wori' nyala lolita rapa' natudui'-raka , na'uli' : " Ria hadua topohawu' hilou mohawu' .
40013004	Rala mpohawu'-na toe , ria hawua'-na to monawu' hi mata ohea . Rata danci mpotilo' hawua' toe duu'-na oti .
40013005	Ria wo'o to monawu' hi tana' to watua , hangkedi'-wadi tana'-na . Hinawu'-na toe sohi' lia tuwu' , apa' moreni' tana'-na .
40013006	Kamorani'-na eo , molaju-imi duu'-na bangi , apa' uma monala rali'-na .
40013007	Ria wo'o to monawu' hi laintongo' rui . Tuwu' rui mpo'upi' hinawu' toe , alaa-na mate .
40013008	Ria wo'o hawua' to monawu' hi tana' to morudu' . Mowua' hawua' toe , ria to ha'atu ngkani ngkai hinawu'-na , ria to ono mpulu' , ria to tolu mpulu' .
40013009	Hema-koi to tilingaa , pe'epei lompe' ! "
40013010	Tumai-ramo ana'guru-na mpomohui'-i , pai'-ra mepekune' , ra'uli' : " Guru , napa pai' mpake' lolita rapa'-ko ane mpotudui' ntodea-e ? "
40013011	Na'uli' Yesus : " Owi , Alata'ala ko'ia mpopo'incai manusia' beiwa-i mpai' jadi' Magau' hi dunia' . Aga hewa toe lau , napopo'incai-mokoi tudui' toe . Tapi' ane ntodea-hana , uma napiliu-ra omea mpo'inca tudui' toe . Toe pai' kuwalatu-raka hante lolita rapa' .
40013012	Tauna to mpotarima Lolita Alata'ala , ranotohi nono-ra bona kawoo-woria' Lolita Alata'ala to ra'inca . Aga tauna to uma dota mpotarima Lolita Alata'ala , nau' ria hangkedi' to ra'inca , ra'alai' lau-ra .
40013013	Toe pai' mololita hante lolita rapa'-ae ane mpololitai-a ntodea , apa' tilingaa moto-ra aga uma ra'incai batua-na to ra'epe . Mataa moto-ra aga uma ra'incai batua-na to rahilo .
40013014	Ngkai toe , madupa'-mi Lolita Alata'ala to napohowa' nabi Yesaya owi . Hewa toi moni-na : ` Pe'epe moto-ra , aga uma oa' ra'incai batua-na . Pehilo moto-ra , aga hewa to uma oa' rahiloi mpu'u .
40013015	Apa' moko'o nono-ra , mengkawongo-ra pai' mengkawero-ra : oja'-ra pehilo hante mata-ra , oja'-ra pe'epe hante tilinga-ra , oja'-ra ranotohi nono-ra . Toe pai' uma-ra mpai' nculii' hi Aku' , pai' uma-ra kuwai' kalompea' . ' "
40013016	Na'uli' wo'o-mi Yesus mpo'uli'-raka ana'guru-na : " Aga koi' , uma mowo kamarasi'-ni , apa' nihilo-mi-koina napa to kubabehi , pai' ni'epe-mi-koina tudui'-ku .
40013017	Mpu'u-mpu'u ku'uli'-kokoi : wori' nabi pai' tauna to monoa' owi to doko' mpohilo napa to nihilo koi' toi , aga uma-rana rahiloi . Doko' lia-ra mpo'epe napa to ni'epe-mi koi' , aga uma-rana ra'epei .
40013018	" Pe'epei , ku'uli'-kokoi napa batua-na lolita rapa' topohawu' toe we'i .
40013019	Hawua' to monawu' hi mata ohea mpobatuai tauna to mpo'epe moto kareba to mpo'uli' beiwa Alata'ala jadi' Magau' , aga uma rapoinono . Rata anudaa' mpohagoi-ra lolita toe ngkai rala nono-ra .
40013020	" Hawua' to monawu' hi tana' to watua-hawo mpobatuai tauna to mpo'epe Kareba Lompe' , ncaliu goe' nono-ra mpo'epe .
40013021	Aga uma moroho pepangala'-ra , toe pai' uma-ra ntaha mahae . Ane rabalinai'-ra ba rapakasusa' sabana pepangala'-ra hi Kareba Lompe' toe , kamo'ungkere'-rami .
40013022	" Hawua' to monawu' hi olo' rui-hawo mpobatuai tauna to mpo'epe Lolita Alata'ala , aga sese'-ra ntora mpenonoi katuwu'-ra hi rala dunia'-wadi , pai' doko'-ra mporumpu rewa dunia'-wadi . Hawe'ea toe mposesei'-ra , alaa-na uma ria po'ohaa' Lolita Alata'ala hi rala nono-ra , pai' uma ria kalaua-na Lolita toe hi katuwu'-ra .
40013023	" Hawua' to monawu' hi tana' to morudu'-hawo mpobatuai tauna to mpo'epe Lolita Alata'ala pai' rapoinono mpu'u . Hi tauna toe-ramo Lolita Alata'ala mowua' mpu'u . Ria to mowua' hangkedi' , ria to mowua' wori' , ria to mowua' wori' lia . "
40013024	Yesus mpololita hanyala-pi lolita rapa' hi ntodea , na'uli' : " Ane Alata'ala jadi' Magau' hi dunia' , kajadi'-na hewa jarita toi : Hadua topobonea hilou mpohawu' hinawu' to lompe' hi bonea-na .
40013025	Rala-na hamengi bula tauna leta' , rata bali'-na topobonea toei , mpohawui' bonea toe hante wua' kowo' to neo' hibalia pae poraui-na , pai'-i malai .
40013026	Tuwu' mpu'u-mi pae toe duu'-na huwu , incana wo'o-mi-hawo kowo' hi olo' pae .
40013027	Rata-ramo to ngkoni' gaji' mpo'uli'-ki topobonea toei : ` Tuama , hawua' to lompe' moto-di to tahawu'-e . Ngkaiapa-di kowo' toe-e ria ? '
40013028	" Na'uli' pue' bonea toei : ` Tetu-le pobago bali'-ta . ' " Ngkai ree , ra'uli' wo'o-mi to ngkoni' gaji' toera : ` Ane nupokono , hilou kiwuka kowo' toe ria ! '
40013029	" Na'uli' pue' bonea : ` Neo' , apa' ane niwuka kowo'-na , nipoiwukai mpai' pae-na .
40013030	Pelele' moto-mi kowo' tuwu' hangkaa-ngkania hante pae , duu'-na tempo mepae . Kuhubui-ra-damo topepae mpowuka ulu kowo' , rarumpu , ratomo' pai' rasuwe . Oti toe , pai' lako' rapalimpuru-di pae-e , pai' ratimamahi hi rala wilulu-ku . ' "
40013031	Oti toe Yesus mpo'uli' tena hanyala-pi lolita rapa' hi ntodea , na'uli' : " Ane Alata'ala jadi' Magau' hi dunia' , kajadi'-na hewa jarita toi : Ria hadua tauna ngala' unto' hawi , lou nahawu' hi pampa-na .
40013032	Unto' toe monete' lia , meliu kakedi'-na ngkai unto' to ntani'-na . Aga ane tuwu'-i-damo , meliu-mi kabohe-na ngkai ngkojo to ntani'-na . Tuwu'-i hewa hangkaju kaju , alaa-na rata danci mpobabehi peta-ra hi ra'a-na . "
40013033	Ria-pi hanyala lolita rapa' to na'uli' hi ntodea . Na'uli' : " Ane Alata'ala jadi' Magau' hi dunia' , kajadi'-na hewa toi : Hadua tobine mpo'ala' ragi hangkedi' , nagalo hante lunu to wori' . Mahae-hae , woke'-mi omea . "
40013034	Yesus mpotudui' ntodea hawe'ea toe we'i lau mpake' lolita rapa' . Uma ria to natudui'-raka ane uma hante lolita rapa' .
40013035	Ngkai toe , madupa'-mi lolita to na'uki' nabi owi-e : Kutudui'-ra hante lolita rapa' . Kuparata-raka tudui' to tewunii' ngkai lomo' kajadi' dunia' . "
40013036	Oti toe , Yesus mpalahii tauna to wori' toera , pai'-i mesua' hi rala tomi . Tumai-ramo ana'guru-na mpomohui'-i , ra'uli' : " Guru , uli'-kakai pe' batua lolita rapa' kowo' to hi olo' pae-e . "
40013037	Na'uli' Yesus : " Pue' bonea to mpohawu' hawua' to lompe'-le , mpobatuai Aku'-mi , Ana' Manusia' .
40013038	Bonea , mpobatuai dunia' toi . Hawua' to lompe' , mpobatuai tauna to jadi' ntodea-na Alata'ala hi rala Kamagaua'-na . Kowo' mpobatuai tauna to mpotuku' Magau' Anudaa' .
40013039	Bali' to mpohawu' kowo' , hi'a-mi Magau' Anudaa' . Tempo mepae , mpobatuai Eo Kiama . Pai' tauna topepae , mpobatuai mala'eka .
40013040	Hewa kowo' rarumpu pai' rasuwe , wae wo'o mpai' tauna to dada'a nto'u Eo Kiama .
40013041	Aku' Ana' Manusia' mpohubui mala'eka-ku hilou mporumpu hawe'ea to dada'a pai' hawe'ea to mepahala'nawu' ngkai laintongo' ntodea-ku .
40013042	Hawe'ea tauna toera ratadi hi rala apu to wewo' . Hi ria-ra mpai' ntora geo' pai' ntodohaka .
40013043	Tapi' tauna to monoa' po'ingku-ra , uma mpai' mowo kabohe tuwu'-ra nto'u toe . Mehini-ra hewa eo hi rala Kamagaua' Alata'ala Tuama-ra . Hema to tilingaa , pe'epei lompe' ! "
40013044	Na'uli' Yesus : " Ane kita' jadi' ntodea-na Alata'ala hi rala Kamagaua'-na , toe meliu kalompe'-na ngkai hawe'ea to ntani'-na . Kajadi'-na hewa lolita rapa' toi : Hadua tauna mporua' bulawa to tetawu hi rala tana' , masuli' lia oli-na , kaliliu natawuhi nculii' . Ngkai kagoe' nono-na , kahilou-nami hi tomi-na mpobalu' hawe'ea rewa-na , na'oli-ki tana' pomporuaa'-na bulawa toe .
40013045	" Wae wo'o , ane kita' jadi' ntodea-na Alata'ala hi rala Kamagaua'-na , kajadi'-na hewa lolita rapa' toi : Ria hadua padaga to mpali' hanyala watu to rahanga' mutiara .
40013046	Wae kanarua'-na hameha' mutiara to masuli' lia oli-na , kahilou-nami mpobalu' hawe'ea rewa-na , pai' na'oli-ki mutiara toe .
40013047	" Ane Alata'ala jadi' Magau' hi dunia' , kajadi'-na hewa lolita rapa' toi : Hameha' jala' to bohe ratene' hi rala rano . Wori' nyala bau' mesua' hi rala-na .
40013048	Ka'ihia'-nami jala' , topebau' mpohore jala'-ra hilou hi role-na , pai' mohura-ramo mpopelihi bau' woko' jala'-ra . To lompe' rapuna' hi pontu'ua-ra , to uma lompe' rapetadi .
40013049	Wae-mi mpai' hi Eo Kiama-e : mala'eka-mala'eka hilou mpogaa' tauna to dada'a pai' tauna to monoa' .
40013050	Tauna to dada'a rapetadi hi rala apu naraka . Hi ria-ra mpai' ntora geo' pai' ntodohaka . "
40013051	Oti toe , Yesus mpekune'-ra ana'guru-na , na'uli' : " Ha nipaha wa lolita rapa'-ku toe-e we'i lau ? " Ratompoi' : " Kipaha moto . "
40013052	Ngkai ree , na'uli' wo'o-miraka : " Ane wae , oi wo'o-pi hanyala lolita rapa'-ku : Ane ria guru agama Yahudi to mpopetudui' tudui' to mpo'uli' kamoparenta-na Alata'ala jadi' Magau'-ta , guru agama toe ma'ala rarapai'-ki pue' tomi : ngkai pontimamahia rewa-na na'ue' pai' napopehuwu rewa to hae pai' rewa to bo'u wo'o . "
40013053	Kahudu-na Yesus mpololita hawe'ea lolita rapa' toe , malai-imi ngkai ree ,
40013054	hilou hi ngata-na moto . Hi ria-i metudui' hi rala tomi posampayaa . Konce-ramo tauna to mpo'epe lolita-na , ra'uli' : " Hema-di to mpotudui'-i pai'-i pante hewa toe-e ? Pai' ngkaiapa baraka'-na mpobabehi anu mekoncehi-e ?
40013055	Bo ana' topowangu tomi-i-wadi-hawo . Tina-na , Maria . Ompi'-na hira' Yakobus , Yusuf , Simon pai' Yudas .
40013056	Ompi'-na tobine , ria omea wo'o-ra dohe-ta hi rehe'i . Napa-di-hana pai' ria-ki baraka'-na mpobabehi hawe'ea toe-e lau ? "
40013057	Toe pai' oja'-ra mepangala' hi Yesus . Ngkai ree , Yesus mpo'uli'-raka : " Hadua nabi bate rabila' hiapa kahilouaa-na . Aga hi ngata-na pai' hi tomi-na moto , uma lau-i rabila' . "
40013058	Toe pai' Yesus uma mpobabehi wori' tanda mekoncehi hi ria , apa' uma-ra mepangala' .
40014001	Nto'u toe topoparenta hi Galilea , Herodes Antipas . Na'epe Herodes napa to nababehi Yesus .
40014002	Toe pai' na'uli'-raka topobago-na : " Bate Yohanes Topeniu'-le Yesus toei lou ! Tuwu' nculii'-imi ! Toe-hana pai' ria baraka'-na mpobabehi tanda to mekoncehi . "
40014003	Hewa toi tutura kamate-na Yohanes Topeniu' . Magau' Herodes mpo'ago Herodias , tobine ompi'-na moto to rahanga' Filipus . Wori' ngkani Yohanes mpokamaro Herodes ngkai gau'-na toe , na'uli'-ki : " Uma-ko ma'ala mpotobine tobine tetui ! Gau'-nu tetu mpotiboki Atura Musa ! " Ngkai ree , Herodes mpopahawa' tantara-na mpohoko' Yohanes . Rahoko' mpu'u-imi , rahoo' , pai'-i ratarungku' .
40014004	
40014005	Kakono-na , Herodes doko' mpopatehi lau-imi , aga me'eka'-i mpoka'eka' ntodea , apa' ra'uli' ntodea , Yohanes toe hadua nabi .
40014006	Ngkai ree , nto'u-na Herodes mpobabehi karamea mpokiwoi eo kaputua-na , ana'-na Herodias tobine modero' hi nyanyoa torata . Goe' lia-i Herodes mpohilo podero'-na .
40014007	Nakeni kagoe'-na rahi , mojanci pai' mosumpa-i hi toronaa toei , na'uli'-ki : " Napa-napa to nuperapi' , bate kuwai'-ko ! "
40014008	Mpo'epe toe , Herodias mpo'ukei' ana'-na bona mperapi' woo' Yohanes Topeniu' . Jadi' , na'uli' toronaa toei mpo'uli'-ki Herodes : " Merapi'-a woo'-na Yohanes Topeniu' ratu'u hi lolo dula toi ! "
40014009	Mpo'epe pomperapia' toe-di , kasoho'-nami nono-na Herodes . Aga nau' wae , apa' mpolia' mosumpa-imi we'i ra'epe torata-nae , toe pai' mohawa'-imi bona pomperapia' toronaa toei rapadupa' .
40014010	Nahubui-mi tantara-na hilou hi rala tarungku' mpopata' wuroko' Yohanes .
40014011	Woo' Yohanes toe rakeni hi lolo dula , ratonu-ki toronaa toei , pai' hi'a mpokeni hilou hi tina-na .
40014012	Kara'epe-na topetuku'-na Yohanes kamate-nami , hilou-ramo-rawo mpo'ala' woto-na pai' ratana . Oti toe pai'-ra hilou mpokeni tolele-na hi Yesus .
40014013	Kana'epe-na Yesus tolele kamate-na Yohanes toe , pehawi'-nami hi sakaya , pai'-i malai ngkai ree hilou hi kawaoa'-na . Patuju Yesus bona ntodea neo' mpotuku'-i . Ntaa' we'i , kara'epe-na ntodea kahilou-nami Yesus , pe'ongko'-ra wo'o-mi-rawo ngkai ngata-ra hilou mpotuku'-i , aga merole-ra-rana .
40014014	Pehompo-na Yesus ngkai sakaya , nahilo-hawo wori' tauna mpopea-i . Metumu'-mi ahi'-na mpohilo-ra , pai'-i mpaka'uri'-ra to peda' .
40014015	Ncimonou'-mi , tumai-ramo ana'guru-na mpomohui'-i , ra'uli'-ki : " Guru , neo' limpa-mi eo-na , pai' wao'-hana hi rehe'i lau . Agina tahubui-ramo ntodea toera lau hilou hi ngata to mohu' mpo'oli pongkoni'-ra . "
40014016	Na'uli' Yesus : " Uma-ra mingki' hilou . Koi'-mi-hawo to mpopokoni'-ra . "
40014017	Ratompoi' ana'guru-na : " Uma-kaiwo ria napa-napa hi kai' , wuwu lima meha' roti pai' bau' uru rongkaju-wadi . "
40014018	Na'uli' Yesus : " Keni tumai . "
40014019	Oti toe nahubui-ramo ntodea toera mohura hi kowo' . Kamohura-rami-rawo hi kowo' , pai' na'ala'-mi roti to lima meha' pai' uru to rongkaju-e we'i , pai'-i ngkongoa' hi langi' mosampaya . Oti toe napihe-pihe-mi roti toe , pai' natonu-raka ana'guru-na bona rabagi hi ntodea .
40014020	Ngkoni' omea-ramo duu'-ra bohu . Ka'oti-ra ngkoni' , rarumpu-mi toro-na , hampulu' roluncu-pi .
40014021	Kawori'-ra to ngkoni' nto'u toe , ba ria-ra lima ncobu tu ? paka' tomane-pidi , ko'ia tebila' tobine pai' ana'-ana' .
40014022	Oti toe , Yesus mpohubui ana'guru-na mosakaya meri'ulu hilou hi dipo rano , pai'-i mpohubui tauna to wori' toera nculii' hilou hi tomi-ra .
40014023	Kanculii'-ra tauna toera , manake'-imi Yesus hilou hi lolo bulu' , pai'-i mosampaya hadudua-na . Duu' bengi , hi ria oa'-i-pidi .
40014024	Hiaa' ana'guru-nae we'i , hi laintongo' rano-ramo , molaa-mi ngkai role-na . Bingko-bingko-na sakaya-ra nakeni balumpa , apa' ngolu' mewui tono' ngkai nyanyoa sakaya-ra .
40014025	Parabaja , Yesus momako' hi lolo ue mpototoaka-ra .
40014026	Pehilo-ra ana'guru-na ria to momako' hi lolo ue , wilingkoroa-ramo , pai' ra'uli' : " Etu tope'ekahi ! " Me'au-ramo nakeni eka'-ra .
40014027	Ncaliu na'uli'-raka Yesus : " Pakaroho nono-ni ! Neo' me'eka' ! Aku'-mile toi-e . "
40014028	Na'uli' Petrus : " Ane Iko mpu'u-mi tetu-e Pue' , kio' wo'o-a-kuwo tilou momako' hi lolo ue . "
40014029	Natompoi' Yesus : " Tumai-moko ! " Pehompo-nami Petrus ngkai rala sakaya , momako' hi lolo ue mpototopa Yesus .
40014030	Aga kanahilo-na bohe rahi ngolu' hi rano , me'eka'-imi , pai' katenoo-nonoa'-imi . Kamekio'-nami : " Tulungi-a-kuwo Pue' ! "
40014031	Kana'ulu-nami Yesus pale-na mpentoe Petrus , na'uli'-ki : " Kura' rahi-kona pepangala'-nu ! Napa pai' morara' nono-nu ! "
40014032	Kangkahe'-ra hi rala sakaya , ncaliu ora-mi ngolu'-na .
40014033	Ana'guru-na to hi rala sakaya toe mponyompa-i , ra'uli' : " Makono mpu'u , Ana' Alata'ala-ko ! "
40014034	Karata-ra hi dipo rano , mencore-ramo hi tana' to rahanga' Genesaret .
40014035	Kara'inca-na pue' ngata ria Yesus hi ngata-ra , ratolele-mi hilou hi ngata-ngata to mohu' , alaa-na hawe'ea to peda' rakeni-ki Yesus .
40014036	Merapi'-ra hi Yesus , bona napiliu-ra mporeo nau' kampa' wuntu baju-na-wadi . Hawe'ea to mporeo baju-na , haliu mo'uri'-ramo .
40015001	Hangkani , ria-ra to Parisi hante guru agama Yahudi ngkai Yerusalem mpohirua'-ki Yesus . Rakamaro-i , ra'uli' :
40015002	" Napa-di pai' ana'guru-nu mpotiboki ada totu'a-tae ? Hangaa ngkoni'-ramo , uma-ra mowano ncala' ntuku' atura . "
40015003	Na'uli' Yesus : " Bangku' koi'-koiwoe' , napa pai' nitiboki parenta Alata'ala hi kampotuku'-ni ada-ni moto !
40015004	Alata'ala mpo'uli' : ` Kana tabila' tuama pai' tina-ta . ' Pai' na'uli' wo'o : ` Hema to mpotipo' tuama ba tina-na kana rapatehi . '
40015005	Hiaa' koi' metudui' hewa toi : uma-pi mingki' tabila' tina pai' tuama-ta , asala ta'uli'-raka hewa toi : ` Napa to masipato' kuwai'-kokoi totu'a , mpolia' kutonu-mi hi Alata'ala . ' Jadi' , Lolita Alata'ala uma nisaile' . Ada-ni moto to nipomobohe .
40015006	
40015007	Hi mali-na-wadi petuku'-ni hi Alata'ala tetu-e ! Makono mpu'u lolita nabi Yesaya owi to mpolowa-koi , hewa toi moni-na :
40015008	Na'uli' Alata'ala : ` Tauna tohe'era mpobila'-a hi wiwi-ra-wadi , nono-ra molaa ngkai Aku' .
40015009	Uma ria kalaua-ra mpopue'-a , apa' tudui'-ra tudui' manusia'-wadi , bela tudui' ngkai Aku' . ' "
40015010	Oti toe , Yesus mpokio' tauna to wori' mpomohui'-i , na'uli'-raka : " Epe-koi bona ni'inca :
40015011	Pongkoni' to mesua' hi nganga-ta , bela-hawo toe to mpakada'a-ta hi poncilo Alata'ala . Lolita to mehupa' ngkai nganga-ta , toe-die to mpakada'a-ta hi poncilo Alata'ala-e . "
40015012	Ngkai ree , tumai-ramo ana'guru-na mpo'uli'-ki : " Nu'inca wa kapeda' nono-ra to Parisi mpo'epe lolita-nue we'i ? "
40015013	Na'uli' Yesus : " Pelele'-ramo to Parisi toera lou ! Apa' butu nyala hinu'a to uma nahu'a Tuama-ku to hi rala suruga , bate rawuka . To Parisi toe-rale hewa pangkeni to wero , apa' uma ra'incai ohea to makono hilou hi Alata'ala . Pai' ane towero mpotete' hingka towero-na , bate moluli' roduaa-ra mpai' hi rala kinali . "
40015014	
40015015	Na'uli' Petrus : " Guru , notohi-kakai lolita rapa' tetu-e we'i . "
40015016	Na'uli' Yesus : " Ha uma oa'-di nipaha-e !
40015017	Pongkoni' to mesua' hi rala nganga-tale kaliliu hi rala ta'i-ta , pai' ngkai ree kaliliu tatadi . Bela-hawo toe to mpakada'a-ta hi poncilo Alata'ala-e .
40015018	Aga lolita to dada'a to mehuwu ngkai rala nono-ta pai' to howa' hi wiwi-ta , toe-mi to mpakada'a tauna hi poncilo Alata'ala .
40015019	Apa' ngkai rala nono pehupaa' pekiri to dada'a , pai' alaa-na ria to mepatehi , mobualo' , mogau' sala' hi tobine ba tomane , manako , mosabi' boa' pai' metipo' .
40015020	Kehi to hewa toe-mi lau to mpakada'a tauna hi poncilo Alata'ala . Ane ngkoni' uma leba' mowano , bela-hawo toe to mpakada'a tauna hi poncilo Alata'ala . "
40015021	Ngkai ree hilou-imi Yesus hi tana' to mohu' ngata Tirus pai' Sidon .
40015022	Ria hadua tobine to Kanaan , bela-i to Yahudi . Tobine toei tumai hi Yesus ntora mekio' , na'uli' : " Pue' , muli Magau' Daud ! Poka'ahi'-a-kuwo ! Ana'-ku tobine kahawia' seta , hangaa uma-ipi katonoa toe-e ria . "
40015023	Uma-i winihi Yesus . Tumai ana'guru-na mpomohui'-i , ra'uli'-ki : " Guru , popalai-i tobine tetui , daa' kakakio'-kio'-i mpotuku'-ta . "
40015024	Na'uli' Yesus hi tobine toei : " Alata'ala mpohubui-a tumai mpotulungi muli to Israel-wadi , apa' hewa bima to puha-ramo , uma-rapa mpotuku' konoa Alata'ala . "
40015025	Ngkai ree , tumai lau-imi tobine toei motingkua' hi nyanyoa Yesus , mpo'uli'-ki : " Pue' , tulungi-a-kuwo ! "
40015026	Na'uli' Yesus : " Uma lompe' mpo'ala' koni' ana' pai' rarora-ki dike' . "
40015027	Na'uli' tobine toei : " Makono moto-di Pue' , aga biasa moto-hawo dike' ngkoni' rupu' koni' to mohewu' ngkai lolo meja' hi tomi pue'-na . "
40015028	Ngkai ree , Yesus mpo'uli'-ki : " Bohe mpu'u pepangala'-nu , totina ! Wae-pi , jadi'-mi hewa konoa-nu . " Hinto'u toe , mo'uri' mpu'u-imi ana'-na .
40015029	Oti toe , me'ongko' wo'o-imi Yesus ngkai ree , mako' mewiwi' rano Galilea . Manake'-i lou hi bulu'-na , pai'-i mohura metudui' .
40015030	Mo'iko tauna mpotoa'-i , ngkeni to pungku , to keru , to wero , to uma howa' mololita pai' to peda' ntani'-na wo'o . Ratu'u-ra hi nyanyoa Yesus , pai' napaka'uri'-ra .
40015031	Konce-ramo ntodea mpohilo hawe'ea tauna to napaka'uri' Yesus : tauna to uma howa' mololita , howa'-mi mololita , to keru mo'uri'-mi , to pungku momako'-mi , to wero pehilo-mi . Toe pai' mpobila'-ramo Alata'ala to rapue' to Israel .
40015032	Oti toe Yesus mpokio' ana'guru-na , na'uli'-raka : " Tuna-kuna nono-ku mpohilo tauna to wori' toera lau . Tolu eo-ramo dohe-ku , uma ria pongkoni'-ra . Uma lau nono-ku mpohubui-ra nculii' ntali oro'-ra , molinga'-ra mpai' hi ohea . "
40015033	Ra'uli' ana'guru-na : " Beiwa-mile , apa' wao'-di hi rehe'i-e lau . Tarata hiapa-mile pongkoni' tapokoni'-raka tauna to hewa toe lau kawori'-rae ? "
40015034	Yesus mpekune'-ra : " Hangkuja roti to ria hi koi'-e ? " Ratompoi'-i : " Pitu meha' , pai' bau' uru to kedi' ba hangkuja ma'a-wadi . "
40015035	Ngkai ree nahubui-ramo tauna to wori' mohura hi tana' .
40015036	Na'ala'-mi roti to pitu pai' bau' kedi' to ba hangkuja ma'a toe , pai'-i mpo'uli' tarima kasi hi Alata'ala . Oti toe napihe-pihe-mi pai' nawai'-raka ana'guru-na bona rabagi-raka tauna to wori' toera .
40015037	Ngkoni'-ramo omea duu'-ra bohu . Ka'oti-ra ngkoni' , ana'guru-na mporumpu toro-na , pitu luncu-pi .
40015038	Kawori'-ra to ngkoni' nto'u toe , opo' ncobu tomane , uma tebila' tobine pai' ana' .
40015039	Oti toe , nahubui-ramo nculii' hilou hi tomi-ra , pai'-i mpohawi' sakaya hilou hi tana' Magadan .
40016001	Ria wo'o ba hangkuja dua to Parisi pai' to Saduki rata hi Yesus doko' mposori-i . Merapi'-ra hi Yesus , ra'uli'-ki : " Babehi anu to mekoncehi bona monoto ki'inca kangkai Alata'ala-nu . "
40016002	Yesus mpo'uli'-raka : " Ane neo' limpa-mi eo pai' mperelei langi' , ni'uli' : ` Morawa mpai' raoa . '
40016003	Ane mepupulo ni'uli' : ` Udaa mpai' toi-e , bo mperelei pai' mojimuu'-di oo lau . ' Ni'inca lia mpelence raoa . Aga uma ni'incai mpelence napa to nababehi Alata'ala tempo toi .
40016004	Uma mowo kadada'a-ni , nisapuaka oa'-pidi Alata'ala ! Merapi'-koi tanda mekoncehi . Aga uma hanyalaa tanda mekoncehi to rapopohiloi-kokoi . Sampale-wadi to rapopohiloi-kokoi , tanda hewa to jadi' hi nabi Yunus owi . " Oti toe malai-imi mpalahii-ra .
40016005	Hilou-ramo Yesus hante ana'guru-na medipo rano , aga ana'guru-na uma mpokiwoi ngkeni boku . Ngkai ree , na'uli' Yesus mpo'uli'-raka :
40016006	" Pelompehi , mo'inga'-inga'-koi hi ragi to Parisi pai' to Saduki-e' ! "
40016007	Aga uma ra'incai batua-na walatu toe , helee momepololitai moto-ramo , ra'uli' : " Pai' na'uli' hewa toe-le , apa' uma takiwoi ngkeni roti we'i . "
40016008	Ntaa' na'inca-di Yesus napa to ra'uli' ana'guru-nae , toe pai' na'uli'-raka : " Napa pai' ntora mpololita ka'uma-ni ngkeni roti-e ! Kura' rahi pepangala'-ni !
40016009	Ko'ia oa'-tano nipaha-e ! Ha uma-pi nikiwoi roti to lima meha' to kupokoni'-raka tauna to lima ncobu-e ? Pai' hangkuja luncu-pi toro-na to nirumpu ?
40016010	Pai' beiwa wo'o hante roti to pitu meha' kupokoni'-raka tauna to opo' ncobu-e ? Hangkuja luncu wo'o-pi toro-na to nirumpu ?
40016011	Napa pai' uma oa' nipaha kabela-na roti mpu'u to ku'uli'-e ! Mo'inga'-inga'-koi hi ragi to Parisi pai' to Saduki . "
40016012	Lako' ra'inca-di we'i ana'guru-nae kabela-na ragi to ragalo-ki roti to na'uli' Yesus-e . Patuju lolita-na , bona mo'inga'-inga'-ra hi tudui' to Parisi pai' to Saduki .
40016013	Hilou-ramo Yesus hante ana'guru-na hi tana' to mohu' hi Kaisarea Filipi . Hi ree mepekune' Yesus hi ana'guru-na : " Ntuku' ponguli'-ra ntodea , hema-a Aku' Ana' Manusia' toi-e ? "
40016014	Ratompoi' ana'guru-na : " Ria-ra to mpo'uli' Yohanes Topeniu'-ko tuwu' nculii' . Ria wo'o-ra to mpo'uli' Iko hadua nabi to owi mehupa' nculii' , hewa nabi Elia , nabi Yeremia , ba nabi to ntani'-na . "
40016015	Napekune' tena-ra , na'uli' : " Hiaa' koi'-koiwo mpo'uli' hema-a Aku' toi-e ? "
40016016	Natompoi' Simon Petrus : " Iko-mile Magau' Topetolo'-e , Ana' Alata'ala to Tuwu' . "
40016017	Na'uli' Yesus : " Marasi' mpu'u-ko , Simon ana' Yunus , apa' bela manusia' to mpopo'incai-ko tetu-e , Tuama-ku to hi rala suruga-hana .
40016018	Jadi' , toe pai' rahanga' Petrus-ko -- batua-na ` watu . ' Pai' hi lolo parawatu tohe'i kuwangu tomi-ku -- batua-na , kurumpu hawe'ea tauna to mpopangala'-a . Hawe'ea kuasa anudaa' uma mpokulei' mpodagi-ra .
40016019	Kuwai'-ko kuasa mpototu'ai ntodea Alata'ala . Napa to nubotuhi hi dunia' , tetu wo'o to nabotuhi Alata'ala hi rala suruga : Ane nu'uli' neo' , Alata'ala-mi to mpo'uli' neo' . Ane nu'uli' ma'ala moto , Alata'ala-mi to mpo'uli' ma'ala moto . "
40016020	Oti toe , Yesus mpo'uli'-raka ana'guru-na : " Neo' ulu ni'uli' hi hema-hema ka' Aku'-na Magau' Topetolo' . "
40016021	Ntepu'u ngkai tempo toe , Yesus mpakanoto hi ana'guru-na napa to kana jadi' hi woto-na . Na'uli'-raka : " Kana hilou-a hi Yerusalem . Hi ria mpai' totu'a ngata , imam pangkeni hante guru-guru agama mpobalinai'-a pai' mposesa'-a . Rapatehi-a mpai' , aga hi eo katolu-na tuwu' nculii' moto-a . "
40016022	Aga Petrus mpo'ai'-i hi ncori-na pai' nakorai'-i na'uli' : " Neo' Pue' ! Kuperapi' hi Alata'ala bona nawi'iha tetu lau ngkai Pue' . "
40016023	Hampe'ili' Yesus mpo'uli'-ki Petrus : " Palai-ko topesori ! Doko' nulawa'-a , bona ngalai' neo'-a mpotuku' konoa Tuama-ku ? Pekiri-nu tetu-le pekiri manusia' , bela pekiri Alata'ala . "
40016024	Oti toe Yesus mpo'uli'-raka ana'guru-na : " Hema to doko' mpotuku'-a kana mpobahaka konoa-na moto , pai' kana napaha'a kaju parika'-na -- batua-na : kana natuku' hawa'-ku nau' napopate-ki . Oti toe-di pai' lako' ma'ala-i mpotuku'-a .
40016025	Hema to mpentaei konoa-na moto , uma-i mpai' mporatai katuwua' to lompe' . Aga hema to mpobahaka konoa-na moto sabana petuku'-na hi Aku' , nau' napopate-ki , hi'a mpai' to mporata katuwua' to lompe' .
40016026	Napa kalaua-na tarumpu hawe'ea ka'uaa' dunia' , ane uma taratai katuwua' to lompe' hi eo mpeno-na . Apa' uma ria napa-napa to ma'ala tasula'-ki katuwua' to lompe' toe .
40016027	Bate rata mpai' tempo-na , Aku' Ana' Manusia' tumai ngkai suruga mpopehuwu kabaraka'-ku , to hewa kabaraka' Tuama-ku , pai' wori' wo'o mala'eka mpodohei-a . Nto'u toe mpai' , bate kuhiwili kehi butu-butu dua tauna .
40016028	Mpu'u-mpu'u ku'uli'-kokoi : ngkai olo'-ni koi' toi , ria-koi mpai' to ko'ia mate kako'ia-na nihilo-a , Aku' Ana' Manusia' , rata jadi' Magau' . "
40017001	Ono mengi ngkai ree , Yesus mpobawai tolu ana'guru-na hilou dohe-na hi bulu' to molangko . Ana'guru to tolu toera : Petrus , Yakobus pai' Yohanes ompi'-na Yakobus . Muntu' Yesus hante ana'guru-na to tolu toera-wadi to hi ria .
40017002	Bula-ra hi ria , mobali'-mi lence-na . Lio-na mehini hewa eo , pai' pohea-na mengea' meringkila' .
40017003	Muu-mule' rahilo-rawo ana'guru-nae , ria wo'o rodua nabi to owi mpololitai Yesus . Nabi to rodua toera , Musa pai' Elia .
40017004	Ngkai ree Petrus mpo'uli'-ki Yesus : " Pue' , lompe' lia-ta mo'oha' hi rehe'i . Ane nupokono Pue' , kubabehi tolu bamaru' hi rehe'i : hameha' bagia-nu Pue' , hameha' bagia-na Musa pai' hameha' wo'o bagia-na Elia . "
40017005	Bula-na mololita-pidi Petrus , muu-mule' hompo-mi limu' to mehini mpokamoui-ra , pai' ngkai rala limu' toe mpo'epe-ra topololita to mpo'uli' : " Hi'a toi-mi Ana'-ku to kupe'ahi' . Hi'a mpakagoe' nono-ku . Pe'epei-mi lolita-na ! "
40017006	Wae kara'epe-na ana'guru-na lolita toe , tetumpopo'-ramo hi tana' apa' me'eka' lia-ra .
40017007	Tumai-i Yesus mpoganga-ra , na'uli'-raka : " Memata-mokoi , neo' me'eka' ! "
40017008	Kamenaa-ra , uma-pi ria hewa to rahilo-e we'i , muntu' Yesus-damo .
40017009	Pana'u-ra ngkai lolo bulu' toe , Yesus mpo'uli'-raka : " Neo' ulu ni'uli' hi hema-hema napa to nihilo we'i duu'-na Aku' , Ana' Manusia' , rapotuwu' nculii' ngkai kamatea . "
40017010	Mepekune'-ramo ana'guru-na , ra'uli' : " Napa pai' guru agama mpo'uli' nabi Elia ncala'-di to ri'ulu rata , pai' lako' rata-idi Magau' Topetolo'-e ? "
40017011	Na'uli' Yesus : " Makono mpu'u-di , Elia kana rata mperi'ulu , apa' hi'a to mporodo hawe'ea-na .
40017012	Aga ku'uli'-kokoi , mpolia' rata-imile Elia-e , aga pangkeni ngata-ta uma mpo'incai-i . Ra'ewa lau-idi ntuku' konoa-ra . Wae wo'o mpai' Aku' Ana' Manusia' ra'ewa ntuku' konoa-ra . "
40017013	Ngkai ree , rapaha-mi ana'guru-na lolita Yesus-e we'i : to rarapai'-ki nabi Elia , hi'a-mi Yohanes Topeniu' .
40017014	Kanculii'-ra Yesus hante ana'guru-na to tolu toera mpohirua'-raka ntodea , ria hadua tomane tumai mowingkotu' hi nyanyoa-na , mpo'uli'-ki :
40017015	" Pue' , poka'ahi'-ka-kuwo ana'-ku . Mohaki' limpuangaa-i , pai' jau-i molimpu' nakeni haki'-na . Jau-i modungka hi rala apu , jau wo'o-i modungka hi rala ue .
40017016	Kukeni-imi hi ana'guru-nu , aga uma-di rapakulei' mpaka'uri'-i . "
40017017	Na'uli' Yesus : " Uma mowo-koie' ! Ko'ia oa'-tano mepangala'-koie ! Mesapuaka oa'-pidi-koi mposapuaka konoa Alata'ala ! Ni'uli'-koina hangkuja tena-pi kahae-ku dohe-ni , hangkuja tena-pi kahae-na kupengkatarii kalente pepangala'-nie ! Keni tumai ana' tetui ! "
40017018	Ngkai ree , Yesus mpopetibo' anudaa' to mpopedahi ana' toei . Palai-nami anudaa' , pai' mo'uri'-imi-hawo topeda' toei .
40017019	Oti toe , Yesus pai' ana'guru-na malai ngkai ree , pai' ana'guru-na mpekune'-i , ra'uli' : " Guru , napa pai' uma kipakulei' mpopalai anudaa' toei-e we'i ? "
40017020	Na'uli' Yesus : " Wae moto-hawo-le , apa' hangkedi' rahi pepangala'-nie . Ku'uli'-kokoi : ane rii-ria-mi pepangala'-ta nau' hangkutuno'-wadi , uma ria to uma-na madupa' . Ma'ala ta'uli'-ki bulu' toe mai : ` Mentoli-ko ngkai retu ! ' bate mentoli-ile . ( (
40017021	Aga seta to hewa toe we'i , sampale-i malai ane mosampaya pai' mopuasa'-koi . ) ) "
40017022	Nto'u Yesus hante topetuku'-na morumpu hi Galilea , na'uli'-mi Yesus mpo'uli'-raka : " Aku' Ana' Manusia' , ratonu-a mpai' hi kuasa manusia' .
40017023	Rapatehi-a mpai' , aga hi eo katolu-na tuwu' nculii'-a . " Peda' lia-mi nono topetuku'-na mpo'epe lolita-na .
40017024	Karata-na Yesus hante topetuku'-na hi ngata Kapernaum , rata to mpesingarai' paja' Tomi Alata'ala hi Petrus pai' mpekune'-i : " Ha nabayari moto-hawo Guru-ni paja' Tomi Alata'ala-e , ba uma-di ? "
40017025	Na'uli' Petrus : " Nabayari moto ! " Ngkai ree , nculii'-imi Simon Petrus hilou hi tomi po'ohaa'-ra . Rata hi ria , ko'ia-di napoka'alai mololita-e , ncaliu Yesus-mi mpekune'-i : " Simon , beiwa-kowo pomporata-nu : hema to kana mpobayari paja' pai' pepue' hi raja to mpokuasai ngata doo ? Ntodea-na moto-di , ba pue' ngata to nakuasai-di ? "
40017026	Na'uli' Petrus : " Tantu pue' ngata to nakuasai to kana mpobayari . " Na'uli' Yesus : " Ane wae , ntodea-na moto uma mingki' mpobayari . Wae wo'o kita' to jadi' ntodea-na Alata'ala , uma-ta mingki' mpobayari paja' Tomi Alata'ala .
40017027	Aga nau' wae , agina mobayari moto-tamo , bona neo' kedi' nono-ra hi kita' . Jadi' , hilou-moko hi rano mopeka . Ala' bau' uru to lomo'-na nupeka . Nurata doi hi rala nganga-na hono' pobayari paja' hi kita' rodua . Ala' doi tetu , pai' nubayari-ki paja' Tomi Alata'ala . "
40018001	Hinto'u toe , tumai-ra ana'guru Yesus mpomohui'-i , ra'uli' : " Pue' , ane jadi' Magau'-poko mpai' , hema to meliu kabohe tuwu'-na hi rala Kamagaua'-nu ? "
40018002	Yesus mpokio' hadua ana' to kedi' , napopokore hi laintongo'-ra ,
40018003	pai' na'uli'-raka : " Mpu'u ku'uli'-kokoi : ane uma nibalii' kehi-ni pai' jadi' hewa ana' to kedi' toii , uma-koi mpai' jadi' ntodea Alata'ala .
40018004	Hema to mpakadingki' nono-na pai' jadi' hewa ana' to kedi' tohe'ii , hi'a-mi to bohe mpu'u tuwu'-na ngkai hawe'ea ntodea Alata'ala .
40018005	Hema to mpotarima hadua ana' to kedi' hewa ana' toii sabana petuku'-na hi Aku' , batua-na Aku'-mi to natarima .
40018006	" Aga hema to mpopanawu' hadua ana' to kedi' alaa-na uma-ipi mepangala' hi Aku' , bohe mpu'u pehuku' Alata'ala hi tauna tetui . Agina lau-pi hameha' watu po'ahaa' to bohe ratoe hi wuroko'-na pai'-i ratene' hi rala tahi' .
40018007	Silaka tauna hi dunia' toi , apa' wori' to mpopanawu'-ra . Bate ria mpu'u-di to mepanawu'-e , aga silaka-ra tauna to mepanawu' toera .
40018008	" Ane rapa'-na pale-ta hamali ba witi'-ta hamali to mpakeni-ta mojeko' , pua' lau-mi pai' petadi . Agina hamali-damo pale-ta ba witi'-ta , asala mporata-ta katuwua' to lompe' dohe Alata'ala . Agina lau-pi toe , ngkai palea ntimalia pai' witia' ntimalia , hiaa' ka'omea-na ratadi-ta hi rala apu to jela' ncuu .
40018009	Pai' ane rapa'-na mata-ta hamali to mpakeni-ta mojeko' , jungki' pai' petadi . Agina hamali-wadi mata-ta pai' mporata katuwua' to lompe' moto-ta dohe Alata'ala , ngkai mataa ntimalia , hiaa' ka'omea-na ratadi-ta hi rala apu naraka .
40018010	" Jadi' , pelompehi mpu'u-koi , neo'-koi uma mposaile' ana'-ana' to kedi' hewa ana' tohe'ii , nau' hadua . Apa' mpu'u-mpu'u ku'uli'-kokoi : mala'eka to mpodoo-ra tida ncuu hi nyanyoa Tuama-ku to hi rala suruga . ( (
40018011	Apa' patuju-ku Aku' Ana' Manusia' tumai hi dunia' , bona mpopali' tauna to molaa ngkai Alata'ala pai' mpohore-ra ngkai huku' jeko'-ra . ) )
40018012	" Beiwa pomporata-ni ? Ria hadua tauna to ria bima-na ha'atu ma'a-na . Ane moronto hama'a , napa to nababehi ? Tantu napalahii bima-na to sio mpulu' sio hi panapa bulu' , pai'-i hilou mpopali' to hama'a to moronto toei .
40018013	Pai' ane narua' nculii'-ipi , mpu'u ku'uli'-kokoi meliu-mi kagoe'-na mpokagoe' bima to hama'a toei , ngkai bima-na to sio mpulu' sio to uma-ra-rana moronto .
40018014	Wae wo'o Tuama-ni hi rala suruga , uma napokonoi ane ria hadua ngkai ana' to kedi' toi to molaa ngkai Hi'a .
40018015	" Ane ria ompi' hampepangalaa'-ta to masala' hi kita' , hilou-ta mpohirua'-ki , pai' uli'-ki sala'-na . Tababehi toe hante uma ria to ngincai , muntu' kita' tau rodua-wadi . Ane napangala' lolita-ta , lompe' nculii'-mi pohintuwu'-ta .
40018016	Aga ane uma-i dota mpangala' lolita-ta , po'ema' hadua ba rodua dohe-ta hilou mpololitai-i . Apa' hi rala Buku Tomoroli' owi te'uki' hewa toi : ` Ane ria tauna to rapakilu mpobabehi sala' , kana ria nte rodua ba tolu to jadi' sabi' , bona monoa'-mi kara-kara-na . '
40018017	Ane uma-i dota mpangala' lolita sabi' toera , bua'-imi hi hawe'ea ompi' hampepangalaa' . Ane uma oa' napangalai' nau' hawe'ea ompi' hampepangalaa' mpoparesai'-i , pelele' lau-imi-hana , taponcawa hewa tauna to uma mpo'incai Alata'ala lau-imi , pai' hewa tauna to dada'a kehi-ra .
40018018	" Penonoi-koi ! Napa to nibotuhi hi dunia' , tetu wo'o to nabotuhi Alata'ala hi rala suruga : Ane koi' mpo'uli' neo' , Alata'ala-mi to mpo'uli' neo' . Ane koi' mpo'uli' ma'ala moto , Alata'ala-mi to mpo'uli' ma'ala moto .
40018019	Ku'uli' wo'o : ane ria-koi hi dunia' toi nte rodua to hintuwu' mekakae mperapi' ba napa-napa , posampaya-ni toe natompoi' Tuama-ku to hi rala suruga .
40018020	Apa' hiapa tauna morumpu sabana Aku' , nau' rodua ba tolu-ra-wadi , ria-a dohe-ra . "
40018021	Oti toe , Petrus mpomohui' Yesus pai' mpekune'-i , na'uli' : " Pue' , ane ompi' hampepangalaa'-ku masala' hi aku' , hangkuja ngkani kana ku'ampungi-i ? Nte pitu ngkani ? "
40018022	Na'uli' Yesus : " Uma wule' pitu ngkani-wadi . Nau' mo'atu-atu ngkani-nai masala' hi kita' , kana ta'ampungi-i .
40018023	Apa' Alata'ala hewa magau' to hi rala lolita rapa' toi : Ria hadua magau' doko' mpowile inta batua-na .
40018024	Lomo'-na , ria hadua batua rakeni hi nyanyoa-na to mo'inta hi juta-na .
40018025	Uma mpu'u-hawo nakulei' mpobayari inta-na toe . Jadi' , mohawa'-mi magau' toei , na'uli' : ` Pobalu' lau-imi batua tetui hante ana'-na pai' tobine-na pai' hawe'ea rewa-na , pobayari-ki inta-na . '
40018026	" Powingkotu'-nami batua toei hi nyanyoa magau' , mpopepoka'ahi' , na'uli' : ` Mosabara-ko Magau' , kubayari moto-kuwo mpai' inta-ku ! '
40018027	" Ngkai ree , metumu' lau-mi ahi'-na magau' mpoka'ahi' batua-na toei . Nabahaka-imi pai' na'uli'-ki : ` Inta-nu , uma-pi mingki' nubayari . '
40018028	" Palai-na batua toei , napohirua'-ki hadua hingka batua-na to mo'inta hi hi'a hi ncobu-na-wadi . Napentoe doo-na toei , nabaga' pai' na'uli'-ki : ` Bayari omea-mi inta-nu ! '
40018029	" Powingkotu'-nami-hawo doo-na toei mpopepoka'ahi' , na'uli' : ` Mosabara-ko ulu bale , kubayari moto-kuwo mpai' inta-ku ! '
40018030	Aga uma napangalai' pomperapia'-na toe . Napopesua' lau-imi hi rala tarungku' duu'-na tebayari omea inta-na .
40018031	" Karahilo-na batua to ntani'-na napa to jadi' tohe'e , peda' lia-mi-rawo nono-ra . Hilou-ramo hi magau' mpo'uli' kehi batua toei-e we'i .
40018032	Mpo'epe toe we'i , kamoroe-nami magau' . Mpohubui-i tauna hilou mpokio' batua to dada'a gau'-na tohe'ei . Karata-na , na'uli'-ki : ` Dada'a lia-ko ! Inta-nu kupori-mi ngkai rala buku-ku , apa' moranempale-moko hi aku' .
40018033	Napa-di-kona pai' uma nupoka'ahi' hingka batua-nu , hewa aku' mpoka'ahi'-koe ! '
40018034	Uma-pi mowo roe-na magau' . Batua to dada'a gau'-na toei napopesua' hi rala tarungku' duu'-na tebayari oti inta-na . "
40018035	Napohudu Yesus lolita rapa' toe , na'uli' : " Wae wo'o Tuama-ku to hi rala suruga mpobabehi hi koi'-e , ane uma-koi mpo'ampungi doo-ni ngkai nono-ni mpu'u . "
40019001	Kahudu-na Yesus mpololita hawe'ea toe , malai-imi ngkai tana' Galilea hilou hi tana' Yudea to hi dipo ue Yordan .
40019002	Wori' tauna mpotuku'-i , pai' to peda' napaka'uri' .
40019003	Ria ba hangkuja dua to Parisi tumai mposori Yesus . Rapekune'-i : " Ntuku' atura agama-ta , ba ma'ala moto-hawo tomane mpogaa'-ki tobine-na nau' to uma kojerea' ? "
40019004	Natompoi' Yesus : " Kiwoi napa to te'uki' hi rala Buku Tomoroli' owi : lomo'-na Topejadi' mpajadi' hadua tomane pai' hadua tobine .
40019005	Pai' oti toe na'uli' : ` Tomane kana mpalahii tina pai' tuama-na , pai' kana tuwu' hintuwu' hante tobine-na , bona hira' tau rodua toe jadi' hewa hadua lau-ra-damo . '
40019006	Jadi' , hi poncilo Alata'ala , tau hancamoko uma-pi rodua , hadua lau-ramo . Toe pai' ku'uli'-kokoi : ane ntoa' Alata'ala mpoposidai'-ra , manusia' uma ma'ala mpogaa'-ra . "
40019007	Mehono'-ra to Parisi : " Ane wae , napa pai' Musa mohawa' bona tomane mpowai' sura pogaa' hi tobine , ane doko' napogaa'-ki ? "
40019008	Na'uli' Yesus : " Musa mpiliu-koi mogaa'-le , apa' ngkai kamotu'a nono-ni , uma tuduia' . Aga kakoo-kono-na , uma hewa toe ngkai lomo'-na .
40019009	Bona ni'inca : hema to mpogaa'-ki tobine-na pai'-i motobinei to ntani'-na , mobualo'-i-hana . Sampale-di ane mobualo' tobine-nae , ma'ala-mi napogaa'-ki . "
40019010	Ngkai ree , ana'guru-na mpo'uli'-ki Yesus : " Ane wae-di kamokoro-na ada poncamoko , agina lau-pi-hawo neo' ncamoko . "
40019011	Na'uli' Yesus : " Uma hawe'ea tauna bisa ntarima lolita tetu . Aga ria moto tauna to napakatantu Alata'ala bona uma-ra ncamoko .
40019012	Ria tauna to uma ncamoko apa' lawi' hewa toe-hawo ngkai kaputu-ra . Ria wo'o to uma ncamoko apa' babehia tau ntani'-na . Ria wo'o to uma ncamoko apa' lawi' kadota-ra moto-rawo , bona mologa-ra mpobago bago Alata'ala . Hema to mpakule' mpotuku' tudui' toi , lompe' ane natuku' . "
40019013	Hangkani , ria tauna to mpokeni ana'-ra hi Yesus bona najama-ra pai' naposampayai . Aga ana'guru-na mpokaroe tauna toera .
40019014	Yesus mpo'uli'-raka ana'guru-na : " Pelele' moto-ra ana' tetura tumai hi Aku' , neo'-ra nitagi . Apa' tauna to hewa toe-ramo to jadi' ntodea-na Alata'ala hi rala Kamagaua'-na . "
40019015	Ngkai ree , najama-ramo ana' toera , pai'-ra nagane' . Oti toe , malai-imi ngkai ree .
40019016	Hangkani , ria hadua tomane rata hi Yesus mpopekune'-i : " Guru , kehi napa to lompe' kana kubabehi bona mporata-a katuwua' to lompe' duu' kahae-hae-nae ? "
40019017	Na'uli' Yesus : " Napa pai' nupekune'-a beiwa kehi to lompe'-e ? Uma ria ntani'-na to lompe' , hadua Alata'ala-wadi . Ane doko' mporata katuwua' to lompe'-ko , tuku'-mi parenta Alata'ala . "
40019018	Mepekune' tena-i tau tohe'ei : " Parenta to'uma ? " Natompoi' Yesus : " Neo' mepatehi , neo' mobualo' , neo' manako , neo' mosabi' boa' ,
40019019	kana tabila' tina tuama-ta , pai' poka'ahi' doo-ta hewa kampoka'ahi'-ta woto-ta moto . "
40019020	Na'uli' kabilasa toei : " Hawe'ea parenta tetu lau , kutuku' omea-mi . Napa-pi to kana kubabehi ? "
40019021	Na'uli' Yesus : " Ane doko'-ko mpotuku' Alata'ala hante karoli'-roli' nono-nu , lou-moko ulu mpobalu' rewa-nu , pai' doi oli-na wai'-raka tokabu . Ane nubabehi hewa toe , bohe mpai' rasi' to nurata hi rala suruga . Oti toe , pai' tumai-moko mpotuku'-a . "
40019022	Mpo'epe toe we'i , kapeda'-nami nono-na pai'-i malai-mi , apa' wori' rewa-na .
40019023	Toe pai' na'uli' Yesus hi ana'guru-na : " Makono mpu'u lolita-ku toi : mokoro rahi tauna to mo'ua' jadi' ntodea-na Alata'ala hi rala Kamagaua'-na .
40019024	Ku'uli' wo'o : mojoli-pi hama'a unta ntara hi wulou' jaru ngkai tauna to mo'ua' mengkoru hi Alata'ala bona Hi'a jadi' Magau'-ra . "
40019025	Kara'epe ana'guru-na lolita Yesus toe , rapokakonce lia , ra'uli' : " Ei' , ane wae-di , hema lau-damo to ma'ala mporata katuwua' to lompe' duu' kahae-hae-nae ! "
40019026	Yesus mponaa-ra pai' na'uli'-raka : " Ane hante pakulea' manusia'-le , uma ami' hema . Aga ane Alata'ala , uma ria to uma napakule' . "
40019027	Ngkai ree , na'uli' wo'o-mi-hawo Petrus : " Hiaa' kai' , kipalahii omea-mi-kaina bona mpotuku'-ko . Hiwili napa mpai' to kirata ? "
40019028	Na'uli' Yesus : " Mpu'u ku'uli'-kokoi : hi eo mpeno-na nto'u Alata'ala mpobo'ui omea , Aku' Ana' Manusia' mohura hi pohuraa to ncola moparenta . Nto'u toe mpai' , koi' to mpotuku'-a toi-e , mohura wo'o-ko-koiwo hi pohuraa to hampulu' romeha' , mpoparentai to Israel to hampulu' rontina .
40019029	Hema-hema to mpalahii ompi'-na , tuama-na ba tina-na , ana'-na ba tomi-na ba bonea-na sabana mpotuku'-a , bate mporata-i mpai' ha'atu ngkani hiwili-na , pai' mporata wo'o-i katuwua' to lompe' duu' kahae-hae-na .
40019030	Aga wori' tauna to bohe tuwu'-ra tempo toi jadi' kedi' tuwu'-ra hi eo mpeno . Pai' wori' wo'o tauna to kedi' tuwu'-ra tempo toi jadi' bohe tuwu'-ra hi eo mpeno . "
40020001	Na'uli' Yesus : " Ane Alata'ala jadi' Magau' , kajadi'-na hewa lolita rapa' tohe'i : Hadua pue' bonea anggur hilou mpopali' tauna to dota mobago hi bonea-na . Mepupulo modao'-i mporua' tauna ,
40020002	na'uli'-raka : ` Hilou-koi mobago hi bonea-ku , kuwai'-koi hore hampepa' doi pera' gaji'-ni ha'eo . ' Rapo'io'-mi lolita-na toe , hilou mpu'u-ramo .
40020003	Jaa sio , hilou wo'o-imi mpali' to ntani'-na , nahilo ba hangkuja dua tauna ntora-ntora hi wiwi' karajaa .
40020004	Na'uli'-raka : ` Hilou-koi mobago hi bonea-ku , kuwai' moto-koi gaji' to masipato' . ' Hilou mpu'u-ramo-rawo .
40020005	Tebua' eo , hilou wo'o-imi mpopali' tauna , na'uli'-raka : ` Hilou-koi mobago hi bonea-ku . ' Wae wo'o jaa tolu libe eo .
40020006	" Ncimonou'-mi , ba neo' jaa lima , modao' wo'o-imi mporua' tauna to ntora . Napekune'-ra : ` Napa pai' ntora-ntora mara-wadi-koi ha'eoa , uma-ko-koina mobago-e ? '
40020007	" Ratompoi'-i : ` Apa' uma hema to mpopobago-kai . ' " Na'uli' pue' bonea toei : ` Ane wae , hilou-mokoi mobago hi bonea-ku . ' Hilou mpu'u-ramo-rawo .
40020008	" Limpa-mi eo , na'uli'-mi pue' bonea hi mantoro'-na : ` Kio'-ramo topobago toera ria , pai' wai'-ramo gaji'-ra . Wai' ulu gaji' hi tauna to lako' ntepu'u mobago jaa lima we'i . Oti toe , wai' gaji' hi tauna to ntepu'u mobago jaa tolu , duu' rata hi tauna to mobago ngkai mepuloa . '
40020009	" Tumai mpu'u-ramo to mobago ntepu'u jaa lima ncimonou' , mporata-ramo gaji' himpau hampepa' doi pera' .
40020010	Kawae-kawae-na duu'-na rata wo'o-ra-rawo to mobago ngkai mepuloa-e ngone . To mobago ngkai mepulo toera mpo'uli' hi rala nono-ra : ` Tantu meliu mpai' to nawai'-taka kita' , apa' ha'eoa-ta-tana mobago ! ' Ntaa' we'i , bate hampepa' doi pera' wo'o-wadi-rawo to rarata-e .
40020011	Kampohilo-ra gaji'-ra tohe'e , ngkunuti-ramo mpongkunutii pue' bonea , ra'uli' :
40020012	` To lako' rata mobago hi ka'omea-na , muntu' hajaa-ra-wadi mobago . Hiaa' kai' , mobago ha'eoa-ka-kaina , nahimai' eo to ngkerepa' . Napa-di pai' nubayari-ra hibaa-balia hante kai' ? '
40020013	" Hampetompoi' pue' bonea toei : ` Uma-a masala' hi koi' , bale . Ha uma pojanci-tami mporata-koi gaji' hampepa' doi pera' rala-na ha'eo ?
40020014	Ala'-mi-koiwo gaji'-ni pai' hilou-mokoi ! Konoa-kumi mpowai' gaji' hi tauna to rata ka'omea-na hibalia hante to kuwai'-kokoi koi' .
40020015	Ha uma ma'ala kubabehi ntuku' konoa-ku hante doi-ku ? Napa pai' mohingi'-koi hi doo ane lompe' nono-ku hi hira' ? ' "
40020016	Napohudu Yesus lolita rapa' toe , na'uli' : " Wae wo'o mpai' hi eo mpeno-na : wori' tauna to kedi' tuwu'-ra tempo toi jadi' bohe tuwu'-ra hi eo mpeno . Pai' wori' wo'o tauna to bohe tuwu'-ra tempo toi jadi' kedi' tuwu'-ra hi eo mpeno . "
40020017	Nto'u toe , Yesus mako' mpotoa' ngata Yerusalem . Hi lengko ohea nakio'-ra ana'guru-na to hampulu' rodua morumpu mopatani' , pai' na'uli'-raka :
40020018	" Epe-koi ! Hilou-tamo tohe'i-e mpotoa' Yerusalem . Hi ria mpai' , Aku' Ana' Manusia' ratonu hi imam pangkeni pai' guru agama , pai' rabotuhi bona rapatehi-a .
40020019	Oti toe mpai' , ratonu-a hi tauna to bela-ra to Yahudi , rapopo'ore' , raweba' , pai' rapatehi-a hi kaju parika' . Aga hi eo katolu-na tuwu' nculii' moto-a . "
40020020	Nto'u toe , rata tobine-na Zebedeus hante ana'-na rodua hi Yesus . Motingkua'-i hi nyanyoa-na apa' ria to naperapi' .
40020021	Napekune' Yesus : " Napa to nuperapi'-e ? " Na'uli' totina toei : " Pomperapia'-kule , bona ane jadi' Magau'-poko mpai' , ana'-ku to rodua tohe'ira mohura pai' moparenta hangkaa-ngkania dohe-nu , hadua hi mali ka'ana-nu , hadua hi mali ki'ii-nu . "
40020022	Na'uli' Yesus mpo'uli'-raka : " Uma ni'incai napa to niperapi' tetu . Ha nipakule' mpai' mpokolo kaparia to kana kukolo-e ? " Ratompoi' ana'guru to rodua toera : " Kipakule' moto ! "
40020023	Na'uli' Yesus : " Makono mpu'u , bate nikolo mpai' kaparia hewa to kukolo . Aga hema to mohura hi mali ka'ana-ku pai' hi mali ki'ii-ku , bela Aku' to mpakatantu . Tuama-ku-hana to mpakatantu hema to mporata bagia tetu . "
40020024	Kara'epe-na ana'guru-na to hampulu' pomperapia' doo-ra to rodua toera , kamoroe-rami mpokaroe-ra .
40020025	Toe pai' Yesus mpokio'-ra omea pai' na'uli'-raka : " Ni'inca moto kasoa-ra topoparenta to uma mpo'incai Alata'ala mpoparentai ntodea-na . Tauna to bohe pangka'-ra mpewuku ntodea-na mpotuku' hawa'-na .
40020026	Aga koi' , neo' hewa toe kehi-ni . Hema-koi to doko' bohe pangka'-na , kana jadi' pahawaa' .
40020027	Pai' hema to doko' bohe hanga'-na kana jadi' batua-ni .
40020028	Kana nituku' po'ingku-ku , Aku' Ana' Manusia' . Patuju-ku tumai hi dunia' , uma bona jadi' topohawa' . Pai'-a tumai-le , bona jadi' pahawaa' , duu'-na mpewai' woto-ku rapatehi mpotolo' sala' tauna to wori' . "
40020029	Kamalai-ra Yesus pai' ana'guru-na ngkai ngata Yerikho , mo'iko-ra-damo tauna mpotuku'-i .
40020030	Hi wiwi' ohea , ria rodua tauna to wero mohura . Kape'epe-ra towero toera Kayesus-na to liu , mekio'-ramo , ra'uli' : " Pue' , muli Magau' Daud ! Poka'ahi'-ka-kaiwo ! "
40020031	Tauna to wori' hi ree mpokaroe-ra , ra'uli' : " Ngkalino-koi ! " Uma-rawo rapangalai' , rahuduwukui lau-mi mejeu' : " Pue' , muli Magau' Daud , poka'ahi'-ka-kaiwo ! "
40020032	Mento'o-imi Yesus , pai'-i mpokio'-ra tumai , na'uli'-raka : " Napa to nipokono kubabehi-kokoi ? "
40020033	Ratompoi'-i : " Pue' , doko'-ka-kaiwo pehilo ! "
40020034	Metumu'-mi ahi'-na Yesus , toe pai' naganga mata-ra . Ncaliu pehilo-ramo , pai'-ra mpotuku' Yesus .
40021001	Mohu'-ramo hi Yerusalem , rata-ra hi ngata Betfage hi Bulu' Zaitun . Hi ree , Yesus mpohubui rodua ana'guru-na hilou meri'ulu ,
40021002	na'uli'-raka : " Hilou-koi hi ngata to tanyanyohi toe mai . Rata-koi mpai' hi ria , nihilo hama'a keledai to tehoo' pai' ana'-na mohu' dohe-na . Bongka koloro-na pai' keni-ra tumai .
40021003	Ane ria to mpokamaro-koi , uli'-raka : ` Apa' Pue' mparaluu-ra . Napoponculi' moto-kokoi mpai' . ' "
40021004	Tohe'e majadi' bona madupa' napa to na'uli' nabi owi , hewa toi :
40021005	" Uli'-raka pue' ngata Sion : Hilo , etu-imi tumai Magau'-ni ! Dingki' nono-na , mpohawi'-i hama'a keledai , mpohawi'-i hama'a ana' keledai to mongura . "
40021006	Jadi' , hilou mpu'u-ramo ana'guru-na to rodua toera , rababehi hewa to nahubui-raka .
40021007	Rakeni keledai to ntali ana' toera , ralampii hante baju-ra . Oti ralampii , mehawi'-imi Yesus .
40021008	Hilou-ramo mpotoa' Yerusalem . Hi kaliua-na Yesus toe , wori' lia tauna mpokodo pohea-ra hi mata ohea , pai' hantongo' mpoho'a rau kaju pai' rakodo hi mata ohea bona mpobila'-i .
40021009	Wori' tauna mpotuku'-i , ria-ra to meri'ulu , ria wo'o-ra to hi boko' . Ntora mogora-ra mpo'uli' : Une'-imi muli Magau' Daud ! " Pue' Ala mpogane' Magau' to tumai mpokeni hanga'-na ! " Une'-imi Pue' Ala to hi rala suruga ! "
40021010	Pesua'-na Yesus hi ngata Yerusalem , konce-mi pue' ngata , ra'uli' : " Hema-idie ? "
40021011	Ratompoi' tauna to dohe-na : " Yesus-le , nabi ngkai Nazaret tana' Galilea . "
40021012	Oti toe , mesua'-imi Yesus hi berewe Tomi Alata'ala , pai'-i mpopalai hawe'ea tauna to mobabalu' hi ree . Nabilingko-raka meja'-meja' posulaa'-ra doi , pai' nabilingko wo'o pohuraa topobabalu' danci mangkebodo .
40021013	Na'uli'-raka : " Hi rala Buku Tomoroli' Alata'ala mpo'uli' hewa toi : ` Tomi-ku mpai' rakahangai' tomi posampayaa . ' Hiaa' koi'-koina , niponcawa tomi toperampaki-di ! "
40021014	Hi Tomi Alata'ala , tauna towero pai' topungku rata hi Yesus , pai' napaka'uri'-ra .
40021015	Aga imam-imam pangkeni pai' guru-guru agama , moroe-ra mpohilo tanda mekoncehi to nababehi Yesus . Gigi nono-ra mpo'epe ana' to mogora hi rala Tomi Alata'ala to mpo'uli' : " Une'-imi muli Magau' Daud ! "
40021016	Toe pai' ra'uli' mpo'uli'-ki Yesus : " Nu'epe wa napa to ra'uli'-e ! " Na'uli' Yesus : " Ku'epe moto . Ko'ia-tano nibasa hi rala Buku Tomoroli'-e to mpo'uli' : ` Nutudui'-ramo ana'-ana' pai' ana'lei mpohowa' lolita pe'une' hi Iko . ' "
40021017	Ngkai ree , malai-imi Yesus mpalahii-ra hilou hi mali ngata , turu hi Betania .
40021018	Kampeneo-na mepulo ngkii , hi pomako'-ra Yesus pai' ana'guru-na nculii' hilou hi Yerusalem , mo'oro'-imi Yesus .
40021019	Mpohilo-i hi wiwi' ohea hangkaju kaju ara . Hilou-i hi tawu-na mpali' wua'-na , aga uma ria nau' hantakua , muntu' rau-na-wadi . Toe pai' Yesus mpototowi kaju toei , na'uli' : " Ngkai eo toe lau , uma-poko mowua'-wua' kaju toi-ko ! " Kamolaju-nami kaju ara toei .
40021020	Wae karahilo-na ana'guru-na to jadi' toe , rapokakonce , ra'uli' : " Beiwa pai' kaliliu molaju kaju ara toei-e mai ? "
40021021	Na'uli' Yesus : " Mpu'u ku'uli'-kokoi , ane nipangala' pai' uma-koi morara' , ma'ala wo'o-ko-koiwo mpobabehi hewa to kubabehi hi kaju toe we'i . Pai' uma muntu' tohe'e , ma'ala-koi mpololitai bulu' tohe'i : ` Te'ongko'-moko , pengkanawu'-ko hi rala tahi' ! ' bate majadi' tetu .
40021022	Napa-napa to niperapi' hi rala posampaya-ni , ane nipangala' , bate nitarima . "
40021023	Mesua' wo'o-imi Yesus hi rala Tomi Alata'ala pai' metudui' . Bula-na metudui' , rata-ramo imam pangkeni hante totu'a to Yahudi mpekune'-i , ra'uli' : " Uli'-kakai , ngkaiapa huraa-nu mpobabehi hawe'ea tetu hi Tomi Alata'ala ! Hema to mpowai'-ko kuasa hewa tetu ? "
40021024	Na'uli' Yesus : " Aku' , ria wo'o-kuwo pompekunea'-ku hi koi' . Ane nitompoi'-ka , bo ku'uli'-kokoi kangkaiapa-na kuasa-ku mpobabehi hawe'ea toe lau .
40021025	Uli'-ka pe' : ngkaiapa kuasa-na Yohanes Topeniu' mponiu' tauna ? Ngkai Alata'ala-di , ba ngkai manusia'-di ? " Momepololitai-ramo pangkeni to Yahudi toera , ra'uli' : " Beiwa-tale' mpotompoi'-ie ? Ane ta'uli' ngkai Alata'ala kuasa-na , na'uli'-taka mpai' : ` Ane wae , napa pai' uma-i nipangala' ? '
40021026	Hiaa' ane ta'uli' ngkai manusia'-wadi kuasa-na , mpoka'eka'-ta ntodea , apa' ntodea toera mpo'uli' Yohanes toe hadua nabi . "
40021027	Jadi' , ratompoi'-i : " Uma ki'incai . " Toe pai' na'uli' Yesus mpo'uli'-raka : " Ane wae , uma wo'o-kuwo ku'uli'-kokoi kangkaiapa kuasa-ku mpobabehi toe lau . "
40021028	Napokaliliu Yesus lolita-na hi pangkeni agama Yahudi toera , na'uli' : " Beiwa pomporata-ni tohe'i : Ria hadua tuama , rodua-ki ana'-na , paka' tomane . Hilou-i hi to tuaka , na'uli'-ki : ` Uto' , eo toe lau , hilou-ko mobago hi bonea . '
40021029	" Natompoi' : ` Oja'-a Mama ! ' Aga ka'omea-na mobali' nono-na , hilou moto-i mobago hi bonea .
40021030	" Ngkai ree , hilou wo'o-i hi ana'-na to tu'ai , na'uli'-ki : ` Uto' , hilou-ko mobago hi bonea . ' " Natompoi' ana' toei : ` Io' , hilou moto-a Mama . ' Ntaa' uma-idi hilou-e ! "
40021031	Ngkai ree , mepekune'-i Yesus hi pangkeni agama Yahudi , na'uli' : " Jadi' , ngkai ana' to rodua toera , hema to mpotuku' hawa' tuama-ra ? " Ra'uli' pangkeni to Yahudi toera : " To lomo'-na . " Na'uli' Yesus : " Mpu'u ku'uli'-kokoi : tauna topojeko' , hewa topesingara' paja' pai' tobine to uma tumotoa gau'-ra , hira' lau-mi to natarima Alata'ala jadi' ntodea-na hi rala Kamagaua'-na , bela koi' .
40021032	Apa' Yohanes Topeniu' mpotudui'-koi ohea to monoa' , aga uma-koi dota mpopangala'-i . Hiaa' topesingara' paja' pai' tobine to uma tumotoa gau'-ra , rapangala'-i-rana . Pai' nau' nihilo-mi toe , uma oa' nibalii' gau'-ni pai' uma oa' nipangala'-i . "
40021033	Na'uli' wo'o-mi Yesus mpo'uli'-raka pangkeni agama Yahudi : " Epe wo'o-koi lolita rapa' tohe'i . Ria hadua pue' bonea mpohu'ai bonea-na hante anggur . Nawala ntololikia-na , nababehi pompeaa' anggur , pai' natunya' wo'o pongko pompodooa . Oti toe , napewai' bonea-na rapobago hi ba hangkuja dua tauna , pai' hilou-imi hi ngata to molaa .
40021034	Rata-mi tempo pohopua' wua' anggur , napahawa'-ra ba hangkuja dua batua-na hilou mperapi' bagia-na .
40021035	Aga topobago bonea toera mpohoko' batua to napahawa' : ria-ra to rapao' , ria to rapana' watu , ria wo'o to rapatehi .
40021036	Pue' bonea toei mpahawa' tena batua-na to ntani'-na , meliu kawori'-ra ngkai to lomo'-na . Aga rapohewa toe wo'o-ra-wadi .
40021037	Ka'omea-na , na'uli' : ` Agina ana'-ku moto-mi kupahawa' hilou , bate rapengkorui-i mpai' . '
40021038	" Ntaa' we'i , karahilo-na topobago bonea toera ana' pue' bonea tohe'ei , mohawa'-ramo ra'uli' : ` Etu-imi tumai ana'-na , hi'a mpai' to jadi' pue' bonea toi-e . Kita tapatehi-i , bona bonea toi kita'-mi mpai' pue'-na . '
40021039	Karahoko'-nami ana' toei , radii' hilou hi mali bonea pai' rapatehi . "
40021040	Ngkai ree , Yesus mpo'uli'-raka pangkeni agama Yahudi : " Jadi' , ane rata nculii'-ipi pue' bonea-e , napopai-ra topobago bonea-na toera-e ? "
40021041	Ratompoi'-i : " Tantu napatehi-ra tauna to dada'a toera , pai' bonea-na nawai'-raka tau ntani'-na to dota mpowai'-i bagia-na hi tempo-na . "
40021042	Na'uli' Yesus mpo'uli'-raka : " Tantu nibasa-mi lolita Buku Tomoroli' to mpolowa pesapuaka-ni hi Aku' , hewa toi moni-na : ` Watu to ratadi topowangu tomi , watu toe lau-mi to jadi' poko parawatu . Tohe'e majadi' ntuku' konoa Pue' Alata'ala , uma mowo kalompe'-na hi poncilo-ta . ' "
40021043	Na'uli' wo'o-mi Yesus : " Jadi' , apa' oja'-koi mpotarima-a jadi' Magau'-ni , wae-pi , bagia-ni hi rala Kamagaua'-na Alata'ala , ra'ala' ngkai koi' pai' rawai'-raka tauna to mpobabehi po'ingku to natao hi ntodea Alata'ala . ( (
40021044	Hewa kura to monawu' hi watu mopengka , pai' hewa kura to napitihi watu moreja' , hewa toe wo'o mpai' tauna to mposapuaka-a . ) ) "
40021045	Kara'epe-na imam pangkeni pai' to Parisi lolita-lolita rapa' Yesus toe , ra'inca kahira'-na to natoa' .
40021046	Toe pai' rapali'-mi ohea-ra mpohoko'-i . Aga uma-ra daho' , apa' mpoka'eka'-ra ntodea , apa' ntodea mpo'uli' Yesus hadua nabi .
40022001	Mololita tena-i Yesus hi pangkeni agama Yahudi toera , mpo'uli'-raka hanyala-pi lolita rapa' . Na'uli' :
40022002	" Alata'ala hewa magau' to hi rala jarita toi : Hadua magau' mpobabehi karamea hi poncamokoa ana'-na .
40022003	Mohawa'-i hi pahawaa'-na hilou mpokio' tauna to rahinta' hewa toi : ` Hilou-tamo ngkoni' hi posusaa' poncamokoa ! ' Aga hawe'ea to rakio' toera , uma-ra dota hilou .
40022004	Toe pai' nahubui tena pahawaa'-na to ntani'-na , na'uli'-raka : ` Uli'-raka to rahinta' : pongkoni' taha'-mi , japi hante porewua to morudu' ntani'-na rasumale'-mi , rodo-mi omea . Kita-mi hilou hi posusaa' poncamokoa ! '
40022005	Aga hawe'ea to rakio' toera uma mposaile' pekio' toe . Hore-hore hilou hi pobagoa-ra moto-ra . Ria-ra to hilou hi bonea-ra , ria-ra to hilou hi bago-ra ntani'-na .
40022006	To ntani'-na wo'o-ra mpohoko' pahawaa' magau' toe , rapao' pai' rapatehi .
40022007	Kana'epe-na magau' napa to jadi' tohe'e , moroe lia-imi . Nahubui tantara-na hilou mpatehi topepatehi toera , pai' mposuwe ngata-ra .
40022008	" Oti toe , nakio' wo'o-ramo pahawaa'-na , na'uli'-raka : ` Susa' poncamokoa rodo-mi , aga tauna to kukio' , uma-ra natao mpokaralai .
40022009	Wae-pi , hilou-mokoi hi ohea kama , hema-hema to nirua' , bawai-ramo tumai mpokaralai susa' poncamokoa . '
40022010	Kahilou-rami-rawo pahawaa' toera hi ohea mporumpu hawe'ea tauna to liu , uma mpenara' ba to lompe' gau'-ra ba to dada'a . Ka'omea-na ihia' mpu'u-mi tomi posusaa' hante torata .
40022011	" Mesua'-imi magau' toei mpokamata torata . Nahilo-hawo hi olo' torata , ria hadua to uma moheai pohea posusa' .
40022012	Na'uli' magau' : ` Bale , napa-kona pai' tumai-ko hi posusaa' uma-ko moheai pohea posusa'-e ? ' Uma-i-hawo winihi .
40022013	Ngkai ree , mohawa'-imi magau' mpo'uli'-raka pahawaa'-na : ` Hilu' witi'-na , hoo' pale-na , petadi-i hi mali-na rala kabengia-na ! Hi ria-i mpai' geo' pai' ntodohaka . ' "
40022014	Napohudu Yesus lolita rapa'-na hewa toi : " Wori' tauna to nakio' Alata'ala , aga hangkedi'-ra-wadi to napelihi jadi' ntodea-na . "
40022015	Ngkai ree , malai-ramo to Parisi ngkai Tomi Alata'ala . Mohawa'-ra mpali' akala beiwa-ra ma'ala mpo'opa kahala' lolita-na Yesus mpotompoi' pompekunea'-ra .
40022016	Rarata-mi akala-ra : mpahawa'-ra ba hangkuja dua topetuku'-ra hante ba hangkuja dua tauna to tono' hi Magau' Herodes hilou hi Yesus . Ra'uli' mpo'uli'-ki : " Guru , ki'inca Guru tau manoa' . Monoa' lia tudui'-nu mpo'uli' napa konoa Alata'ala hi manusia' . Uma nupengkorui ba hema-hema , apa' uma-ko mpelence tauna .
40022017	Toe pai' kiperapi' bona nu'uli'-kakai , beiwa pomporata-nu Guru : ntuku' atura agama-ta , ba ma'ala moto-ta mpobayari paja' hi Kaisar , ba uma-di ? "
40022018	Na'inca Yesus patuju nono-ra to dada'a toe , toe pai' na'uli'-raka : " Hilo mpu'u-koie' topebagiu ! Napa pai' doko' ni'opa kahala' lolita-ku !
40022019	Popehuwu-ka pe' doi to biasa nibayari-ki paja'-e . " Ratonu-miki hampepa' doi pera' .
40022020	Na'uli' Yesus : " Lence hema pai' hanga' hema to hi doi toi ? "
40022021	Ratompoi' : " Lence pai' hanga' Kaisar . " Na'uli' Yesus : " Ane wae-di , wai'-ki Kaisar napa to kasipato'-na rawai'-ki Kaisar , pai' wai'-ki Alata'ala napa to kasipato'-na rawai'-ki Alata'ala . "
40022022	Kara'epe-na petompoi' Yesus tohe'e , rapokakonce . Kamalai-rami mpalahii Yesus .
40022023	Hi eo toe wo'o , ba hangkuja dua to Saduki rata hi Yesus . To Saduki toera , pangkeni agama Yahudi to mposapuaka tauna to mate tuwu' nculii' hi eo mpeno .
40022024	Rata to Saduki toera mpo'uli'-ki Yesus : " Guru , nabi Musa metudui' hewa toi : Ane hadua tomane mate , hiaa' uma-ki ria ana'-na , pudupuhe-na kana mpotobine balu-na , bona ria-ki-hawo muli-na tomate toei .
40022025	Jadi' , ria pitu to ntali ompi' paka' tomane . To ulumua' motobinei , mate-i uma ria ana'-na . Balu-na napotobine tu'ai-na .
40022026	Ko'ia wo'o rapoka'alai mo'anai' , mate wo'o-imi-hawo to tu'ai toei . Wae oa'-mi majadi' hi katolu-na duu'-na hi kapitu-na .
40022027	Ka'omea-na , mate wo'o-imi-hawo tobine toei .
40022028	Jadi' hi eo mpeno-na , ane tuwu' nculii' mpu'u-di hawe'ea tomate-e , hema-ramo mpai' pue' tobine toei ? Apa' hawe'ea-ra mpotobine-imi . "
40022029	Na'uli' Yesus : " Sala' rahi pekiri-ni tetu , apa' uma nipaha ihi' Buku Tomoroli' , uma wo'o ni'incai baraka'-na Alata'ala .
40022030	Apa' ane tuwu' nculii'-ramo tauna to mate , katuwu'-ra hewa katuwu' mala'eka hi rala suruga , uma-rapa motobinei ba motomanei .
40022031	Ha ko'ia ria nibasa lolita Buku Tomoroli' to mpakanoto katuwu'-ra nculii' tomate-e ? Ria Lolita Alata'ala owi to mpo'uli'-kokoi hewa toi :
40022032	` Aku' toi-mi Alata'ala to napue' Abraham , Alata'ala to napue' Ishak , Alata'ala to napue' Yakub . ' Batua-na , nau' mahae-ramo mate Abraham , Ishak pai' Yakub , bate tuwu' moto-ra . Apa' bela tauna to mate to mepue' hi Alata'ala , tauna to tuwu'-hana to mpopue'-i . "
40022033	Kara'epe-na ntodea tudui'-na Yesus toe , rapokakonce .
40022034	To Saduki uma-pi tepehono' , apa' nadagi-ramo Yesus . Kara'epe-na to Parisi toe , moromu wo'o-ramo-rawo mpopali' akala-ra mpo'akalai Yesus .
40022035	Hadua ngkai laintongo'-ra , hadua guru agama , mperao mpo'opa petompoi' Yesus hante pompekunea'-na , na'uli' :
40022036	" Guru , ngkai hawe'ea parenta hi rala Atura Pue' , parenta to'uma to meliu kabohe-na ? "
40022037	Na'uli' Yesus : ` Kana tapoka'ahi' Pue'-ta Pue' Alata'ala hante nono-ta mpu'u , tatonu hawe'ea katuwu'-ta hi Hi'a , pai' tapoka'ahi'-i hudu inca-ta . '
40022038	Toe-mi parenta to meliu kabohe-na , pai' to lomo'-na mpu'u .
40022039	Pai' parenta karonyala-na to hibalia hante to lomo'-na toe : ` Kana tapoka'ahi' doo-ta hewa pompoka'ahi'-ta woto-ta moto . '
40022040	Hawe'ea Atura Pue' pai' tudui' nabi-nabi mentoe hi parenta to ronyala toe . "
40022041	Bula-ra to Parisi ria-pidi morumpu hi retu , Yesus mpekune'-ra :
40022042	" Beiwa pomporata-ni , hema-i Magau' Topetolo' to najanci Alata'ala-e ? Muli hema-i ? " Ratompoi' : " Muli Magau' Daud . "
40022043	Na'uli' Yesus : " Ane wae-di , napa pai' Daud mpokahangai'-i Pue'-na ? Hante petete' Inoha' Tomoroli' , Daud mpotompo'wiwi Magau' Topetolo' hewa toi :
40022044	Pue' Ala mpo'uli'-ki Pue'-ku : ` Mohura-moko hi mali ngka'ana-ku , duu'-na kupopengkoru hawe'ea bali'-nu hi Iko . '
40022045	Jadi' , ane muli Daud mpu'u-idi Magau' Topetolo'-e , napa pai' Daud mpokahangai'-i Pue'-na ? "
40022046	Uma ria haduaa to mpotompoi'-i . Ntepu'u ngkai eo toe , uma-pi hema to daho' mpekune' ba napa-napa hi Yesus .
40023001	Ngkai ree , Yesus mpololitai ntodea pai' topetuku'-na , na'uli' :
40023002	" Guru-guru agama pai' to Parisi mohura hi pohuraa Musa , apa' hira' to mpotudui'-koi Atura Musa .
40023003	Toe pai' kana nituku' omea napa to ratudui'-kokoi . Aga neo' nipenau' po'ingku-ra , apa' hira' toe uma mpotuku' napa to ratudui'-kokoi .
40023004	Hira' toe mpopokoloi ntodea hante parenta pai' ada to motomo , hiaa' hira' moto , uma-ra mpotulungi ntodea mpotuku' parenta pai' ada toe .
40023005	" Wori' moto-hawo po'ingku-ra to lompe' , aga patuju-ra mpobabehi po'ingku toe , bona rahilo doo-wadi . Mpopake'-ra tali posampaya to mopepa'-pepa' , pai' rapokaloe wua' baju-ra , bona petuku'-ra hi Atura Musa ma'ala rahilo doo .
40023006	Goe'-ra ane rapopohura-ra hi pohuraa to lompe' hi posusaa' . Goe'-ra rapopohura hi pohuraa karabilaa' hi tomi posampayaa .
40023007	Goe'-ra ane ria tauna hi wiwi' karajaa motingkua' mpotabe-ra pai' mpokahangai'-ra ` Guru . '
40023008	" Aga koi' , neo'-koi mpopebila' pai' doko' rakahangai' ` Guru , ' apa' hadua-wadi Guru-ni , pai' koi' omea ntali ompi'-wadi .
40023009	Pai' neo' wo'o nipomolangko rahi ba hema-hema hi dunia' toi pai' mpokahangai'-ra ` Tuama , ' apa' Tuama-ni hadua-wadi , Hi'a-mi Tuama-ni to hi rala suruga .
40023010	Pai' neo' wo'o-koi doko' rakahangai' ` Pangkeni , ' apa' Pangkeni-ni hadua-wadi , Hi'a-mi Magau' Topetolo' .
40023011	Hema-koi to doko' bohe tuwu'-na , kana jadi' pahawaa' hi doo-na .
40023012	Tauna to mpakalangko nono-ra , Pue' Ala bate mpodingkihi-ra , pai' tauna to mpakadingki' nono-ra , Pue' Ala mpomolangko-ra .
40023013	" Pai' koi' guru agama pai' to Parisi ! Bate mporata silaka-koi mpai' ! Lompe' hi mali-na-wadi-koi ! Tauna to doko' jadi' ntodea Alata'ala , nitagi-ra . Koi' moto uma dota jadi' ntodea-na Alata'ala , pai' tau ntani'-na to doko' jadi' ntodea-na , nihalawai' lau-rada . ( (
40023014	" Silaka-koi , guru agama pai' to Parisi ! Lompe' hi mali-na-wadi-koi ! Nibagiu tobine tobalu pai' nihagoi tomi-ra . Pai' mosampaya-koi nipomoloe-loe , bona tewunii' gau'-ni to dada'a tetu . Motomo lia mpai' huku'-ni . ) )
40023015	" Silaka-koi , guru agama pai' to Parisi ! Lompe' hi mali-na-wadi-koi ! Mako' molaa-koi medipo tahi' modao' hi role-na , bona ngalai' ria nte hadua tauna to jadi' topetuku'-ni . Pai' ane ria-pi topetuku'-ni , nitudui'-ra mpotuku' pebagiu-ni , alaa-na meliu kadada'a gau'-ra ngkai koi' , pai' meliu kamasipato'-ra rahuku' hi naraka ngkai koi' .
40023016	" Bate silaka-koi mpai' ! Koi' hewa to wero to doko' mpotete' doo ! Metudui'-koi hewa toi : Ane ria tauna to mpobabehi pojanci pai' mosumpa-i mpokahangai' Tomi Alata'ala , ni'uli' uma-i tehoo' hante sumpa-na toe . Hiaa' ane mpokahangai'-i bulawa to hi rala Tomi Alata'ala , tehoo'-i hante sumpa-na toe .
40023017	Wojo mpu'u-koi , hewa to wero-koi ! Ha ni'uli'-koina bulawa to meliu ngkai Tomi Alata'ala ! Hiaa' bo Tomi Alata'ala toe-di to mpomoroli' bulawa to hi rala-na .
40023018	Metudui' wo'o-koi hewa toi : Ane tauna mosumpa mpokahangai' meja' pontunua pepue' to hi rala Tomi Alata'ala , uma-i tehoo' hante sumpa-na toe . Aga ane mpokahangai'-i pepue' to ratunu hi lolo meja' toe , ni'uli' bate tehoo'-i hante sumpa-na .
40023019	Hewa to wero mpu'u-koi ! Ha ni'uli'-koina , pepue' to meliu ngkai meja' pontunua pepue' ? Uma-e' , apa' meja' toe-di to mpomoroli' pepue' to hi lolo-nae .
40023020	Ane tauna mosumpa mpokahangai' meja' pontunua pepue' , batua-na mpokahangai'-i meja' toe pai' hawe'ea to ratunu hi lolo-na .
40023021	Pai' ane tauna mosumpa mpokahangai' Tomi Alata'ala , batua-na mpokahangai'-i Tomi Alata'ala pai' Alata'ala to mo'oha' hi tomi toe .
40023022	Pai' ane tauna mosumpa mpokahangai' suruga , batua-na mpokahangai'-i pohuraa Alata'ala , pai' mpokahangai' wo'o-i Alata'ala to mohura hi pohuraa toe .
40023023	" Silaka-koi , guru agama pai' to Parisi ! Lompe' hi mali-na-wadi-koi ! Ntahawe' hinu'a to kedi' , hewa tarangkada' , ngkoromonyi' pai' wunga bonea , nipopepue' hampobagiahampulu' hi Alata'ala . Hiaa' parenta hi rala Atura Pue' to bohe mpu'u , hewa po'ingku to monoa' , ma'ahi' hi doo , pai' mpo'ihii' janci , uma nisaile' . Kakoo-kono-na , ke parenta to bohe toe-hanale to kana nituku'-e , pai' neo' wo'o nilipo' mpotuku' parenta to kedi' .
40023024	Koi' hewa towero to mpotete' doo . Koi' hewa tauna to mpolali koromu' nete' ngkai ue ininu-ni , hiaa' hama'a unta , to bohe lia , ni'ome' lau .
40023025	" Silaka-koi , guru agama pai' to Parisi ! Lompe' hi mali-na-wadi-koi ! Koi' hewa tauna to mpobohoi' sangkiri' pai' piri hi mali-na-wadi , hiaa' hi rala-na babo' moto . Ada agama to kahiloa hi mali-na-wadi nituku' lia . Hiaa' hi rala nono-ni jampa pai' mpokahina anu doo-koi .
40023026	Hewa towero mpu'u-koi , koi' to Parisi ! Bohoi' ulu rala-na sangkiri' , bona lompe' wo'o to hi mali-na .
40023027	" Silaka-koi , guru agama pai' to Parisi ! Lompe' hi mali-na-wadi-koi ! Hewa daeo' to rasapuru' bula-koi : hi mali-na lompe'-damo hiloa-na , hiaa' bo hi rala-na paka' wuku kiu pai' wori' nyala to merungkui .
40023028	Wae wo'o koi' : ane hi pogau' to hi mali-na to rahilo doo , monoa'-koi . Hiaa' hi rala nono-ni topebagiu-koi pai' dada'a kehi-ni .
40023029	" Silaka-koi , guru agama pai' to Parisi ! Lompe' hi mali-na-wadi-koi ! Nipenasa-damo mpakalompe' daeo'-ra nabi-nabi pai' tauna to monoa' owi .
40023030	Molangko nono-ni , ni'uli' : ` Ane ke rapa'-na tuwu'-makai hingkala'ia hante totu'a-kai owi , ke uma-ka-kaina mpodohei-ra mpatehi nabi-nabi . '
40023031	Jadi' , nipangaku' moto kakoi'-na muli-ra to mpatehi nabi-nabi , pai' kehi ntu'a-ni tetu bate ni'uhi .
40023032	Wae-pi , pokaliliu lau-mi mpobabehi jeko' hewa to rababehi ntu'a-ni tetu !
40023033	" He topebagiu , he koi' to bengku' gau'-ni ! Ha ni'uli'-koina tewi'iha-koi mpai' ngkai huku'-ni hi rala naraka-e ?
40023034	Ntu'a-ni owi mpopatehi wori' tauna to monoa' ingku-ra , ntepu'u ngkai kampopatehi-ra Habel , tauna to monoa' ingku-na owi , rata-rata hi kampopatehi-ni Zakharia ana' Berekia , to nipatehi hi berewe Tomi Alata'ala hi olo' tomi to moroli' pai' meja' pontunua pepue' . Jadi' , hi koi' to tuwu' tempo toi , kupahawa' wo'o mpai' nabi , tauna to pante pai' guru to mpotudui'-koi lolita-ku . Hantongo'-ra mpai' nipatehi , hantongo'-ra niparika' , ria wo'o-ra to niweba' hi rala tomi posampayaa-ni , ria wo'o-ra to nidapa' hilou hi ngata-ngata petiboa'-ra . Ka'omea-na mpai' , koi' to tuwu' tempo toi-mi to mpokolo hawe'ea kasalaa' totu'a-ni to mpatehi tauna to monoa' owi .
40023035	
40023036	Wae mpu'u-di ! Koi' to tuwu' tempo toi bate rahuku' sabana hawe'ea kasalaa'-ra totu'a-ni toe .
40023037	" Ee to Yerusalem ! to Yerusalem ! Nipatehi-ra-koina nabi-nabi , pai' nipana' watu-ra-koina tauna to nasuro Alata'ala hi koi' . Wori' ngkani-mi kupehuka' ngkupui-koi , hewa hama'a manu' tina mpo'urui ana'-na hi une' pani'-na , aga uma-koi dota .
40023038	Bona ni'inca : tomi pepuea'-ni toi napalahii-kokoi mpai' Alata'ala .
40023039	Mpu'u ku'uli'-kokoi , uma-apa nihiloi , duu'-na rata tempo-na ni'uli' : ` Une'-imi to rata mpokeni hanga' Pue' Ala ! ' "
40024001	Malai-imi Yesus ngkai Tomi Alata'ala . Tumai-ramo ana'guru-na mpotudo'-ki kalompe' pompowangu-na tomi toe .
40024002	Na'uli' Yesus mpo'uli'-raka : " Nihilo wa hawe'ea tohe'e-e lau ? Bona ni'inca : uma mpai' ria hamehaa' watu to bate pomeduncu-na . Bate ragero omea mpai' . "
40024003	Oti toe , hilou-imi Yesus mohura hi Bulu' Zaitun . Bula-na mohura , rata-ramo ana'guru-na nto'u uma ria tau ntani'-na , pai'-ra mpekune'-i : " Uli'-kakai ba nto'uma kadupa'-na to nu'uli' toe-e we'i , pai' napa mpai' to jadi' tanda karata-nu pai' kahudua dunia' toi . "
40024004	Natompoi' Yesus : " Pelompehi , neo'-koi ma'ala rabagiu .
40024005	Apa' wori' mpai' to mehupa' to mpo'uli' kahira'-na Magau' Topetolo' . Wori' mpai' tauna to rabagiu .
40024006	Mpo'epe-koi mpai' kareba panga'ea ngkai kalaa-na , ni'epe wo'o moni panga'ea to mohu' . Aga neo' me'eka' , apa' hawe'ea toe kana jadi' ulu , aga kajadia' toe uma mpobatuai karata-nami kahudua dunia' .
40024007	Nto'u toe mpai' , wori' ngata mosipanga'ei , magau' hadua mpo'ewa magau' kahadua-na , pai' hiapa-apa ria oro' pai' linu .
40024008	Aga hawe'ea toe lau lako' pontepu'ua-na-pidi , hewa pontodohaka hadua tobine to neo' mo'ana' .
40024009	" Nto'u toe mpai' , rahoko'-koi pai' ratonu hi tauna to mposesa' pai' mpopatehi-koi . Tauna humalili' dunia' mpokahuku'-koi sabana petuku'-ni hi Aku' .
40024010	Wori' tauna ngkala'ura ngkai petuku'-ra hi Aku' . Ria to mpewai' doo-ra hi bali'-ra . Wori' tauna momepokahuku' .
40024011	Pai' mehupa' wo'o wori' nabi boa' to mpobagiu wori' tauna .
40024012	Nto'u toe , kada'aa tauna katedoo-donihia , duu'-na mere'-mi ahi' tauna to wori' .
40024013	Aga tauna to tida mepangala' hi Aku' duu' hi ka'omea-na , hira'-mi to mporata kalompea' hi eo mpeno .
40024014	Pai' Kareba Lompe' to mpo'uli' beiwa Alata'ala jadi' Magau' , bate rapalele hi humalili' dunia' , bona hawe'ea manusia' ma'ala mpo'epe . Oti toe-di pai' lako' rata kahudua dunia' .
40024015	" Owi nabi Daniel mpolowa karata-na to rahanga' ` Topegerohi to dada'a . ' ( Hema to mpobasa lolita pelowa toe , penotohi batua-na ! ) Jadi' , ane nihilo to nalowa Daniel toe mokore hi tomi to moroli' ,
40024016	agina tauna to mo'oha' hi Yudea metibo' hilou hi bulu'-na .
40024017	Tauna to mohura hi parawa-na , neo'-pi leba' mesua' hi rala tomi-na mpo'ala' rewa-na .
40024018	Tauna to hi bonea , neo'-pi nculii' hi ngata mpo'ala' pohea-na . Kaliliu metibo' !
40024019	Mpe'ahii'-ra mpai' tobine to nto'u-ra motina'i pai' to mpentii' ana'-ra nto'u toe , apa' mokoro mpai' petibo'-ra .
40024020	Mekakae-koi hi Alata'ala bona eo petiboa'-ni toe neo' nto'u tempo lengi' ba nto'u eo pepuea' .
40024021	Apa' uma mowo pesesa' to mporumpa' manusia' nto'u toe , ko'ia ria jadi' ngkai lomo' kajadia' dunia' duu'-na rata tempo toi , pai' uma wo'o-pi mpai' ria jadi' hi eo boko'-na .
40024022	Aga naredehi moto mpai' Alata'ala tempo kaparia toe , apa' ane uma naredehi tempo-na , bate uma ria haduaa to tuwu' . Jadi' , apa' napoka'ahi'-ra tauna to napelihi , toe pai' naredehi mpai' tempo kaparia toe .
40024023	" Nto'u toe mpai' , ane ria to mpo'uli'-kokoi : ` Hilo , Magau' Topetolo' ohe'i-imi , ' ba ` Ohe'e-i mai , ' neo' nipangalai' .
40024024	Apa' mehupa' mpai' wori' tauna to boa' to mpo'uli' kahira'-na Magau' Topetolo' , ba to mpo'uli' kahira'-na nabi . Mpobabehi-ra tanda to mekoncehi lia pai' tanda to mobaraka' , bona mpobagiu-ra wori' tauna . Ane ke ma'ala , ntahawe' tauna to napelihi Alata'ala rabagiu wo'o .
40024025	Kiwoi-koi ! Ku'uli' ami'-mikokoi kako'ia-na jadi' .
40024026	" Jadi' , ane ria to mpo'uli'-kokoi : ` Hilo , Magau' Topetolo' oe-i ria hi papada to wao' ! ' neo'-koi hilou . Ane ra'uli' : ` Hilo , oe-i ria hi rala tomi ! ' neo' nipangalai' .
40024027	Apa' ane rata nculii'-apa mpai' Aku' Ana' Manusia' , karata-ku kahiloa hobo' hi dunia' , hewa pehini kila' to mehupa' hi mata'eo pai' mehini hilou hi kasoloa .
40024028	Ane ria anu mate , incana moto apa' wori' danci morumpu mpokoni' . Wae wo'o mpai' karata-ku nculii' hi dunia' , uma-a tumai ngkawuni , incana moto mpai' .
40024029	" Ane timpaliu-damo tempo kaparia toe , hawe'ea anu to mobaraka' hi langi' ralengo . Eo mobali' mobengi , wula uma-pi mehini , betue' roda' ngkai langi' .
40024030	Nto'u toe-damo mpai' , mehupa'-mi tanda hi langi' to mpobatuai karata-ku Aku' Ana' Manusia' . Pai' hawe'ea manusia' hi dunia' motantangi' , apa' rahilo-a hi lolo raoa mana'u tumai hi rala limu' , mobaraka'-a pai' uma mowo pehini-ku .
40024031	Sangkakala to bohe ratuwui' , pai' kuhubui mala'eka-ku hilou mporumpu tauna to kupobagia ngkai humalili' dunia' , ngkai wuntu-na hamali rata hi wuntu-na hamali .
40024032	" Petonoi-koi napa to kutudui'-kokoi hante lolita rapa' kaju ara . Ane nihilo rau-na mela' pai' mohulu-i , ni'inca-mi kaneo'-na mara eo .
40024033	Wae wo'o ane nihilo-damo hawe'ea kajadia' toe we'i lou , ni'inca-mi neo' madupa' mpu'u-mi to ku'uli' we'i .
40024034	Mpu'u ku'uli'-kokoi : hawe'ea toe we'i bate madupa' kako'ia-na mate omea tauna to tuwu' tempo toi .
40024035	Langi' pai' dunia' mogero mpai' , tapi' lolita-ku bate-bate-na duu' kahae-hae-na .
40024036	" Aga ane eo pai' jaa kadupa'-na hawe'ea toe , wuwu Tuama-ku-wadi to mpo'inca . Uma ria to ntani'-na to mpo'inca . Bangku' mala'eka to hi rala suruga-hawoe' , uma wo'o-rawo ra'incai . Bangku' Aku' Ana'-nae' , uma wo'o-kuwo ku'incai .
40024037	Hewa to majadi' hi tempo nabi Nuh owi , hewa toe wo'o mpai' to jadi' hi eo karata-ku Aku' Ana' Manusia' .
40024038	Hi tempo nabi Nuh owi , kako'ia-na rata ue mowo' , manusia' lempe' moto , uma ra'incai napa to neo' mporumpa'-ra . Ntora ngkoni' pai' nginu-ra-wadi , rapoponcamoko pai' mepoponcamoko moto-ra , kawae-kawae-na duu'-na nabi Nuh mesua' hi rala sakaya bohe .
40024039	Karata-nami ue mowo' mpoliu'-ra , lako' monoto-rada napa to majadi' . Wae wo'o mpai' kalempe'-ra manusia' nto'u Aku' Ana' Manusia' nculii' tumai hi dunia' .
40024040	Nto'u toe mpai' , rodua tauna mo'ema' mobago hi bonea , hadua ra'ala' , to hadua rapalahii .
40024041	Rodua tobine to motongke' momanyu , hadua ra'ala' , to hadua rapalahii .
40024042	Toe pai' ku'uli' mo'inga'-inga'-koi , apa' uma ni'incai nto'uma Pue'-ni rata .
40024043	" Poinono lolita rapa'-ku toi : ane na'inca ami'-mi pue' tomi jaa hangkuja ngkabengia topanako rata , bate mo'inga'-inga'-i-hawo , uma napelele'-ra mesua' hi rala tomi-na .
40024044	Hewa toe wo'o kana rodo ami'-mokoi mpopea-a , apa' uma ni'incai tempo karata-ku Aku' Ana' Manusia' .
40024045	" Rapa'-na ria hadua batua to monoto nono-na pai' to tida mpobago bago maradika-na . Batua toei na'ongko' maradika-na jadi' topohawa' mpohawai' batua ntani'-na pai' mpowai'-ra pongkoni'-ra butu eo-na .
40024046	Uma mowo kamarasi'-na ane maradika-na rata nculii' ngkai pomakoa'-na pai' mporata-i bula-na mpobago bago-na .
40024047	Mpu'u ku'uli'-kokoi , maradika-na mpo'ongko'-i pai' mpowai'-i kuasa mpewili' hawe'ea ka'uaa'-na .
40024048	" Aga ane dada'a-di kehi-na batua toei , na'uli' hi rala nono-na : ` Uma-ile sohi' tumai maradika-e . '
40024049	Ngkai ree , natepu'u-mi mpoweba' hingka batua-na , pai'-i ntora ngkoni' pai' nginu hante tauna topalangu-langu .
40024050	Ntaa' we'i , bula-na lempe' moto hewa toe , muu-mule' rata-mi maradika-na hi eo pai' hi jaa to uma na'incai .
40024051	Batua toei raweba' ntarurua' , pai' rapetadi hi mali-na , rapohewa topebagiu . Hi ria-i geo' pai' ntodohaka .
40025001	" Ane rata nculii'-apa mpai' jadi' Magau' , kajadia' hewa lolita rapa' toi : Hampulu' toronaa mopatuju hilou mpotomu topemua' , hore-hore ngkeni hulu'-ra .
40025002	Lima-ra to wojo , lima-ra to monoto nono-ra .
40025003	Lima toronaa to wojo toera , ngkeni moto-ra hulu'-ra , aga uma-ra ngkeni lana .
40025004	Lima toronaa to monoto nono-ra mpokeni hulu'-ra hante lana talaa-ra .
40025005	Apa' mahae rahi karata topemua' , tetunu'-ramo toronaa toera , ka'omea-na leta' omea-ramo .
40025006	" Mentongo' bengi-mi , lako' ria-di tauna to mekio' , ra'uli' : ` Etu-imi tumai topemua' ! Mai-mokoi mpotomu-i . '
40025007	Pemata-rami toronaa to hampulu' toera , hore-hore mporodo hulu'-ra .
40025008	Toronaa to wojo mpo'uli'-raka ema'-ra to monoto nono-ra : ` Bale , mai-kaiwo lana-ni hangkedi' , neo' mate-mi-kaina hulu'-kai . '
40025009	" Ratompoi' to monoto nono-ra toera : ` Uma-kaiwo hono' ! Hilou-mokoi ulu me'oli hi topobalu' lana . '
40025010	Hilou-ramo-rawo toronaa to wojo toera mpo'oli lana . Lingku'-ra hilou , rata mpu'u-imi topemua' . Lima toronaa to monoto toera , apa' rodo ami'-mi-rana hulu'-ra , kaliliu mesua'-ramo dohe topemua' rala tomi posusaa' , pai' wobo' ra'unca-mi .
40025011	" Oti toe rata wo'o-ramo-rawo toronaa to wojo toera . Mekio'-ra ngkai mali-na , ra'uli' : ` Pue' ! Pue' ! Bea-kaka-kaiwo wobo' ! '
40025012	" Na'uli' topemua' : ` Uma-koi ku'incai . ' "
40025013	Napohudu Yesus lolita rapa'-na toe hewa toi : " Toe pai' kana mo'inga'-inga'-koi , apa' uma ni'incai nto'uma-a rata .
40025014	" Ane rata nculii'-apa mpai' jadi' Magau' , kajadi'-na hewa lolita rapa' tohe'i : Hadua maradika mopatuju hilou hi ngata to molaa . Kako'ia-na me'ongko' , mpokio'-i pahawaa'-na napontonui doi-na , bona lingku'-na rapopodaga rapali'-ki donihi-na .
40025015	Nawai'-ra hore-hore ntuku' pakulea'-ra . Hadua nawai' lima ncobu doi bulawa , to hadua roncobu , pai' to hadua wo'o hancobu . Pai'-i me'ongko'-mi .
40025016	Pahawaa' to mporata lima ncobu doi bulawa toei , kaliliu napopodaga mpali' donihi-na , narata mpu'u-mi donihi-na lima ncobu wo'o .
40025017	Wae wo'o pahawaa' to mporata roncobu , narata wo'o-hawo donihi-na roncobu .
40025018	Aga pahawaa' to mporata hancobu-wadi , hilou-i mpokae tana' napontawui doi maradika-na .
40025019	" Mahae ngkai ree , nculii'-imi maradika toei , pai' nakio'-ra pahawaa'-na , napongincai pompewili'-ra doi-na .
40025020	Pahawaa' to mporata lima ncobu doi bulawa , tumai-i mpotonu hi maradika-na hampulu' ncobu , na'uli' : ` Maradika , to nutonu-ka wengi lima ncobu . Hilo , oi-mi ana'-na , lima ncobu wo'o . '
40025021	" Na'uli' maradika-na : ` Lompe'-mi ! Nupopomako' lompe' pobago to kuwai'-koko . Wae-pi , apa' lawi' monoa'-ko hi to hangkedi' , kusarumaka lau-moko hi to wori' . Mai-moko , mo'oha' hante aku' , pai' goe'-moko hangkaa-ngkania hante aku' . '
40025022	" Pahawaa' to mporata roncobu doi bulawa , rata wo'o-imi-hawo , na'uli' : ` Maradika , roncobu wengi to nuwai'-ka . Hilo , oi-mi ana'-na roncobu wo'o . '
40025023	" Na'uli' maradika toei : ` Lompe'-mi ! Nupopomako' lompe' pobago to kuwai'-koko . Wae-pi , apa' lawi' monoa'-ko hi to hangkedi' , kusarumaka lau-moko hi to wori' . Mai-moko , mo'oha' hante aku' , pai' goe'-moko hangkaa-ngkania hante aku' . '
40025024	" Oti toe , rata wo'o-imi-hawo pahawaa' to mporata hancobu , na'uli' : ` Maradika , ku'inca kaseke-nu . Nupepae to bela-kowo hinu'a-nu , nu'ala' to uma nukarokoi .
40025025	Me'eka'-a , toe pai' hilou-a mpowuni doi-nu hi rala tana' . Jadi' , ohe'i-mi doi-nu nculii' . '
40025026	" Na'uli'-mi maradika toei : ` Iko pahawaa' to dada'a pai' to lose ! Ane nu'inca kampepae-ku to bela hinu'a-ku , ane nu'inca kampo'ala'-ku to uma kukarokoi ,
40025027	napa pai' uma nupopesua' lau doi-ku hi bank , bona ane rata-apa , kurua' nculii' hante ana'-na ! '
40025028	Na'uli' wo'o-mi maradika toei hi pahawaa' kahadua-na : ` Ala' doi to hi hi'a , wai'-ki to ria-ki hampulu' ncobu .
40025029	Apa' tauna to rasarumaka hante anu to rawai'-ki , rawai' tena-i-pidi bona kawoo-woria'-ki . Aga tauna to uma rasarumaka , anu hangkedi' to ria hi hi'a , ra'alai' lau-imi .
40025030	Pai' pahawaa' to uma motuju tetui , petadi-imi hi mali-na hi kabengia-na . Hi ria-i ntora geo' pai' ntodohaka . '
40025031	" Aku' Ana' Manusia' , ane rata nculii'-apa mpai' , mehini mpu'u-mi baraka'-ku , pai' radohei-a hawe'ea mala'eka-ku . Mohura-a mpai' moparenta hewa Magau' hi pohuraa to ncola .
40025032	Hawe'ea manusia' morumpu hi nyanyoa-ku pai' kugaa'-ra jadi' rontuda , hewa hadua topo'ewu mpogaa' bima ngkai kebe' .
40025033	Tauna to mpobabehi konoa Alata'ala kupahantuda hi mali ka'ana-ku , pai' tauna topesapuaka hi mali ki'ii-ku .
40025034	" Pai' Aku' Magau' , ku'uli'-raka to hi mali ka'ana-ku : ` Mai-mokoi to nagane' Tuama-ku ! Mesua'-mokoi hi rala Kamagaua'-ku , po'ohaa'-ni kuporodo ami'-mikokoi ngkai lomo' kajadi' dunia' .
40025035	Apa' nto'u-ku mo'oro' , niwai'-a pongkoni' . Ngkamara-a , niwai'-a ue ininu . Liu-a hi tomi-ni , nipopehani-a .
40025036	Uma ria pohea-ku , niwai'-a pohea . Peda'-a , nikinomo-a . Hi rala tarungku'-a , nipencuai'-a . '
40025037	" Metompoi'-ra to hi mali ka'ana-ku , ra'uli' : ` Pue' , nto'uma-ko kihilo mo'oro' pai' kiwai'-ko koni' , ba ngkamara pai' kiwai'-ko ue ?
40025038	Nto'uma-ko liu hi tomi-kai , pai' kipopehani-ko ? Nto'uma-ko kihilo uma ria pohea-nu , pai' kiwai'-ko pohea ?
40025039	Nto'uma-ko kihilo peda' ba hi rala tarungku' , pai' tilou-kai mpencuai'-ko ? '
40025040	" Pai' Aku' Magau' , kutompoi'-ra : ` Bona ni'inca : napa to nibabehi mpotulungi ompi'-ku tohe'ira lau , nau' hadua ompi'-ku to kedi' lia katuwu'-na , batua-na , hibalia nibabehi hi Aku'-mi . '
40025041	" Oti toe mpai' , ku'uli'-raka to hi mali ki'ii-ku : ` Malai-mokoi ngkai rei , koi' to natotowi Tuama-ku ! Mesua'-mokoi hi rala apu to jela' ncuu , to raporodo ami'-miki Magau' Anudaa' pai' mala'eka to mpotuku'-i .
40025042	Apa' nto'u-ku mo'oro' , uma-a niwai' koni' . Ngkamara-a , uma-a niwai' ue ininu .
40025043	Liu-a hi tomi-ni , uma-a nipopehani . Uma ria pohea-ku , uma-a niwai' pohea . Peda'-a , hi rala tarungku'-a , uma-a nipencuai' . '
40025044	" Ra'uli' wo'o-mi-rawo mpai' mpo'uli'-ka : ` Pue' , nto'uma-ko kihilo mo'oro' ba ngkamara ba hewa tauna toliu , ba uma-ko moheai , ba peda' ba ratarungku' , pai' uma-ko kitulungi ? '
40025045	" Pai' Aku' Magau' , kutompoi'-ra : ` Bona ni'inca : apa' uma-koina nitulungi-ra tauna to kedi' tuwu'-ra tohe'i-era lau , batua-na , Aku'-mi to uma nitulungi tetu-e . ' "
40025046	Napohudu Yesus lolita-na , na'uli' : " Hawe'ea tauna to dada'a toera lau ratadi hi rala naraka pai' rahuku' duu' kahae-hae-na , pai' tauna to monoa' mporata katuwua' to lompe' duu' kahae-hae-na . "
40026001	Kahudu-na Yesus mpololita hawe'ea tohe'e , na'uli' mpo'uli'-raka ana'guru-na :
40026002	" Ni'inca wa karo'eo-na-damo eo bohe Paskah ? Pai' Aku' Ana' Manusia' rapewai' hi pale bali'-ku bona raparika' . "
40026003	Nto'u toe , imam pangkeni pai' totu'a to Yahudi morumpu hi tomi Imam Bohe to rahanga' Kayafas .
40026004	Mohawa'-ramo , ra'uli' : " Beiwa akala-ta mpolede pai' mpohoko' Yesus bona rapatehi-ie ?
40026005	Agina neo' ulu tahoko'-i nto'u eo bohe , nee-neo' mpai' bara' ntodea . "
40026006	Nto'u Yesus hi ngata Betania , hilou-i hi tomi hadua tauna to rahanga' Simon topohaki' poko' .
40026007	Bula-na hi ree , rata hadua tobine ngkeni hameha' butolo' ihia' lana honga to masuli' lia oli-na . Bula-na Yesus ngkoni' , tumai tobine toei mpotua lana honga toe hi woo'-na tanda pebila'-na .
40026008	Karahilo-na ana'guru-na napa to nababehi tobine toei , moroe-ramo , ra'uli' : " Napa-hawo pai' rakerei lana to masuli' oli-na hewa tetu ?
40026009	Ke agina rapobalu' lau bona oli-na rawai'-raka tokabu . "
40026010	Na'inca Yesus pekiri-ra , toe pai' na'uli'-raka : " Napa pai' nipedahi nono-na tobine toei ! To nababehi hi Aku' toe-le , lompe' .
40026011	Apa' tokabu-hana , ria oa' loga-ni mpotulungi-ra apa' ria oa'-ra doo-ni . Aga Aku' , uma-a mpai' ria oa' doo-ni .
40026012	Natuai-a hante lana toe , mpakasadia ami' woto-ku hi karatana-ku mpai' .
40026013	Mpu'u ku'uli'-kokoi : hi humalili' dunia' , hiapa-apa Kareba Lompe' rapalele , napa to nababehi tobine toei we'i bate ralolita , uma mpai' ralipo'-lipo' . "
40026014	Nto'u toe , hadua ngkai ana'guru-na to hampulu' rodua , to rahanga' Yudas Iskariot , hilou hi imam pangkeni .
40026015	Na'uli'-raka : " Ane kutonu Yesus hi rala pale-ni , napa to niwai'-ka ? " Rabila'-mi doi pera' tolu mpulu' , pai' rawai'-ki .
40026016	Ngkai ree , Yudas mpopali' loga to lompe' mpobalu' Yesus hi bali'-na .
40026017	Hi eo to lomo'-na hi Posusa' Roti to Uma Raragii , rata-ramo ana'guru-na hi Yesus , ra'uli'-ki : " Hiapa konoa-nu kiporodo pongkoni' Paskah to takoni'-e mpai' ? "
40026018	Na'uli'-raka : " Hilou-mokoi hi rala ngata hi tomi ni'anu , uli'-ki hewa toi : ` Na'uli' Guru : Rata-mi tempo-ku , doko'-a mo'eo bohe Paskah hi tomi-nu hante ana'guru-ku . ' "
40026019	Ana'guru Yesus toera , hilou mpu'u-ramo hewa to nahubui-raka , pai'-ra mporodo-mi pongkoni' Paskah .
40026020	Kamobengi-na , Yesus hante ana'guru-na to hampulu' rodua mohura ngkoni' .
40026021	Bula-ra ngkoni' toe , na'uli'-mi Yesus : " Pe'epei-koi : hadua ngkai olo'-ni mpobalu'-a mpai' hi bali'-ku . "
40026022	Mpo'epe tohe'e , peda'-mi nono-ra ana'guru-na , pai' mepekune'-ramo hadua bo hadua hi Yesus , ra'uli' : " Bela-hawo aku' to nutoa'-e Pue' ? "
40026023	Na'uli' Yesus : " Tauna to mpololo' roti hi banga' uta hangkaa-ngkania hante Aku' , hi'a-mi to mpobalu'-a .
40026024	Makono mpu'u , Aku' Ana' Manusia' bate mate hewa to ralowa hi rala Buku Tomoroli'-e . Aga mpe'ahii' tauna to mpobalu'-a tetui . Ke lompe' lau-pi ane uma-i na'ote tina-na . "
40026025	Ngkai ree , na'uli' wo'o-mi-hawo Yudas , to mpobalu'-ie mpai' : " Bela-hawo aku' to nutoa'-e Guru ? " Na'uli' Yesus : " Hewa to nu'uli' tetu-midi ! "
40026026	Bula-ra ngkoni' , na'ala'-mi Yesus roti pai' naposampayai mpo'uli' tarima kasi hi Alata'ala . Oti toe , napihe-pihe pai' natonu-raka ana'guru-na , na'uli' : " Ala'-mi , koni'-mi . Toi-mi woto-ku . "
40026027	Oti toe na'ala' wo'o sangkiri' to ihia' anggur , na'uli' tarima kasi hi Alata'ala pai' natonu-raka , na'uli' : " Nginu-mokoi omea ,
40026028	apa' toi-mi raa'-ku to rabowo ane mate-a mpai' . Raa'-ku toi mpai' mporohoi pojanci to mpoposidai' Alata'ala hante manusia' , bona jeko' tauna to wori' ra'ampungi .
40026029	Bona ni'inca : ntepu'u ngkai wae lau , uma-apa nginu anggur duu'-na rata tempo-na Tuama-ku jadi' Magau' hi dunia' bo'u . Nto'u toe mpai' mpo'inu-a anggur to bo'u hangkaa-ngkania hante koi' hi rala Kamagaua'-na . "
40026030	Oti toe morona'-ramo hanyala rona' pe'une' . Kahudu-ra morona' , malai-ramo ngkai ngata hilou hi Bulu' Zaitun .
40026031	Na'uli'-mi Yesus mpo'uli'-raka : " Bengi toe mpai' lau , hawe'ea-ni , molengo pepangala'-ni hi Aku' , apa' ria te'uki' Lolita Alata'ala to mpo'uli' hewa toi : ` Kupatehi topo'ewu toei , pai' bima inewu-na pagaa'-gaa'-ramo . '
40026032	Aga ane tuwu' nculii'-apa mpai' , meri'ulu-a hilou hi tana' Galilea , bona hirua' hi ria-ta-damo mpai' . "
40026033	Ngkai ree , na'uli'-mi Petrus : " Nau' hawe'ea tauna molengo pepangala'-ra hi Iko Pue' , aku' uma ! "
40026034	Na'uli' Yesus : " Mpu'u ku'uli'-koko : kako'ia-na turua' manu' bengi toe mpai' lau , mpolia' tolu ngkani-moko mposapu kanu'inca-ku . "
40026035	Na'uli' Petrus : " Nau'-a mate hangkaa-ngkania dohe-nu , uma mpu'u kusapu kaku'inca-nu ! " Wae wo'o-rawo pololita-ra ana'guru-na to ntani'-na .
40026036	Oti toe , rata-ramo hi pampa to rahanga' Getsemani . Hi ree-i mpo'uli'-raka ana'guru-na : " Koi' , mohura hi rei-mokoi . Aku' , lou hi ree-a mai ulu mosampaya . "
40026037	Aga Petrus pai' ana' Zebedeus to rodua , nabawai-ra hilou dohe-na . Nto'u toe , susa' pai' mokaratu-mi nono-na .
40026038	Na'uli'-raka : " Susa' lia nono-ku , hewa to neo' mate-ama ku'epe . Rehe'i-mokoi ulu , dohei-a mojaga . "
40026039	Oti toe hilou-imi molaa hangkedi' , pai'-i motumpa , mosampaya , na'uli' : " Tuama-ku , ane ma'ala , pomolaa-ka-kuwo kaparia to neo' mporumpa'-a toi . Aga bela konoa-ku Aku' to jadi' , agina konoa-nu Iko moto . "
40026040	Oti toe , nculii'-imi hi ana'guru-na to tolu toera , narata-ra bula-ra leta' moto . Na'uli' mpo'uli'-ki Petrus : " Hilo ! Hajaa-wadi uma nidadahi mojaga dohe-ku ?
40026041	Mojaga pai' mosampaya-mokoi bona neo'-koi mporata pesori . Hi rala nono-ni dota moto-koi mpobabehi to makono , aga uma nidadahi apa' manusia' bate lente . "
40026042	Ngkai ree , hilou wo'o-imi mosampaya , na'uli' : " Tuama-ku , ane kaparia toi uma ma'ala rawi'iha-ka , bate konoa-numi to majadi' . "
40026043	Oti toe , nculii' wo'o-imi mporata ana'guru-na , leta' wo'o-ra-wadi apa' mopoke' mata-ra .
40026044	Hangkani wo'o-ipi Yesus mpalahii-ra hilou mosampaya katolu ngkani-na . Posampaya-na toe hibalia hante posampaya-na to we'i .
40026045	Ka'oti-na mosampaya toe , nculii' wo'o-imi hi ana'guru-na to tolu toera , pai' na'uli'-raka : " Turu pai' leta' oa'-pada-koi ? Hilo-dile , rata-mi tempo-na Aku' Ana' Manusia' rapobalu' pai' ratonu hi tauna to dada'a .
40026046	Memata-mokoi ! Hilo , etu-imi tumai tauna to mpobalu'-a . Kita-mi lou . "
40026047	Bula-na Yesus mololita-pidi , rata-imi Yudas , hadua ngkai ana'guru-na to hampulu' rodua . Pai' dohe-na wori' wo'o tau ntani'-na to ngkeni piho' pai' sumampu . Hira' toe rapahawa' imam pangkeni pai' totu'a to Yahudi .
40026048	Yudas mpo'uli' ami'-miraka tanda bona ra'inca kato'uma-nai Yesus , na'uli' : " Hema mpai' to ku'eki , Hi'a-mi Yesus . Hoko'-imi ! "
40026049	Jadi' , karata-ra hi ree , kahilou-nami Yudas mpohirua'-ki Yesus , na'uli' : " Wori' tabe , Guru ! " pai' na'eki-i ntuku' ada-ra to Yahudi .
40026050	Na'uli' Yesus : " Toe-tanoe pai' tumai-koe , bale ! " Katumai-rami tauna to wori' mpohoko' Yesus .
40026051	Ngkai ree , hadua tauna to dohe Yesus mpowute' piho'-na natime-ki batua Imam Bohe , bela mpoholu tilinga-na .
40026052	Na'uli' Yesus mpo'uli'-ki : " Unco' nculii' piho'-nu ! Apa' hema to mpohenta piho' mpopatehi doo , bate rapatehi wo'o-i-hawo mpai' hante piho' .
40026053	Ha uma nu'incai , ane mpopetulungi-a hi Tuama-ku , napesahui mpahawa' tumai hampulu' rontuda tantara mala'eka-na , ba melabi tena !
40026054	Aga ane ta'ewa-ra to mpohoko'-a toi-e , uma mpai' madupa' lolita to te'uki' hi rala Buku Tomoroli' owi to mpo'uli' hawe'ea toe lau kana majadi' hi Aku' . "
40026055	Nto'u toe , na'uli' wo'o-mi Yesus mpo'uli'-raka tauna to wori' toera : " Ha toperampaki-a toi-e , pai' mingki' tumai-koi ntali piho' pai' sumampu mpohoko'-ae ! Butu eo-na mohura moto-a hi rala Tomi Alata'ala metudui' , napa pai' uma-a nihoko' nto'u toe ?
40026056	Aga to hewa toi-le kana majadi' , bona madupa'-mi napa to ra'uki' nabi-nabi owi hi rala Buku Tomoroli' . " Oti toe , metibo'-ramo hawe'ea ana'guru-na mpalahii-i .
40026057	Ngkai ree , tauna to mpohoko' Yesus mpokeni-i hilou hi tomi Imam Bohe Kayafas . Hi ria morumpu-ramo guru-guru agama pai' totu'a to Yahudi .
40026058	Petrus metuku' ngkawao-wadi , duu'-na rata hi berewe tomi Imam Bohe . Mesua'-i hi berewe pai'-i mohura dohe topojaga , apa' doko' na'inca ba napa mpai' to majadi' hi Yesus .
40026059	Nto'u toe , imam pangkeni pai' hawe'ea topohura agama morumpu hi tomi Kayafas . Mpali'-ra sabi' boa' to mpakilu Yesus , bona ngalai' rahuku' mate-i .
40026060	Aga nau' wori' sabi' boa' to mpo'uli' napa to nababehi Yesus , uma raruai' to masipato' rahuku' mate-ki . Ka'omea-na , ria rodua sabi' to tumai hi nyanyoa topohura to hibalia lolita-ra ,
40026061	ra'uli' : " Tauna toii , ria-i-hana mpo'uli' : ` Tomi Alata'ala ma'ala kugero , pai' rala-na tolu eo kuwangu nculii' . ' "
40026062	Kamokore-nami Imam Bohe pai'-i mpo'uli'-ki Yesus : " Ha uma nutompoi'-ra to mpakilu-ko toe-e ? "
40026063	Aga Yesus , uma-i winihi . Na'uli' wo'o-mi Imam Bohe : " Hante hanga' Alata'ala to Tuwu' , uli'-kakai to makono ! Makono mpu'u ka' Iko-na Magau' Topetolo' , Ana' Alata'ala-e ? "
40026064	Na'uli' Yesus : " Io' , hewa to nu'uli' tetu-e . Pai' ku'uli' tena : rata mpai' tempo-na nihilo-a Aku' Ana' Manusia' , mohura pai' moparenta hi mali ka'ana Alata'ala to Mobaraka' , pai' nihilo wo'o-a mpai' mana'u tumai ngkai suruga hi rala limu' . "
40026065	Mpo'epe toe we'i , Imam Bohe mpoheu' baju-na ngkai kamoroe-na , pai' na'uli' : " Tau toii mpopohibalia woto-na hante Alata'ala ! Uma-pi mingki' ria sabi' . Ni'epe moto-mi-koiwo lolita-na mpokedi' Alata'ala .
40026066	Beiwa-mi-koiwo pompowile-nie ? " Ratompoi' topohura : " Kana rahuku' mate-imile ! "
40026067	Ngkai ree , ra'uelikui lio-na pai'-i raweba' . Ria wo'o to mpohopo'-i , pai' ra'uli'-ki :
40026068	" Ee Magau' Topetolo' ! Pe'uli' pe' ba hema to mpohopo'-koe ! "
40026069	Nto'u toe , Petrus mohura hi berewe . Nto'u pohura-na toe , tumai hadua tobine to mobago hi tomi Imam Bohe , na'uli'-ki Petrus : " Ba iko wo'o-di doo-na Yesus to Galilea toei-e mai ? "
40026070	Aga nasapu Petrus hi nyanyoa-ra omea , na'uli' : " Uma-kuna ku'incai napa to nu'uli' ! "
40026071	Ngkai ree hilou wo'o-imi Petrus mokore mohu' hi wobo' wala . Ria wo'o hadua tobine mpohilo-i pai' mpo'uli'-raka tauna to hi ree : " Hi'a toi wo'o-le to dohe Yesus to Nazaret toei-e mai . "
40026072	Nasapu wo'o-wadi Petrus hante mosumpa , na'uli' : " Uma-kuna ku'incai-i tau tetui ! "
40026073	Uma mahae ngkai ree , tauna to mokore hi ree mpomohui' Petrus , ra'uli'-ki : " Iko mpu'u-di hadua doo-nae ! Incana ngkai kotu basa-nu Katogalilea-nu . "
40026074	Mosumpa tena-i Petrus mpotuna' woto-na , na'uli' : " Uma mpu'u-kuwo ku'incai-i ! " Nto'u toe turua'-mi manu' .
40026075	Nakiwoi-mi Petrus lolita Yesus ngone to mpo'uli'-ki : " Kako'ia-na turua' manu' , mpolia' tolu ngkani-moko mposapu kanu'inca-ku . " Kamalai-nami Petrus hilou hi mali-na , pai'-i geo' ngkai kapeda' nono-na .
40027001	Mepupulo ngkii , hawe'ea imam pangkeni pai' totu'a to Yahudi mpobotuhi : Yesus kana rapatehi .
40027002	Jadi' , rahoo'-imi pai' rakeni hilou rabua' hi Gubernur Pilatus .
40027003	Ane Yudas , to mpobalu' Yesus hi bali'-na toei , kana'inca-na karahuku' mate-na mpai' Yesus , soho'-mi nono-na . Kahilou-nami hi imam pangkeni pai' totu'a to Yahudi , napoponculi'-raka doi pera' to tolu mpulu' mpepa' ,
40027004	pai' na'uli' : " Mojeko'-ama ! Mpobalu'-a-kuna tauna to uma masala' , alaa-na rahuku' mate-i ! " Ratompoi'-i : " Napa ki'uli' kai' ! Iko moto-kowo pue' sala' ! "
40027005	Ngkai ree , Yudas mpetadi doi tohe'e hi rala Tomi Alata'ala , pai'-i hilou mengkahunca' .
40027006	Imam pangkeni mpotima' doi toe , pai' ra'uli' : " Doi toi , doi posula' raa' . Ntuku' atura agama , doi to hewa tohe'e uma ma'ala rapuna' hi rala peti' pompunaa' doi pepue' hi Tomi Alata'ala . "
40027007	Hibalia-mi pohawa'-ra , doi toe ra'oli-ki tana' to rahanga' Tana' Topobabehi Kura , bona tana' toe rapontanai-raka tauna to bela-ra to Yahudi .
40027008	Toe pai' tana' toe rahanga' Tana' Raa' duu' tempo toi .
40027009	Hante babehia-ra toe , madupa'-mi napa to nalowa nabi Yeremia owi , hewa toi moni-na : " Ntuku' ada to Israel , oli hadua batua tolu mpulu' doi pera' . Jadi' , ra'ala'-mi tolu mpulu' doi pera' toe ,
40027010	pai' ra'oli-ki tana' topobabehi kura . Tohe'e majadi' ntuku' hawa' Pue' Alata'ala hi aku' . "
40027011	Ane Yesus we'i , karakeni-na hi Gubernur Pilatus , mokore-i hi nyanyoa-na . Pilatus mpekune'-i : " Ha Iko mpu'u-mi Magau' to Yahudi-e ? " Na'uli' Yesus : " Wae mpu'u , hewa to nu'uli' tetu . "
40027012	Imam pangkeni pai' totu'a to Yahudi mpodulu mpakilu-i . Aga uma-i winihi .
40027013	Toe pai' Pilatus mpo'uli'-ki Yesus : " Ha uma nu'epei hawe'ea to rapakilu-kokoe ? "
40027014	Uma hamelaa nahono' Yesus , alaa-na napokakonce lia Gubernur .
40027015	Butu eo bohe Paskah , Gubernur biasa mpobahaka hadua tauna to ratarungku' , ba hema konoa ntodea .
40027016	Jadi' , mpae toe , ria hadua to ratarungku' to ra'inca lia ntodea . Hanga'-na Yesus Barabas .
40027017	Jadi' , hi pohura-na Pilatus mpohurai kara-kara Yesus toe , wori'-mi tauna morumpu . Mepekune' Pilatus mpekune'-ra : " Hema to nipokono kubahaka-kokoi mpae tohe'i ? Yesus Barabas , ba Yesus to rahanga' Kristus-di ? "
40027018	Pilatus mpo'uli' hewa toe , apa' na'inca ka'uma-na-hawo masala'-i Yesus ; pangkeni to Yahudi mpotonu Yesus hi hi'a apa' kamohingi'-ra-wadi .
40027019	Nto'u pohura-na Pilatus hi pohuraa pobotuhia toe , rata suro ngkai tobine-na to mpo'uli'-ki : " Neo'-konae' nuhuku'-i tauna to uma masala' tetui ! Apa' ngkai Hi'a alaa-ku mo'ompo' to mekoroi' bengi ngone-e . "
40027020	Aga imam pangkeni pai' totu'a to Yahudi , kaliliu moto-ra mpo'ukei' ntodea , ra'uli'-raka : " Perapi'-koi hi Gubernur bona Barabas nabahaka , pai' Yesus to nahuku' mate ! "
40027021	Jadi' , mepekune' Gubernur Pilatus hi ntodea , na'uli' : " Ngkai hira' rodua tohe'i , hema to nipokono kubahaka-kokoi ? " Ratompoi' : " Barabas ! "
40027022	Napekune' tena Pilatus : " Ane wae , kupopai-imi Yesus to rahanga' Kristus ? " Metompoi'-ra omea : " Raparika'-i ! "
40027023	Mepekune' tena-i-pidi Pilatus : " Hiaa' napa sala'-na ? " Rapesukui lau-mi mejeu' : " Parika'-imi ! "
40027024	Ka'omea-na nahilo Pilatus uma-pi ria kalaua-na mpololitai-ra , apa' kameroo-rodoa' lau-ramo . Toe pai' na'ala' ue napowano hi nyanyoa ntodea pai' na'uli' : " Mowano-a ! Bona nihilo , ka'uma-na-kuwo kugalo kanipatehi-na tau toii ! Koi' moto-koiwo to mpotangku . "
40027025	Metompoi' ntodea , ra'uli' : " Io' , kai' moto-kaiwo pai' hante muli-kai to mpokolo kamate-na . "
40027026	Ngkai ree , nabahaka-miraka Barabas , pai' nahubui tantara-na mpoweba' Yesus . Oti toe natonu-miraka bona raparika' .
40027027	Oti toe , tantara Gubernur mpokeni Yesus mesua' hi rala tomi Gubernur , pai'-ra mpokio' hawe'ea doo-ra tumai mpotipuhi-i .
40027028	Raroncu-ki pohea-na pai' rapasuai'-i baju to mperelei to hewa baju magau' .
40027029	Rababehi hameha' songko ngkai walaa to morui to hewa songko magau' , pai' rasongkoi-ki . Rawai' wo'o-i lua' hameha' hi pale ka'ana-na , hewa lua' to nakamu magau' , pai'-ra mowingkotu' hi nyanyoa-na , ra'uli' : " Wori' tabe , Magau' to Yahudi ! "
40027030	Ra'uelikui-i pai' ra'ala' lua' to hi pale-na rapao'-ki woo'-na .
40027031	Ka'oti-na rapopo'ore' hewa toe , raroncu-mi baju to rabajui-ki we'i pai' ra'uncoi' nculii'-i pohea-na moto-mi . Oti toe rakeni-imi hilou hi mali ngata bona raparika' .
40027032	Hi lengko ohea hirua'-ra hante hadua tauna to rahanga' Simon to Kirene . Tantara to Roma mpewuku Simon toe mpopaha'a kaju parika'-na Yesus .
40027033	Uma mahae rata-ramo hi po'ohaa' to rahanga' Golgota , batua-na Bulu' Banga'woo' .
40027034	Hi ree , Yesus rapopo'inui anggur to ragalo hante pokuli' to mopai' . Ka'oti-na napemita , oja'-i mpo'inu .
40027035	Raparika'-imi , pai' pohea-na rabagi-bagi hante ntene' undi hewa pompenoa'-ra .
40027036	Oti toe , mohura-ramo hilau mojaga .
40027037	Hi kaju parika'-na hi lolo woo'-na rapataka' hampepa' papan . Hi papan toe te'uki' napa to rapakilu-ki Yesus , hewa toi moni-na : TOI-MI YESUS MAGAU' TO YAHUDI .
40027038	Ria wo'o rodua toperampaki raparika' dohe-na , hadua mali ka'ana-na hadua mali ki'ii-na .
40027039	Tauna to liu hi ree , ngkololi-ra mpopo'ore'-i ,
40027040	ra'uli' : " Nu'uli'-kona mpogero-ko Tomi Alata'ala pai' nuwangu nculii' rala-na tolu eo ! Ane Ana' Alata'ala mpu'u-ko , tulungi woto-nu moto ! Mana'u-moko ngkai kaju parika' tetu ! "
40027041	Wae wo'o imam pangkeni , guru agama pai' totu'a to Yahudi mpopo'ore'-i , ra'uli' :
40027042	" Tau ntani'-na natulungi-ramo , woto-na moto-pi uma nakulei' ntulungi . Hiaa' bo Hi'a he'e Magau' to Israel ! Agina mana'u-i ngkai kaju parika'-na toe , pai' lako' tapangala'-i .
40027043	Ncarumaka Alata'ala-i , pai' na'uli' Ana' Alata'ala-i . Mai tahilo Alata'ala mpobahaka-i , ane dota-i . "
40027044	Ntahawe' toperampaki to raparika' dohe-na , meruge' wo'o-ra-rawo mporuge'-i hewa toe .
40027045	Tebua'-mi eo , muu-mule' mobengi hobo' hi ngata toe rala-na tolu jaa .
40027046	Jaa tolu ncimonou' , mekio'-imi Yesus napasimuku mpo'uli' : " Alata'ala-ku ! Alata'ala-ku ! Napa pai' nupalahii-a ? " Hi rala basa Yahudi : " Eli ! Eli ! Lama sabakhtani ? "
40027047	Ba hangkuja dua to mokore mohu' hi kaju parika'-na mpo'epe pe'au-na toe , ra'uli' : " Epe , mpokio' nabi Elia-i ! "
40027048	Ria hadua to mokeno hilou mpo'ala' hampu'u wunga to hewa lomo' , nabangkahi hi rala ue anggur to mo'onco , natu'u hi wuntu hompea pai' napopoju'ui-ki Yesus bona na'inu .
40027049	Ria wo'o to mpo'uli' : " Popea ulu , tahilo ba tumai mpu'u-i Elia mpotulungi-i . "
40027050	Oti toe me'au tena-i Yesus napesukui , pai' modupe'-mi inoha'-na .
40027051	Nto'u toe , kain porini-olo' to tetoe hi rala Tomi Alata'ala muu-mule' mobika' ntongo' ngkai lolo-na rata hi une'-na . Ria wo'o linu , pai' watu bohe paheka'-heka' .
40027052	Wori' daeo' mobea-mi , pai' wori' tauna to monoa' ingku-ra owi rapotuwu' nculii' .
40027053	Ka'oti-na Yesus tuwu' nculii' , mehupa'-ra ngkai daeo'-ra , pai'-ra mesua'-hi ngata Yerusalem , ngata to moroli' toe . Wori' tauna mpohilo-ra .
40027054	Tadulako tantara hante tantara-tantara doo-na to mpojaga Yesus , me'eka' lia-ramo mpo'epe linu pai' mpohilo hawe'ea to jadi' toe . Ra'uli' : " Ana' Alata'ala mpu'u-i-tawo' ! "
40027055	Hi ree , wori' wo'o tobine to menaa ngkawao . Hira' toe tobine to mpotuku' pai' mpotulungi Yesus , ntepu'u ngkai pobago-na hi tana' Galilea .
40027056	Hanga'-na to hadua , Maria Magdalena . To hadua wo'o , Maria tina-na Yakobus pai' Yusuf . Pai' hadua wo'o tobine-na Zebedeus .
40027057	Neo' limpa-mi eo , tumai hadua tauna to mo'ua' to ngkai ngata Arimatea , hanga'-na Yusuf . Yusuf toei , topetuku' Yesus wo'o-i-hawo .
40027058	Hilou-i hi Pilatus mperapi' woto Yesus . Pilatus mpohubui tantara-na mpowai'-i Yusuf woto-na Yesus .
40027059	Na'ala' mpu'u-mi , naputu' hante kain to bula ,
40027060	pai' napopoturu hi rala daeo' . Daeo' toe , daeo' to bo'u-pidi , daeo' pomporodoa-na Yusuf moto , to ratowi hi panapa bulu' watu . Oti toe , naluli' hameha' watu to bohe na'unca-ki daeo' toe , pai'-i malai-mi .
40027061	Aga Maria Magdalena pai' Maria to ntani'-na , mohura-ra hi mai hi mali daeo' .
40027062	Kamepulo-na hi Eo Sabat , imam-imam pangkeni pai' to Parisi hilou hangkaa-ngkania hi Pilatus ,
40027063	ra'uli' : " Tua Gubernur , kikiwoi lolita topebagiu toei ngone lou , bula-na tuwu'-pidi na'uli' : ` Kaliu-na tolu eo , tuwu' nculii'-a . '
40027064	Jadi' , toe pai' kiperapi' bona Tua mpohubui tantara hilou mpojaga daeo'-na toe ria , radongo lompe' duu'-na rata hi eo katolu-na , bona neo' ria loga ana'guru-na lou mpanako woto-na . Ra'uli' mpai' hi ntodea tuwu' nculii'-i , duu'-na wori'-mi tauna to rabagiu . Helee , meliu lau-mi mpai' kawori' tauna to mpotuku'-i ngkai to mpotuku'-i bula-na tuwu'-pidi . "
40027065	Na'uli' Pilatus : " Ria moto tantara . Keni-ramo hilou mpodongo daeo'-na hudupakulea'-ni . "
40027066	Hilou mpu'u-ramo hi daeo' . Rasaa' watu po'unca-na , bona uma ma'ala raderu' , pai' rahubui tantara mpodongo daeo' toe , bona neo' ria to mpokabiboi .
40028001	Timpaliu-mi eo pepuea' , kako'ia-na mehupa' eo hi eo Mingku , Maria Magdalena pai' Maria to ntani'-na hilou mpokamata daeo' .
40028002	Ncorobaa ria linu bohe , apa' hadua mala'eka Pue' mana'u ngkai suruga tumai mpoderu' watu po'unca daeo' , pai'-i mohura hi lolo-na .
40028003	Lence-na mekiroi' hewa kila' , pai' pohea-na bula ngehe .
40028004	Tantara to mpodongo hi ree , me'eka' lia-ramo , moridi'-ra , pai' uma-rapa tono mokore , hewa to mate-ramo .
40028005	Na'uli' mala'eka mpo'uli'-raka tobine toera : " Neo'-koi me'eka' , ku'inca moto mpali'-koi Yesus to mate raparika' .
40028006	Uma-ipi-hana ria hi rehe'i . Tuwu' nculii'-imi , hewa to na'uli'-kokoie wengi . Mai hilo karatu'ua-na wengi .
40028007	Wae-pi , hilou-mokoi pesahui , uli'-raka ana'guru-na katuwu'-na nculii'-mi . Hilou meri'ulu-i hi tana' Galilea . Hi ria-damo mpai' , pai'-i nihilo . Kiwoi napa to ku'uli'-kokoi ! "
40028008	Rapesahui-mi-rawo tobine toera malai ngkai daeo' . Me'eka' moto-ra , aga goe' lia wo'o-ra . Pokeno-rami hilou apa' doko' raparata to jadi' toe hi ana'guru-na Yesus .
40028009	Muu-mule' etu-imi Yesus mpohirua'-raka pai' natabe-ra . Tumai-ramo mpomohui'-i , rakupui witi'-na pai' ranyompa-i .
40028010	Na'uli' mpo'uli'-raka : " Neo' me'eka' ! Hilou-mokoi , uli'-raka ompi'-ku bona hilou-ra hi Galilea , hi ria mpai' rahilo-a . "
40028011	Lingku'-ra tobine toera hilou , ba hangkuja dua tantara to mpodongo daeo' hilou hi rala ngata , pai'-ra mpoparata hi imam pangkeni hawe'ea to jadi' hi daeo' we'i .
40028012	Mohawa'-ramo imam pangkeni toera hante totu'a to Yahudi to ntani'-na . Kabotu' lolita-ra , agina mpowai'-ra tantara wori' doi po'ompo wiwi-ra , bona neo' ra'uli' hilau .
40028013	Ra'uli' imam pangkeni toera mpo'uli'-raka tantara : " Uli'-koi hewa toi : ` Mentongo' bengi ngone , topetuku' Yesus tumai mpanako woto-na bula-kai leta' . '
40028014	Ane na'epe Gubernur tohe'e , kai'-damo mpololitai-i bona neo'-koi rapoo-popai . "
40028015	Radoa-mi-rawo tantara doi toe , pai' ra'uli' hewa to oti ratudui'-raka . Duu' rata hi eo tohe'i , motote oa' lolita toe hi to Yahudi .
40028016	Ana'guru-na Yesus to hampulu' hadua toera hilou hi tana' Galilea , hi bulu' to natudo' ami'-raka Yesus .
40028017	Rahilo mpu'u-imi hi ria , pai' ranyompa-i . Aga ria wo'o tauna to morara'-pidi nono-ra .
40028018	Yesus mpomohui'-ra pai' na'uli'-raka : " Hawe'ea kuasa hi suruga pai' hi dunia' ratonu-maka .
40028019	Jadi' , hilou-mokoi hi humalili' dunia' , tudui' hawe'ea tauna jadi' topetuku'-ku . Niu'-ra hi rala hanga' Alata'ala to Tuama , to Ana' pai' Inoha' Tomoroli' .
40028020	Tudui'-ramo mpotuku' hawe'ea to kuhawai'-kokoi . Kiwoi-koi : kudohei moto-koi duu'-na hi kahudua dunia' . "
41001001	Tohe'i-mi Kareba Lompe' , tutura katuwu'-na Yesus Kristus , Ana' Alata'ala .
41001002	Tutura-na ntepu'u ngkai karata-na Yohanes Topeniu' . Karata-na Yohanes toei , telowa ami'-mi hi rala sura nabi Yesaya . Hante wiwi nabi , Alata'ala mpo'uli'-ki Ana'-na hewa toi : Hi'a toi-mi suro-ku , kuhubui-i meri'ulu ngkai Iko , bona mporodo ohea-nu . "
41001003	" Mekio'-i hi papada to wao' , na'uli' : ` Neo' rata-imi Pue' ! Porodo ami'-miki ohea-na . Nipakalempe ami'-mi ohea to natara mpai' . ' "
41001004	Hewa to ra'uki' toe , mehupa' mpu'u-imi Yohanes Topeniu' hi papada to wao' . Mpoparata-i Lolita Alata'ala hi ntodea , na'uli' : " Medea-mokoi ngkai jeko'-ni , pai' kana tumai-koi kuniu' bona Alata'ala mpo'ampungi jeko'-ni . "
41001005	Wori' tauna to hilou hi papada to wao' doko' mpo'epe lolita-na Yohanes . Ria-ra ngkai ngata Yerusalem pai' ngkai hawe'ea ngata hi tana' Yudea . Hilou-ra mpangaku' jeko'-ra , pai' naniu'-ra hi ue Yordan , tanda kamedea-ra ngkai jeko'-ra .
41001006	Pohea-na Yohanes rababehi ngkai wulu porewua to rahanga' unta . Salepe'-na ngkai kuliba . Koni'-na lari pai' ue wani .
41001007	Mpopalele-i kareba toi : " Ngkabokoa' ngkai aku' , tumai mpai' to meliu kuasa-na ngkai aku' . Bangku' mowilingkudu mpobongka koloro sapatu'-na , uma-a-kuwo natao .
41001008	Aku' mponiu'-koi hante ue tanda kamedea-ni ngkai jeko'-ni . Aga Hi'a mpai' mponiu'-koi hante Inoha' Tomoroli' . "
41001009	Rala-na ha'eo , Yesus me'ongko' ngkai ngata Nazaret hi tana' Galilea , tumai mpopeniu' hi Yohanes . Yohanes mponiu'-i hi ue Yordan .
41001010	Wae ka'oti-na raniu' , mencore-imi ngkai ue , pai' mpohilo-imi langi' mobea pai' Inoha' Tomoroli' mana'u tumai molence mpo-danci mangkebodo hompo hi Hi'a .
41001011	Alata'ala mololita ngkai langi' mpo'uli'-ki : " Iko toi-mi Ana'-ku to kupe'ahi' . Iko-mi to mpakagoe' nono-ku . "
41001012	Oti toe , Inoha' Tomoroli' mpakeni Yesus lou hi papada to wao' .
41001013	Opo' mpulu' eo-i hi ria . Bula-na hi papada toe , Magau' Anudaa' mposori-i . Binata to me'ila dohe-na , pai' mala'eka mpomawai-i .
41001014	Ko'ia mahae ngkai ree , Yohanes Topeniu' rahoko' pai'-i ratarungku' . Nto'u toe , hilou-imi Yesus hi tana' Galilea , pai'-i mpopalele Kareba Lompe' to ngkai Alata'ala ,
41001015	na'uli' : " Neo' rata-mi tempo-na Alata'ala jadi' Magau' hi dunia' ! Medea-mokoi ngkai jeko'-ni , pangala'-mi Kareba Lompe' . "
41001016	Bula-na momako' hi wiwi' rano Galilea , mpohilo-i rodua tauna . Hanga'-ra : Simon hante Andreas ompi'-na . Nto'u toe , bula-ra mebau' hi rano mojala' , apa' toe-mi-rawo bago-ra .
41001017	Yesus mpo'uli'-raka : " Mai-mokoi ntuku'-a ! Uma-pokoi mebau' mpali' uru . Ngkai wae lau , kuwai'-koi pobago mpotudui' tauna mepangala' hi Aku' . "
41001018	Karapalahii-nami jala'-ra , pai' ntepu'u eo toe mpotuku' Yesus-ramo .
41001019	Napaliliu-mi Yesus momako' , ko'ia molaa ngkai ree mpohilo wo'o-imi rodua to ntali ompi' : Yakobus pai' Yohanes , ana'-na Zebedeus . Hira' toe , bula-ra mpokolompehii jala'-ra hi rala sakaya .
41001020	Nakio'-ramo mpotuku'-i . Jadi' , rapalahii-mi tuama-ra hi rala sakaya hante tauna to dohe-ra to ngkoni' gaji' , pai' mpotuku' Yesus-ramo .
41001021	Ngkai ree , Yesus hante topetuku'-na hilou hi ngata Kapernaum . Hi eo pepuea' to Yahudi , mesua'-imi hi rala tomi posampayaa pai' natepu'u-mi metudui' .
41001022	Konce-ramo tauna to mpo'epe tudui'-na . Apa' uma-i metudui' hewa guru-guru agama . Petudui'-na , hewa tauna to mokuasa mpu'u .
41001023	Nto'u toe , ria hadua tauna to nahawi' anudaa' , mesua' wo'o-i-hawo hi tomi posampayaa toe , pai'-i mejeu' :
41001024	" Ee Yesus to Nazaret ! Doko' nupopai-dakaie ? Ba doko' nuropuhi-dakaie ? Ku'inca moto-kole , ka' Iko-na Suro to moroli' ngkai Alata'ala-e . "
41001025	Yesus mpo'uli'-ki anudaa' toei : " Ngkaba'i-ko ! Palai-ko ngkai tauna tetui ! "
41001026	Tauna toei moridi' sabana anudaa' , pai'-i me'au , pai' malai-mi anudaa' to mpohawi'-i .
41001027	Konce omea-ramo tauna to mpohilo , alaa-na momepololitai-ramo ra'uli' : " Uma mowo-e' ! Toi-e tudui' to bo'u , ria mpu'u baraka'-na ! Mpopalai-i anudaa' , bo ratuku' mpu'u-diki-hana hawa'-nae ! "
41001028	Ngkai ree , kamolele-nami kareba to mpotompo'wiwi Yesus hobo' hi tana' Galilea .
41001029	Kanculii'-ra Yesus hante ana'guru-na ngkai tomi posampayaa toe , hilou-ramo hi tomi-ra Simon pai' Andreas . Yakobus pai' Yohanes hilou wo'o dohe-ra .
41001030	Hi ria , piniana-na Simon tobine ntora turu apa' ngkelengi'-i . Rapesahui mpo'uli'-ki Yesus kapeda'-na .
41001031	Ngkai ree , hilou-imi Yesus hi poturua-na , nakamu pale-na pai' napopemata-i . Ncaliu mo'uri'-imi , pai'-i mpolayani-ra .
41001032	Ncimonou' toe , limpa-mi eo , wori' tauna tumai hi Yesus mpokeni hawe'ea to peda' ba to nahawi' seta .
41001033	Wori' pue' ngata tumai morumpu hi berewe tomi Simon .
41001034	Wori' tauna to napaka'uri' ngkai haki'-ra to wori' nyala . Wori' wo'o seta to mpesuai' tauna napopalai . Aga seta toera , uma-ra napiliu mololita , apa' ra'inca moto Kahi'a-na Ana' Alata'ala .
41001035	Kamepulo-na parabaja-pidi , memata-imi Yesus pai'-i malai ngkai ngata hilou hi kawaoa'-na , lou mosampaya .
41001036	Simon hante doo-na hilou mpali'-i . Kararua'-na , ra'uli'-ki :
41001037	" Wori' tauna mpali'-ko Guru . "
41001038	Na'uli'-raka : " Hilou-tamo hi ngata ntani'-na to mohu' bona mpokeni Lolita Alata'ala hi ria wo'o-a . Apa' toe-mi patuju-ku tumai hi dunia' . "
41001039	Ngkai ree , kahilou-nami Yesus hante ana'guru-na mpokeni Lolita Alata'ala hi hawe'ea ngata hi tana' Galilea . Metudui'-i hi rala tomi-tomi posampayaa , pai'-i mpopalai seta to mpesuai' tauna .
41001040	Ria hadua tauna to mohaki' poko' rata hi Yesus . Powingkotu'-nami mpopetulungi , na'uli' : " Ane ma'ala , paka'uri'-a-kuwo ! "
41001041	Metumu'-mi ahi'-na Yesus mpohilo-i . Toe pai' najama-i pai' na'uli'-ki : " Ma'ala moto , kupaka'uri'-moko ! "
41001042	Hampinisi mata , moronto-mi haki'-na , mo'uri'-imi .
41001043	Oti toe , Yesus mpohubui-i hilou , na'uli'-ki : " Kutagi mpu'u-ko ,
41001044	neo' nulolita hi hema-hema napa to jadi' tohe'i-e . Hilou-moko ulu mpopehuwu woto-nu hi imam , bona nahilo kamo'uri'-numi , pai' keni pepue'-nu ntuku' parenta to te'uki' hi rala Atura Musa , bona monoa' hi hawe'ea tauna kamo'uri'-nu mpu'u-mi . "
41001045	Ntaa' we'i , kahilou-na tauna toei , ntora nalolita lau-mi hiapa-apa kanapaka'uri'-na Yesus . Alaa-na , Yesus uma-ipi bisa mesua' hi rala ngata apa' wori' rahi tauna mpotipuhi-i . Mo'oha' hi mali ngata-i-damo hi kawaoa'-na . Aga nau' wae , uma oa' ria kaputua-na tauna tumai ngkai wori' ngata doko' mpohirua'-ki .
41002001	Ba hangkuja kahae-na ngkai toe , Yesus nculii' hilou hi ngata Kapernaum . Motolele-mi karia-na Yesus hi rala tomi ,
41002002	toe pai' wori' tauna himuhu doko' mpohilo-i . Kahimuhu-ra toe , alaa-na bihi'-mi hi rala tomi , rata-rata hi wobo' bihi' tauna . Naparata-raka Lolita Alata'ala .
41002003	Bula-na mololita tohe'e , tumai opo' tauna mpokowa' doo-ra to pungku .
41002004	Uma ria ohea-ra mpomohui' Yesus apa' bihi' rahi tauna . Toe pai' ngkahe' tuka'-ramo hilou hi lolo tomi , ratangka' ata' to hintoto Yesus , pai' ra'ulu doo-ra ntali ali'-na hilou hi rala tomi .
41002005	Nahilo Yesus kabohe pepangala'-ra toe , na'uli'-mi hi topungku toei : " Ana'-ku , te'ampungi-mi jeko'-nu . "
41002006	Ria wo'o-ra-rawo ba hangkuja dua guru agama Yahudi to mohura hi rala tomi toe . Kedi' nono-ra mpo'epe lolita-na Yesus toe , ra'uli' hi rala nono-ra :
41002007	" Daho' rahi-i-hana tauna toei mololita hewa tetu ! Ha na'uli'-hana hibalia tuwu'-na hante tuwu'-na Alata'ala ? Uma ria ntani'-na to ma'ala mpo'ampungi jeko' , hadua Alata'ala-wadi . "
41002008	Ntaa' na'inca moto-di Yesus napa to hi pekiri-rae . Toe pai' na'uli'-raka : " Napa-di pai' hewa tetu pekiri-nie ?
41002009	Aku' Ana' Manusia' , ria mpu'u kuasa-ku hi dunia' mpo'ampungi jeko' . Tapi' ane ku'uli'-ki topungku toei : ` Te'ampungi-mi jeko'-nu , ' uma ni'incai ba te'ampungi mpu'u-di jeko'-na ba uma-di . Aga ane ku'uli' : ` Memata-moko , lulu-mi ali'-nu pai' momako'-moko , ' nihilo mpai' kadupa'-na ba ka'uma-na . Jadi' , kupopohiloi-koi karia-na kuasa-ku mpo'ampungi jeko' . " Ngkai ree , kamewili'-nami hi topungku toei ,
41002010	
41002011	na'uli'-ki : " Memata-moko , lulu-mi ali'-nu , pai'-ko nculii'-mi ! "
41002012	Pemata-na mpu'u-mi topungku toei , nalulu ali'-na , pai'-i momako' hilou rasabii' tauna to wori' . Karahilo-na tauna to wori' napa to jadi' toe , konce omea-ramo , pai'-ra mpo'une' Alata'ala , ra'uli' : " Ko'ia ria tahiloi hewa to jadi' tohe'i ! "
41002013	Oti toe , hilou wo'o-imi Yesus hi wiwi' rano . Wori' lia tauna morumpu , pai' natudui'-ra .
41002014	Bula-na momako' , mpohilo-i hadua topesingara' paja' to rahanga' Lewi ana'-na Alfeus , bula-na mohura hi kantoro'-na . Na'uli' Yesus mpo'uli'-ki : " Tuku'-ama ! " Kamokore-nami Lewi kaliliu mpotuku'-i .
41002015	Oti toe , Yesus pai' ana'guru-na ngkoni' hi tomi Lewi , pai' wori' wo'o-ra topesingara' paja' pai' tau ntani'-na to ra'uli' ntodea dada'a kehi-ra tumai ngkoni' dohe-ra , apa' wori'-ra to mpotuku' Yesus .
41002016	Ria wo'o hi ree ba hangkuja dua guru agama to mpotuku' tudui' Parisi . Kampohilo-ra Yesus ngkoni' dohe tauna to dada'a kehi-ra toe , ra'uli'-mi mpo'uli'-raka ana'guru-na : " Napa pai' guru-ni ngkoni' hangkaa-ngkania hante topesingara' paja' pai' tauna topojeko'-e ! "
41002017	Yesus mpo'epe lolita-ra toe , toe pai' napololitai-ra hante lolita rapa' toi , na'uli' : " Tauna to uma peda' , uma mingki' rapokulii' . Tauna to peda'-wadi-hawo to paraluu rapokulii' . Uma-a tumai mpokio' tauna to monoa' ingku-ra . Katumai-ku toi-le , mpokio' topojeko'-a-kuna bona medea-ra ngkai jeko'-ra . "
41002018	Rala-na hangkani , topetuku' Yohanes Topeniu' pai' to Parisi bula-ra mopuasa' . Ria-mi tauna rata hi Yesus mpekune'-i : " Topetuku'-na Yohanes Topeniu' mopuasa' , wae wo'o topetuku' to Parisi , mopuasa' wo'o-ra . Hiaa' topetuku'-nu Iko , napa pai' uma-ra mopuasa' ? "
41002019	Yesus mpotompoi'-ra hante lolita rapa' toi , na'uli'-raka : " Ane tauna hi posusaa' poncamokoa , ha mopuasa'-ra-rana bula-ra mpo'ema' topemua' ? Uma-hawo . Bula-na ria-pidi topemua' dohe-ra , uma-ra mopuasa' .
41002020	Tapi' rata mpai' tempo-na , topemua' ra'ala' ngkai laintongo'-ra . Nto'u toe-damo , pai' lako' mopuasa'-rada . "
41002021	Oti toe Yesus mpo'uli' lolita rapa' to ronyala-pi , na'uli' : " Uma ria haduaa tauna to mpotelepei baju to hae hante pontaia' to bo'u . Apa' pontaia' to bo'u mongkuru' mpai' , duu'-na mpoheu' baju to hae toe , alaa-na kaboo-bohea lau-mi heu'-na .
41002022	Wae wo'o uma ria tauna to mpotua anggur to bo'u hi rala pontu'ua to hae . Apa' ane dede'-ipi mpai' , mopengka lau-mi pontu'ua to hae toe , alaa-na mobowo lau-mi anggur , pai' mpadaa'-mi pontu'ua-na . Jadi' , anggur to bo'u kana ra'ihii' hi pontu'ua to bo'u wo'o-hawo . "
41002023	Hangkani hi eo pepuea' , Yesus pai' ana'guru-na ntara rala bonea . Bula-ra mpotara bonea toe , ana'guru-na mpotepo' wua' gandum pai' raru'a .
41002024	To Parisi to hi ree mpo'uli'-ki Yesus : " Napa-di-rana pai' ana'guru-nu mpotiboki atura agama-tae ? Mobago-ra-rana hi eo pepuea' . "
41002025	Na'uli' Yesus : " Ha uma ria nibasa napa to nababehi Magau' Daud owi nto'u Abyatar jadi' Imam Bohe-e ? Nto'u-na Daud hante ema'-na mo'oro' pai' uma ria anu rakoni' , mesua'-imi hi rala tomi pepuea' , pai'-i mpokoni' roti to rapopepue' hi Alata'ala , pai' nabagi wo'o-raka doo-na . Ntuku' ada agama-ta , imam-wadi-hana to ma'ala mpokoni' roti toe . Aga nau' wae , gau'-na Daud toe uma-hawo naposala' . "
41002026	
41002027	Ngkai ree , na'uli' wo'o-mi Yesus : " Alata'ala mpobabehi eo pepuea' bona mpotulungi manusia' . Bela manusia' to rababehi bona napari'une' ada eo pepuea' .
41002028	Jadi' , Aku' Ana' Manusia' , ria kuasa-ku mpo'uli' napa to ma'ala rababehi hi eo pepuea' . "
41003001	Rala-na hangkani , mesua' wo'o-imi Yesus hi rala tomi posampayaa . Hi ree , ria hadua tauna to mate pale-na hamali .
41003002	Ria wo'o-ra hi ree to Parisi to tungkai' doko' mpali' kasalaa' Yesus meka' mobago-i hi eo pepuea' , apa' doko' rapakilu-i . Jadi' , ralelemata-i meka' ba mepaka'uri' mpu'u-i hi eo pepuea' .
41003003	Na'uli' Yesus mpo'uli'-ki tauna to mate pale-na hamali : " Mai-ko mokore hi laintongo' rehe'i . "
41003004	Oti toe , na'uli'-raka to Parisi : " Ntuku' ada agama-ta , to'uma to ma'ala tababehi hi eo pepuea' : mpobabehi to lompe'-di ba to dada'a ? Mpotulungi doo ba mpatehi doo ? " Tapi' to Parisi toera , oja'-ra mpotompoi'-i , ngkaba'i-ra-wadi .
41003005	Mogolili Yesus mponaa-ra . Moroe-i pai' peda' nono-na apa' motu'a rahi nono-ra . Toe pai' na'uli' mpo'uli'-ki tauna to mate pale-na hamali toei : " Tanoa pale-nu ! " Kanatanoa-nami pale-na , mo'uri'-imi .
41003006	Palai-ra to Parisi ngkai tomi posampayaa toe , pai'-ra morumpu hante tauna to tono' hi Magau' Herodes . Mpali' akala-ra bona Yesus rapatehi .
41003007	Yesus hante ana'guru-na malai ngkai ree hilou hi wiwi' rano . Wori' to Galilea ntuku'-i . Wori' wo'o to tumai ngkai tana' Yudea ,
41003008	ngkai Yerusalem , ngkai tana' Idumea , ngkai dipo ue Yordan , ria wo'o ngkai ngata Tirus pai' Sidon . Wori' rahi tauna to tumai hi Yesus apa' ra'epe hawe'ea to nababehi .
41003009	Wori' tauna to mohaki' napaka'uri' , alaa-na mome'upi'-ra tauna lou mpomohui'-i doko' mpoganga-i . Ngkai kawori' tauna , toe pai' nahubui ana'guru-na mporodo sakaya nahawi' , nee-neo' mpai' ra'upi'-i ntodea .
41003010	
41003011	Rata wo'o-ra tauna to napesuai' anudaa' . Kampohilo-ra Yesus kaliliu mowingkotu'-ra hi nyanyoa-na , pai'-ra mejeu' , ra'uli' : " Iko-mi Ana' Alata'ala ! "
41003012	Aga natagi mpu'u-ra , bona neo' ra'uli' kahema-nai .
41003013	Oti toe , Yesus manake' hilou hi bulu'-na , pai'-i mpokio' tauna hema-hema to napokono . Rata mpu'u-ramo ,
41003014	pai' napelihi hampulu' rodua-ra , na'uli'-raka : " Kupelihi-koi bona nipodohe-a , pai' bona kusuro-koi mpopalele Kareba Lompe' .
41003015	Pai' kuwai'-koi kuasa mpopalai seta . "
41003016	Tohe'i-mi hanga'-ra to hampulu' rodua toera : Simon ( Yesus mpohanga'-i Petrus ) ; oti toe , Yakobus ana' Zebedeus ; pai' Yohanes ompi'-na Yakobus ( Yesus mpohanga'-ra Boanerges -- batua-na : tauna to hewa berese ) ; oti toe , Andreas ; Filipus ; Bartolomeus ; Matius ; Tomas ; Yakobus ana' Alfeus ; Tadeus ; Simon to Zelot ; pai' Yudas Iskariot ( hi'a mpai' to mpobalu' Yesus hi bali'-na ) .
41003017	
41003018	
41003019	
41003020	Oti toe , Yesus nculii' hilou hi tomi . Aga wori' wo'o-wadi tauna to tumai mpotipuhi-i , alaa-na Yesus pai' ana'guru-na uma-ra tepongkoni' .
41003021	Toe pai' ria tauna to mpo'uli' : " Wuli-imile ! " Kara'epe-na ompi'-na Yesus tohe'e , hilou-ramo ke mpo'ala'-i .
41003022	Ria wo'o hi ree guru agama Yahudi to lako' rata ngkai Yerusalem . Ra'uli' guru agama toera : " Ah , napesuai' Beelzebul-i-hanale , magau' hawe'ea seta . Magau' seta toe-mile to mpowai'-i kuasa mpopalai seta-e . "
41003023	Toe pai' Yesus mpokio'-ra bona mpomohui'-i , pai' napololitai-ra hante ba hangkuja nyala lolita rapa' , na'uli' : " Ha beiwa-hawo seta mpopalai hingka seta-na ?
41003024	Ane rapa'-na ria hadua magau' , pai' ntodea hi rala kamagaua'-na ntora mosisala , uma mpai' ntaha mahae kamagaua'-na toe .
41003025	Ane tau hantina ntora motuda' , bate pagaa'-gaa' mpai' posantinaa-ra .
41003026	Wae wo'o hi kamagaua' seta . Ane hi rala kamagaua' seta ria posisalaa pai' potudaa' , kamagaua'-na toe uma ntaha mahae , kahudua-nami mpai' toe .
41003027	" Seta ma'ala rarapai'-ki tauna to parimuku . Ane mesua'-ta hi rala tomi tauna to parimuku doko' mpo'ala' ihi' tomi-na , kana tahoo' ncala'-i , pai' lako' ma'ala tapatau' rewa-na . Wae wo'o , ane Aku' mpopalai seta , batua-na , meliu kuasa-ku ngkai seta .
41003028	" Mpu'u ku'uli'-kokoi : Hawe'ea jeko' manusia' pai' lolita pesapuaka-ra ma'ala ra'ampungi .
41003029	Aga hema to mposapuaka Inoha' Tomoroli' , uma ria ampungia-ra duu' kahae-hae-na . Pesapuaka-ra toe raposala' duu' kahae-hae-na . "
41003030	Pai' hewa toe lolita-na Yesus , apa' ria to mpo'uli' kanahawi'-na anudaa'-i , uma rapangalai' kangkai Inoha' Tomoroli' kuasa-na .
41003031	Ngkai ree , rata-mi tina-na pai' ompi'-na Yesus mokore hi mali tomi . Mpohubui-ra tauna mpokio'-i tumai hi mali-na bona rapololitai .
41003032	Nto'u toe , wori' tauna mpotololiki Yesus . Ra'uli'-ki : " Guru , tina-nu pai' ompi'-nu , oe-ra ria hi mali-na mpali'-ko . "
41003033	Yesus mponaa tauna to mpotololiki-i , pai' na'uli' : " Ane tina-ku pai' ompi'-kule , hira' toe-ramo lau .
41003034	
41003035	Apa' hema-hema to mpobabehi konoa Alata'ala , hira'-mi ompi'-ku pai' hira'-mi tina-ku . "
41004001	Rala-na hangkani , metudui' wo'o-imi Yesus hi wiwi' rano . Wori' lia tauna morumpu mpotololiki-i . Ngkai kawori' tauna , toe-mi pai' hilou-i mohawi' sakaya to hi lolo ue , mohura-i hi rala-na pai' tauna to wori' mokore hi talinti .
41004002	Wori' nyala to natudui'-raka hante lolita rapa' . Hewa tohe'i na'uli'-raka :
41004003	" Pe'epei ! Ria hadua topohawu' hilou mohawu' .
41004004	Rala mpohawu'-na toe , ria hawua'-na to monawu' hi mata ohea . Rata danci mpotilo' hawua' toe duu'-na oti .
41004005	Ria wo'o to monawu' hi tana' to watua , hangkedi'-wadi tana'-na . Hinawu'-na toe sohi' lia tuwu' , apa' moreni' tana'-na .
41004006	Kamorani'-na eo , molaju-imi duu'-na bangi , apa' uma monala rali'-na .
41004007	Ria wo'o to monawu' hi laintongo' rui . Tuwu' rui mpo'upi' hinawu' toe , alaa-na uma-i mowua' , mate lau-idi .
41004008	Ria wo'o hawua' to monawu' hi tana' to morudu' . Tuwu' lompe' hawua' toe kakaa-kamaa , alaa-na mowua' . Ria to nte tolu mpulu' ngkani ngkai hinawu'-na , ria to ono mpulu' , ria wo'o to ha'atu ngkani ngkai hinawu'-na . "
41004009	Ka'oti-na mpololita lolita rapa' toe , na'uli'-miraka : " Hema-koi to tilingaa , pe'epei lompe' ! "
41004010	Oti toe , nto'u-na Yesus hadudua-na , ana'guru-na to hampulu' rodua pai' topetuku'-na to ntani'-na tumai mpekune'-i : " Napa-die batua-na lolita rapa' toe-e we'i ? "
41004011	Na'uli' Yesus : " Owi , Alata'ala ko'ia mpopo'incai manusia' beiwa-i mpai' jadi' Magau' hi dunia' . Aga hewa toe lau , napopo'incai-mokoi tudui' toe . Tapi' ane tauna to bela topetuku'-ku , kutudui'-ra hante lolita rapa' ,
41004012	bona madupa'-mi lolita Buku Tomoroli' to mpo'uli' : ` Pe'epe moto-ra , aga uma oa' ra'incai batua-na . Pehilo moto-ra , aga hewa to uma oa' monoto rahiloi . Jadi' , uma oa'-ra nculii' hi Alata'ala , pai' jeko'-ra uma te'ampungi . ' "
41004013	Oti toe , Yesus mpo'uli'-raka : " Ane uma ni'incai batua lolita rapa' toe we'i , beiwa kani'inca-na batua lolita rapa' to ntani'-na ?
41004014	Topohawu' , hira'-mi tauna to mpoparata Lolita Alata'ala .
41004015	Ria tauna to ma'ala rarapai'-ki hawua' to monawu' hi mata ohea . Ra'epe moto Lolita Alata'ala , aga Magau' Anudaa' mpohilingai' nono-ra , alaa-na uma-pi rapoinono lolita toe .
41004016	" Ria wo'o tauna to ma'ala rarapai'-ki hawua' to monawu' hi tana' to watua . Kara'epe-na Lolita Alata'ala , ncaliu goe' nono-ra .
41004017	Aga uma morali' mpu'u Lolita Alata'ala hi rala nono-ra , toe pai' uma-ra ntaha mahae . Ane rabalinai'-ra ba rapakasusa' sabana pepangala'-ra hi Lolita Alata'ala , kamo'ungkere'-rami .
41004018	" Ria wo'o tauna to rarapai'-ki hawua' to monawu' hi olo' rui . Ra'epe moto Lolita Alata'ala ,
41004019	aga sese'-ra ntora mpenonoi katuwu'-ra hi rala dunia' toi , doko'-ra mporumpu rewa dunia'-wadi , pai' wori' nyala kahinaa hi rala nono-ra . Hawe'ea toe mposesei'-ra , alaa-na uma ria po'ohaa' Lolita Alata'ala hi rala nono-ra , pai' uma ria kalaua-na lolita toe hi katuwu'-ra .
41004020	" Ria wo'o tauna to rarapai'-ki hawua' to monawu' hi tana' to morudu' . Mpo'epe-ra Lolita Alata'ala , kaliliu ratarima . Hi tauna toe-ramo Lolita Alata'ala mowua' mpu'u . Ria to mowua' hangkedi' , ria to mowua' wori' , ria to mowua' wori' lia . "
41004021	Na'uli' wo'o-mi Yesus : " Ha ria-ta to mpokeni palita hi rala tomi pai' tapopoi' hante kura ba tatu'u hi une' poturua ? Tantu uma-hawo ria . Palita bate ratu'u hi pontu'ua-na bona nahinii hobo' .
41004022	Apa' hawe'ea to tewuni kana rapopehuwu , pai' hawe'ea to kalerua kana jadi' kahiloa .
41004023	Hema-koi to tilingaa , pe'epei lompe' ! "
41004024	Na'uli' tena Yesus : " Penotohi mpu'u-koi napa to ni'epe tohe'i-e . Apa' kawoo-woria' Lolita Alata'ala to nibagi-ki doo , kawoo-woria' wo'o to nanotohi-kokoi Alata'ala -- ba melabi tena-pi ngkai ree .
41004025	Tauna to mpotarima Lolita Alata'ala , ranotohi nono-ra bona kawoo-woria' to ra'inca . Aga tauna to uma dota mpotarima Lolita Alata'ala , nau' ria hangkedi' to ra'inca , ra'alai' lau-ra . "
41004026	Na'uli' Yesus : " Ane Alata'ala jadi' Magau' hi dunia' , kajadi'-na hewa lolita rapa' tohe'i : Hadua tauna mpotujai' bonea-na .
41004027	Hi bengi-na turu-i , hi eo-na memata-i . Kahae-na toe , tinuja'-na tuwu' kaboo-bohea . Aga beiwa tinuja'-na tuwu' pai' jadi' bohe , uma-hawo na'incai .
41004028	Ngkai tana' moto-hawo pehupaa' wua'-na . Lomo'-na rau-na pai' kaho-na to mehupa' , ngkai ree huwu-mi , duu'-na mo'ihi .
41004029	Kataha'-na pae , hilou-imi pue'-na ngkeni are' nasoe-ki , apa' tempo-nami mepae . "
41004030	Na'uli' Yesus : " Ane Alata'ala jadi' Magau' hi dunia' , beiwa kajadi'-na ? Kajadi'-nale hewa lolita rapa' tohe'i :
41004031	Ria tauna to mpohawu' unto' hawi hi tana' .
41004032	Unto' toe monete' lia , meliu kakedi'-na ngkai hawe'ea unto' to ria hi dunia' . Aga ane rahawu'-i-damo pai'-i tuwu' , meliu kabohe-na ngkai ngkojo to ntani'-na . Ra'a-na mopanga molanga , duu'-na rapopetai danci pai' rapengkamoui . "
41004033	Wae-mi Yesus mpoparata Lolita Alata'ala hi ntodea hante wori' nyala lolita rapa' , ntuku' pakulea'-ra mpopaha .
41004034	Uma ria to natudui'-raka ane uma hante lolita rapa' . Aga ane Hi'a-damo pai' ana'guru-na , nanotohi-miraka omea .
41004035	Ncimonou' toe wo'o , Yesus mpo'uli'-raka ana'guru-na : " Hilou-tamo hi dipo rano . "
41004036	Jadi' , apa' hi rala sakaya ami'-imi Yesus , pe'ongko'-rami mpalahii ntodea to hi wiwi' rano . Ria wo'o sakaya ntani'-na hi ree to mpotuku'-ra .
41004037	Ko'ia mahae , rata-mi ngolu' bohe . Ntepu'u-mi balumpa mporumpa' sakaya-ra , alaa-na neo' ponu'-mi sakaya-ra hante ue .
41004038	Yesus leta' moto-i molunai hi wuntu sakaya . Kahilou-rami ana'guru-na mpolike-i , ra'uli'-ki : " Guru ! Napa-di pai' nupelele' moto-ta neo' matala-tamoe ? "
41004039	Pemata-nami Yesus pai'-i mpotagi ngolu' pai' balumpa , na'uli' : " Mento'o-ko ngolu' ! Rodo-moko balumpa ! " Mento'o mpu'u-mi-hawo ngolu' , pai' muu-mule' molino nculii'-mi rano .
41004040	Na'uli'-mi Yesus mpo'uli'-raka : " Napa pai' me'eka' rahi-koie ? Ha uma ria pepangala'-nie ? "
41004041	Me'eka' lia-ramo ana'guru-na , pai' momepololitai-ramo , ra'uli' : " Hema mpu'u-idi-hana tau toii-e ? Ngolu' pai' rano molino-di-hana ntuku' hawa'-na ! "
41005001	Ngkai ree , rata-ramo hi dipo rano , hi tana' Gerasa .
41005002	Hi tana' Gerasa toe , ria hadua tauna to nahawi' anudaa' . Hi daeo'-wadi po'ohaa'-na . Uma-i tono rahoo' nau' hante rante , apa' uma mowo karoho-na . Pontu-na witi'-na pai' pale-na rahoo' , aga koloro pai' rante ma'ala oa' nadupe' . Ngkai kamoroho-na toe , pai' uma ria haduaa to daho' mpodongo-i . Hi eo-na hi bengi-na ntora dao'-dao'-na hi daeo' pai' hi bulu'-na , pai' kakakio'-kio' , pai'-i mposerohi woto-na hante watu . Jadi' , wae pana'u-na Yesus ngkai rala sakaya , mehupa'-mi tauna to kahawia' toei ngkai daeo' .
41005003	
41005004	
41005005	
41005006	Kampohilo-na Yesus ngkai molaa , pokeno-nami hilou mperapai-i , pai'-i mowingkotu' hi nyanyoa-na mponyompa-i .
41005007	Yesus mpohubui anudaa' malai , na'uli' : " Malai-moko ngkai tauna tetui ! " Mejeu' tau toei na'uli' : " Ee Yesus Ana' Alata'ala to hi suruga ! Napa-di-kona pai' tumai-koe ? Hante hanga' Alata'ala merapi'-a bona neo'-a-kuwo nusesa' . "
41005008	
41005009	Yesus mpekune'-i : " Hema hanga'-nu ? " Na'uli' : " Hanga'-ku Legion , apa' wori'-kai hampo'emaa' to mesua' hi tau toii . " ( Hanga' Legion tohe'e , batua-na : moncobu . )
41005010	Rajojo seta toera merapi' hi Yesus bona neo'-ra napopalai ngkai ngata toe .
41005011	Uma molaa ngkai ree , ria wori' wawu mojume hi panapa bulu' .
41005012	Anudaa' toera merapi' hi Yesus , ra'uli' : " Hubui-kai mesua' hi wawu toera mai . "
41005013	Napiliu moto-ra Yesus . Ngkai ree , malai mpu'u-ramo anudaa' toera kaliliu mesua' hi wawu . Pesua'-ra hi wawu toe , mparampuli-ramo-rawo wawu hilou mengkajuala' hi rano , mate bonga-ramo hi rala ue -- kawori'-ra ria nte roncobu ma'a .
41005014	Karahilo-na tauna to mpodoo wawu toera napa to jadi' , pokeno-rami hilou hi rala ngata pai' hi bonea to mohu' mpoparata kajadia' toe . Toe pai' tumai-ramo pue' ngata doko' mpohilo napa to jadi' .
41005015	Karata-ra hi Yesus , rahilo-rawo tauna to kahawia' toei , mohura rodo-imi , moheai-i , pai' monoto-mi nono-na . Mpohilo toe , me'eka'-ramo .
41005016	Tauna to mpohilo kajadia' toe mpotutura napa to jadi' hi tauna to kahawia' , pai' napa to jadi' hi wawu-ra .
41005017	Ngkai ree , pue' ngata merapi' hi Yesus bona malai-i ngkai ngata-ra . Jadi' , mohawi' nculii'-imi hi rala sakaya .
41005018	Bula-na Yesus mohawi' toe , tauna to kahawia'-e ngone merapi' bona ma'ala-i hilou dohe-na .
41005019	Tapi' uma-i napiliu , na'uli'-ki : " Nculii'-moko hilou hi tomi-nu , uli'-raka hingka ngata-nu napa to nababehi Pue' Ala hi iko , pai' ahi'-na hi iko . "
41005020	Hilou-imi-hawo hi tana' Dekapolis ( batua-na : Hampulu' Ngata ) , mpopalele napa to nababehi Yesus hi woto-na . Konce hawe'ea tauna to mpo'epe .
41005021	Nculii' wo'o-imi Yesus hilou hi dipo rano . Karata-na hi dipo-na , wori' wo'o-mi tauna mpotipuhi-i . Bula-na hi wiwi' rano-pidi ,
41005022	rata hadua pangkeni tomi posampayaa to Yahudi , hanga'-na Yairus . Kampohilo-na Yesus , powingkotu'-nami hi nyanyoa-na
41005023	mpopetulungi , na'uli' : " Neo' mate lia-imi dei'-ku hi tomi . Lou-ta hi tomi-ku , nujama-ka-kuwo bona mo'uri'-i , bona neo'-i-hawo mate . "
41005024	Hilou mpu'u-imi Yesus dohe-na , pai' mo'iko wo'o tauna ntuku'-ra . Wori' tauna mpo'upi' Yesus .
41005025	Hi olo' ntodea , ria hadua tobine , hampulu' rompae-imi moraa' , uma ria kantotoa'-na .
41005026	Mompae-mpae-imi mpopepokulii' hi dokter , duu'-na oti-mi ihi' tomi-na napobalu' bona ria napobayari-raka . Aga uma oa' ria kamo'uria'-na , tedonihii lau-di haki'-na .
41005027	Wori'-mi to na'epe to mpotompo'wiwi Yesus . Toe pai' na'uli' hi rala nono-na : " Nau' baju-na-wadi kureo , mo'uri'-ale mpai' ! " Jadi' mengkahipi'-imi-hawo hilou hi olo' tauna to wori' mpomohui' Yesus ngkai tilingkuria-na , pai' naganga mpu'u-mi-hawo baju-na .
41005028	
41005029	Wae kanaganga-na , hampinisi mata mentoda'-mi poraa'-na . Ncaliu na'inca kamo'uri'-nami .
41005030	Nto'u toe wo'o-hawo , Yesus mpo'inca karia-na baraka' malai ngkai Hi'a . Kame'ili'-nami hi tauna to wori' , na'uli' : " Hema to mpoganga baju-kue ? "
41005031	Ra'uli' ana'guru-na : " Guru , nuhilo moto-kowole kawori' tauna to mpo'upi'-koe . Beiwa-kona pai' nupekune' hema to mpoganga-ko ? "
41005032	Aga Yesus menaa ntololikia-na mpali' tauna to mpoganga-i .
41005033	Na'inca tobine toei napa to jadi' hi woto-na . Kamoridi'-nami-hawo me'eka' , pai' tumai-i mowingkotu' hi nyanyoa Yesus mpangaku' hawe'ea-na .
41005034	Yesus mpo'uli'-ki tobine toei : " Ana'-ku , mo'uri'-moko sabana pepangala'-nu hi Aku' . Nculii'-moko hante kalompea' tuwu'-nu . Mo'uri'-moko , uma-pi ria haki'-nu . "
41005035	Bula-na Yesus mololita-pidi , rata-mi ba hangkuja dua suro ngkai tomi Yairus mpo'uli'-ki Yairus : " Mate-imi-hana ana'-nu . Neo'-pi mposusai' Guru . "
41005036	Pe'epe moto-i Yesus napa to ra'uli' suro toera . Na'uli' mpo'uli'-ki Yairus : " Neo' mere' nono-nu ! Pangala' moto-mi-hana ! "
41005037	Kakaliliu-nami Yesus mako' , aga uma napiliu tauna to wori' mpodohei-i mesua' hi rala tomi Yairus , muntu' Petrus , Yakobus pai' Yohanes ompi'-na Yakobus-wadi .
41005038	Karata-na hi tomi Yairus , na'epe-hawo merodo'-ra-damo tauna , hangaa pogeo'-ra-damo pai' motantangi' rahuduwukui .
41005039	Kamesua'-na hi rala tomi , na'uli'-raka : " Napa pai' merodo' rahi-koi geo'-e ! Uma-i-hawo-le mate-e . Leta'-i-wadi . "
41005040	Mpo'epe toe we'i , rapotawai-i-wadi . Ngkai ree , Yesus mpohubui-ra omea malai ngkai rala tomi , pai'-i mesua' hi kamar poturua ana' toei , hante tina pai' tuama-na , pai' ana'guru-na to tolu .
41005041	Nakamu pale-na ana' toei , pai' na'uli'-ki : " Memata-moko ana' ! " Hi rala basa-ra to Yahudi , moni-na hewa toi : " Talita kum ! "
41005042	Pemata-nami ana' toei kaliliu momako' . ( Umuru-na hampulu' rompae . ) Uma mowo kakonce-ra tauna to mpohilo .
41005043	Aga Yesus mpotagi-ra , na'uli' : " Neo' mpu'u nilolita napa to lako' jadi' toi . " Pai' na'uli' wo'o : " Wai'-imi ana' tetui koni'-na . "
41006001	Oti toe , Yesus me'ongko' ngkai ngata toe hilou hi ngata-na moto hante ana'guru-na .
41006002	Hi eo pepuea' , hilou-i hi tomi posampayaa mpotudui' tauna . Wori' tauna hi ree . Kampo'epe-ra tudui' Yesus , konce-ra ra'uli' : " Hema-di to mpotudui'-i hawe'ea toe-e ? Kapantea napa-di to ria hi Hi'a-e ? Beiwa pai' ma'ala-i mpobabehi anu mekoncehi ?
41006003	Bo topowangu tomi-i-wadi , ana' Maria . Ompi'-na , hira' Yakobus , Yoses , Yudas pai' Simon . Ompi'-na tobine , ria moto wo'o-ra dohe-ta hi rehe'i . " Toe pai' oja'-ra mepangala' hi Yesus .
41006004	Ngkai ree , Yesus mpo'uli'-raka : " Hadua nabi bate rabila' hiapa kahilouaa-na . Aga hi ngata-na pai' tomi-na , pai' dohe ompi'-na moto , uma lau-i rabila' . "
41006005	Jadi' , Yesus mpokehele-ra apa' uma-ra mepangala' . Toe pai' uma-i bisa mpobabehi wori' anu mekoncehi hi ria . Sampale to nababehi , mpojama ba hangkuja dua topeda' bona mo'uri'-ra .
41006006	
41006007	Mpokio'-i ana'guru-na to hampulu' rodua , nasuro-ra rodua-rodua hampo'emaa' , pai' nawai'-ra kuasa mpopalai anudaa' .
41006008	Kako'ia-ra me'ongko' , natudui'-ra hewa toi : " Neo'-koi ngkeni napa-napa hi pomakoa'-ni , muntu' lua'-wadi . Neo' ngkeni pongkoni' ba boku ba doi hi rala karepe' .
41006009	Ma'ala moto-koi mpake' lihi witi' , aga neo' ngkeni rontonga' baju . "
41006010	Na'uli' wo'o-mi : " Ane rata-koi hi hameha' ngata pai' ratarima-koi hi tomi hantomi , mo'oha' hi ree-mokoi duu'-ni kaliliu hilou mpai' hi ngata ntani'-na .
41006011	Ane ria pue' ngata to uma dota mpotarima-koi , ane oja'-ra mpo'epe lolita to nikeni , wae kanipalahii-na ngata-ra , tonta awu to mentaka' hi palanta' witi'-ni , tanda kanahuku'-ra mpai' Alata'ala . "
41006012	Ka'oti-na Yesus mpotudui' ana'guru-na to hampulu' rodua toera , me'ongko'-ramo hilou mpotudui' tauna bona medea-ra ngkai jeko'-ra .
41006013	Wori' seta to rapopalai . Pai' wori' wo'o tauna to peda' ragelai' hante lana pai' rapaka'uri' .
41006014	Nto'u toe , Magau' Herodes Antipas mpo'epe kareba napa to nababehi Yesus , apa' hanga' Yesus rapotompo'wiwi hiapa-apa . Ria to mpo'uli' : " Yesus toei lou , Yohanes Topeniu'-ile tuwu' nculii' ! Toe-hana pai' ria baraka'-na mpobabehi tanda mekoncehi toe-e . "
41006015	Aga ria wo'o to mpo'uli' : " Yesus toei , nabi Elia to owi-i . " Hiaa' ria wo'o to mpo'uli' : " Nabi mpu'u-i , hewa nabi to owi . "
41006016	Kana'epe-na Magau' Herodes tohe'e , na'uli'-mi : " Yohanes Topeniu' mpu'u-i-tano Yesus toei lou-e ! Kupehubui wengi rapata' wuroko'-na , aga tuwu' nculii'-imi . "
41006017	Hewa toi tutura kamate-na Yohanes Topeniu' . Magau' Herodes mpo'ago pai' mpotobine Herodias , tobine ompi'-na moto to rahanga' Filipus . Wori' ngkani Yohanes mpokamaro Herodes ngkai gau'-na toe , na'uli'-ki : " Uma-ko ma'ala mpotobine era-nu tetui ! Gau'-nu tetu mpotiboki Atura Musa . " Ngkai ree , Herodes mpohubui tantara-na hilou mpohoko' Yohanes . Rahoko' mpu'u-imi , rahoo' pai'-i ratarungku' .
41006018	
41006019	Ane Herodias-e , mowuku-damo nono-na hi Yohanes , doko' napatehi . Aga uma-i mologa mpopadupa' roe-na toe ,
41006020	apa' Herodes mpohubui tantara-na mpojaga-i hi rala tarungku' . Me'eka'-i mpatehi Yohanes apa' na'inca , tauna to monoa'-i pai' moroli' wo'o-i . Ane Herodes mpo'epe Yohanes mpololitai-i , mokarara' nono-na , aga goe' wo'o-i mpo'epe-i mololita .
41006021	Hi eo pompokiwoia kaputua Magau' Herodes , ria-mi loga-na Herodias . Hi eo toe , Magau' Herodes mpobabehi posusa' mpokiwoi eo kaputua-na . Mpokio'-i wori' maradika , tadulako pai' pangkeni to ngkai tana' Galilea .
41006022	Bula posusa' toe , ana'-na Herodias tobine mesua' pai' modero' . Goe' lia-i Magau' Herodes mpohilo podero' toronaa toei , wae wo'o torata-na . Na'uli' mpo'uli'-ki toronaa toei : " Ane ria ba napa to nupokono , perapi'-mi , bate kuwai'-ko . "
41006023	Mosumpa wo'o-i , na'uli' : " Nau' ba napa mpu'u-mi to nuperapi' , nau' hantanga' ngkai poparenta-ku , bate kuwai'-ko ! "
41006024	Palai-nami toronaa toei hilou mpekune' tina-na , na'uli' : " Ina' , napa to kuperapi'-e ? " Na'uli' tina-na : " Perapi'-mi woo'-na Yohanes Topeniu' ! "
41006025	Kanculii'-nami hilou hi Magau' , kaliliu na'uli' : " Merapi'-a woo'-na Yohanes Topeniu' wae lau , ratu'u hi lolo dula . "
41006026	Mpo'epe pomperapia' toe-di , soho' lia-mi nono-na Magau' . Aga uma-pi ma'ala nadii' nculii' lolita-na hi toronaa toe , apa' mpolia' mosumpa-imi we'i ra'epe torata-na .
41006027	Kaliliu napahawa' hadua tantara-na hilou mpo'ala' woo' Yohanes Topeniu' . Kahilou-nami-hawo tantara toe hi tarungku' mpopata' wuroko'-na .
41006028	Woo'-na toe nakeni tumai natu'u hi lolo dula pai' natonu-ki toronaa toei , pai' toronaa toei mpowai' tina-na .
41006029	Kara'epe-na topetuku'-na Yohanes kamate-nami , hilou-ramo-rawo mpo'ala' woto-na , pai' ratana .
41006030	Suro to nahubui Yesus mpopalele Lolita Alata'ala wengi , nculii'-ramo ngkai pomakoa'-ra , pai' ratutura-miki Yesus hawe'ea to rababehi pai' to ratudui'-raka ntodea .
41006031	Nto'u toe , wori' lia tauna to hilou-tumai , alaa-na ntahawe' ngkoni' neo' uma-pi ria loga-ra . Toe pai' na'uli' Yesus hi topetuku'-na : " Kita hilou hi kawaoa'-na mpalahii tauna to wori' , bona ma'ala-ta mento'o hampai' . "
41006032	Jadi' , mohawi' sakaya-ramo hilou hi kawaoa'-na .
41006033	Ntaa' pehilo moto-di-hana tauna pe'ongko'-rae , pai' ra'inca wo'o toaa'-ra . Jadi' , wori' tauna ngkai hawe'ea ngata to mohu' , pokeno-rami hilou hi wiwi' rano , rata meri'ulu lau-ra ngkai Yesus hante ana'guru-na .
41006034	Pehompo-na Yesus ngkai sakaya , nahilo-hawo wori' tauna mpopea-i . Metumu'-mi ahi'-na mpohilo-ra , apa' hiloa-ra hewa bima to uma te'ewu . Kanatudui'-rami wori' nyala .
41006035	Neo' solo-mi eo , tumai-ramo ana'guru-na mpomohui'-i , ra'uli'-ki : " Guru , wao'-hana hi rehe'i lau , pai' neo' limpa-mi eo .
41006036	Agina tahubui-ramo tauna toera lau hilou hi ngata pai' tomi hi bonea to mohu' bona mpo'oli pongkoni'-ra . "
41006037	Na'uli' Yesus : " Koi'-mi to mpopokoni'-ra . " Hampetompoi' ana'guru-na : " Ei' ! Ha napa-mi-kaina to kiwai'-rakae ? Nau' ro'atu doi pera' kipope'oli-ki roti , uma-le hono' mpopokoni' tauna to hewa toe lau kadea-ra . "
41006038	Na'uli' Yesus : " Kamata pe' , hangkuja meha' roti to ria hi koi'-e . " Ka'oti-na rapehiloi , ra'uli' : " Ria-le , lima meha'-wadi , pai' rongkaju bau' uru . "
41006039	Ngkai ree , Yesus mpohubui tauna to wori' mohura omea mopantuda-ntuda hi kowo' , apa' wori' kowo' to mata' nto'u toe .
41006040	Pohura-rami pantuda-ntuda , butu ntuda-na ria nte ha'atu , ria wo'o to nte lima mpulu' .
41006041	Oti toe , na'ala'-mi roti to lima meha' pai' uru to rongkaju , pai'-i ngkongoa' hi langi' mosampaya . Oti toe , napihe-pihe-mi roti , pai' nawai'-raka ana'guru-na bona rabagi hi ntodea . Pai' uru to rongkaju , nabagi wo'o-raka omea .
41006042	Ngkoni' omea-ramo duu'-ra bohu .
41006043	Ka'oti-ra ngkoni' , rarumpu-mi toro-na roti pai' bau' , hampulu' roluncu-pi .
41006044	Kawori'-ra to ngkoni' roti toe , ba ria nte lima ncobu paka' tomane .
41006045	Oti toe Yesus mpohubui ana'guru-na mosakaya meri'ulu hilou hi dipo rano hi ngata Betsaida , pai'-i mpohubui tauna to wori' nculii' hilou hi tomi-ra .
41006046	Ponculi'-ra ntodea , manake'-imi hilou hi bulu'-na lou mosampaya .
41006047	Mobengi-mi , hi laintongo' rano-ramo ana'guru-na . Hiaa' Hi'a , hi role-nai-pidi hadudua-na .
41006048	Nahilo-hawo kawuhe-ramo mowose , apa' ngolu' mewui mpotomu sakaya-ra . Parabaja-mi , momako'-imi hilou hi lolo ue mpototoaka-ra , ntani' naliu-ra .
41006049	Karahilo-na to momako' hi lolo ue , pe'au-rami me'eka' , ra'uli' : " Etu tope'ekahi ! "
41006050	Wilingkoroa omea-ramo mpohilo-i . Ncaliu na'uli'-raka Yesus : " Pakaroho nono-ni ! Neo' me'eka' ! Aku'-mile toi-e . "
41006051	Kangkahe'-nami hi rala sakaya dohe-ra , ngolu' wo'o haliu ora-mi . Uma mowo kakonce-ra , apa' kuyu-ramo .
41006052	Apa' nau' ko'ia-ra mahae mpohilo tanda mekoncehi to nababehi hante roti-e ngone , ko'ia oa' monoto hi rala nono-ra kahema-na mpu'u-i Yesus . Morara' oa'-pidi nono-ra mepangala' .
41006053	Karata-ra hi dipo rano , mencore-ramo hi tana' to rahanga' Genesaret .
41006054	Pehompo-ra ngkai sakaya , rahilo-rawo pue' ngata Kayesus-na to rata hi ngata-ra .
41006055	Pokeno-rami hilou hi ngata-ngata to mohu' , pai'-ra tumai mpokowa' doo-ra to peda' . Hiapa-apa kara'epea-na ria-i , hi ree wo'o-mi tauna mpokeni doo-ra topeda' .
41006056	Hiapa kahiloua-na Yesus hi rala ngata bohe ba ngata kedi' , rakeni tumai doo-ra topeda' pai' rapopoturu hi wiwi' karajaa , pai'-ra merapi' hi Yesus bona napiliu-ra mporeo nau' kampa' wuntu baju-na-wadi . Hawe'ea to mporeo baju-na , haliu mo'uri'-ramo .
41007001	Hangkani ria-ra to Parisi pai' guru agama Yahudi to ngkai Yerusalem mpohirua'-ki Yesus .
41007002	Mpohilo-ra ba hangkuja dua topetuku' Yesus ngkoni' hante uma-ra mowano ncala' ntuku' ada agama Yahudi .
41007003	Apa' hawe'ea to Yahudi , mo'ipi lia-ra mpotuku' ada totu'a-ra , hangkedia'-nami hira' to mpotuku' tudui'-ra to Parisi . Ko'ia-ra ngkoni' ane ko'ia-ra mowano ntuku' ada .
41007004	Ane nculii'-ra ngkai pomako'-ra hi rala ngata , kana moniu'-ra ulu ntuku' ada kako'ia-ra mpoganga pongkoni' . Pai' wori' wo'o-pi ada to ratarima ngkai totu'a-ra to ratuku' lia , hewa rapa'-na ada mpobohoi' sangkiri' , kura pai' rewa to rababehi ngkai ngkala .
41007005	Toe pai' to Parisi nte guru-guru agama toera we'i mpokamaro Yesus , ra'uli' : " Napa pai' ana'guru-nu , uma-ra mpotuku' ada totu'a-tae ? Ngkoni'-ra , uma-ra mowano ncala' . "
41007006	Na'uli' Yesus : " Koi'-le , hi mali-na-wadi petuku'-ni hi Alata'ala ! Makono mpu'u lolita to na'uki' nabi Yesaya owi to mpolowa-koi , hewa toi moni-na : Na'uli' Alata'ala : ` Tauna tohe'era mpobila'-a hi wiwi-ra-wadi , nono-ra molaa ngkai Aku' .
41007007	Uma ria kalaua-ra mpopue'-a , apa' tudui'-ra tudui' manusia'-wadi , bela tudui' ngkai Aku' . '
41007008	Jadi' , hawa' Alata'ala nikalempei' moto , hiaa' moroho lia-damo pongkakamu-ni ada manusia' . "
41007009	Ngkai ree , na'uli' tena-raka Yesus : " Koi'-le , pante lia-koi mpelelii' hawa' Alata'ala bona mpotuku' ada-ni moto .
41007010	Hi rala Atura Musa te'uki' hewa toi : ` Kana tabila' tuama pai' tina-ta . ' Pai' ` hema to mpotipo' tuama-na ba tina-na kana rapatehi . '
41007011	Hiaa' koi' metudui' hewa toi : uma-pi mingki' tabila' tina pai' tuama-ta , asala ta'uli'-raka hewa toi : ` Napa to masipato' kuwai'-kokoi totu'a , oti-mi kupajadi' pepue' hi Alata'ala . ' Tauna to mpo'uli' hewa toe , nibahaka-imi ngkai kinolo-na mpotulungi tina pai' tuama-na .
41007012	
41007013	Jadi' , Lolita Alata'ala uma nisaile' , ada to nitarima ngkai totu'a-ni , tetu lau-mi to nitudui'-raka ntodea . Wori'-pidi to hewa tohe'i to nibabehi . "
41007014	Oti toe Yesus mpokio' wo'o-mi tauna to wori' bona mpomohui'-i , na'uli'-raka : " Epe omea-koi bona ni'inca :
41007015	Nau' ba napa-napa to takoni' , uma-hawo toe to mpakada'a-ta hi poncilo Alata'ala . Kehi to mehupa' ngkai rala nono-ta , toe-die to mpakada'a-ta hi poncilo Alata'ala-e . ( (
41007016	Jadi' , hema-koi to tilingaa , pe'epei lompe' ! ) ) "
41007017	Oti toe , Yesus mpalahii tauna to wori' , pai'-i mesua' hi rala tomi . Ana'guru-na mpekune'-i ba napa patuju tudui'-na toe we'i .
41007018	Na'uli' mpo'uli'-raka : " Ha uma wo'o-koiwo nipaha-e ? Pongkoni' to mesua' hi rala nganga-ta ngkai mali-na , bela-hawo toe to mpakada'a-ta hi poncilo Alata'ala .
41007019	Apa' pongkoni' toe , uma mesua' hi rala nono-ta . Mesua' hi ta'i-ta-wadi , pai' ngkai ree kaliliu tatadi . " Hante lolita-na toe , Yesus mpakanoto ka'uma-na ria pongkoni' to rapalii' .
41007020	Na'uli' tena-raka : " Aga kehi pai' gau'-ta , toe-dile to mpakada'a-ta hi poncilo Alata'ala-e , apa' kehi pai' gau'-ta toe mehupa' ngkai nono-ta .
41007021	Ngkai nono manusia' mehupa' pekiri to dada'a , pai' alaa-na ria to mogau' sala' hi tobine ba hi tomane , manako , mepatehi ,
41007022	mobualo' , mebagiu , metipo' , pai' mpobabehi wori' nyala to dada'a . Mpokahina anu doo , mohingi' , molangko nono , nakeni hina nono to dada'a , uma tuduia' .
41007023	Hawe'ea gau' dada'a to hewa toe-mi lau mehupa' ngkai nono manusia' . Toe-mi to mpakada'a tauna hi poncilo Alata'ala-e . "
41007024	Ngkai ree , hilou-imi Yesus hi tana' to mohu' hi ngata Tirus , pai'-i mesua' hi rala tomi . Patuju-na bona ke neo' ra'incai tauna karata-na . Aga karata-na uma ma'ala wuniia' .
41007025	Hi ngata toe , ria wo'o hadua totina , ana'-na tobine kahawia' . Kana'epe-na totina toei karia-na Yesus hi ngata , katumai-nami mowingkotu' hi nyanyoa-na mpopetulungi , na'uli' : " Popalai-ka-kuwo seta to mpohawi' ana'-ku ! " Hiaa' tobine toei , bela-i to Yahudi , to Fenisia-i-hana ngkai tana' Siria .
41007026	
41007027	Toe pai' na'uli' Yesus mpo'uli'-ki : " Aku' , mpotulungi to Yahudi-a-kuna ulu . Uma lompe' mpo'ala' koni' ana' , pai' rarora-ki dike' . "
41007028	Na'uli'-mi-hawo tobine toei : " Makono moto-di Pue' . Aga dike' to hi une' meja' wo'o-hawo-le , biasa-ra ngkoni' koni' ana' to mohewu' ngkai lolo meja' . "
41007029	Ngkai ree , na'uli'-mi Yesus : " Kono wo'o-kowo petompoi'-nu ! Wae-pi , nculii'-moko , malai-mi seta to mpesuai' ana'-nu . "
41007030	Kanculii'-nami totina toei . Rata hi tomi , nahilo ana'-na rodo-imi hi poturua-na , apa' malai mpu'u-mi seta .
41007031	Ngkai ree , Yesus mpalahii ngata Tirus mpokaliliu pomako'-na ntara hi ngata Sidon , pai' nculii' wo'o-imi hilou hi rano Galilea , rata hi tana' Dekapolis .
41007032	Hi ree , ria to mpokeni hadua tauna to wongo pai' to neo' uma howa' mololita . Merapi'-ra bona najama-i-hawo .
41007033	Yesus mpokeni tauna toei ngkai laintongo' ntodea . Ka'oti-na napatani'-i , nape'uso karawe-na hi tilinga-na ntimalia , mpetiliku-i , pai'-i mpojama jila'-na tauna toei .
41007034	Oti toe , ngkongoa'-imi hi langi' mpo'osu' inoha'-na pai' mpo'uli' : " Mobea-mi ! " ( Hi rala basa-ra to Yahudi , moni-na hewa toi : " Efata ! " )
41007035	Pe'epe mpu'u-imi-hawo , pai' jila'-na molengkue'-mi . Lonto'-mi-hawo pololita-na .
41007036	Ngkai ree , Yesus mpotagi-ra tauna to wori' bona neo' ra'uli' hi hema-hema napa to jadi' tohe'e . Aga nau' wae kanatagi-ra , hangkedi'-na lau-mi karatolele-na .
41007037	Uma mowo kakonce-ra ntodea , ntora ra'uli'-mi : " Hawe'ea to nababehi , lompe' . Tauna to wongo napaka'uri' , pe'epe-ramo ! Tauna to uma howa' mololita , howa'-ramo mololita ! "
41008001	Uma mahae ngkai ree , wori' wo'o-mi tauna morumpu dohe Yesus . Apa' uma-hawo ria pongkoni'-ra , nakio'-ra ana'guru-na pai' na'uli'-raka :
41008002	" Tuna-kuna nono-ku mpohilo tauna to wori' toera lau . Tolu eo-ramo dohe-ku , uma ria pongkoni'-ra .
41008003	Hiaa' ane kuhubui-ra nculii' hilou hi tomi-ra ntali oro'-ra , meka' molinga'-ra mpai' hi ohea . Apa' ria-ra to ngkai kalaa-na . "
41008004	Ra'uli' ana'guru-na : " Ngkaiapa-tana mpai' tarata pongkoni' tapokoni'-raka , bo wao'-hana hi rehe'i lau ? "
41008005	Napekune'-ra : " Hangkuja roti to ria hi koi'-e ? " Ra'uli'-ki : " Pitu meha' . "
41008006	Ngkai ree , nahubui-ramo tauna to wori' mohura hi tana' . Na'ala'-mi roti pai'-i mpo'uli' tarima kasi hi Alata'ala . Oti toe , napihe-pihe-mi pai' nawai'-raka ana'guru-na mpobagi-bagi-raka tauna to wori' .
41008007	Ria wo'o-raka bau' uru to kedi' ba hangkuja ma'a . Naposampayai wo'o pai' nahubui ana'guru-na mpobagi hi ntodea .
41008008	Ngkoni'-ramo duu'-ra bohu . Kawori'-ra to ngkoni' nto'u toe , ba opo' ncobu . Ka'oti-ra ngkoni' , rarumpu-mi toro-na , pitu luncu-pi . Oti toe , Yesus mpohubui-ra nculii' hilou hi tomi-ra ,
41008009	
41008010	pai' Hi'a hante ana'guru-na mohawi' sakaya hilou hi ngata Dalmanuta .
41008011	Ba hangkuja dua to Parisi rata hi Yesus , pai' ratepu'u-mi mpomehono'-ki doko' mposori-i . Ra'uli'-ki : " Babehi-mi anu mekoncehi bona monoto ki'inca kangkai Alata'ala-na mpu'u-ko . "
41008012	Kana'epe-na Yesus lolita-ra , na'osu'-mi inoha'-na pai' na'uli' : " Napa-di pai' tauna to tuwu' tempo toi merapi' tanda mekoncehi-e ? Uma-a dota ! Mpu'u ku'uli'-kokoi : uma-koi kupopohiloi tanda mekoncehi hewa to niperapi' . "
41008013	Kanapalahii-rami , mehawi'-imi hi sakaya hilou hi dipo rano .
41008014	Hi pomako'-ra tohe'e , ana'guru-na Yesus uma mpokiwoi ngkeni boku , muntu' hameha' roti to ria hi rala sakaya .
41008015	Yesus mpololitai-ra hante hanyala walatu , na'uli' : " Pelompehi-koi , mo'inga'-inga' hi ragi-ra to Parisi pai' ragi Magau' Herodes ! "
41008016	Aga uma ra'incai batua-na walatu toe , helee momepololitai moto-ramo , ra'uli' : " Pai' na'uli' hewa toe-le , apa' uma ria roti-ta . "
41008017	Ntaa' na'inca-di Yesus napa to ra'uli' ana'guru-nae , toe pai' na'uli'-raka : " Napa pai' ntora mpololita ka'uma-na ria roti-nie ? Ko'ia oa'-tano nipaha-e ? Ha uma oa' monoto nono-ni , jau-mi ni'epe tudui'-ku , jau nihilo kabaraka'-ku ? Mataa pai' tilingaa moto-koi , hiaa' uma oa' nipaha napa to nihilo pai' to ni'epe ? Ha uma nikiwoi ,
41008018	
41008019	roti to lima meha' kupihe-pihe kupokoni'-raka tauna to lima ncobu ? Hangkuja luncu-pi toro-na to nirumpu ? " Ra'uli' ana'guru-na : " Hampulu' roluncu . "
41008020	Napekune' tena Yesus : " Pai' roti to pitu meha' kupokoni'-raka to opo' ncobu , hangkuja luncu wo'o-pi toro-na to nirumpu ? " Ra'uli' : " Pitu luncu-pi . "
41008021	Na'uli' tena-raka : " Hiaa' uma oa' nipaha toe ? "
41008022	Ngkai ree , rata-ramo hi ngata Betsaida . Hi ngata toe , ria to ngkeni hadua towero hi Yesus . Merapi'-ra bona najama-i-hawo .
41008023	Yesus mpokamu pale-na , pai' natete'-i hilou hi mali bola' . Na'uelikui mata-na pai' naganga . Oti toe , napekune'-i : " Ria to nuhilo ba napa-napa ? "
41008024	Towero toe menaa-naa pai' na'uli' : " Kuhilo tauna , mokao' hewa kaju to mako' hilou tumai . "
41008025	Oti toe , naganga tena mata-na , pai' nahubui-i menaa . Mo'uri' mpu'u-miki mata-na . Hawe'ea to nahilo , monoto-mi .
41008026	Oti toe , Yesus mpohubui-i nculii' hilou hi tomi-na , na'uli'-ki : " Nculii'-moko hilou hi tomi-nu , aga neo'-ko mesua' hi rala ngata mpo'uli'-raka pue' ngata napa to jadi' toi . "
41008027	Yesus hante ana'guru-na hilou hi ngata to mohu' Kaisarea Filipi . Hi lengko ohea , napekune'-ra , na'uli' : " Ntuku' ponguli' ntodea , hema-a Aku' toi-e ? "
41008028	Ra'uli'-ki : " Ria to mpo'uli' Yohanes Topeniu'-ko tuwu' nculii' . Ria wo'o to mpo'uli' nabi Elia-ko . Ria wo'o-ra to mpo'uli' Iko hadua nabi to owi tuwu' nculii' . "
41008029	Napekune' tena-ra , na'uli' : " Hiaa' koi'-koiwo mpo'uli' hema-a Aku' toi-e ? " Natompoi' Petrus : " Iko-mi Magau' Topetolo' ! "
41008030	Ngkai ree , Yesus mpo'uli'-raka : " Neo' ulu ni'uli' hi hema-hema ka' Aku'-na Magau' Topetolo' . "
41008031	Oti toe , natepu'u-mi Yesus mpotudui' ana'guru-na napa to kana jadi' hi woto-na . Na'uli'-raka : " Aku' Ana' Manusia' kana mporata wori' kaparia . Rasapuaka-a mpai' totu'a ngata , imam pangkeni hante guru agama . Rapatehi-a mpai' , aga tolu eo oti toe , tuwu' nculii' moto-a . "
41008032	Hawe'ea toe napolonto' mpo'uli'-raka . Aga Petrus mpo'ai'-i hi ncori-na pai' nakorai'-i .
41008033	Yesus me'ili' pai' mponaa ana'guru-na , pai'-i ngkaroe Petrus , na'uli'-ki : " Palai-ko topesori ! Pekiri-nu tetu-le pekiri manusia' , bela pekiri Alata'ala . "
41008034	Oti toe , Yesus mpokio' tauna to wori' bona morumpu hangkaa-ngkania hante Hi'a pai' ana'guru-na . Na'uli'-raka : " Hema to doko' mpotuku'-a kana mpobahaka konoa-na moto , pai' kana napaha'a kaju parika'-na -- batua-na : kana natuku' hawa'-ku nau' napomate-ki . Oti toe-di pai' lako' ma'ala-i mpotuku'-a .
41008035	Hema to mpentaei konoa-na moto , uma-i mpai' mporatai katuwua' to lompe' . Aga hema to mpobahaka konoa-na moto sabana petuku'-na hi Aku' pai' sabana Kareba Lompe' , nau' napomate-ki , hi'a mpai' to mporata katuwua' to lompe' .
41008036	Napa kalaua-na tarumpu hawe'ea ka'uaa' dunia' , ane uma taratai katuwua' to lompe' hi eo mpeno-na .
41008037	Apa' uma ria napa-napa to ma'ala tasula'-ki katuwua' to lompe' toe .
41008038	" Mo'oha'-koi hi laintongo' tauna to dada'a pai' to uma mpotuku'-a . Aga hema to me'ea' mpangaku' petuku'-na hi Aku' pai' mpoka'ea' tudui'-ku , Aku' wo'o mpai' me'ea' mpangaku' kahi'a-na topetuku'-ku ane rata-apa mpai' ngkai suruga . Nto'u toe mpai' , Aku' Ana' Manusia' mana'u tumai hante mala'eka-mala'eka to moroli' , mehini-a hante baraka'-na Tuama-ku . "
41009001	Na'uli' wo'o-mi Yesus : " Mpu'u ku'uli'-kokoi : Ngkai olo'-ni koi' toi , ria-koi mpai' to ko'ia mate kako'ia-na nihilo Alata'ala moparenta hante baraka'-na . "
41009002	Ono mengi ngkai ree , Yesus mpobawai tolu ana'guru-na hilou dohe-na hi bulu' to molangko . Ana'guru to tolu toera : Petrus , Yakobus pai' Yohanes . Muntu' Yesus hante ana'guru-na to tolu toera-wadi to hi ria . Bula-ra hi ria , mobali'-mi lence-na .
41009003	Pohea-na hangaa mengea' meringkila' , uma ria haduaa hi rala dunia' tohe'i to ma'ala mo'uja' duu'-na mengea' hewa toe .
41009004	Rahilo-rawo ana'guru-nae , ria rodua nabi to owi mpololitai Yesus . Nabi toera , Elia pai' Musa .
41009005	Ngkai ree Petrus mpo'uli'-ki Yesus : " Guru , lompe' lia-ta mo'oha' hi rehe'i . Agina kibabehi-damo tolu bamaru' : hameha' bagia-nu Pue' , hameha' bagia-na Musa , pai' hameha' wo'o bagia-na Elia . "
41009006	Kakono-na , uma-hawo na'incai Petrus napa to na'uli' toe , apa' nto'u toe bula-ra me'eka' lia .
41009007	Nto'u toe wo'o , rata-mi limu' mpokamoui-ra , pai' ngkai rala limu' ra'epe topololita to mpo'uli' : " Hi'a toi-mi Ana'-ku to kupe'ahi' . Pe'epei lolita-na ! "
41009008	Hampegoli we'i , ranaa-rawo ntololikia-ra , uma-pi ria tau ntani'-na dohe-ra , hadua Yesus-damo .
41009009	Pana'u-ra ngkai lolo bulu' toe , Yesus mpo'uli'-raka : " Neo' ulu nilolita hi hema-hema napa to nihilo we'i , duu'-na Aku' Ana' Manusia' memata ngkai kamatea . "
41009010	Ratuku' mpu'u-miki hawa'-na toe , uma mpu'u-rawo ralolita kajadia' toe hi hema-hema . Aga hi himpau hira' moto bate ntora rapomepekunei' ba napa patuju-na Yesus mpo'uli' kamemata-na mpai' ngkai kamatea .
41009011	Mepekune'-ramo hi Yesus , ra'uli' : " Napa pai' guru agama mpo'uli' nabi Elia ncala'-di to ri'ulu rata , pai' lako' rata-idi Magau' Topetolo'-e ? "
41009012	Na'uli'-raka : " Makono mpu'u-di . Elia kana rata mperi'ulu , apa' hi'a to mporodo hawe'ea-na . Aga beiwa-ama Aku' Ana' Manusia' ? Napa pai' hi rala Buku Tomoroli' te'uki' kamporata-ku wori' kaparia pai'-a raruge' tauna ?
41009013	Aga ane nabi Elia , ku'uli'-kokoi , mpolia' rata-imile Elia-e , aga pangkeni ngata-ta mpo'ewa-i ntuku' konoa-ra , hewa to te'uki' hi rala Buku Tomoroli' . "
41009014	Oti toe , Yesus pai' ana'guru-na to tolu toera , mana'u-ramo ngkai lolo bulu' mpohirua'-raka ana'guru to ntani'-na . Rata hi ria , rahilo-rawo wori' tauna mpotipuhi ana'guru-na , pai' ba hangkuja dua guru agama bula-ra mpomehono'-raka .
41009015	Pehilo-ra tauna to wori' toera etu-mi tumai Yesus . Wae kampohilo-ra , konce-ramo . Pokeno-rami hilou mpohirua'-ki .
41009016	Yesus mpekune'-ra : " Napa to nipomepekunei' hante guru agama toera ? "
41009017	Hadua ngkai tauna to wori' toera mpo'uli' : " Guru , oi-kuwo ana'-ku , kukeni bona nupaka'uri'-i . Uma-i howa' mololita apa' napesuai' anudaa'-i .
41009018	Ane napesuai' wo'o-ipi anudaa'-e , modungka-i hi tana' , mowura' nganga-na , kakakeji'-keji' ngihi'-na , pai' mokadu hudu woto-na . Kuperapi'-ramo ana'guru-nu mpopalai anudaa'-na , aga uma rakulei' . "
41009019	Na'uli' Yesus : " Uma mowo-koie' . Ko'ia oa'-tano mepangala'-koie ! Ni'uli'-koina hangkuja tena-pi kahae-ku dohe-ni , hangkuja tena-pi kahae-na kupengkatarii kalente pepangala'-nie ! Keni tumai ana' tetui ! "
41009020	Rakeni mpu'u-mi ana' toei hi Yesus . Wae pehilo-na anudaa' toei mpohilo Yesus , napakako'o wo'o-mi woto ana' toei duu'-na modungka-i pai'-i ngkawulela' hi tana' , nganga-na mowura' .
41009021	Mepekune'-i Yesus hi tuama-na ana' toei , na'uli' : " Hangkuja-mi hae-na narata haki' toi-e ? " Na'uli' tuama-na : " Ngkai kakedia'-nami-hana .
41009022	Wori' ngkani-mi anudaa' mpodungka-i hi rala apu ba hi rala ue doko' napatehi . Ane ma'ala Guru , poka'ahi' pai' tulungi-ka-kaiwo ! "
41009023	Na'uli' Yesus : " Napa pai' nu'uli' ` ane ma'ala-e ? ' Hawe'ea ma'ala jadi' hi tauna to mepangala' . "
41009024	Hampetompoi' tuama-na ana' toei napesukui : " Mepangala'-ama Pue' ! Tulungi-a-kuwo , apa' aku' toi kura' rahi pepangala'-ku . "
41009025	Nahilo Yesus kawoo-woria' tauna to mokeno tumai morumpu . Kanahawai'-nami anudaa' toe , na'uli' : " Ee anudaa' to mepakawongo pai' mepakawojo tetu-ko ! Petibo'-ko ngkai ana' tetui , pai' neo'-pi nupesuai' nculii' . "
41009026	Pe'au-nami ana' toei , kakapadi-padi woto-na , pai' malai-mi anudaa' . Kamalai-na anudaa' , uma-pi molengo ana' toei , hewa tomate-imi , alaa-na wori' to mpo'uli' : " Mate-imi ! "
41009027	Aga Yesus mpokamu pale-na mpotulungi-i memata . Memata mpu'u-imi-hawo ana' toei .
41009028	Oti toe , Yesus pai' ana'guru-na malai ngkai ree mesua' hi rala tomi . Pesua'-ra hi rala tomi , mepekune'-ramo hi Yesus , ra'uli' : " Guru , napa pai' uma kipakulei' mpopalai anudaa' toei-e we'i ? "
41009029	Na'uli'-raka : " Anudaa' to hewa tohe'e uma-hana ma'ala rapopalai hante inca napa-napa , muntu' hante mosampaya . "
41009030	Oti toe , Yesus pai' ana'guru-na malai ngkai ree mpokaliliu pomako'-ra ntara hi tana' Galilea . Patuju-na Yesus bona neo' ra'incai ntodea kahiapa-na ,
41009031	apa' nto'u toe bula-na mpotudui' ana'guru-na . Na'uli'-raka : " Aku' Ana' Manusia' , ratonu-a mpai' hi kuasa manusia' . Rapatehi-a mpai' , aga tolu eo oti toe , tuwu' nculii'-a . "
41009032	Aga ana'guru-na uma mpo'incai patuju-na Yesus . Hiaa' uma wo'o-ra daho' mpekune'-i .
41009033	Rata-ramo hi ngata Kapernaum . Hi rala tomi-ramo , mepekune'-i Yesus hi ana'guru-na , na'uli' : " Napa-die to ntora nilolita hi lengko ohea-e we'i ? "
41009034	Uma-ra winihi , apa' to rapomehonoi' hi lengko ohea we'i , ba hema-ra to meliu kabohe tuwu'-ra .
41009035	Jadi' , mohura-imi Yesus pai'-i mpokio' ana'guru-na to hampulu' rodua , na'uli'-raka : " Hema to doko' meliu bohe tuwu'-na , kana tuwu' mengkadingki'-i , meliu kadingki'-na ngkai hawe'ea doo-na , pai' kana jadi' pahawaa' hi hawe'ea doo-na . "
41009036	Oti toe , na'ala' hadua ana' to kedi' , napopokore hi laintongo'-ra . Nakupui ana' toei pai' na'uli'-raka ana'guru-na :
41009037	" Hema to mpotarima hadua ana' to kedi' hewa ana' toii sabana petuku'-na hi Aku' , batua-na Aku'-mi to natarima . Pai' hema to mpotarima-a , uma muntu' Aku' to natarima , mpotarima wo'o-i Alata'ala to mposuro-a . "
41009038	Na'uli' Yohanes mpo'uli'-ki : " Guru , ria kihilo hadua tauna mpopalai seta hante hanga'-nu , aga kitagi-i apa' bela-i topetuku'-ta . "
41009039	Na'uli' Yesus : " Neo'-i ratagi , apa' tauna to mpobabehi anu mobaraka' hante hanga'-ku , uma-ra mpai' kaliliu mporuge'-a .
41009040	Tauna to uma mpo'ewa-ta , batua-na hira'-mi to tono' hi kita' .
41009041	" Mpu'u ku'uli'-kokoi : ane ria to mpotulungi-koi apa' topetuku' Kristus-koi , bate mporata-i hiwili-na hi eo mpeno . Nau' ue mara-wadi nawai'-koi ni'inu sabana petuku'-ni hi Aku' , bate mporata-i mpai' hiwili-na .
41009042	" Aga hema to mpopanawu' hadua ana' to kedi' hewa ana' toii alaa-na uma-ipi mepangala' hi Aku' , bohe mpu'u mpai' pehuku'-na Alata'ala hi tauna tetui . Agina lau-pi hameha' watu po'ahaa' to bohe ratoe hi wuroko'-na pai'-i ratene' hi rala tahi' .
41009043	" Ane rapa'-na pale-ta hamali mpakeni-ta mojeko' , pua' lau-imi . Agina hamali-damo pale-ta , asala mporata-ta katuwua' to lompe' dohe Alata'ala . Agina lau-pi toe , ngkai palea ntimalia-ta , hiaa' ka'omea-na mesua' naraka-tamo hi rala apu to jela' ncuu . ( (
41009044	Apa' hi ria mpai' , tauna nakoni' ule ncuu pai' rasesa' hi rala apu . ) )
41009045	Ane rapa'-na witi'-ta hamali mpakeni-ta mojeko' , pua' lau-imi . Agina hamali-damo witi'-ta , asala mporata-ta katuwua' to lompe' dohe Alata'ala . Agina lau-pi toe , ngkai witia' ntimalia-ta , hiaa' ka'omea-na ratadi-ta hi rala naraka . ( (
41009046	Hi ria mpai' , tauna nakoni' ule ncuu pai' rasesa' hi rala apu . ) )
41009047	Pai' ane rapa'-na mata-ta hamali mpakeni-ta mojeko' , jungki' lau-mi . Agina hamali-wadi mata-ta pai'-ta jadi' ntodea Alata'ala hi rala Kamagaua'-na . Agina lau-pi toe , ngkai mataa ntimalia-ta , hiaa' ka'omea-na ratadi-ta hi rala apu naraka .
41009048	Hi ria mpai' , tauna nakoni' ule ncuu pai' rasesa' hi rala apu .
41009049	Ntuku' Atura Musa , hawe'ea pongkoni' to rapopepue' hi Alata'ala kana rapoii' . Wae wo'o butu dua tauna kana rapomoroli' hante apu .
41009050	" Poi' wori' kalaua-na . Aga ane mobali'-mi kapoi'-na alaa-na mononto , napa tena to ma'ala mpakapoi'-i ? Wae wo'o , koi' to mpotuku'-a kana hewa poi' : Neo' nipelele' pepangala'-ni jadi' lente . Kana tuwu' hintuwu'-koi . "
41010001	Malai-imi Yesus ngkai ree hilou hi tana' Yudea pai' hi dipo ue Yordan . Wori' wo'o-mi tauna tumai mpotipuhi-i , pai' hewa to lalaua natudui' wo'o-ramo .
41010002	Ria ba hangkuja dua to Parisi rata mpali' kedo' . Rapekune'-i : " Ntuku' atura agama-ta , ba ma'ala moto-hawo tomane mpogaa'-ki tobine-nae ? "
41010003	Na'uli' Yesus : " Napa parenta to nawai'-kokoi nabi Musa ? "
41010004	Ratompoi' to Parisi : " Musa mpiliu tomane mpogaa'-ki tobine-na , asala nababehi ncala' sura mpogaa' . "
41010005	Na'uli' Yesus : " Musa mpo'uki' pai' mpoparata-kokoi parenta toe-le , apa' ngkai kamotu'a maga-ni , uma tuduia' .
41010006	Aga ngkai lomo' kajadi' dunia' , nto'u Alata'ala mpajadi' manusia' , napajadi'-ra hadua tomane pai' hadua tobine .
41010007	` Toe pai' tomane kana mpalahii tina pai' tuama-na , pai' kana tuwu' hintuwu' hante tobine-na ,
41010008	bona hira' tau rodua toe jadi' hewa hadua lau-ra-damo . ' Jadi' , hi poncilo Alata'ala , tau hancamoko uma-pi rodua , hadua lau-ramo .
41010009	Toe pai' ku'uli'-kokoi : ane ntoa' Alata'ala mpoposidai'-ra , manusia' uma ma'ala mpogaa'-ra . "
41010010	Oti toe , Yesus pai' ana'guru-na mesua' hi rala tomi . Bula-ra hi rala tomi ana'guru-na mpekune'-i , ra'uli' : " Beiwa mpu'u-hawo gau' pogaa' tohe'e we'i-e ? "
41010011	Na'uli'-raka : " Hema to mpogaa'-ki tobine-na pai'-i ncamoko hante tobine to ntani'-na , mobualo'-i-hana , mpobualohi tobine-na to lomo'-na .
41010012	Wae wo'o tobine to mpogaa'-ki tomane-na pai'-i ncamoko hante tomane to ntani'-na , mobualo' wo'o-i-wadi-hawo . "
41010013	Hangkani , ria tauna to mpokeni ana'-ra hi Yesus bona najama pai' nagane'-ra . Aga ana'guru-na mpokaroe tauna toera .
41010014	Mpohilo toe-di , kamoroe-nami Yesus mpokaroe ana'guru-na , na'uli'-raka : " Pelele' moto-ra ana' tetura tumai hi Aku' , neo'-ra nitagi . Apa' tauna to hewa toe-ramo to jadi' ntodea-na Alata'ala hi rala Kamagaua'-na .
41010015	Mpu'u ku'uli'-kokoi : Ane uma-koi mengkoru hi Alata'ala hewa ana' , uma-koi mpai' jadi' ntodea-na hi rala Kamagaua'-na . "
41010016	Ka'oti-na mpo'uli' toe , nakupui-ramo ana' toera , najama-ra pai'-ra nagane' .
41010017	Neo' me'ongko' wo'o-imi Yesus mpokaliliu pomako'-na , muu-mule' mokeno tumai hadua tauna mperapai-i , kaliliu mowingkotu' hi nyanyoa-na , pai'-i mepekune' , na'uli' : " Guru to lompe' , napa-kuwo to kana kubabehi bona mporata-a-kuwo katuwua' to lompe' duu' kahae-hae-na ? "
41010018	Na'uli' Yesus : " Napa pai' nu'uli' tauna to lompe'-a ? Uma ria ntani'-na to lompe' , hadua Alata'ala-wadi .
41010019	Nu'inca moto parenta to te'uki' hi rala Atura Pue' : ` Neo' mepatehi , neo' mobualo' , neo' manako , neo' mosabi' boa' , neo' mebagiu , pai' kana tabila' tina pai' tuama-ta . ' "
41010020	Na'uli' tauna toei : " Guru , hawe'ea parenta tetu lau , kutuku' omea-mi ngkai kakedia'-ku . "
41010021	Yesus mpomonaa-i hante ahi'-na , pai' na'uli'-ki : " Hanyala-pi to kana nubabehi . Lou-moko ulu mpobalu' rewa-nu , pai' doi oli-na wai'-raka tokabu . Ane nubabehi hewa toe , bohe mpai' rasi' to nurata hi rala suruga . Oti toe , pai' tumai-moko mpotuku'-a . "
41010022	Kana'epe-na lolita-na Yesus tohe'e , peda'-mi nono-na . Kamalai-nami ngkai ree hante susa' nono-na , apa' wori' rewa-na .
41010023	Yesus mpomonaa ana'guru-na to mokore ntololikia-na , pai' na'uli'-raka : " Mokoro rahi tauna to wori' rewa-ra mengkoru hi Alata'ala bona Hi'a jadi' Magau'-ra . "
41010024	Rapokakonce ana'guru-na mpo'epe lolita-na tohe'e . Toe pai' na'uli' tena-raka : " Ana'-ana'-ku , mokoro mpu'u manusia' mengkoru hi Alata'ala bona Hi'a jadi' Magau'-ra .
41010025	Mojoli-pi hama'a unta ntara hi wulou' jaru , ngkai tauna to mo'ua' mengkoru hi Alata'ala bona Hi'a jadi' Magau'-ra . "
41010026	Mpo'epe toe-di , hangkedi' kakonce-ra ana'guru-na , ra'uli' : " Ei' , ane wae-di , hema lau-damo to ma'ala mporata katuwua' to lompe' duu' kahae-hae-nae ! "
41010027	Yesus mponaa-ra pai' na'uli'-raka : " Ane hante pakulea' manusia'-le , uma ami' hema . Aga ane Alata'ala , ma'ala oa' madupa' , apa' hi Alata'ala uma ria to uma madupa' . "
41010028	Ngkai ree , na'uli' Petrus mpo'uli'-ki Yesus : " Hiaa' kai' , kipalahii omea-mi-kaina bona mpotuku'-ko . "
41010029	Na'uli' Yesus : " Mpu'u ku'uli'-kokoi : Hema-hema to mpalahii ompi'-na , tina-na ba tuama-na , ana'-na ba tomi-na ba bonea-na sabana mpotuku'-a pai' sabana Kareba Lompe' ,
41010030	bate mporata-i mpai' hiwili to bohe . Hi dunia' toi mporata-i ha'atu ngkani kawori' tomi , ompi' , tina , ana' , bonea -- pai' mporata wo'o-i pebalinai' . Pai' hi eo mpeno-na mpai' , mporata wo'o-i katuwua' to lompe' duu' kahae-hae-na .
41010031	Aga wori' tauna to bohe tuwu'-ra tempo toi jadi' kedi' tuwu'-ra hi eo mpeno . Pai' wori' wo'o tauna to kedi' tuwu'-ra tempo toi jadi' bohe tuwu'-ra hi eo mpeno . "
41010032	Yesus hante ana'guru-na mpokaliliu pomako'-ra hilou hi Yerusalem . Yesus momako' ri'ulu , ana'guru-na hi boko' . Koro' ana'guru-na mpohilo-i , pai' tauna to metuku' hi boko' wo'o me'eka' omea-ramo . Toe pai' nakio' wo'o-mi ana'guru-na to hampulu' rodua mopahantani' , pai' na'uli'-raka napa to kana jadi' mpai' hi woto-na .
41010033	Na'uli' : " Epe-koi ! Hilou-tamo tohe'i-e mpotoa' Yerusalem . Hi ria mpai' , Aku' Ana' Manusia' ratonu hi imam pangkeni pai' guru agama , pai' rabotuhi bona rapatehi-a . Oti toe ratonu-a hi tauna to bela-ra to Yahudi .
41010034	Rapopo'ore'-a , ra'uelikui , raweba' , pai' rapatehi . Aga tolu eo oti toe tuwu' nculii' moto-a . "
41010035	Oti toe , Yakobus pai' Yohanes , ana'-na Zebedeus , mpomohui' Yesus , ra'uli'-ki : " Guru , ria hanyala to doko' kiperapi' ngkai Iko . "
41010036	Na'uli' Yesus : " Napa to niperapi' kuwai'-koi ? "
41010037	Ra'uli' : " Ane nupopehuwu mpai' baraka'-nu pai'-ko jadi' Magau' , piliu-kai mohura pai' moparenta dohe-nu , hadua hi mali ka'ana-nu , hadua hi mali ki'ii-nu . "
41010038	Na'uli' Yesus mpo'uli'-raka : " Uma ni'incai napa to niperapi' tetu . Ha nipakule' mpai' mpokolo kaparia to kana kukolo Aku'-e ? Ha nipakule' mpotodohaka to kutodohaka-e mpai' ? "
41010039	Ra'uli' : " Kipakule' moto ! " Na'uli' Yesus : " Makono , bate nikolo mpu'u mpai' kaparia hewa to kukolo , pai' nitodohaka napa to kutodohaka .
41010040	Aga ane hema to mohura hi mali ka'ana-ku ba hi mali ki'ii-ku , bela Aku' to mpakatantu tetu . Alata'ala-hana to mpakatantu hema to mporata bagia tetu . "
41010041	Kara'epe-na ana'guru-na to hampulu' pomperapia' Yakobus pai' Yohanes toe , moroe-ramo .
41010042	Toe pai' Yesus mpokio'-ra omea , pai' na'uli'-raka : " Ni'inca moto kasoa-ra topoparenta to uma mpo'incai Alata'ala mpoparentai ntodea-ra . Tauna to bohe pangka'-ra mpewuku ntodea-ra mpotuku' hawa'-ra .
41010043	Aga koi' , neo' hewa toe kehi-ni ! Hema-koi to doko' bohe pangka'-na kana jadi' pahawaa' .
41010044	Pai' hema to doko' bohe hanga'-na kana jadi' batua hi hawe'ea doo-na .
41010045	Bangku' Aku' Ana' Manusia'-e' , patuju-ku tumai hi dunia' , uma bona jadi' topohawa' . Pai'-a tumai-le , bona jadi' pahawaa' , duu'-na mpewai' woto-ku rapatehi mpotolo' sala' tauna to wori' . "
41010046	Yesus pai' ana'guru-na rata hi ngata Yerikho . Nto'u-ra malai ngkai ngata , wori' tauna mpotuku'-ra . Hi wiwi' ohea mohura hadua tauna to wero kakarapi'-rapi' . Hanga'-na Bartimeus ( batua-na : ana' Timeus ) .
41010047	Kana'epe-na Bartimeus Kayesus to Nazaret to liu , kamekio'-nami na'uli' : " Yesus , muli Magau' Daud ! Poka'ahi'-a-kuwo ! "
41010048	Wori' tauna mpokaroe-i , ra'uli' : " Ngkalino-ko ! " Aga hangkedi' kanapesukui-na mekio' : " Muli Magau' Daud , poka'ahi'-a-kuwo ! "
41010049	Mentoda'-imi Yesus pai' na'uli' : " Kio'-i tumai ! " Karakio'-nami towero toei , ra'uli'-ki : " Pakaroho nono-nu ! Mokore-moko , apa' nakio'-moko ! "
41010050	Kamokore-nami towero toei , nabahaka abe'-na hi ohea pai' napesahui hilou hi Yesus .
41010051	Na'uli' Yesus mpo'uli'-ki : " Napa to nupokono kubabehi-koko ? " Natompoi' towero toei : " Guru , bona pehilo-a-kuwo ! "
41010052	Na'uli' Yesus : " Hilou-moko . Kupaka'uri'-moko sabana pepangala'-nu hi Aku' . " Ncaliu pehilo-imi , pai'-i mpotuku' Yesus .
41011001	Kamohu'-ra hi ngata Yerusalem , rata-ramo hi ngata Betfage pai' Betania hi Bulu' Zaitun . Hi ree , Yesus mpohubui rodua ana'guru-na hilou meri'ulu ,
41011002	na'uli'-raka : " Hilou-mokoi hi ngata to tanyanyohi toe mai . Wae pesua'-ni mpai' rala ngata , nihilo mpai' hama'a ana' keledai tehoo' , to ko'ia hangkania rahawi' . Bongka koloro-na pai' keni-i tumai .
41011003	Ane ria to mpekune'-koi napa pai' nibongka-i , uli'-raka hewa toi : ` Apa' naparaluu Pue' , napebolo ulu pai' napoponculi' moto mpai' . ' "
41011004	Kahilou-rami ana'guru-na to rodua toera , rarata mpu'u-mi hama'a ana' keledai tehoo' hi wiwi' ohea mohu' wobo' tomi . Karabongka-nami-rawo .
41011005	Tauna to mokore hi ree mpekune'-ra : " Napa pai' nibongka keledai tetu-e ? "
41011006	Ratompoi' hewa to na'uli'-raka Yesus we'i . Mpo'epe toe , rapelele' wae-ramo mpokeni keledai toe .
41011007	Karata-ra nculii' , ralampii-mi keledai toe hante baju-ra , pai' mehawi'-imi Yesus .
41011008	Hilou-ramo mpotoa' Yerusalem . Wori' tauna mpotuku'-ra . Ria-ra to meri'ulu , ria wo'o-ra to hi boko' . Wori'-ra mpokodo pohea-ra hi mata ohea to natara Yesus , pai' hantongo' wo'o-ra hilou mpo'ala' rau-rau kaju hi pampa pai' rakodo hi mata ohea , bona mpobila'-i . Tauna to wori' toera , ntora mogora-ra mpo'uli' : Une'-imi Pue' Ala ! " Pue' mpogane' Magau' to tumai mpokeni hanga'-na ! "
41011009	
41011010	" Pue' mpogane' poparenta-na . Moparenta-i mpai' hewa ntu'a-ta owi , Magau' Daud . " Une'-imi Pue' Ala to hi rala suruga ! "
41011011	Karata-na Yesus hi ngata Yerusalem , kaliliu mesua'-i hi rala Tomi Alata'ala . Napomonaa ntololikia-na mponaa omea . Oti toe , apa' neo' mobengi-mi , nculii' wo'o-imi hante ana'guru-na to hampulu' rodua hilou turu hi ngata Betania .
41011012	Kamepulo-na , me'ongko' wo'o-ramo ngkai Betania lou hi Yerusalem . Hi ohea , mo'oro'-i Yesus .
41011013	Molaa-pidi , nahilo-hawo hangkaju kaju ara to mobumu-damo rau-na -- hiaa' ko'ia tempo powuaa'-na . Hilou-imi hi kaju toe , pai' nanaa meka' ba ria wua'-na . Aga uma ria nau' hantakua .
41011014	Toe pai' natotowi kaju toe , na'uli' : " Ngkai eo toe lau , uma-pi ria mpai' haduaa tauna to mpokoni' wua' ngkai kaju toi ! " Ana'guru-na mpo'epe lolita-na toe .
41011015	Rata wo'o-ramo hi Yerusalem , hilou-imi Yesus hi berewe Tomi Alata'ala . Hi ree-i mpopalai tauna to mobabalu' . Nabilingko-raka meja'-meja' posulaa'-ra doi , pai' nabilingko wo'o pohuraa topobabalu' danci mangkebodo .
41011016	Uma napiliu tauna mpokeni rewa ntara berewe Tomi Alata'ala toe .
41011017	Natudui'-ra , na'uli' : " Ha uma ni'incai napa to te'uki' hi rala Buku Tomoroli' ? Alata'ala mpo'uli' hewa toi : ` Tomi-ku mpai' jadi' tomi posampayaa to rapake' tauna humalili' dunia' . ' Hiaa' koi'-koina , niponcawa tomi toperampaki-di ! "
41011018	Kara'epe-na imam pangkeni pai' guru agama napa to nababehi Yesus toe , rapali'-mi akala-ra doko' mpopatehi-i . Koro'-ra , apa' hawe'ea tauna goe' mpo'epe tudui'-na .
41011019	Neo' mobengi-mi , Yesus hante ana'guru-na malai ngkai ngata , lou turu hi Bulu' Zaitun .
41011020	Kamepulo-na mepupulo ngkii-pidi , hilou wo'o-ramo hi Yerusalem . Hi lengko ohea , rahilo-rawo kaju ara to natotowi Yesus wengi , mate-mi , bangi rata hi rali'-na .
41011021	Nakiwoi-mi Petrus lolita-na Yesus . Toe pai' na'uli' mpo'uli'-ki Yesus : " Guru ! Hilo-dile kaju ara to nutotowi wengi-e , molaju-mi ! "
41011022	Na'uli' Yesus : " Mepangala'-mokoi hi Alata'ala !
41011023	Mpu'u ku'uli'-kokoi : Ane rapa'-na ria tauna to mpo'uli'-ki bulu' tohe'i : ` Te'ongko'-moko , mengkanawu' hi rala tahi' ! ' bate majadi' , asala neo' morara' nono-na pai' mepangala' mpu'u-i napa to na'uli' bate madupa' .
41011024	Jadi' , pe'epei lolita-ku toi : Ane mosampaya-koi mperapi' napa-napa , pangala'-mi-hana kanawai'-nimi Alata'ala napa to niperapi' , pai' bate nitarima .
41011025	" Pai' ane mosampaya-koi , ane ria to nipodaa'-ki doo-ni , ampungi-i ulu , bona Tuama-ni to hi suruga wo'o mpo'ampungi sala'-ni . ( (
41011026	Aga ane uma-di ni'ampungi doo-ni , wae wo'o Tuama-ni to hi suruga uma mpo'ampungi sala'-ni . ) ) "
41011027	Rata wo'o-ramo Yesus pai' ana'guru-na hi Yerusalem . Nto'u-ra momako'-mako' hi berewe Tomi Alata'ala , rata-ra imam pangkeni , guru agama pai' pangkeni to Yahudi to ntani'-na .
41011028	Mepekune'-ra hi Yesus , ra'uli' : " Uli'-kakai , ngkaiapa huraa-nu mpobabehi hawe'ea tetu hi Tomi Alata'ala ! Hema to mpowai'-ko kuasa hewa tetu-e ? "
41011029	Na'uli' Yesus : " Aku' wo'o , ria pompekunea'-ku hi koi' . Tompoi'-ka ulu , pai' lako' ku'uli' wo'o-kuwo kangkaiapa kuasa-ku mpobabehi hawe'ea toe lau .
41011030	Ngkaiapa kuasa-na Yohanes Topeniu' mponiu' tauna ? Ngkai Alata'ala-di , ba ngkai manusia'-di ? "
41011031	Momepololitai-ramo pangkeni to Yahudi toera , ra'uli' : " Beiwa-tale' mpotompoi'-ie ? Ane ta'uli' ngkai Alata'ala kuasa-na , na'uli'-taka mpai' : ` Ane wae , napa pai' uma-i nipangala' ? '
41011032	Hiaa' mokoro wo'o ane ta'uli' ngkai manusia'-wadi kuasa-na . " Pangkeni to Yahudi toera me'eka' mporuge' Yohanes Topeniu' , apa' mpoka'eka'-ra ntodea , apa' hawe'ea ntodea mpo'uli' Yohanes toe hadua nabi mpu'u .
41011033	Jadi' , ratompoi'-i : " Uma ki'incai . " Toe pai' na'uli' Yesus mpo'uli'-raka : " Ane wae , uma wo'o-kuwo ku'uli'-kokoi kangkaiapa kuasa-ku mpobabehi toe lau . "
41012001	Oti toe Yesus mpololitai pangkeni to Yahudi toera hante lolita rapa' , na'uli' : " Ria hadua tauna to mpohu'ai bonea-na hante anggur . Nawala ntololikia-na , nakae tana' mpobabehi torobo' pompeaa' anggur , pai' natunya' pongko pompodooa . Oti toe , napewai' bonea-na rapobago hi ba hangkuja dua tauna , pai' hilou-imi hi ngata to molaa .
41012002	Rata-mi tempo pohopua' wua' anggur , napahawa' hadua batua-na hilou mperapi' bagia-na hi to mpodoo bonea-na toera .
41012003	Tapi' to mpodoo bonea toera mpohoko' batua-na , rapao' pai' rapopalai mara .
41012004	Oti toe , pue' bonea mpahawa' tena hadua batua-na . Rata ria , rapao' wo'o-i-wadi-hawo , weho woo'-na , ralibui' ntarurua' pai'-i rapopalai .
41012005	Ngkai ree , nahubui tena hadua batua-na . Rata ria , rapatehi lau-imi . Bate hewa toe-mi kehi-ra hi butu dua batua to napahawa' : ria to raweba' , ria to rapatehi .
41012006	" Uma-pi hema to napahawa' pue' bonea toei , metoro hadua ana' woto-na to nape'ahi'-damo . Ka'omea-na napahawa' ana'-na toe hilou hi to mpodoo bonea-na , na'uli' : ` Bate rapengkorui-ile mpai' . '
41012007	" Ntaa' we'i , to mpodoo bonea toera , mohawa'-ramo ra'uli' : ` Etu-mi tumai ana'-na , hi'a mpai' to jadi' pue' bonea toi-e . Kita tapatehi-i , bona bonea-na toi kita'-mi pue'-na . '
41012008	Karahoko'-nami ana' toei , rapatehi pai' ratadi hi mali bonea . "
41012009	Ngkai ree , Yesus mpo'uli'-raka pangkeni to Yahudi : " Jadi' , napa-mi to nababehi pue' bonea toei ? Bate tumai-ile mpopatehi-ra to mpodoo bonea-na , pai' bonea-na nawai'-raka tau ntani'-na .
41012010	Tantu nibasa-mi lolita Buku Tomoroli' to mpolowa pesapuaka-ni hi Aku' , hewa toi moni-na : ` Watu to ratadi topowangu tomi , watu toe lau-mi to jadi' poko parawatu .
41012011	Tohe'e majadi' ntuku' konoa Pue' Ala , uma mowo kalompe'-na hi poncilo-ta . ' "
41012012	Kara'epe-na pangkeni to Yahudi lolita-na Yesus tohe'e , doko' rahoko'-i apa' ra'inca kahira'-na to natoa' hante lolita rapa' toe . Aga uma-ra daho' mpohoko'-i , apa' mpoka'eka'-ra ntodea . Jadi' , malai-ramo mpalahii-i .
41012013	Ngkai ree , pangkeni to Yahudi mpohubui ba hangkuja dua to Parisi pai' tauna to tono' hi Magau' Herodes hilou hi Yesus . Patuju-ra doko' mpahala'nawu'-i hante pompekunea'-ra .
41012014	Karata-ra hi Yesus , ra'uli'-ki : " Guru , ki'inca Guru tau monoa' . Metudui'-ko hante kalonto'-lonto'-na mpo'uli' napa konoa Alata'ala hi manusia' . Uma nupengkorui ba hema-hema , apa' uma-ko mpelence tauna . Toe pai' kipekune'-ko : ntuku' atura agama-ta , ba ma'ala moto-ta mpobayari paja' hi Kaisar , ba uma-di ? Kana tabayari , ba uma mingki' tabayari ? "
41012015	Na'inca Yesus patuju nono-ra to tewunii' . Toe pai' na'uli'-raka : " Napa pai' nipali' kahala'kedoa' pololita-kue ? Keni pe' tumai doi to biasa nibayari-ki paja' , doko' kuhilo . "
41012016	Ngkai ree , ratonu-miki hampepa' doi pera' . Na'uli' : " Lence hema pai' hanga' hema to hi doi toi ? " Ra'uli' : " Lence pai' hanga' Kaisar . "
41012017	Na'uli' : " Ane wae-di , wai'-ki Kaisar napa to masipato' rawai'-ki Kaisar . Pai' wai'-ki Alata'ala napa to masipato' rawai'-ki Alata'ala . " Konce-ramo mpo'epe tompoi'-na toe .
41012018	Oti toe , ba hangkuja dua to Saduki rata hi Yesus . To Saduki toera , pangkeni agama Yahudi to mposapuaka tauna to mate tuwu' nculii' hi eo mpeno . Karata to Saduki toera , ra'uli'-ki Yesus :
41012019	" Guru , nabi Musa mpo'uki' hi rala buku atura hewa toi : ane hadua tomane mate hiaa' uma-ki ria ana'-na , pudupuhe-na kana mpotobine balu-na bona ria-ki-hawo muli-na .
41012020	Jadi' , ria pitu to ntali ompi' paka' tomane . To ulumua' motobinei , mate-i uma ria ana'-na .
41012021	Tu'ai-na mpotobine balu-na . Mate wo'o-i-wadi-hawo , hiaa' ko'ia-i mo'anai' . Wae wo'o to majadi' hi katolu-na ,
41012022	duu' rata hi kapitu-na . Mate omea-ramo hante uma ria ana'-ra . Ka'omea-na , mate wo'o-imi-hawo tobine toei .
41012023	Jadi' , hi eo mpeno , ane tuwu' nculii' mpu'u-di hawe'ea tomate-e , hema-ramo mpai' pue' tobine toei , apa' pitu-ramo to mpotobine-i . "
41012024	Na'uli' Yesus : " Sala' mpu'u pekiri-ni tetu-e , apa' uma nipaha ihi' Buku Tomoroli' , uma wo'o ni'incai baraka'-na Alata'ala .
41012025	Apa' ane tuwu' nculii'-ramo tauna to mate , katuwu'-ra hewa katuwu' mala'eka hi rala suruga , uma-rapa motobinei ba motomanei .
41012026	Ha ko'ia ria nibasa lolita Buku Tomoroli' to mpakanoto katuwu'-ra nculii' tomate-e ? Hi rala buku Atura Musa , tabasa tutura-na beiwa Alata'ala mpololitai nabi Musa ngkai rala julumpu to jela' . Nto'u toe , Abraham , Ishak pai' Yakub mahae-ramo mate . Aga nau' wae , Alata'ala mpo'uli'-ki Musa hewa toi : ` Aku' toi-mi Alata'ala to napue' Abraham , Alata'ala to napue' Ishak , Alata'ala to napue' Yakub . '
41012027	Jadi' , ngkai lolita-na Alata'ala toe , monoto-mi ta'inca katuwu'-ra moto Abraham , Ishak pai' Yakub . Apa' bela tauna to mate to mepue' hi Alata'ala , tauna to tuwu'-hana to mpopue'-i . Sala' rahi-koina pekiri-ni tetu-e . "
41012028	Nto'u toe , hadua guru agama Yahudi rata hi Yesus . Na'epe pomehono'-ra to Saduki hante Yesus we'i , pai' na'uli' hi rala nono-na : " Lompe' mpu'u tompoi'-na Yesus tetui ! " Toe pai' mepekune' wo'o-imi-hawo hi Yesus , na'uli' : " Parenta to'uma to poko-na ngkai hawe'ea parenta ? "
41012029	Na'uli' Yesus : " Toi-mi parenta to poko-na : ` Pe'epei-koi to Israel ! Pue'-ta Pue' Alata'ala hadua-na-wadi .
41012030	Kana tapoka'ahi'-i hante nono-ta mpu'u , tatonu hawe'ea katuwu'-ta hi Hi'a , tapoka'ahi'-i hudu inca-ta pai' hudu pakulea'-ta . '
41012031	Pai' tohe'i-mi parenta karonyala-na : ` Kana tapoka'ahi' doo-ta hewa pompoka'ahi'-ta woto-ta moto . ' Uma ria parenta ntani'-na to meliu kabohe-na ngkai to ronyala tohe'i . "
41012032	Na'uli'-mi guru agama toei hi Yesus : " Makono mpu'u-di Guru ! Makono lia to nu'uli' tetu-e . Pue' Ala bate hadua-na-wadi , uma ria ntani'-na .
41012033	Pai' kana tapoka'ahi'-i hante nono-ta mpu'u , hante hawe'ea pekiri-ta pai' hudu pakulea'-ta . Pai' kana tapoka'ahi' doo-ta hewa woto-ta moto . Toe to meliu kalompe'-na ngkai hawe'ea porewua pai' rewa ntani'-na to tapopepue' hi Alata'ala . "
41012034	Na'epe Yesus kamonoto tompoi'-na tauna toei . Toe pai' na'uli'-ki : " Neo' jadi' ntodea hi rala Kamagaua' Alata'ala mpu'u-moko ! " Ngkai ree , uma-pi hema to daho' mpekune' ba napa-napa hi Yesus .
41012035	Nto'u-na Yesus metudui' hi Tomi Alata'ala , na'uli' : " Napa pai' guru agama mpo'uli' Magau' Topetolo' muli-na Magau' Daud ?
41012036	Hiaa' bo Daud moto mpokahangai'-i Pue'-na . Hante petete' Inoha' Tomoroli' Daud mpotompo'wiwi Magau' Topetolo' hewa toi : Pue' Ala mpo'uli'-ki Pue'-ku : ` Mohura-moko hi mali ngka'ana-ku duu'-na kupopengkoru hawe'ea bali'-nu hi Iko . '
41012037	
41012038	Nto'u-na Yesus mpotudui' ntodea , na'uli'-raka : " Pelompehi-koi , neo'-koi mpenau' kehi-ra guru agama . Goe'-ra modao' mpopake' baju to moloe , pai' goe'-ra ane tauna hi wiwi' karajaa motingkua' mpotabe-ra .
41012039	Goe'-ra rapopohura hi pohuraa karabilaa' hi tomi posampayaa . Goe'-ra ane rapopohura-ra hi pohuraa to lompe' hi posusaa' .
41012040	Mpobagiu-ra tobine tobalu , pai'-ra mpohagoi tomi-ra . Rawunii' kadada'a gau'-ra tohe'e hante mosampaya rapomoloe-loe . Motomo lia mpai' huku'-ra . "
41012041	Yesus mohura mohu' peti' pompunaa' doi pepue' , pai'-i mponaa tauna to mpopuna' doi pepue'-ra hi rala-na . Wori' tauna to mo'ua' mpopuna' doi uma hangke-ngkedi' .
41012042	Nto'u toe , rata wo'o-hawo hadua tobine tobalu to mpe'ahii' tuwu'-na , napuna' wo'o-hawo doi pepue'-na . To napuna' tohe'e , rompepa' doi ngkala , hangkedi' lia oli-na .
41012043	Yesus mpokio' ana'guru-na pai' na'uli'-raka : " Mpu'u ku'uli'-kokoi : tobalu to mpe'ahii' tuwu'-na tohe'e mai , meliu pewai'-na ngkai pewai' to rapuna' hawe'ea tau ntani'-na .
41012044	Apa' hira' mewai' ngkai labi ka'uaa'-ra . Tapi' tobine toei , nau' hewa apa-mi kampe'ahii'-na , napewai' omea-mi to ria hi hi'a , nau' kakono-na to naparaluu-hawo hi katuwu'-na eo-eo-na . "
41013001	Oti toe , malai-imi Yesus ngkai rala Tomi Alata'ala . Ria hadua ngkai ana'guru-na mpo'uli'-ki : " Guru , hilo mpu'u-konae' tomi toe-e ! Hilo watu-na ! Uma mowo kancola-na ! "
41013002	Na'uli' Yesus : " Nuhilo wa tomi to bohe toe-e lau ? Uma mpai' ria hamehaa' watu to bate pomeduncu-na . Bate ragero omea mpai' . "
41013003	Oti toe , hilou-imi Yesus hi Bulu' Zaitun pai'-i mohura mposinyanyohi-ki Tomi Alata'ala . Petrus , Yakobus , Yohanes pai' Andreas tumai mpololitai-i nto'u uma ria tau ntani'-na .
41013004	Ra'uli' : " Uli'-kakai ba nto'uma kadupa'-na to nu'uli' toe-e we'i , pai' napa mpai' to jadi' tanda ane hawe'ea toe neo' madupa'-pi . "
41013005	Na'uli' Yesus : " Pelompehi , neo'-koi ma'ala rabagiu .
41013006	Apa' wori' mpai' tauna to mehupa' to mpo'uli' kahira'-na Magau' Topetolo' , alaa-na wori' mpai' tauna to rabagiu .
41013007	Mpo'epe-koi mpai' kareba panga'ea ngkai kalaa-na , ni'epe wo'o moni panga'ea to mohu' . Aga neo' me'eka' , apa' hawe'ea toe kana jadi' ulu , tapi' kajadia' toe uma mpobatuai karata-nami kahudua dunia' .
41013008	Nto'u toe mpai' , wori' ngata mosipanga'ei , magau' hadua mpo'ewa magau' kahadua-na . Hiapa-apa ria linu pai' oro' . Aga hawe'ea toe lau lako' pontepu'ua-na-pidi , hewa pontodohaka hadua tobine to neo' mo'ana' .
41013009	" Aga koi' tohe'i , mo'inga'-inga'-koi ! Apa' koi' mpai' bate rahoko' pai' rakeni hi topohura agama . Raweba'-koi hi rala tomi posampayaa . Rabua'-koi hi topoparenta pai' hi magau' sabana petuku'-ni hi Aku' . Nto'u toe mpai' , ria loga-ni mpo'uli'-raka pepangala'-ni hi Aku' .
41013010	Pai' Kareba Lompe' kana raparata hi humalili' dunia' kako'ia-na Eo Kiama .
41013011	Ane rahoko'-koi pai' rakeni hi topohura , neo'-koi me'eka' ba napa mpai' petompoi'-ni . Ane rata-damo tempo-ni mololita , uli'-mi-hana napa to natu'u Pue' Ala hi rala nono-ni . Apa' napa to ni'uli' nto'u toe , bela ngkai pekiri-ni moto . Lolita-ni tetu mehupa' ngkai Inoha' Tomoroli' .
41013012	" Rata mpai' tempo-na hawe'ea tauna mpokahuku'-koi sabana petuku'-ni hi Aku' . Ria mpai' tauna to mpewai' ompi'-ra ba ana'-ra moto bona rapatehi sabana petuku'-ra hi Aku' . Ria wo'o ana' to mpo'ewa totu'a-ra pai' mpopatehi-ra . Aga tauna to tida mepangala' hi Aku' duu' hi ka'omea-na , mporata-ra kalompea' hi eo mpeno .
41013013	
41013014	" Owi nabi Daniel mpolowa karata-na to rahanga' ` Topegerohi to dada'a . ' ( Hema to mpobasa lolita pelowa toe , penotohi mpu'u batua-na ! ) Jadi' , ane nihilo to nalowa Daniel toe mokore hi pokorea to ratagi-ki , agina tauna to mo'oha' hi Yudea metibo' hilou hi bulu'-na .
41013015	Tauna to mohura hi parawa-na neo'-pi leba' mesua' hi rala tomi-na mpo'ala' ba napa-napa .
41013016	Tauna to hi bonea , neo'-pi nculii' hi ngata mpo'ala' pohea-na . Kaliliu metibo' !
41013017	Mpe'ahii'-ra mpai' tobine to nto'u-ra motina'i pai' to mpentii' ana'-ra nto'u toe , apa' mokoro mpai' petibo'-ra .
41013018	Mekakae-koi hi Alata'ala bona eo petiboa'-ni toe neo' nto'u tempo lengi' .
41013019	Apa' nto'u toe mpai' rata pesesa' to ko'ia ria hangkania jadi' ngkai lomo'-na Alata'ala mpajadi' dunia' rata tempo tohe'i , pai' uma wo'o-pi-hawo mpai' ria jadi' hi eo boko'-na .
41013020	Aga naredehi moto mpai' Pue' Ala tempo kaparia toe , apa' ane uma naredehi tempo-na , bate uma ria haduaa to tuwu' . Jadi' , apa' napoka'ahi'-ra tauna to napelihi pai' to napobagia , toe pai' naredehi mpai' tempo kaparia toe .
41013021	" Nto'u toe mpai' , ane ria to mpo'uli'-kokoi : ` Hilo , Magau' Topetolo' ohe'i-imi , ' ba ` Hilo , ohe'e-i mai Magau' Topetolo' , ' neo' nipangalai' .
41013022	Apa' mehupa' mpai' wori' tauna to boa' to mpo'uli' kahira'-na Magau' Topetolo' , ba to mpo'uli' kahira'-na nabi . Mpobabehi-ra tanda mekoncehi pai' tanda to mobaraka' , bona mpobagiu-ra wori' tauna . Ane ke ma'ala , ntahawe' tauna to napelihi Alata'ala rabagiu wo'o .
41013023	Aga koi' tohe'i , mo'inga'-inga'-koi ! Ku'uli' ami'-mikokoi hawe'ea tohe'e kako'ia-na jadi' .
41013024	" Jadi' , nto'u toe mpai' , ane timpaliu-pi tempo kaparia toe , hawe'ea anu to mobaraka' hi langi' ralengo . Eo mobali' mobengi , wula uma-pi mehini , betue' roda' ngkai langi' .
41013025	
41013026	Nto'u toe-damo mpai' , hawe'ea tauna mpohilo-a , Aku' Ana' Manusia' , mana'u tumai hi rala limu' . Uma mowo kabaraka'-ku pai' pehini-ku nto'u toe .
41013027	Kuhubui mala'eka-ku hilou mporumpu tauna to kupobagia ngkai humalili' dunia' , ngkai wuntu dunia' pai' ngkai wuntu langi' .
41013028	" Petonoi-koi napa to kutudui'-kokoi hante lolita rapa' kaju ara . Ane nihilo rau-na mela' pai' mohulu-i , ni'inca-mi kaneo'-na mara eo .
41013029	Wae wo'o ane nihilo-damo kajadia' toe we'i lou , ni'inca-mi neo' madupa' mpu'u-mi to ku'uli' we'i .
41013030	Mpu'u ku'uli'-kokoi : hawe'ea toe we'i bate madupa' kako'ia-na mate omea tauna to tuwu' tempo toi .
41013031	Langi' pai' dunia' mogero mpai' , tapi' lolita-ku bate-bate-na duu' kahae-hae-na .
41013032	" Aga ane eo pai' jaa kadupa'-na hawe'ea toe , muntu' Tuama-ku-wadi to mpo'inca . Uma ria to ntani'-na to mpo'inca . Bangku' mala'eka to hi suruga-hawoe' , uma wo'o-rawo ra'incai . Bangku' Aku' Ana'-nae' , uma wo'o-kuwo ku'incai .
41013033	Toe pai' kana mo'inga'-inga' pai' mojaga-koi , apa' uma ni'incai tempo kadupa'-na .
41013034	Ane rata nculii'-apa mpai' , kajadi'-na hewa lolita rapa' tohe'i . Hadua pue' tomi mopatuju hilou hi ngata to molaa . Kako'ia-na me'ongko' , nahubui pahawaa'-na mpewili' tomi-na , hore-hore nawai'-ra bago-ra . Hi tompodoo wobo' na'uli'-ki : ` Mo'inga'-inga'-koe' ! '
41013035	Jadi' , kana mo'inga' mpu'u-ra , apa' uma ra'incai ba nto'uma karata-na pue' tomi , ba ncimonou'-di ba ntongo' bengi-di ba mepulo ngkii ba nto'u eo mehupa' . Nee-neo' mpai' rata ncorobaa-imi pai' narata-ra bula-ra leta' . Wae wo'o kana mo'inga'-inga'-koi , apa' uma ni'incai nto'uma-a rata .
41013036	
41013037	Napa to ku'uli'-kokoi tohe'i , ku'uli' wo'o hi hawe'ea tauna : Mo'inga'-inga'-hawoe' ! "
41014001	Ro'eo-damo rata-mi Eo Paskah pai' Posusa' Roti to uma Raragii . Imam pangkeni pai' guru agama bula-ra mpali' akala-ra mpolede Yesus bona rapatehi bongo-i .
41014002	Ra'uli' : " Aga neo' ulu tababehi nto'u eo bohe , nee-neo' mpai' bara' ntodea . "
41014003	Nto'u Yesus hi ngata Betania , hilou-i hi tomi hadua tauna to rahanga' Simon topohaki' poko' . Bula-na hi ree , rata hadua tobine ngkeni hameha' butolo' ihia' lana honga to masuli' lia oli-na , to rababehi ngkai rali' kaju to mohonga . Bula-na Yesus ngkoni' , tobine toei mpopengka butolo' toe pai' natua hi woo' Yesus bona mpobila'-i .
41014004	Ba hangkuja dua to hi ree , moroe-ra mpohilo napa to nababehi tobine toei . Momepololitai-ramo ra'uli' : " Napa-mi-hawo kalaua-na lana honga rakerei mara hewa toe !
41014005	Ke agina lau-pi-hawo rapobalu' nte oli tolu atu labi doi pera' , pai' doi oli-na rawai'-raka tokabu . " Toe pai' moroe-ra mpokaroe tobine toei .
41014006	Na'uli' Yesus mpo'uli'-raka : " Pelele' moto-i-hana . Napa pai' nipedahi nono-na ? To nababehi hi Aku' toe-le , lompe' .
41014007	Apa' tokabu-hana , ria oa'-ra dohe-ni . Ane dota-koi ntulungi-ra , ria oa' loga-ni . Aga Aku' , uma-a mpai' ria oa' dohe-ni .
41014008	Tobine toei mpobabehi napa to nakule' mpobabehi . Natuai-a hante lana honga mporodo ami'-mi woto-ku hi karatana-ku mpai' , kako'ia-na rata tempo-na .
41014009	Mpu'u ku'uli'-kokoi : hi humalili' dunia' , hiapa-apa Kareba Lompe' rapalele , napa to nababehi tobine toei bate ralolita , uma mpai' ralipo'-lipo' . "
41014010	Nto'u toe , hadua ngkai ana'guru-na to hampulu' rodua , to rahanga' Yudas Iskariot , hilou hi imam pangkeni , mpo'uli'-raka patuju-na mpobalu' Yesus hi hira' .
41014011	Goe'-ramo mpo'epe patuju-na toe , pai' rajanci-ki rawai'-i doi . Ngkai ree , Yudas mpopali' loga to lompe' mpobalu' Yesus hi bali'-na .
41014012	Rata-mi eo to lomo'-na hi Posusa' Roti to Uma Raragii , nto'u bima Paskah rasumale' . Nto'u toe , ana'guru-na Yesus mpo'uli'-ki : " Hiapa-kai mporodo pongkoni' Paskah to takoni'-e mpai' ? Hiapa konoa-nu ? "
41014013	Yesus mpohubui rodua ana'guru-na , na'uli'-raka : " Hilou-mokoi hi rala ngata . Ria mpai' to mpohirua'-kokoi hadua tomane to ngkeni pontomua'-na oti ntomu' . Tuku'-imi .
41014014	Ane mesua'-i hi rala tomi , uli'-ki pue' tomi : ` Na'uli' Guru : Hiapa-kuwo pobabehia-ku Posusa' Paskah hante ana'guru-ku ? '
41014015	Pue' tomi toe mpai' mpotudo'-kokoi hameha' kamar to hi lolo-na to bohe . Kamar toe teporodo ami'-mi , hono'-mi rewa-na . Hi retu-mokoi mpai' mporodo-taka pongkoni' Paskah-ta . "
41014016	Hilou mpu'u-ramo ana'guru-na to rodua toera mesua' rala ngata . Rarata mpu'u-mi hewa to na'uli'-raka , pai'-ra mporodo-mi pongkoni' Paskah .
41014017	Mobengi-mi , rata-imi Yesus hante ana'guru-na to hampulu' rodua .
41014018	Bula-na mohura ngkoni' , na'uli'-mi : " Pe'epei-koi : Ria hadua ngkai koi' , to ngkoni' hante Aku' toe lau , to mpobalu'-a mpai' hi bali'-ku . "
41014019	Mpo'epe tohe'e , kapeda'-nami nono-ra ana'guru-na , pai' mepekune'-ramo hadua bo hadua hi Yesus , ra'uli' : " Bela-hawo aku' to nutoa'-e Pue' ? "
41014020	Na'uli' Yesus : " To mpobalu'-ale , hadua ngkai koi' to hampulu' rodua tohe'i-e , to mpodulu'-ka .
41014021	Makono mpu'u , Aku' Ana' Manusia' bate mate hewa to ralowa hi rala Buku Tomoroli'-e . Aga mpe'ahii' tauna to mpobalu'-a tetui . Ke lompe' lau-pi ane uma-i na'ote tina-na . "
41014022	Bula-ra ngkoni' , na'ala'-mi Yesus roti pai' naposampayai , mpo'uli' tarima kasi hi Alata'ala . Oti toe , napihe-pihe pai' natonu-raka , na'uli' : " Ala'-mi , koni'-mi . Toi-mi woto-ku . "
41014023	Oti toe na'ala' wo'o sangkiri' to ihia' anggur , na'uli' tarima kasi hi Alata'ala pai' natonu-raka . Nginu omea-ramo ngkai sangkiri' toe .
41014024	Na'uli'-raka : " Toi-mi raa'-ku to rabowo ane mate-a mpai' bona mpotolo' wori' tauna . Raa'-ku toi mporohoi pojanci to mpoposidai' Alata'ala hante manusia' .
41014025	Mpu'u ku'uli'-kokoi : ntepu'u ngkai wae lau , uma-apa nginu anggur duu'-na rata tempo-na Alata'ala jadi' Magau' hi dunia' . Nto'u toe-damo mpai' , pai' lako' ku'inu anggur to bo'u hi rala Kamagaua'-na . "
41014026	Oti toe , morona'-ramo hanyala rona' pe'une' . Kahudu-ra morona' , malai-ramo ngkai ngata hilou hi Bulu' Zaitun .
41014027	Na'uli' Yesus mpo'uli'-raka ana'guru-na : " Hawe'ea-ni mpai' , molengo pepangala'-ni hi Aku' , apa' ria te'uki' Lolita Alata'ala to mpo'uli' hewa toi : ` Kupatehi topo'ewu toei , alaa-na bima-na pagaa'-gaa'-ramo . '
41014028	Aga ane tuwu' nculii'-apa mpai' , meri'ulu-a hilou hi tana' Galilea , bona hirua' hi ria-ta-damo mpai' . "
41014029	Na'uli' Petrus : " Nau' hawe'ea tauna molengo pepangala'-ra hi Iko Pue' , aku' uma ! "
41014030	Na'uli' Yesus : " Mpu'u ku'uli'-koko : Bengi toe mpai' lau , kako'ia-na turua' manu' karongkani-na , mpolia' tolu ngkani-moko mposapu kanu'inca-ku . "
41014031	Aga hangkedi' kanaperohoi-na Petrus lolita-na , na'uli' : " Nau'-a mate hangkaa-ngkania dohe-nu , uma mpu'u kusapu kaku'inca-nu ! " Wae wo'o-rawo lolita-ra ana'guru-na to ntani'-na .
41014032	Rata-ramo hi pampa to rahanga' Getsemani . Hi ree na'uli' Yesus mpo'uli'-raka ana'guru-na : " Koi' , mohura hi rei-mokoi mpopea-a , bula-ku hilou mosampaya . "
41014033	Aga Petrus , Yakobus pai' Yohanes nabawai hilou dohe-na . Nto'u toe pepa-mi na'epe pai' mokaratu-mi nono-na .
41014034	Na'uli'-raka : " Susa' lia nono-ku , hewa to neo' mate-ama ku'epe . Rehe'i-mokoi ulu mojaga . "
41014035	Oti toe , hilou-imi molaa hangkedi' , pai'-i motumpa hi tana' mosampaya . Rala posampaya-na merapi'-i bona ane ma'ala uma-i-hawo mporata kaparia toe .
41014036	Na'uli' : " Tuama-ku ! Uma ria to uma majadi' ane Iko Mama mpo'uli' . Wi'iha-ka-kuwo kaparia to neo' mporumpa'-a toi . Aga bela konoa-ku Aku' to jadi' , agina konoa-nu Iko moto . "
41014037	Oti toe , nculii'-imi hi ana'guru-na to tolu , narata-ra bula-ra leta' moto . Na'uli' mpo'uli'-ki Petrus : " Simon ! Ba leta'-dako-konae ! Hajaa-wadi uma nudadahi mojaga ?
41014038	Mojaga pai' mosampaya-mokoi , bona neo'-koi mporata pesori . Hi rala nono-ni dota moto-koi mpobabehi to makono , aga uma nidadahi apa' manusia' bate lente . "
41014039	Ngkai ree , hilou wo'o-imi mosampaya . Posampaya-na toe hibalia hante posampaya-na to lomo'-na .
41014040	Oti toe , nculii' wo'o-imi mporata ana'guru-na , leta' wo'o-ra-wadi apa' mopoke' rahi mata-ra . Nakehele-ra , aga uma-ra winihi apa' uma ra'incai ba napa to ra'uli'-ki .
41014041	Hilou wo'o-imi mosampaya katolu ngkani-na , pai' oti toe , nculii' wo'o-imi hi ana'guru-na , na'uli'-raka : " Turu pai' leta' oa'-pada-koi ? Naporae'-mi ! Rata-mi tempo-na Aku' Ana' Manusia' rapobalu' pai' ratonu hi tauna to dada'a .
41014042	Memata-mokoi ! Hilo , etu-imi tumai to mpobalu'-a . Kita-mi lou . "
41014043	Bula-na Yesus mololita-pidi , rata mpu'u-imi Yudas , hadua ngkai ana'guru-na to hampulu' rodua . Pai' dohe-na wori' wo'o tau ntani'-na to ngkeni piho' pai' sumampu . Hira' toe rapahawa' imam pangkeni , guru agama pai' totu'a to Yahudi .
41014044	Yudas mpo'uli' ami'-miraka tanda bona ra'inca kato'uma-nai Yesus , na'uli' : " Hema mpai' to ku'eki , Hi'a-mi . Hoko'-imi , keni-i hilou , jaga lompe'-i . "
41014045	Jadi' , karata-ra hi ree , kahilou-nami Yudas mpohirua'-ki Yesus , na'uli' : " Guru ! " pai'-i na'eki ntuku' ada-ra to Yahudi .
41014046	Katumai-rami tauna to wori' mpohoko' Yesus .
41014047	Ngkai ree , hadua tauna to mokore mohu' Yesus mpowute' piho'-na natime-ki batua Imam Bohe , bela mpoholu tilinga-na .
41014048	Na'uli' Yesus mpo'uli'-raka tauna to mpohoko'-i : " Ha toperampaki-a toi-e , pai' mingki' tumai-koi ntali piho' pai' sumampu mpohoko'-ae !
41014049	Butu eo-na ria moto-a dohe-ni hi Tomi Alata'ala metudui' , napa pai' uma-a nihoko' nto'u toe ? Aga tohe'i kana jadi' , bona madupa'-mi to te'uki' hi rala Buku Tomoroli' . "
41014050	Ngkai ree , metibo'-ramo hawe'ea ana'guru-na mpalahii-i .
41014051	Ria wo'o hadua kabilasa mpotuku' Yesus nto'u toe , motapui'-i-wadi hante abe' to bula . Ria-ra to doko' mpohoko'-i ,
41014052	toe pai' naroncu-mi abe'-na , pai'-i metibo' molawa .
41014053	Ngkai ree , Yesus rakeni hilou hi tomi Imam Bohe . Hi ria , morumpu-ramo hawe'ea imam pangkeni , guru agama pai' totu'a to Yahudi to ntani'-na .
41014054	Petrus metuku' ngkawao-wadi , duu'-na rata hi berewe tomi Imam Bohe . Hi ria mohura-i moneru dohe topojaga .
41014055	Nto'u toe , imam pangkeni pai' hawe'ea topohura agama mpali' sabi' to mpakilu Yesus , bona ngalai' rahuku' mate-i . Aga uma raruai' sala'-na .
41014056	Wori' moto sabi' to mpopakilu-i , aga uma hibalia lolita-ra .
41014057	Ria ba hangkuja dua to mokore pai' to mosabi' boa' , ra'uli' :
41014058	" Tauna toii , ki'epe-i-kaina mpo'uli' hewa toi : ` Kugero Tomi Alata'ala to nawangu manusia' , pai' rala-na tolu eo kuwangu to ntani'-na , to bela manusia' mpowangu . ' "
41014059	Hiaa' posabi'-ra toe , uma wo'o-wadi hibalia .
41014060	Kamokore-nami Imam Bohe hi nyanyoa hawe'ea topohura , pai' na'uli'-ki Yesus : " Ha uma nutompoi'-ra to mpakilu-ko toe-e ? "
41014061	Aga Yesus , uma-i winihi , uma-i metompoi' nau' hamelaa . Hangkani-pi Imam Bohe mpekune'-i : " Ha Iko mpu'u-mi Magau' Topetolo' , Ana' Alata'ala to Moroli' ? "
41014062	Na'uli' Yesus : " Aku'-mi , pai' nihilo moto-a mpai' , Aku' Ana' Manusia' , mohura pai' moparenta hi mali ka'ana Alata'ala to Mobaraka' , pai' nihilo wo'o-a mana'u tumai ngkai suruga hi rala limu' . "
41014063	Mpo'epe toe we'i , Imam Bohe mpoheu' baju-na ngkai kamoroe-na , pai' na'uli' : " Uma-pi mingki' ria sabi' !
41014064	Ni'epe moto-mi-koiwo lolita-na mpokedi' Alata'ala . Beiwa-mi-koiwo kabotu'-ni ? " Hibalia-mi kabotu'-ra omea , ra'uli' : " Bate masala'-imile , kana rahuku' mate-i ! "
41014065	Ngkai ree , ria-ra to mpo'uelikui-i , ria wo'o to mpopo'ore'-i : rakaramuai lio-na , raweba'-i , pai' ra'uli'-ki : " Ee nabi ! Pe'uli' pe' ba hema to mpoweba'-koe ! " Topojaga wo'o-hawo , mehopo' wo'o-ramo-rawo .
41014066	Nto'u toe , Petrus hi berewe-pidi . Bula-na hi berewe toe , tumai hadua tobine topobago hi tomi Imam Bohe .
41014067	Kampohilo-na Petrus moneru , nanaa-i pai' na'uli'-ki : " Ba iko wo'o-di hadua doo-na Yesus to Nazaret toei-e mai ? "
41014068	Aga nasapu Petrus , na'uli' : " Uma ku'incai-i , pai' uma kupaha ba napa to nu'uli' ! " Ngkai ree moderu'-imi hilou mohu' hi wobo' wala . Turua'-mi manu' .
41014069	Pehilo wo'o-imi tobine toei , na'uli'-raka tauna to hi ree : " Hi'a tetu wo'o-di doo-na Yesus toei-e mai . "
41014070	Aga nasapu mperii wo'o-wadi Petrus . Uma mahae ngkai ree , tauna to mokore hi ree mpo'uli' wo'o-miki : " Iko mpu'u-di doo-nae ! Apa' to Galilea wo'o-ko-kowo . "
41014071	Kamosumpa-nami Petrus mpotuna' woto-na , na'uli' : " Uma mpu'u ku'incai tauna to ni'uli' tetui ! "
41014072	Nto'u toe , turua'-mi manu' karongkani-na . Nakiwoi-mi Petrus lolita-na Yesus ngone to mpo'uli'-ki : " Kako'ia-na turua' manu' karongkani-na , mpolia' tolu ngkani-moko mposapu kanu'inca-ku . " Kageo'-nami Petrus kaka'utu-utu .
41015001	Mepupulo ngkii , hawe'ea topohura agama nte imam pangkeni pai' guru agama pai' totu'a to Yahudi to ntani'-na , mohawa' wo'o-ramo . Rahoo'-imi Yesus , rakeni hilou rabua' hi Gubernur Pilatus .
41015002	Mepekune'-i Pilatus : " Ha Iko mpu'u-mi Magau' to Yahudi-e ? " Na'uli' Yesus : " Wae mpu'u , hewa to nu'uli' tetu . "
41015003	Wori' nyala pepakilu to raparata imam pangkeni hi Pilatus .
41015004	Toe pai' mepekune' wo'o-i-pidi : " Uma-ko dota metompoi'-e ? Wori' nyala-mi to raparata kehi-nu . "
41015005	Aga Yesus bate uma-pi winihi , alaa-na napokakonce mpu'u Pilatus .
41015006	Butu eo bohe Paskah , Pilatus biasa-na mpobahaka hadua tauna to ratarungku' , ba hema to raperapi' ntodea .
41015007	Hi mpae toe , ria hi rala tarungku' hadua to me'ewa hi topoparenta , to rahanga' Barabas . Barabas pai' doo-na , ria-ramo mpopatehi tauna rala pe'ewa-ra hi topoparenta .
41015008	Jadi' , morumpu-ramo ntodea , raperapi' hi Pilatus bona nabahaka hadua to ratarungku' hewa to biasa nababehi butu mpae-na .
41015009	Napekune'-ra : " Beiwa , dota-koi ane kubahaka-kokoi Magau' to Yahudi toii ? "
41015010	Pilatus mpo'uli' hewa toe , apa' na'inca ka'uma-na-hawo masala'-i Yesus ; imam pangkeni mpotonu Yesus hi hi'a ngkai kamohingi'-ra-wadi .
41015011	Aga imam pangkeni mpo'ukei' ntodea , ra'uli'-raka : " Perapi'-koi bona nabahaka-taka Barabas ! " Merapi' Barabas mpu'u-ramo .
41015012	Ngkai ree , na'uli' wo'o-mi Pilatus mpo'uli'-raka ntodea : " Ane rapa'-na Barabas to kubahaka-kokoi , kupopai-imi tauna to ni'uli' magau'-ni to Yahudi-e ? "
41015013	Pejeu'-rami ntodea , ra'uli' : " Parika'-i ! "
41015014	Napekune' Pilatus : " Hiaa' napa sala'-na ? " Rapesukui lau-mi mejeu' : " Parika'-imi ! "
41015015	Pilatus doko' ngala' nono ntodea , toe pai' nabahaka-miraka Barabas . Oti toe , nahubui-mi tantara-na mpoweba' Yesus pai' natonu-miraka bona raparika' .
41015016	Oti toe , tantara mpokeni Yesus hilou hi po'ohaa'-ra to hi rala tomi Gubernur , pai'-ra mpokio' hawe'ea doo-ra tumai .
41015017	Ra'uncoi'-imi hante baju to mperelei to hewa baju magau' . Rababehi hameha' songko ngkai walaa to morui to hewa songko magau' , pai' rasongkoi-ki .
41015018	Oti toe , pai'-i rapopo'ore' , ra'uli'-ki : " Wori' tabe , Magau' to Yahudi ! "
41015019	Woo'-na rapao' hante lua' , ra'uelikui-i , pai' motingkua'-ra ntani' hewa to mpobila'-i .
41015020	Ka'oti-na rapopo'ore' hewa toe , raroncu-mi baju to mperelei-e we'i , pai' ra'uncoi' nculii'-imi pohea-na ami' . Oti toe , rakeni-imi hilou hi mali ngata bona raparika' .
41015021	Hi lengko ohea , hirua'-ra hante hadua tauna to lako' rata hi ngata , pai' rapewuku-ki hi'a-mi mpopaha'a kaju parika'-na Yesus . Hanga'-na Simon to Kirene , tuama-ra hira' Aleksander pai' Rufus .
41015022	Ko'ia mahae , rata-ramo hi po'ohaa' to rahanga' Golgota , batua-na Bulu' Banga'woo' .
41015023	Hi ree , Yesus rapopo'inui anggur to ragalo pokuli' to rahanga' mur , aga uma-i dota mpo'inu .
41015024	Oti toe , tantara mpoparika'-i , pai'-ra mpobagi-bagi pohea-na hante mpotene' undi hewa pompenoa'-ra , ba hema-ra to mporata .
41015025	Nto'u karaparika'-na toe , jaa sio mepulo .
41015026	Hi kaju parika'-na hi ntoto woo'-na , ria ukia' to mpo'uli' napa to rapakilu-ki , hewa toi moni-na : MAGAU' TO YAHUDI .
41015027	Ria wo'o rodua toperampaki raparika' dohe-na , hadua mali ka'ana-na hadua mali ki'ii-na . ( (
41015028	Jadi' , napa to rababehi toe , madupa'-mi lolita Buku Tomoroli' to mpo'uli' : " Magau' Topetolo' rapohewa tauna to dada'a . " ) )
41015029	Tauna to liu hi ree , ngkololi-ra mpopo'ore'-i , ra'uli' : " Hahi Â¡ Nu'uli'-kona mpogero-ko Tomi Alata'ala pai' nuwangu nculii' rala-na tolu eo !
41015030	Ane wae-di , tulungi moto-mi woto-nu ! Mana'u-moko ngkai kaju parika' tetu ! "
41015031	Wae wo'o imam pangkeni hante guru agama ntora mpopo'ore'-i . Momepololitai-ramo ra'uli' : " Tau ntani'-na natulungi-ramo . Woto-na moto-pi uma nakulei' ntulungi .
41015032	Hiaa' bo ra'uli' Hi'a Magau' Topetolo' , Magau' to Israel ! Ane tahilo mpu'u-i mana'u ngkai kaju parika'-na toe mai , lako' tapangala'-idi . " Ntahawe' tauna to raparika' dohe-na , meruge' wo'o-ra-rawo .
41015033	Tebua'-mi eo , muu-mule' mobengi hobo' hi ngata toe rala-na tolu jaa .
41015034	Jaa tolu ncimonou' , mekio'-imi Yesus napasimuku mpo'uli' : " Alata'ala-ku , Alata'ala-ku ! Napa pai' nupalahii-a ? " Hi rala basa Yahudi hewa toi moni-na : " Eloi , Eloi , lama sabakhtani ? "
41015035	Ba hangkuja dua to mokore mohu' hi kaju parika'-na mpo'epe pe'au-na toe , ra'uli' : " Epe-dile ! Mpokio' nabi Elia-i . "
41015036	Hadua mokeno hilou mpo'ala' hampu'u wunga to hewa lomo' , nabangkahi hi rala ue anggur to mo'onco , natu'u hi wuntu hompea pai' napopoju'ui-ki Yesus bona na'inu . Na'uli' : " Popea , tahilo ba tumai mpu'u-i Elia mpopana'u-i ngkai kaju parika' ! "
41015037	Ngkai ree , kame'au-nami Yesus napesukui , pai' modupe'-mi inoha'-na .
41015038	Nto'u toe , kain porini-olo' to tetoe hi rala Tomi Alata'ala mobika' ntongo' ngkai lolo-na rata hi une'-na .
41015039	Tadulako tantara to mokore mponyanyohi kaju parika' toe mpohilo beiwa kamate-na Yesus . Na'uli' : " Ana' Alata'ala mpu'u-i-tawo' ! "
41015040	Ria wo'o hi ree ba hangkuja dua tobine to menaa ngkawao . Hanga'-na to hadua , Maria Magdalena . To hadua wo'o , Maria tina-ra Yakobus to tu'ai pai' Yoses . Pai' hadua wo'o , Salome .
41015041	Tobine toe-ramo to mpotuku' pai' mpotulungi Yesus bula-na hi tana' Galilea . Pai' wori' wo'o-pidi tobine to ntani'-na to mpotuku' Yesus tumai ngkai Galilea rata hi Yerusalem .
41015042	Eo karaparika'-na Yesus toe , eo pomporodoa , batua-na , eo kako'ia-na eo pepuea' , pai' ntuku' ada to Yahudi ntepu'u ncimonou' toe , rapalii'-mi mobago . Jadi' , neo' limpa-mi eo ,
41015043	tumai-mi hadua tauna to rahanga' Yusuf to Arimatea . Yusuf toei , hadua topohura agama Yahudi to rabila' , mahae moto-imi-hana mpopea tempo-na Alata'ala jadi' Magau' hi dunia' . Yusuf mpedahoi' hilou hi Pilatus mperapi' woto-na Yesus .
41015044	Konce-i Pilatus mpo'epe kasohi'-na mate Yesus . Toe pai' nakio'-mi tadulako tantara napompekunei' ba mahae-imi Yesus mate .
41015045	Kana'epe-na Pilatus lolita tadulako tohe'e , napiliu-imi Yusuf mpo'ala' woto Yesus .
41015046	Yusuf mpo'oli kain to bula bona nahompui'-ki . Napopana'u-mi woto-na ngkai kaju parika' pai' naputu' hante kain toe . Oti toe natu'u hi rala daeo' to ralonga' hi panapa bulu' watu , pai' naluli' hameha' watu na'unca-ki wobo' daeo' toe .
41015047	Maria Magdalena pai' Maria tina-na Yoses mpetonoi kahiapa-na woto-na Yesus ratu'u .
41016001	Katimpaliu-na eo pepuea' , Maria Magdalena , Maria tina-na Yakobus , pai' Salome , hilou-ra mpo'oli anu mohonga . Patuju-ra , doko' hilou mpolanai woto-na Yesus hante to mohonga toe .
41016002	Jadi' , mepupulo ngkii eo Mingku , lako' moweka' , hilou-ramo hi daeo' .
41016003	Hi lengko ohea momepololitai-ramo , ra'uli' : " Hema-mi-tawo to mpotulungi-ta mpoderu' watu po'unca wobo' daeo' ? " Apa' watu toe ria bohe lia . Ntaa' we'i , karata-ra hi daeo' , rahilo-rawo tederu'-mi watu .
41016004	
41016005	Pesua'-rami hi rala daeo' , mpohilo-ra hadua kabilasa mohura tono' mali ka'ana-na , moheai hante pohea to bula . Konce tobine toera mpohilo-i .
41016006	Na'uli' kabilasa toei : " Neo'-koi konce ! Mpali' Yesus to Nazaret-koi , to mate raparika' . Tuwu' nculii'-imi ! Uma-ipi ria hi rehe'i . Hilo karatu'ua-na wengi .
41016007	Wae-e lau , hilou-mokoi , uli'-raka Petrus pai' ana'guru-na to ntani'-na katuwu'-na nculii'-mi . Uli'-raka hewa toi : Hilou meri'ulu-i hi tana' Galilea . Hi ria-damo mpai' , pai'-i nihilo , hewa to oti na'uli'-kokoi wengi . "
41016008	Pehupa'-ra tobine toera ngkai rala daeo' , pokeno-rami metibo' , apa' wulunga pai' moridi'-ramo . Uma-ra ulu mpololitai hema-hema , apa' ngkai kame'eka'-ra .
41016009	Pemata-na Yesus ngkai kamatea mepupulo ngkii hi eo Mingku , lomo'-na mpopehuwu-i woto-na hi Maria Magdalena . Maria tohe'ei , ria-i Yesus mpopalai pitu seta to mpohawi'-i .
41016010	Hilou-imi Maria hi topetuku'-na Yesus , narata-ra bula-ra geo' pai' peda' nono-ra . Na'uli'-raka : " Tuwu' nculii'-imi-hana Pue' , kuhilo-imi we'i ! " Aga uma raparasaya hawe'ea to najarita Maria toe .
41016011	
41016012	Oti toe , Yesus mpopehuwu wo'o-mi woto-na hi rodua topetuku'-na bula-ra mako' hilou hi mali ngata . Nto'u toe , lence-na mobali' , alaa-na uma ra'incai Kayesus-na .
41016013	Ponculi'-rami to rodua toera mpo'uli'-raka doo-ra kampohilo-ra Yesus . Aga uma wo'o raparasaya .
41016014	Ngkai ree , mehupa' wo'o-imi hi ana'guru-na to hampulu' hadua bula-ra ngkoni' . Nakamaro-ra apa' kura' pepangala'-ra pai' motu'a nono-ra . Nau' ria-mi tauna to mpohilo-i , uma oa'-ra dota mparasaya katuwu'-na nculii' mpu'u-imi .
41016015	Na'uli'-raka : " Hilou-mokoi hi humalili' dunia' , mpopalele Kareba Lompe' hi hawe'ea tauna .
41016016	Hema to mepangala' pai' raniu' , tehore-ra ngkai huku' jeko'-ra . Aga hema to uma mepangala' bate rahuku' .
41016017	Pai' hema to mepangala' , kuwai'-ra kuasa mpobabehi tanda-tanda to hewa toi : Hante hanga'-ku mpopalai-ra seta . Mololita-ra hante basa to uma ra'incai ngkai baraka' Inoha' Tomoroli' .
41016018	Ria-ra to ngkamu ule , ba paia-na nginu rasu , aga uma moto-ra moapa . Mpojama-ra tauna to peda' , bona mo'uri'-ra topeda' . "
41016019	Ka'oti-na Pue' Yesus mpololitai-ra , te'ongko'-imi hilou hi suruga , pai'-i mohura hi mali ka'ana Alata'ala .
41016020	Ngkai ree , topetuku'-na hilou mpopalele Kareba Lompe' hiapa-apa . Pue' mobago hangkaa-ngkania dohe-ra , pai' nawai'-ra kuasa mpobabehi tanda mekoncehi bona mporohoi kamakono-na Kareba to rakeni .
42001001	Teofilus to rabila' : Wori'-mi tauna mperao mpo'uki' dala ngkatuwu'-na Yesus , hewa to jadi' ba hangkuja mpae to liu hi laintongo'-ta .
42001002	To ra'uki' tohe'e , hibalia hante tutura to raparata-taka tauna to mpohilo mata moto-mi hawe'ea to jadi' toe ngkai lomo'-na pai' to jadi' pangkeni Lolita Pue' .
42001003	Jadi' , ka'oti-ku mpewulihi' hawe'ea-na ngkai tawu-na hante kanoto-noto-na , ku'uli' agina aku' wo'o-kuwo mpo'uki' tutura-na ntuku' pomeduncu-na .
42001004	Patuju-ku , bona nu'inca kamakono-na mpu'u napa to oti-mi ratudui'-koko .
42001005	Nto'u Magau' Herodes moparenta hi tana' Yudea , ria hadua imam to rahanga' Zakharia . Zakharia toei , ngkai posantina imam muli Abia . Hanga' tobine-na , Elisabet , muli imam wo'o-i-hawo .
42001006	Tau hancamoko toera , monoa' ingku-ra hi poncilo Alata'ala , apa' ratuku' hawe'ea parenta pai' atura Pue' hante uma ria kasalaia'-na .
42001007	Aga uma-ra mo'anai' , apa' Elisabet lalo , pai' tu'a-ramo roduaa-ra .
42001008	Hangkani , megoli-mi tempo-na imam-imam muli Abia to mpokamu bago Alata'ala , pai' Zakharia mpobago bago imam hi Tomi Alata'ala .
42001009	Ntuku' ada-ra , mpenoa'-ra ba hema-ra to rapelihi mesua' hi rala Tomi Alata'ala mpotunu dupa' . Zakharia-mi to mpela pompenoa'-ra .
42001010	Jadi' , bula ntodea mosampaya hi mali-na , Zakharia mesua' hi rala Tomi Alata'ala mpotunu dupa' .
42001011	Nto'u toe , mehupa'-mi hadua mala'eka Pue' hi mali ngka'ana meja' pontunua dupa' .
42001012	Kanahilo-na Zakharia mala'eka toei , konce pai' me'eka' lia-imi .
42001013	Na'uli' mala'eka toei : " Zakharia , neo'-ko me'eka' , apa' Pue' Ala mpo'epe pomperapia'-nu . Elisabet tobine-nu mo'ana' mpai' , hadua ana' tomane . Ana' tetui kana nuhanga' Yohanes .
42001014	Uma mpai' mowo kagoe'-nu mpokagoe' ana'-nu tetui . Wori' tauna mpokagoe' kaputu-na .
42001015	Hi'a jadi' tau bohe hi poncilo Pue' . Uma-i ma'ala nginu anggur ba napa-napa to melanguhi , pai' Inoha' Tomoroli' mpokuasai-i ngkai lomo' kaputu-na .
42001016	Wori' muli Israel natete' nculii' bona mepangala'-ra hi Alata'ala to rapue' ntu'a-ra owi .
42001017	Ana'-nu tetui mpai' jadi' suro to mako' meri'ulu ngkai Pue' hante kuasa pai' kabaraka'-na nabi Elia owi . Napopohintuwu' ana'-ana' hante tuama-ra . Pai' tauna to uma mpotuku' Pue' natete' nculii' hi ohea to monoa' bona monoto nono-ra . Hawe'ea toe nababehi bona mporodo nono ntodea , bona sadia-ramo mpotarima Pue' . "
42001018	Na'uli' Zakharia mpo'uli'-ki mala'eka : " Hiaa' , beiwa kaku'inca-na kamakono-na to nu'uli' tetu-e ? Apa' tu'a-amadie , pai' tobine-ku tu'a wo'o-imi-hawo . "
42001019	Natompoi' mala'eka toei : " Aku' toi Gabriel , pahawaa' Alata'ala to ngkai suruga . Alata'ala mposuro-a tumai mpoparata-koko kareba toe .
42001020	Napa to ku'uli'-koko toe we'i , bate madupa' ane rata-pi mpai' tempo-na . Aga iko-kona , apa' uma nuparasaya lolita-kue , wae-pi ngkai wae lau , uma-poko howa' mololita duu'-na madupa' mpu'u lolita-ku . "
42001021	Bula-na Zakharia hi rala Tomi Alata'ala , kapea-pea-ramo ntodea hi mali-na . Ingu'-ra apa' mahae rahi-i .
42001022	Pehupa'-na hi mali-na , uma-ipi howa' mpololitai-ra . Muntu' mohuka'-i-damo pai' bate uma-i howa' mololita . Toe pai' ra'inca-mi ntodea karia-na to nahilo hi rala Tomi Alata'ala .
42001023	Hudu-mi pobago-na Zakharia hi Tomi Alata'ala , nculii'-imi hilou hi tomi-na .
42001024	Ko'ia mahae ngkai ree , motina'i mpu'u-imi Elisabet . Lima mula kahae-na Elisabet uma mehupa'-hupa' ngkai rala tomi-na , pai' na'uli' :
42001025	" Tohe'i-e ahi'-na Pue' hi aku' . Natulungi-a mo'anai' , bona uma-apa me'ea' sabana kalalo-ku . "
42001026	Kahono'-na ono mula Elisabet motina'i , Alata'ala mpohubui mala'eka Gabriel hilou hi tana' Galilea , hi ngata to rahanga' Nazaret ,
42001027	bona mpohirua'-ki hadua toronaa to rahanga' Maria . Toronaa toei , bula-na mokamae' hante hadua kabilasa to rahanga' Yusuf , muli Magau' Daud owi .
42001028	Karata-na mala'eka hi ria , na'uli'-ki Maria : " Wori' tabe ! Pue' mpogane'-ko pai' mpodohei-ko ! "
42001029	Konce-i Maria mpo'epe lolita mala'eka toei , pai'-i mopekiri ba napa batua petabe-na toe .
42001030	Na'uli' wo'o-mi mala'eka : " Neo'-ko me'eka' Maria , apa' iko-mi to napokono Alata'ala bona mporata pegane'-na .
42001031	Motina'i-ko mpai' , pai'-ko mo'ana' , hadua ana' tomane . Ana' tetu mpai' kana nuhanga' Yesus .
42001032	Hi'a mpai' jadi' tauna to bohe tuwu'-na , pai'-i rahanga' Ana' Alata'ala to hi suruga . Pai' Pue' Alata'ala mpo'ongko'-i jadi' Magau' , hewa Magau' Daud , ntu'a-na owi .
42001033	Hi'a jadi' magau' to mpoparentai hawe'ea muli Yakub duu' kahae-hae-na , pai' poparenta-na uma ria kahudua-na . "
42001034	Na'uli' Maria mpo'uli'-ki mala'eka : " Beiwa-hawo kajadi'-na to nu'uli' tetu-e ? Apa' ko'ia-a-kuwo motomanei . "
42001035	Na'uli' mala'eka : " Inoha' Tomoroli' mpai' mana'u hi iko , pai' kabaraka' Alata'ala to hi suruga ngkamoui-ko . Toe pai' ana' to putu toe mpai' rahanga' moroli' , Ana' Alata'ala .
42001036	Epe-dile : ompi'-nu Elisabet-ele , to tu'a lia-imi pai' to ra'uli' doo lalo-ie , motina'i ono mula-imi-hawo ! Mo'ana'-i mpai' , hadua ana' tomane .
42001037	Apa' napa-napa to na'uli' Alata'ala bate kana madupa' . "
42001038	Na'uli' Maria : " Aku' toi batua-na Pue' , mengkoru-ama hi hawa'-na , bona napadupa' patuju-na hi aku' , hewa to nu'uli'-ka tetu . " Oti toe , malai-imi mala'eka mpalahii Maria .
42001039	Ngkai ree , pe'ongko'-nami Maria hilou hi ngata to hi bulu'-na hi tana' Yudea .
42001040	Karata-na hi tomi Zakharia , pesua'-nami pai'-i mpotabe Elisabet .
42001041	Kana'epe-na Elisabet petabe-na Maria toe , pongkale-nami ana' to hi rala puanaka-na , pai' Elisabet , nakuasai Inoha' Tomoroli'-imi .
42001042	Mekio'-imi napesukui mpo'uli'-ki Maria : " Iko-mi-kona to nagane' Alata'ala meliu ngkai hawe'ea tobine ntani'-na , pai' Alata'ala mpogane' ana' to nupotina'i-ki tetu .
42001043	Ha hema-a-kuwo aku' toi-e , pai' iko tina-na Pue'-ku tumai mpokinomo-a !
42001044	Wae kaku'epe-na petabe-nu , ana' to hi rala-ku ncaliu mongkale nakeni kagoe'-na .
42001045	Morasi' mpu'u-ko , apa' nupangala' lolita Pue' , apa' napa to na'uli'-koko bate madupa' . "
42001046	Na'uli' Maria : Mpo'une'-a Pue' hante nono-ku mpu'u .
42001047	Goe' lia-a , apa' Alata'ala Magau' Tompohore-a ngkai huku' jeko'-ku .
42001048	Nakiwoi-awa-kuwo , aku' batua-na to mpe'ahii' . Ngkai wae lau , hawe'ea tauna mpo'uli' ka'aku'-na tobine to nagane' Alata'ala .
42001049	Apa' Alata'ala to mokuasa mpopehuwu kabaraka'-na hi aku' . Moroli' hanga'-na !
42001050	Ma'ahi'-i hi hawe'ea tauna to mengkoru hi Hi'a , duu' rata hi muli-muli-ra .
42001051	Nababehi anu mobaraka' hante kuasa-na : Tauna to molangko nono-ra nagaro' bona uma oko patuju-ra .
42001052	Magau'-magau' napohu ngkai pangka'-ra . Tauna to dingki' tuwu'-ra napomolangko .
42001053	Tauna to mo'oro' nabohui hante pongkoni' to lompe' . Tauna topo'ua' napopalai hante ngkeni woto mara .
42001054	Napopohiloi ahi'-na hi kita' muli Israel , batua-na owi . Natulungi-ta hewa to najanci hi ntu'a-ta owi . Uma nalipo' pojanci-na hi Abraham pai' hi muli-na duu' kahae-hae-na . "
42001055	
42001056	Ba tolu mula kahae-na Maria mo'oha' hante Elisabet , pai' lako' nculii'-idi hilou hi tomi-na .
42001057	Rata-mi tempo-na Elisabet mo'ana' . Mo'ana' mpu'u-imi , hadua ana' tomane .
42001058	Tongki-ra pai' ompi'-ra mpo'epe beiwa Pue' mpopohiloi ahi'-na hi Elisabet hi kanawai'-na ana'-na toe , toe pai' goe' wo'o-ramo-rawo hangkaa-ngkania hante Elisabet .
42001059	Ntuku' ada-ra to Yahudi , kahono'-na walu eo umuru-na ana' toei , tumai-ramo tongki pai' ompi'-ra mpotini'-i ntuku' ada-ra to Yahudi . Patuju-ra doko' mpohanga'-i Zakharia , mpongkona'-ki tuama-na moto , ntuku' ada-ra .
42001060	Tapi' na'uli' Elisabet mpo'uli'-raka : " Neo' waetu ! Bate Yohanes hanga'-na . "
42001061	Hampetompoi'-ra : " Hiaa' bo uma-hanale ria ompi'-ni to rahanga' tetu-e ! "
42001062	Ngkai ree , rahuka'-ki Zakharia rapompekunei' ba napa to doko' nahanga'-ki ana'-na .
42001063	Zakharia mperapi' hameha' po'ukia' pai' na'uki' : " Hanga'-na Yohanes . " Konce omea-ramo .
42001064	Nto'u toe , muu-mule' howa' nculii'-imi mololita , pai'-i mpo'une'-une' Alata'ala .
42001065	Me'eka' omea-ramo tongki-ra , pai' kareba toe molele hobo' hi bulu'-na Yudea .
42001066	Hawe'ea to mpo'epe kareba toe mokanono , ra'uli' : " Ha jadi' napa-i mpai' ana' toei ? " Apa' Pue' mpodohei-i hante baraka'-na .
42001067	Ane Zakharia , tuama ana' toei , Inoha' Tomoroli' mpokuasai-i , pai'-i mpohowa' lolita Alata'ala , na'uli' :
42001068	" Mai-tamo kita' muli Israel , mpo'une' Alata'ala Pue'-ta ! Apa' hompo-imi tumai mpotulungi-ta kita' ntodea-na . Tumai-i mpobahaka-ta ngkai bali'-ta .
42001069	Nawai'-tamo Tadulako to mobaraka' to mpokeni kalompea' . Tadulako toei , muli Magau' Daud , batua-na owi .
42001070	Ngkai owi hante wiwi nabi-nabi to moroli' , Pue' mpojanci
42001071	kanabahaka-ta mpai' ngkai bali'-ta , nabahaka-ta ngkai kuasa-ra to mpokahuku'-ta .
42001072	Napopohiloi mpu'u-mi ahi'-na hi ntu'a-ta owi . Napadupa'-mi janci-na to moroli' .
42001073	Mojanci pai' mosumpa-i hi Abraham ntu'a-ta owi , kanabahaka-ta ngkai kuasa bali'-ta , bona ma'ala-ta mpopue'-i hante uma ria ka'ekaa'-ta ,
42001074	
42001075	bona kita' jadi' topetuku'-na to moroli' pai' to monoa' hi poncilo-na , duu' kahae-hae-na .
42001076	Hiaa' ane iko , ana'-ku , iko mpai' rahanga' nabi Pue' Ala to hi suruga . Apa' iko-mi mpai' to mako' meri'ulu ngkai Pue' , bona mporodo ohea-na .
42001077	Iko mpai' to mpopo'incai ntodea-na ohea bona Alata'ala mpowai'-ra kalompea' pai' mpo'ampungi jeko'-ra .
42001078	Apa' ma'ahi' lia Alata'ala Pue'-ta . Toe pai' hompo-imi tumai mpotulungi-ta . Tumai-i ngkai suruga hewa eo mebere' .
42001079	Tumai-i mpobajahi nono tauna to hi rala kabengia-na pai' to me'eka' mpoka'eka' kamatea . Natete'-ta hi ohea to mpotoa' kalompea' tuwu' . "
42001080	Ana' Zakharia toei , kaboo-bohea kamonoo-notoa nono-na . Mo'oha'-i hi papada to wao' , duu'-na rata tempo-na natepu'u-mi mpokeni Lolita Pue' hi muli Israel .
42002001	Nto'u toe , rata hawa' ngkai Kaisar Agustus , mpohawai' bona hawe'ea tauna hi humalili' kamagaua' Roma ra'uki' hanga'-ra bona ra'inca kadea-ra .
42002002	Pobilaa' tauna to lomo'-na tohe'i rababehi nto'u-na Kirenius jadi' gubernur hi tana' Siria .
42002003	Hawe'ea tauna hilou mpope'uki' hanga'-ra , hore-hore hi ngata totu'a-ra .
42002004	Wae wo'o Yusuf me'ongko' ngkai ngata Nazaret , mpo'ema' Maria kamae'-na to bula-na motina'i-mi . Me'ongko'-ramo ngkai tana' Galilea , manake' hilou hi tana' Yudea , mpotoa' ngata Betlehem , ngata kaputua Magau' Daud owi . Yusuf kana mpope'uki' hanga'-na hi ria , apa' hi'a muli Magau' Daud .
42002005	
42002006	Nto'u-ra hi Betlehem toe , rata-mi tempo-na Maria mo'ana' .
42002007	Mo'ana' mpu'u-imi , hadua ana' tomane , ana' ulumua'-na . Ana'-na toei naputu' pai' napopoturu hi rala paiwa' , apa' ihia'-mi tomi torata .
42002008	Hi mali ngata Betlehem , ria ba hangkuja dua topo'ewu . Bula-ra mpodoo bima-ra hi papada ngkabengia toe ,
42002009	muu-mule' mehupa'-mi hadua mala'eka Pue' mpohirua'-raka , pai' kabaraka' Pue' mehini mpohinii-ra , alaa-na me'eka' lia-ramo .
42002010	Na'uli' mala'eka toei mpo'uli'-raka : " Neo'-koi me'eka' , apa' katumai-ku toi mpokeni kareba lompe' hi koi' , kareba to mpakagoe' lia hawe'ea tauna .
42002011	Eo toe lau hi ngata Magau' Daud , putu-mi Magau' Tompohore-koi ngkai huku' jeko'-ni , Hi'a-mi Kristus , Pue' .
42002012	Toi-mi pompetonoi-na bona ni'inca kamakono-na lolita-ku : mporua'-koi mpai' hadua ana'lei raputu' pai' rapopoturu hi rala paiwa' . "
42002013	Hampinisi mata mehupa' wo'o-mi wori' mala'eka to ngkai suruga dohe mala'eka to lomo'-na we'i . Mpo'une'-ra Alata'ala , ra'uli' :
42002014	" Mai-tamo mpo'une' Alata'ala to hi suruga ! Pai' hi dunia' , tauna to napokono mporata kalompea' tuwu' . "
42002015	Ngkai ree , nculii'-ramo mala'eka hilou hi suruga , pai' mohawa'-ramo topo'ewu toera , ra'uli' : " Kita-mi hilou hi Betlehem mpohilo kajadia' to na'uli'-taka Pue' . "
42002016	Kahilou-rami , pai' rarua' mpu'u-mi Maria pai' Yusuf , hante ana'lei-ra to turu hi rala paiwa' .
42002017	Karahilo-na ana' toei , ralolita-mi napa to na'uli'-raka mala'eka mpotompo'wiwi-i .
42002018	Konce omea tauna to mpo'epe lolita topo'ewu toera .
42002019	Aga Maria mpotimamahi hawe'ea to jadi' toe hi rala nono-na , pai' ntora napenonoi .
42002020	Nculii'-ramo topo'ewu toera , pai' halengko ohea mpo'une' pai' mpobila' Alata'ala-ramo , apa' hawe'ea to ra'epe pai' to rahilo , bate hewa to na'uli'-raka mala'eka .
42002021	Ntuku' ada-ra to Yahudi , kahono'-na walu eo umuru-na , Ana' toei ratini' pai' rahanga'-i Yesus , hanga' to nahanga'-ki mala'eka kako'ia-na napotina'i-ki tina-na .
42002022	Oti toe , rata-mi tempo-na Yusuf pai' Maria kana mpobabehi ada ka'oti-na mo'ana' , ntuku' Atura Pue' to na'uki' Musa . Nto'u toe , ana'lei-ra toe rakeni hilou hi Yerusalem bona ratonu hi Pue' ,
42002023	hewa to te'uki' hi rala Buku Atura Pue' : " Butu dua ana' tomane to ulumua' kana ratonu hi Pue' bona jadi' bagia-na . "
42002024	Rakeni wo'o pepue'-ra , ntuku' hawa' to te'uki' hi rala Buku Atura Pue' : hamoko korokou ba roma'a ana' mangkebodo .
42002025	Hi Yerusalem nto'u toe , ria hadua tauna to rahanga' Simeon . Simeon toei , tau monoa' to mengkoru hi Alata'ala . Inoha' Tomoroli' mpodohei-i , pai'-i ncarumaka kaneo'-na rata-mi tempo-na Alata'ala mpotulungi muli Israel .
42002026	Hangkani , Inoha' Tomoroli' mpo'uli'-ki hewa toi : " Ko'ia-ko mate ane ko'ia nuhiloi Magau' Topetolo' to najanci Pue' Ala . "
42002027	Jadi' , nto'u-na Yusuf pai' Maria mpokeni Yesus ana'lei-ra hi Tomi Alata'ala bona ratonu hi Alata'ala ntuku' Atura Musa , Inoha' Tomoroli' mpopakeni Simeon mesua' hi Tomi Alata'ala .
42002028	Kana'ala'-nami ana'lei toei , napanawi pai'-i mpo'une' Alata'ala , na'uli' :
42002029	" O Pue' , nau' mate-ama , uma-pi beiwa . Oha-mi nono-ku , apa' madupa'-mi janci-nu .
42002030	Hante mata-ku moto-mi mpohilo Topetolo' to ngkai Iko Pue' ,
42002031	to nuporodo hi hawe'ea manusia' .
42002032	Topetolo' toei , hewa baja to mponotohi nono tauna to bela-ra muli Israel . Pai'-i mpokeni karabilaa' hi kai' muli Israel to nupobagia . "
42002033	Tina pai' tuama ana' toei konce mpo'epe lolita Simeon mpotompo'wiwi ana'-ra .
42002034	Simeon mpogane'-ra , pai' na'uli'-ki Maria : " Ngkai Ana'-nu toii , wori' mpai' muli Israel monawu' mporata silaka , aga wori' wo'o to tehore bona mporata kalompea' . Hi'a-mi to napelihi pai' nasuro tumai Pue' Ala , aga wori' tauna mposapuaka-i mpai' ,
42002035	alaa-na telohu-mi ihi' nono-ra . Hiaa' iko Maria , narumpa'-ko-hana mpai' kasusaa' nono , hewa to rajalo piho' . "
42002036	Nto'u karata-ra Yusuf pai' Maria hi Tomi Alata'ala toe , ria wo'o-hawo hi ree hadua nabi tobine to tu'a lia-mi . Hanga'-na Hana , ana' Fanuel , ngkai posantina-na Asyer . Nto'u toe , umuru-na walu mpulu' opo' mpae . Pitu mpae-i-wadi motomanei . Ngkai ree , balu-imi pai' uma-ipi motomanei . Tida oa'-i hi Tomi Alata'ala , hi eo-na hi bengi-na ntora mosampaya pai' mopuasa'-i mepue' hi Pue' Ala .
42002037	
42002038	Jadi' , nto'u Yusuf pai' Maria hi Tomi Alata'ala toe , rata wo'o-imi-hawo Hana , mpo'uli' tarima kasi hi Alata'ala , pai' ntora mpotompo'wiwi Ana' toei hi hawe'ea tauna to mpopea tempo-na Alata'ala mpobahaka to Yerusalem ngkai bali'-ra .
42002039	Ka'oti-ra Yusuf pai' Maria mpobabehi hawe'ea to ratuntu' hi rala Buku Atura Pue' , nculii'-ramo hilou hi ngata Nazaret hi tana' Galilea .
42002040	Ana'-ra toei , kaboo-bohea pai' karoo-rohoa . Monoto lia nono-na , pai' Alata'ala mpogane'-i .
42002041	Butu mpae-na , tina pai' tuama-na Yesus hilou hi Yerusalem mpokaralai eo bohe to Yahudi to rahanga' Eo Paskah .
42002042	Hono'-mi hampulu' rompae umuru-na Yesus , hilou wo'o-ramo ngkaralai eo bohe toe hewa kabiasaa-ra .
42002043	Katimpaliu-na eo bohe toe , nculii'-ramo hilou mpotoa' ngata-ra . Aga Yesus-hana , uma-i mpotuku'-ra . Hi ria-i-pidi hi Yerusalem , aga uma ra'incai totu'a-na .
42002044	Ra'uli'-rawo , metuku' moto-i dohe doo hampomakoa'-ra . Ha'eo-ramo momako' , lako' rapali'-idi hi doo-ra pai' ompi'-ra .
42002045	Aga uma-i raruai' . Toe pai' nculii'-ra hi Yerusalem mpopali'-i .
42002046	Tolu eo-ramo mepali' , lako' rarua'-idi hi Tomi Alata'ala . Mohura-i hi laintongo' guru agama , mpe'epei pai' mepekune' .
42002047	Hawe'ea tauna to mpo'epe-i mpo'uli' : " Uma mowo kapante-nae' ! Uma mowo kamonoto tompoi'-na ! "
42002048	Konce tina pai' tuama-na mpohilo-i . Na'uli' tina-na : " Uto' , napa-di-kona pai' nupohewa toe-kaie ! Kai' tuama-nu , sese'-kai mpopali'-ko ! "
42002049	Na'uli'-raka : " Ha napa pai' nipali'-a ? Ha uma ni'incai kana hi rala tomi Tuama-kua ? "
42002050	Tapi' uma rapaha batua lolita-na .
42002051	Oti toe , hidohea-ramo nculii' hilou hi Nazaret , pai' bate mengkoru-i hi hawa' tina pai' tuama-na . Tina-na mpotimamahi hawe'ea to jadi' toe hi rala nono-na .
42002052	Yesus kaboo-bohea pai' kamonoo-notoa nono-na . Alata'ala mpokono-i , wae wo'o manusia' .
42003001	Hi kahampulu' lima mpae-na poparenta Kaisar Tiberius hi ngata Roma , Pontius Pilatus jadi' gubernur hi tana' Yudea pai' Herodes Antipas to moparenta hi Galilea . Filipus ompi'-na Herodes moparenta hi Iturea pai' hi Trakhonitis , pai' Lisanias moparenta hi Abilene .
42003002	To jadi' Imam Bohe nto'u toe , Hanas pai' Kayafas . Hi mpae tohe'e , Alata'ala mpoparata lolita-na hi Yohanes ana' Zakharia hi papada to wao' .
42003003	Jadi' , momako'-imi Yohanes mure'-nca'u ue Yordan mpoparata Lolita Alata'ala hi ntodea , na'uli' : " Medea-mokoi ngkai jeko'-ni , pai' kana tumai-koi kuniu' , bona Alata'ala mpo'ampungi jeko'-ni . "
42003004	Yohanes toei mpopadupa' napa to te'uki' hi rala sura nabi Yesaya owi , moni-na hewa toi : Ria tauna to mekio' hi papada to wao' , na'uli' : ` Neo' rata-imi Pue' ! Porodo ami'-miki ohea-na ! Nipakalempe ami'-mi ohea to natara mpai' !
42003005	To lobu'-na kana ra'ihii' , to molangko pai' to pabulu'-bulu' kana rapohimpaya' . To pahiku-hiku rapomonoa' , pai' to moloke'-loke' rapokalempe .
42003006	Oti toe , hawe'ea manusia' mpohilo Alata'ala mpohore ntodea-na ngkai jeko'-ra . ' "
42003007	Wori' tauna tumai mpopeniu' hi Yohanes . Na'uli' Yohanes mpo'uli'-raka : " He koi' to bengku' gau'-ni ! Napa pai' tumai-koie ? Ba ni'uli'-koina , ma'ala mpai' nipasalewa roe Pue' Ala to neo' mporumpa'-koi ?
42003008	Ane bongko medea-mokoi ngkai jeko'-ni , babehi-mokoi gau' to lompe' . Pai' neo' nipoperaha kamuli-na Abraham-koi ! Bona ni'inca : muli Abraham bisa napajadi' Alata'ala ngkai watu-watu toe lau .
42003009	Neo' rata-mi pehuku' Alata'ala ! Pehuku'-na hewa pati to rodo ami'-mi hi tawu kaju . Butu ngkaju-na to uma lompe' wua'-na , bate ratoki pai' ratene' hi rala apu . "
42003010	Ntodea mpekune' Yohanes , ra'uli' : " Ane wae , napa-kaiwo to kana kibabehi ? "
42003011	Na'uli' Yohanes : " Hema-koi to rontonga' baju-ni , hantonga' wai'-raka-rawo to uma nakariai . Pai' tauna to ria pongkoni'-ra , bagii-ra-rawo to uma ria pongkoni'-ra . "
42003012	Rata wo'o-ra-rawo topesingara' paja' mpopeniu' hi Yohanes . Mepekune'-ra , ra'uli' : " Guru , napa-kaiwo to kana kibabehi-e ? "
42003013	Natompoi'-ra : " Neo'-koi mesingara' melabi ngkai to rapakatantu topoparenta . "
42003014	Rata wo'o-ra-rawo tantara mpekune'-i , ra'uli' : " Hiaa' beiwa wo'o-ka-kaiwo kai' ! Napa-kaiwo to kana kibabehi-e ? " Na'uli'-raka : " Neo'-koi mporampaki rewa doo , pai' neo' mpo'ekahi ntodea bona rawai'-koi doi . Hangkuja-mi-hawo gaji'-ni , tarima-mi hante kagoea' nono . "
42003015	Nto'u toe , ntodea ntora mpopea karata-na Magau' Topetolo' to najanci Alata'ala . Hawe'ea-ra mepekune' hi rala nono-ra , meka' ba lue' Yohanes lau-mi Magau' Topetolo' to rapopea toe .
42003016	Toe pai' Yohanes mpo'uli'-raka omea : " Ane aku'-le , mponiu'-koi hante ue-wadi , tanda kamedea-ni ngkai jeko'-ni . Tapi' tumai-i mpai' to meliu kuasa-na ngkai aku' . Bangku' jadi' pahawaa'-na to mpobongka koloro sapatu'-na , uma-a-kuwo natao . Hi'a mpai' to mponiu'-koi hante Inoha' Tomoroli' pai' hante apu .
42003017	Hi'a ma'ala rarapai'-ki tauna to mpowiri' pae . Nagaa' pae to mo'ihi ngkai to lopa'-na duu'-na me'itu' . Pae to mo'ihi napuna' hi rala wilulu-na , pai' to lopa'-na nasuwe hi rala apu to jela' ncuu duu' kahae-hae-na . "
42003018	Hewa toei Yohanes mpokeni Kareba Lompe' hi ntodea , pai' naparesai'-ra nte wori' nyala tudui'-na .
42003019	Pai' nakamaro wo'o kasalaa'-na Herodes Antipas , topoparenta hi tana' Galilea , apa' Herodes mpo'ago pai' mpotobine Herodias , tobine ompi'-na moto . Yohanes mpokamaro-i sabana gau'-na toe , pai' sabana hawe'ea gau'-na to dada'a ntani'-na .
42003020	Jadi' , kana'epe-na Herodes pekamaro Yohanes toe , uma-di nabalii' gau'-na to dada'a , nadonihii lau-di : nahoko' lau-imi Yohanes pai'-i natarungku' .
42003021	Kako'ia-na Yohanes ratarungku' , bula-na meniu'-pidi mponiu' ntodea , Yesus wo'o-hawo tumai mpopeniu' . Ka'oti-nai raniu' , bula-na mosampaya , muu-mule' tebea-mi langi' ,
42003022	pai' Inoha' Tomoroli' mana'u tumai dungku hi Yesus , lence-na hewa danci mangkebodo . Pai' Alata'ala mololita ngkai suruga mpo'uli'-ki Yesus : " Iko toi-mi Ana'-ku to kupe'ahi' . Iko-mi to mpakagoe' nono-ku . "
42003023	Nto'u umuru Yesus kira-kira tolu mpulu' mpae , natepu'u-mi pobago-na . Ntuku' pomporataa tauna , Yesus ana' Yusuf , Yusuf ana' Eli ,
42003024	Eli ana' Matat , Matat ana' Lewi , Lewi ana' Malkhi , Malkhi ana' Yanai , Yanai ana' Yusuf ,
42003025	Yusuf ana' Matica , Matica ana' Amos , Amos ana' Nahum , Nahum ana' Hesli , Hesli ana' Nagai ,
42003026	Nagai ana' Maat , Maat ana' Matica , Matica ana' Simei , Simei ana' Yosekh , Yosekh ana' Yoda ,
42003027	Yoda ana' Yohanan , Yohanan ana' Resa , Resa ana' Zerubabel , Zerubabel ana' Sealtiel , Sealtiel ana' Neri ,
42003028	Neri ana' Malkhi , Malkhi ana' Adi , Adi ana' Kosam , Kosam ana' Elmadam , Elmadam ana' Er ,
42003029	Er ana' Yesua , Yesua ana' Eliezer , Eliezer ana' Yorim , Yorim ana' Matat , Matat ana' Lewi ,
42003030	Lewi ana' Simeon , Simeon ana' Yehuda , Yehuda ana' Yusuf , Yusuf ana' Yonam , Yonam ana' Elyakim ,
42003031	Elyakim ana' Melea , Melea ana' Mina , Mina ana' Matata , Matata ana' Natan , Natan ana' Daud ,
42003032	Daud ana' Isai , Isai ana' Obed , Obed ana' Boas , Boas ana' Salmon , Salmon ana' Nahason ,
42003033	Nahason ana' Aminadab , Aminadab ana' Admin , Admin ana' Arni , Arni ana' Hezron , Hezron ana' Peres , Peres ana' Yehuda ,
42003034	Yehuda ana' Yakub , Yakub ana' Ishak , Ishak ana' Abraham , Abraham ana' Terah , Terah ana' Nahor ,
42003035	Nahor ana' Serug , Serug ana' Rehu , Rehu ana' Peleg , Peleg ana' Eber , Eber ana' Salmon ,
42003036	Salmon ana' Kenan , Kenan ana' Arpakhsad , Arpakhsad ana' Sem , Sem ana' Nuh , Nuh ana' Lamekh ,
42003037	Lamekh ana' Metusalah , Metusalah ana' Henokh , Henokh ana' Yared , Yared ana' Mahalaleel , Mahalaleel ana' Kenan ,
42003038	Kenan ana' Enos , Enos ana' Set , Set ana' Adam , Adam ana' Alata'ala .
42004001	Pe'ongko'-na Yesus ngkai ue Yordan , Inoha' Tomoroli' mpokuasai-i pai' mpakeni-i hilou hi papada to wao' .
42004002	Mo'oha'-i hi ria opo' mpulu' bengi , pai'-i nasori Magau' Anudaa' . Kahae-na toe , uma ria hanyalaa to nakoni' . Timpaliu opo' mpulu' bengi toe , mo'oro'-imi .
42004003	Na'uli' Magau' Anudaa' mpo'uli'-ki Yesus : " Ane Ana' Alata'ala mpu'u-ko , wae-pi hubui watu toe mewali pongkoni' ! "
42004004	Natompoi' Yesus : " Hi rala Buku Tomoroli' te'uki' hewa toi : ` Manusia' uma tuwu' ngkai pongkoni'-wadi . ' "
42004005	Oti toe , Magau' Anudaa' mpokeni-i hilou hi kalangkoa-na . Hampinisi mata-wadi napopohiloi-i hawe'ea kamagaua' hi dunia' ,
42004006	pai' na'uli'-ki : " Kuasa mpoparentai hawe'ea kamagaua' toera lau pai' hawe'ea ka'uaa'-na , kuwai'-koko Iko omea-mi mpai' , apa' aku' omea pue'-na , pai' ma'ala kupewai' hi hema konoa-ku .
42004007	Jadi' , ane mepue'-ko hi aku' , kuwai'-koko Iko omea-mi toe lau . "
42004008	Natompoi' Yesus : " Hi rala Buku Tomoroli' te'uki' hewa toi : ` Kana mepue'-ta hi Pue'-ta , Pue' Ala . Muntu' Hi'a-wadi to natao tapengkorui . ' "
42004009	Oti toe , Magau' Anudaa' mpopakeni-i hilou hi Yerusalem , napopokore-i hi lolo wumu Tomi Alata'ala , pai' na'uli'-ki : " Ane Ana' Alata'ala mpu'u-ko , mengkanawu'-ko pe' ngkai rei !
42004010	Uma-ko mpai' moapa , apa' ria te'uki' hi rala Buku Tomoroli' : ` Pue' Ala mpohubui mala'eka-na mpetalawai'-ko , bona neo'-ko silaka .
42004011	Rahorongko-ko , bona witi'-nu uma dungku hi watu . ' "
42004012	Natompoi' Yesus : " Te'uki' wo'o hewa toi : ` Neo' tasori Pue'-ta , Pue' Ala . ' "
42004013	Ka'oti-na Magau' Anudaa' mposori Yesus hante hawe'ea pesori toe , malai-imi mpopea loga to lompe' .
42004014	Oti toe , Yesus nakuasai Inoha' Tomoroli' , pai'-i nculii' hilou hi tana' Galilea . Hi humalili' Galilea , molele-mi kareba to mpo'uli' napa to nababehi .
42004015	Metudui'-i hi tomi-tomi posampayaa to Yahudi , pai' hawe'ea tauna mpo'une'-i .
42004016	Hilou-imi Yesus hi Nazaret , ngata kabohea-na . Pai' hewa kabiasaa-na , mesua'-imi hi tomi posampayaa hi Eo Sabat , eo pepuea'-ra to Yahudi . Mokore-imi bona mpobasa Buku Tomoroli' .
42004017	Ratonu-ki sura nabi Yesaya . Napali' duu'-na mporua' lolita tohe'i :
42004018	" Inoha' Pue' Ala hompo hi Aku' , apa' nawati'-ama mpokeni Kareba Lompe' hi tauna to mpe'ahii' tuwu'-ra . Nasuro-a mpo'uli'-raka to ratawani : ` Tebahaka-mokoi ! ' Nasuro-a mpo'uli'-raka towero : ` Pehilo-mokoi ! ' Nahubui-a mpobahaka-ra to rapobatua .
42004019	Nahubui-a mpopalele kareba-na , karata-nami tempo-na Pue' mpopohiloi ahi'-na hi ntodea-na . "
42004020	Ka'oti-na nabasa toe we'i , nalulu nculii'-mi sura toe , natonu-ki pue' bago , pai'-i mohura bona metudui' . Hawe'ea tauna to hi rala tomi posampayaa toe mpodulu mponaa-i doko' mpo'epe lolita-na .
42004021	Na'uli'-miraka : " Eo toe lau , madupa'-mi lolita Buku Tomoroli' toe , nto'u kani'epe-na kubasa we'i . "
42004022	Konce omea-ramo to mpo'epe-i , ra'uli' : " Lompe' lia pololita-na ! Uma mowo kanoto-na ! Hiaa' bo ana' Yusuf-i-wadi-hawo . "
42004023	Ngkai ree , na'uli' mpo'uli'-raka : " Bate ria-koi mpai' to mpo'uli'-ka walatu tohe'i : ` Ee dokter , paka'uri' moto-mi-kowo woto-nu ! Ane bongko nabi mpu'u-ko , anu mekoncehi to ki'epe nubabehi hi Kapernaum , babehi wo'o hi rehe'i hi ngata-nu moto . ' "
42004024	Na'uli' tena-raka Yesus : " Mpu'u ku'uli'-kokoi , uma ria nabi to rabila' hi ngata-na moto .
42004025	Makono mpu'u lolita-ku toi : napa to jadi' tempo toi , bate hewa to jadi' hi tempo-na nabi Elia owi . Nto'u toe , tolu mpae ono mula hangaa mara eo , alaa-na rata oro' bohe hi hawe'ea ngata . Wori' moto tobine tobalu hi tana' Israel to mpe'ahii' tuwu'-ra nto'u toe .
42004026	Tapi' Pue' Ala uma mpohubui Elia mpotulungi haduaa ngkai tobalu toera . To nahubui-ki hilou hi ngata Sarfat , mpotulungi hadua tobine tobalu to Sidon , bela-i-hana to Israel .
42004027	Wae wo'o nto'u nabi Elisa owi , wori' moto topohaki' poko' hi tana' Israel . Aga uma-ra haduaa to napaka'uri' nabi Elisa . Muntu' Naaman , tauna to Siria . "
42004028	Mpo'epe lolita-na Yesus toe we'i , moroe lia-ramo hawe'ea tauna to hi rala tomi posampayaa .
42004029	Pokore-rami mpopalai-i hilou hi mali ngata , pai' rakeni hilou hi bingke-na , apa' ngata-ra hi lolo bulu' . Patuju-ra ke mpotulaka-i hi bingke-na bona mate-i .
42004030	Ntaa' we'i , Yesus mako' mpe'olo' tauna to wori' , pai' nculi' palai-nami .
42004031	Oti toe , Yesus hilou hi ngata Kapernaum hi tana' Galilea . Karata-na hi ree , metudui' wo'o-i hi tomi posampayaa hi Eo Sabat .
42004032	Konce-ramo tauna to mpo'epe tudui'-na , apa' mololita-i hewa tauna to mokuasa .
42004033	Ria wo'o hi ree hadua tauna to napesuai' seta to dada'a lia . Mejeu'-imi na'uli' :
42004034	" Ee Yesus to Nazaret Doko' nupopai-dakaie ? Ba doko' nuropuhi-dakaie ? Ku'inca moto-kole , ka' Iko-na Suro to moroli' ngkai Alata'ala-e . "
42004035	Yesus mpo'uli'-ki seta toei : " Ngkaba'i-ko ! Palai-ko ngkai tauna tetui ! " Seta to mpesuai' tau toei mpodungka-i hi laintongo' ntodea , pai'-i malai , aga uma-i napopai-pai .
42004036	Konce omea-ramo tauna to mpohilo , pai' momepololitai-ramo , ra'uli' : " Uma mowo kabaraka' lolita-nae' ! Napake' kuasa-na mpopalai anudaa' , malai mpu'u-ramo-rana . "
42004037	Ngkai ree , molele-mi kareba hiapa-apa hi tana' Galilea , to mpo'uli' napa to nababehi Yesus .
42004038	Oti toe , malai-imi Yesus ngkai rala tomi posampayaa , hilou hi tomi Simon . Nto'u toe , piniana-na Simon tobine ngkelengi' gaga . Jadi' merapi'-ra hi Yesus bona natulungi-i-hawo .
42004039	Lou-imi Yesus mokore hi ncori poturua-na , pai' na'uli' : " Palai-ko haki' ! " Ncaliu mo'uri'-imi , pai' memata-i mpolayani-ra .
42004040	Limpa-mi eo , wori' tauna tumai hi Yesus , mpokeni hawe'ea ompi'-ra to peda' hante wori' nyala haki'-ra . Naganga-ra butu dua-na pai' napaka'uri'-ra .
42004041	Pai' wori' wo'o seta napopalai ngkai tauna to rapesuai' . Seta to napopalai toera , kaka'au-au-ra , ra'uli' : " Iko-mi Ana' Alata'ala ! " Aga natagi mpu'u-ra bona neo'-ra mololita , apa' ra'inca Kahi'a-na Magau' Topetolo' .
42004042	Kamepulo-na , malai-imi Yesus ngkai ngata toe , hilou hi kawaoa'-na . Wori' tauna mpali'-i , duu'-na rarua'-i . Merapi'-ra bona neo'-ipi mpalahii-ra .
42004043	Tapi' na'uli' mpo'uli'-raka : " Kana hilou wo'o-a hi ngata-ngata ntani'-na , mpoparata-raka kareba lompe' to mpo'uli' neo' rata-mi tempo-na Alata'ala jadi' Magau' hi dunia' . Apa' toe-mi patuju-na Alata'ala mposuro-a tumai . "
42004044	Ngkai ree , Yesus hilou mpokeni Lolita Pue' hi tomi posampayaa hobo' hi tana' Yudea .
42005001	Hangkani , bula-na Yesus mokore hi wiwi' rano Genesaret , wori' tauna mome'upi' doko' mpo'epe Lolita Alata'ala .
42005002	Mpohilo-i romeha' sakaya hi wiwi' rano . Nto'u toe , topebau' mencore ngkai sakaya-ra hilou hi role-na mpobohoi' jala'-ra .
42005003	Hilou-imi Yesus mpohawi' sakaya to hameha' , sakaya-na Simon , pai' naperapi' bona Simon mpotoko sakaya ngkai wiwi' rano hangkedi' . Oti toe , pai' mohura-imi hi rala sakaya mpotudui' ntodea .
42005004	Kahudu-na metudui' , na'uli' mpo'uli'-ki Simon : " Toko tena hilou hi kanalaa-na , pai' tene' jala'-ni bona mporata-koi bau' . "
42005005	Na'uli' Simon : " Guru , hamengia-makai ngone mobago , aga uma hama'aa ihi' jala'-kai . Aga nau' wae , kutene' moto , lawi' nuhubui-kai . "
42005006	Ngkai ree , karatene'-na jala'-ra , wori' mpu'u-mi bau' to mesua' hi rala-na , alaa-na ntepu'u morenta-mi jala'-ra .
42005007	Mekawe-ra hi doo-ra to hi rala sakaya kahameha'-na bona tumai mengawa' . Tumai mpu'u-ramo-rawo pai' ra'ihii'-mi sakaya romehaa' , duu'-na neo' matala nakeni katomo-na .
42005008	Kanahilo-na Simon Petrus kabaraka'-na Yesus toe , powingkotu'-nami hi nyanyoa-na , na'uli' : " Neo'-apa numohui' , Pue' ! Apa' aku' toi tauna topojeko' . "
42005009	Simon mololita hewa toe , apa' hi'a pai' hawe'ea doo-na wilingkoroa mpohilo kawori' bau' to nawoko' jala'-ra .
42005010	Wilingkoroa wo'o-ra-rawo Yakobus pai' Yohanes , rodua ana' Zebedeus to mobago dohe Simon . Ngkai ree , na'uli' Yesus mpo'uli'-ki Simon : " Neo' me'eka' . Ntepu'u wae lau , uma-poko mebau' . Kuwai'-moko pobago to bo'u : mpotudui' tauna jadi' topetuku'-ku . "
42005011	Oti toe , radii' sakaya-ra hi role-na , rapalahii omea-mi , pai' mpotuku' Yesus-ramo .
42005012	Hangkani , bula-na Yesus hi rala ngata , rata hadua tauna to mohaki' poko' hobo' woto-na . Kampohilo-na Yesus , powingkotu'-nami , lio-na dungku hi tana' . Merapi'-i hi Yesus , na'uli' : " Pue' , ane ma'ala , paka'uri'-a-kuwo ! "
42005013	Yesus mpojama-i pai' na'uli'-ki : " Ma'ala moto . Kupaka'uri'-moko ! " Hampinisi mata , mo'uri'-imi .
42005014	Oti toe , Yesus mpotagi-i , na'uli' : " Neo' nulolita to jadi' tohe'i hi hema-hema . Hilou-moko ulu mpopehuwu woto-nu hi imam , bona nahilo kamo'uri'-numi , pai' keni pepue'-nu ntuku' parenta to na'uki' Musa , bona monoa' hi hawe'ea tauna kamo'uri'-nu mpu'u-mi . "
42005015	Ntaa' molele lau-midi kareba-na hiapa-apa-e , alaa-na mo'iko tauna mpotuku' Yesus doko' mpo'epe lolita-na pai' mpopepaka'uri' .
42005016	Tapi' Yesus biasa hilou hi kawaoa'-na pai' mosampaya .
42005017	Rala-na ha'eo nto'u Yesus metudui' , ria ba hangkuja dua to Parisi pai' guru agama mohura hi ree . Ria-ra ngkai ngata-ngata hi tana' Galilea , Yudea , pai' ngkai ngata Yerusalem wo'o . Baraka' ngkai Pue' Ala ria hi Yesus bona mepaka'uri' .
42005018	Nto'u toe , tumai-ra ba hangkuja tauna mpokowa' hadua topungku to turu hi rala pokowaa' . Rapali' ohea-ra mesua' hi tomi doko' mpokeni doo-ra hi Yesus .
42005019	Aga uma-ra teliu mesua' , apa' bihi' rahi tauna . Toe pai' ngkahe' tuka'-ramo mpokeni doo-ra hilou hi lolo tomi , rahungka' ata' pai' ra'ulu-i ntali pokowaa'-na hilou hi nyanyoa Yesus hi laintongo' ntodea .
42005020	Kanahilo-na Yesus kabohe pepangala'-ra , na'uli'-mi hi topungku toei : " Ompi' , te'ampungi-mi jeko'-nu . "
42005021	Mololita-ramo guru agama pai' to Parisi toera hi rala nono-ra , ra'uli' : " Hema rahi-idi tauna toei mai , pai' daho'-i mpo'uli' hibalia tuwu'-na hante Alata'ala-e ? Uma ria haduaa to ma'ala mpo'ampungi jeko' , muntu' Alata'ala-wadi . "
42005022	Na'inca moto Yesus napa to hi rala nono-ra . Toe pai' na'uli'-raka : " Napa pai' nipekiri hewa tetu-e ?
42005023	Aku' Ana' Manusia' , ria mpu'u kuasa-ku hi dunia' mpo'ampungi jeko' . Tapi' ane ku'uli'-ki topungku toei mai : ` Te'ampungi-mi jeko'-nu , ' uma ni'incai ba te'ampungi mpu'u-di jeko'-nae ba uma-di . Aga ane ku'uli' : ` Memata pai' mako'-moko , ' nihilo mpai' kadupa'-na ba ka'uma-na .
42005024	Jadi' , kupopohiloi-koi karia-na kuasa-ku mpo'ampungi jeko' . " Ngkai ree , kamewili'-na hi topungku toei , na'uli'-ki : " Ku'uli'-koko , memata-moko , ongko'-mi pokowaa'-nu , pai' nculii'-moko . "
42005025	Pemata-na mpu'u-mi topungku toei , rasabii' tauna to wori' , na'ongko' poturua-na , pai'-i nculii' hilou hi tomi-na . Pai' hi lengko ohea ntora mpo'une' Alata'ala-imi .
42005026	Konce lia hawe'ea tauna mpohilo tohe'e , pai'-ra mpo'une' Alata'ala . Hante mogalo me'eka' wo'o-ra , ra'uli' : " Uma mowo kajadia' to tahilo eo toe we'i lau ! "
42005027	Oti toe , malai-imi Yesus , pai' hi lengko ohea mpohilo-i hadua topesingara' paja' bula-na mohura hi kantoro'-na , hanga'-na Lewi . Na'uli' Yesus mpo'uli'-ki : " Tuku'-ama . "
42005028	Pokore-nami mpalahii omea , pai'-i mpotuku' Yesus .
42005029	Lewi mpobabehi karamea bohe hi tomi-na , mpotorata Yesus . Wori' wo'o topesingara' paja' pai' tau ntani'-na rakio' ngkoni' dohe-ra .
42005030	Mpohilo toe , ba hangkuja dua pangkeni agama pai' guru agama to mpotuku' tudui' Parisi , ntora ngkunuti . Ra'uli' mpo'uli'-raka ana'guru-na Yesus : " Napa pai' ngkoni' pai' nginu-ko-koina hangkaa-ngkania hante topesingara' paja' pai' topojeko'-e ? "
42005031	Na'uli' Yesus mpo'uli'-raka : " Tauna to uma peda' , uma mingki' rapokulii' . Tauna to peda'-wadi-hawo to paraluu rapokulii' .
42005032	Uma-a tumai mpokio'-ra to monoa' ingku-ra . Katumai-ku toi-le , mpokio' topojeko'-a bona medea-ra ngkai jeko'-ra . "
42005033	Nto'u toe , ria to mpo'uli'-ki Yesus : " Topetuku'-na Yohanes Topeniu' , jau-ra-hana mopuasa' pai' mosampaya . Wae wo'o topetuku'-ra to Parisi . Hiaa' topetuku'-nu Iko-kona , ngkoni' pai' nginu oa'-ra-wadi . Napa pai' uma-ra mopuasa'-e ? "
42005034	Yesus mpotompoi'-ra hante lolita rapa' toi , na'uli' : " Tauna hi posusaa' poncamokoa , ha mopuasa'-ra-rana bula-ra mpo'emai' topemua' ? Uma-hawo .
42005035	Tapi' rata mpai' tempo-na , topemua' ra'ala' ngkai laintongo'-ra . Nto'u toe-damo , pai' lako' mopuasa'-rada . "
42005036	Oti toe , Yesus mpo'uli' lolita rapa' toi , na'uli'-raka : " Uma ria tauna to mpotai' hanceu' pontaia' ngkai baju to bo'u pai' natelepei-ki baju to hae . Apa' ane wae , narenta lau-mi baju to bo'u . Pai' uma wo'o mpai' lompe' lence-na pontaia' to bo'u toe hi baju to hae .
42005037	Wae wo'o , uma ria tauna to mpotua anggur to bo'u hi rala pontu'ua to hae . Apa' ane dede'-i mpai' , mopengka lau-mi pontu'ua to hae toe , alaa-na mobowo anggur , pai' mpadaa' wo'o-mi pontu'ua-na .
42005038	Anggur to bo'u bate kana ra'ihii' hi pontu'ua to bo'u wo'o-wadi-hawo .
42005039	" Uma ria tauna to dota nginu anggur to bo'u ane oti-i-damo mpo'inu to hae . Apa' na'uli' mpai' : ` Anggur to hae to motomo' . ' "
42006001	Hangkani Yesus pai' ana'guru-na ntara rala bonea nto'u Eo Sabat , eo pepuea'-ra to Yahudi . Bula-ra mpotara bonea toe , ana'guru-na mpotepo' wua' gandum , raporo bona molepa' kuluma-na , pai' raru'a .
42006002	To Parisi to hi ree mpokamaro-ra , ra'uli' : " Napa pai' nitiboki atura agama-ta ? Mobago-dako-koina hi eo pepuea' ! "
42006003	Na'uli'-raka Yesus : " Ha uma ria nibasa napa to nababehi Magau' Daud pai' doo-doo-na owi nto'u-ra mo'oro'-e ?
42006004	Mesua'-i hi rala tomi pepuea' , pai' nakoni' roti to rapopepue' hi Alata'ala , pai' nabagi wo'o-raka doo-na . Ntuku' ada agama-ta , imam-wadi-hana to ma'ala mpokoni' roti toe . Aga nau' wae , gau'-na Daud toe uma-hawo naposala' . "
42006005	Ngkai ree , na'uli' wo'o-mi Yesus : " Aku' Ana' Manusia' , ria kuasa-ku mpo'uli' napa to ma'ala rababehi hi eo pepuea' . "
42006006	Hangkani wo'o nto'u Eo Sabat , hilou-i metudui' hi tomi posampayaa . Hi tomi posampayaa toe , ria hadua tauna to mate pale ka'ana-na .
42006007	Ba hangkuja dua to Parisi pai' guru agama to hi ree mpolelemata-i Yesus , meka' ba mepaka'uri'-i mpai' hi Eo Sabat . Patuju-ra , mpali' kedo' bona rapakilu-i mobago hi Eo Sabat .
42006008	Aga na'inca moto Yesus anu hi nono-ra . Toe pai' na'uli' mpo'uli'-ki tauna to mate pale-na hamali toei : " Mai-moko mokore hi laintongo' rei ! " Hilou mpu'u-imi-hawo mokore hi ree .
42006009	Ngkai ree , na'uli' Yesus mpo'uli'-raka : " Kupekune'-koi ulu . Ntuku' atura agama-ta , to'uma to ma'ala tababehi hi Eo Sabat : mpobabehi to lompe'-di ba to dada'a ? Mpotulungi doo ba mpatehi doo ? "
42006010	Mogolili Yesus mponaa-ra omea , pai' na'uli'-ki topeda' toei : " Tanoa pale-nu ! " Kanatanoa-na pale-na , mo'uri'-imi .
42006011	Ngkai ree , uma mowo karoe-ra guru agama pai' to Parisi . Toe pai' mohawa'-ramo mpali' reke-ra , ba rapopai-i Yesus .
42006012	Nto'u toe , Yesus hilou hi bulu'-na , pai' mosampaya-i hamengia hi Alata'ala .
42006013	Kabaja-na , nakio'-ramo topetuku'-na pai' napelihi hampulu' rodua ngkai laintongo'-ra . To hampulu' rodua toera , nahanga' suro-na .
42006014	Hanga'-ra : Simon ( Yesus mpohanga'-i Petrus ) ; pai' Andreas ompi'-na Simon ; Yakobus ; Yohanes ; Filipus ; Bartolomeus ; Matius ; Tomas ; Yakobus ana' Alfeus ; Simon to rahanga' to Zelot ; Yudas ana' Yakobus ; pai' Yudas Iskariot , to mpobalu' Yesus hi bali'-nae mpai' .
42006015	
42006016	
42006017	Oti toe , mana'u-imi Yesus ngkai lolo bulu' hante ana'guru-na , pai'-ra mento'o hi lempe-na . Hi ree , wori'-mi topetuku'-na mpopea-i , pai' wori' lia tauna morumpu . Tauna toera ngkai humalili' tana' Yudea , ngkai ngata Yerusalem pai' ngkai ngata Tirus pai' Sidon to hi wiwi' tahi' .
42006018	Patuju-ra tumai , doko' mpo'epe lolita Yesus pai' mpopepaka'uri' . To napesuai' seta tumai wo'o pai' napaka'uri'-ra .
42006019	Wori' tauna mpali' ohea doko' mpoganga Yesus , apa' ria baraka' to mehupa' ngkai woto-na to mpaka'uri'-ra omea .
42006020	Yesus mponaa topetuku'-na pai' na'uli'-raka : Morasi'-koi tokabu , apa' koi' to jadi' ntodea Alata'ala , pai' Hi'a jadi' Magau'-ni .
42006021	Morasi'-koi to mo'oro' tempo toi , apa' rabohui moto-koi mpai' . Morasi'-koi to geo' tempo toi , apa' goe' moto-koi mpai' .
42006022	" Morasi'-koi ane rapokahuku'-koi , rapopalai-koi , raruge' pai' rapomohoa hanga'-ni sabana petuku'-ni hi Aku' Ana' Manusia' .
42006023	Apa' wae wo'o gau' ntu'a-ra mpobalinai' nabi-nabi to owi . Jadi' , ane rapohewa toe-koi , mohajo-koi pai' pakagoe' moto nono-ni , apa' bohe mpai' rasi' to nirata hi rala suruga .
42006024	" Aga silaka-koi topo'ua' tempo toi , apa' mpolia' nirata-mi-koina kagoea'-ni .
42006025	Silaka-koi to bohu tempo toi , apa' mo'oro'-koi mpai' . Silaka-koi to goe' tempo toi , apa' susa' pai' geo'-koi mpai' .
42006026	Silaka-koi ane hawe'ea tauna mpo'une'-koi , apa' wae wo'o ntu'a-ra owi mpo'une' nabi-nabi to boa' .
42006027	" Aga hi koi' to mpo'epe lolita-ku wae-e lau , ohe'i hawa'-ku : Kana tapoka'ahi' bali'-ta , mo'ingku lompe' hi tauna to mpokahuku'-ta .
42006028	Gane'-ra to mpokamo-ta , posampayai-ra to dada'a hi kita' .
42006029	Ane ria tauna to mpohopo' kulimpi-ta hamali , neo' rapehawai . Tonu lau wo'o-ki to hamali . Ane ria to mpo'agoi-ta abe'-ta , wai' wo'o lau-i baju-ta .
42006030	Ane ria to mperapii'-ta , wai'-ra-rawo . Ane ria to mpo'agoi ba napa-napa rewa-ta , neo' raperapi' nculii' .
42006031	Napa po'ingku to tapokono rababehi doo hi kita' , toe wo'o to kana tababehi hi doo .
42006032	" Ane tapoka'ahi' muntu' tauna to mpoka'ahi'-ta-wadi , uma mpai' nagane'-ta Alata'ala . Bangku' tauna to dada'a gau'-ra , ma'ahi' moto-ra hi tauna to mpoka'ahi'-ra .
42006033	Ane lompe' po'ingku-ta muntu' hi tauna to lompe' po'ingku-ra hi kita' , uma mpai' nagane'-ta Alata'ala . Bangku' tauna to dada'a , bate lompe' po'ingku-ra hi tauna to lompe' po'ingku-ra hi hira' .
42006034	Ane kita' mpewai' doi-ta rahenta muntu' hi tauna to ta'inca bisa mpoponculi'-taka , uma mpai' nagane'-ta Alata'ala . Bangku' tauna to dada'a , dota wo'o-ra-rawo rapohentai doi hingka todada'a-ra , apa' ncarumaka-ra rapoponculi' moto-raka mpai' .
42006035	" Neo' hewa tetu ! Kana tapoka'ahi' bali'-ta , mo'ingku lompe' hi hira' . Wai'-ra hema to doko' mpohentai-ta , pai' neo' ncarumaka ponculia'-na . Ane wae po'ingku-ta , bohe mpai' rasi' to tarata hi eo mpeno , pai' tatuku'-mi po'ingku Pue' Ala to hi suruga . Apa' manara-i Pue' hi tauna to uma mpo'incai mpo'uli' tarima kasi pai' hi tauna to dada'a .
42006036	Kana ma'ahi'-ta , hewa kama'ahi'-na Pue' Ala Tuama-ta .
42006037	" Neo'-ta mpotudo' sala' doo , bona uma wo'o mpai' Pue' Ala mpotudo' sala'-ta . Neo' mpo'uli' tauna to masala' kana rahuku' , bona uma wo'o mpai' Pue' Ala mpohuku'-ta . Ampungi sala' doo , Pue' Ala wo'o mpai' mpo'ampungi sala'-ta .
42006038	Kana tawai' doo-ta , Pue' Ala wo'o mpowai'-ta . Nawai'-ta pewai' to lompe' lia , to oti-mi ralengo pai' ra'oo' , duu'-na moloju' . Apa' pohuka' to tapake' hi doo , tetu wo'o-hawo mpai' to rapopohuka'-taka . "
42006039	Pai' na'uli' wo'o Yesus lolita rapa' tohe'i : " Ane towero mpotete' hingka towero-na , bate moluli'-ra mpai' hi rala kinali .
42006040	Pai' uma ria ana' sikola to meliu karabila'-na ngkai guru-na . Ane hudu-miki posikola-na , pai' lako' hibalia-idi hante guru-na .
42006041	" Napa pai' mponaa-ta gege' hi mata doo , hiaa' wince' kaju to hi mata-ta moto uma ta'incai karia-na !
42006042	Beiwa-ta ma'ala mpo'uli'-ki doo : ` Ompi' , mai kulali gege'-nu , ' bo uma moto tahiloi wince' kaju to hi mata-ta . Neo' mpetolompei' kehi ! Kana talali ulu wince' kaju to hi mata-ta , bona monoto mata-ta mpolali gege' doo .
42006043	" Uma ria kaju to lompe' mowua' to dada'a . Wae wo'o uma ria kaju to dada'a mowua' to lompe' .
42006044	Butu nyala kaju ra'inca kalompe'-na hi powua'-na . Wua' ara uma rahopu' ngkai walaa to morui . Wua' anggur uma rahopu' ngkai jilata .
42006045	Wae wo'o manusia' . Tauna to lompe' , bate mpohowa' lolita to lompe'-ra , apa' lawi' nono-ra ihia' to lompe' . Tauna to dada'a , dada'a wo'o lolita-ra , apa' nono-ra ihia' to dada'a . Apa' napa ihi' nono-ta , toe wo'o-mi to howa' hi wiwi-ta .
42006046	" Napa pai' nikio'-a ` Pue' ! Pue' ! ' bo uma-di nituku' hawa'-kue !
42006047	Tauna to tumai hi Aku' mpo'epe pai' mpotuku' tudui'-ku , hira' hewa tauna hi rala lolita rapa' tohe'i :
42006048	Hadua tauna mpowangu tomi , nakae tana' napomonala pai' nahu'a parawatu to moroho . Rata uda bohe pai' ue mowo' mporumpa' tomi toe , aga uma-i molengo apa' moroho parawatu-na .
42006049	Aga tauna to mpo'epe lolita-ku pai' uma ratuku' , hira' hewa hadua tauna to mpowangu tomi hi lolo tana'-wadi hante uma ria parawatu-na . Rata ue mowo' mporumpa' tomi toe , kamodungka-nami , pai' gaga kagero-na . "
42007001	Kahudu-na Yesus mpotudui' ntodea hawe'ea toe , hilou-imi hi ngata Kapernaum .
42007002	Hi ngata toe , ria hadua tadulako tantara to Roma , ria-ki batua-na to napoka'ahi' lia . Batua-na toei peda' danca , neo' mate .
42007003	Kana'epe-na tadulako toei karia-na Yesus hi ngata-na , nahubui ba hangkuja dua pangkeni to Yahudi hilou mpopetulungi hi Yesus , bona tumai-i mpaka'uri' batua-na .
42007004	Karata-ra hi Yesus , merapi' mpu'u-ra , ra'uli' : " Tadulako toei ria , natao lia nutulungi ,
42007005	apa' napoka'ahi'-ta kita' to Yahudi , pai' ria-i mpowai'-kai doi mpowangu tomi posampayaa-kai . "
42007006	Ngkai ree , hilou mpu'u-imi Yesus dohe-ra . Kamohu'-na Yesus hi tomi-na , tadulako toei mpohubui wo'o-ramo ba hangkuja dua doo-na hilou mpohirua'-ki Yesus mpo'uli'-ki hewa toi : " Tuama , uma-ko mingki' tumai hi tomi-ku , apa' aku' toi bela-a to Yahudi , uma-a natao nupencuai' .
42007007	Toe pai' uma-a daho' tilou hi Iko Tuama , apa' uma-a natao mpohirua'-koko . Nau' lolita hamela-wadi nu'uli' , bate mo'uri'-i mpai' batua-ku .
42007008	Apa' aku' toi-e , pahawaa' wo'o-a-wadi-kuwo , pai' ria wo'o-ra-kuwo to kuhawai' . Ane rapa'-na ria hawa'-ku hi hadua tantara mpo'uli'-ki : ` Hilou-ko ! ' bate hilou-i . Ane mekio'-a hi tantara kahadua-na : ` Mai-ko ! ' bate tumai-i . Ane ku'uli'-raka batua-ku : ` Babehi toe ! ' bate rababehi . Wae wo'o-kowo Iko Tuama , napa to nu'uli' hi retu , bate madupa' hi rei . "
42007009	Konce-i Yesus mpo'epe lolita ngkai tadulako toei . Toe pai' me'ili'-imi hi ntodea to mpotuku'-i , pai' na'uli'-raka : " Uma mowo pepangala'-na tau toei ria ! Nau' hi to Yahudi muli Israel , ko'ia ria haduaa kurata to bohe pepangala'-na hewa tauna toei ria . "
42007010	Oti toe , nculii'-ramo suro toera hi tomi tadulako . Karata-ra hi ria , mpolia' mo'uri'-imi batua-na .
42007011	Uma mahae ngkai toe , hilou-imi Yesus hi ngata to rahanga' Nain , hante ana'guru-na pai' wori' tau ntani'-na dohe-ra .
42007012	Mohu'-ramo hi wobo' wuntu ngata , rahilo-rawo wori' tauna mehupa' ngkai rala ngata , mpokowa' tomate . Tomate toei , hadua kabilasa , ana' hadudua , tina-na balu-mi . Wori' pue' ngata mpodohei tina-na hilou hi daeo' .
42007013	Kanahilo-na Pue' Yesus tobine toei , metumu'-mi ahi'-na pai' na'uli'-ki : " Neo'-pi-hawo geo' ! "
42007014	Hilou-imi mpoganga pokowa' , mentoda'-ramo to mokowa' . Na'uli' Yesus : " Kabilasa ! Kuhubui-ko memata ! "
42007015	Kabilasa to mate toei we'i , kaliliu mohura-imi pai'-i mololita . Na'uli' Yesus mpo'uli'-ki tina-na : " Oi-mi ana'-nu , totina . "
42007016	Tauna to mpohilo kajadia' toe , me'eka' omea-ramo , pai'-ra mpobila' Alata'ala , ra'uli' : " Hadua nabi to mobaraka' mehuwu-mi hi laintongo'-ta ! Hompo mpu'u-imi Alata'ala tumai mpotulungi ntodea-na ! "
42007017	Kareba toe molele hobo' hi tana' Yudea pai' ntololikia-na .
42007018	Ana'guru-na Yohanes Topeniu' mpoparata-ki hawe'ea to nababehi Yesus toe . Toe pai' mpokio'-i rodua ana'guru-na ,
42007019	pai' nahubui-ra hilou hi Pue' Yesus , na'uli'-raka : " Hilou-mokoi hi Yesus pai' uli'-ki retu : ` Ba Iko-mi Magau' Topetolo' to najanci Alata'ala , ba ria-pidi to ntani'-na to kipopea ? ' "
42007020	Hilou mpu'u-ramo suro to rodua toera , pai' ra'uli'-ki Yesus : " Pai'-kai tumai Guru , nahubui-kai Yohanes mpekune'-ta , ba kita'-midi Magau' Topetolo' to najanci Pue' Ala , ba ria-pidi to ntani'-na to kipopea . "
42007021	Nto'u toe wo'o-hawo , Yesus mpaka'uri' wori' topeda' ngkai haki'-ra , napopalai anudaa' ngkai tauna to rahawi' , pai' napaka'uri' towero bona pehilo-ra .
42007022	Na'uli'-mi Yesus mpo'uli'-raka suro Yohanes toera hewa toi : " Nculii'-mokoi , uli'-ki Yohanes hi retu napa to nihilo pai' to ni'epe : towero pehilo-mi , tokejo momako' monoa'-mi , topohaki' poko' mo'uri' , towongo pe'epe , tomate kupotuwu' nculii' , pai' Kareba Lompe' kuparata-raka to mpe'ahii' tuwu'-ra .
42007023	Marasi'-ra tauna to uma morara' nono-ra hi Aku' . "
42007024	Palai-ra suro Yohanes toera , mololita-imi Yesus hi ntodea , mpotompo'wiwi Yohanes . Na'uli' : " Napa patuju-ni hilou mpohirua'-ki Yohanes Topeniu' hi tana' to wao' ? Ba doko'-koi mpohilo tauna to morara' nono-na , to hewa pimpi to molue nawui ngolu' hilou tumai ? Uma-hawoe' .
42007025	Jadi' , hilou doko' mpohilo napa-dikoie ? Ba doko' mpohilo tauna to ncola pohea-na ? Uma wo'o , apa' po'ohaa' tauna to ncola pohea-ra pai' to mo'ua' katuwu'-ra , hi tomi magau'-ra-wadi-hana .
42007026	Jadi' , hilou doko' mpohilo napa-dikoie ? Ba doko' mpohilo nabi-dikoi ? Ane tetu , makono lia . Apa' Yohanes tetui meliu ngkai nabi to ntani'-na .
42007027	Apa' hi'a tetu-mi to mporodo nono-ra ntodea mpotarima-a , hewa to te'uki' hi rala Buku Tomoroli' owi . Na'uli' Alata'ala : ` Hi'a toi-mi suro-ku , kuhubui-i meri'ulu ngkai Iko , bona mporodo ohea-nu . ' "
42007028	Na'uli' wo'o-mi Yesus : " Pe'epei lompe' : ngkai hawe'ea tauna to putu hi rala dunia' toi , uma ria haduaa to meliu kabohe tuwu'-na ngkai Yohanes . Aga ngkai wae lau , marasi' mpu'u-ra tauna to jadi' ntodea-na Alata'ala hi rala Kamagaua'-na . Nau' to kedi' lia tuwu'-ra , meliu kamarasi'-ra ngkai Yohanes . "
42007029	Hawe'ea tauna , nte to mpesingarai' paja' , mpo'epe lolita Yesus toe mpotompo'wiwi Yohanes . Mpo'epe toe , ratarima-mi Lolita Alata'ala , apa' oti-ramo mpopeniu' hi Yohanes .
42007030	Hiaa' to Parisi pai' guru agama-rana , oja'-ra mpotarima patuju Alata'ala hi tuwu'-ra , bo oja'-ra mpopeniu' hi Yohanes .
42007031	Na'uli' wo'o Yesus : " Uma mowo tauna to tuwu' tempo toi ! Toi-mi lolita rapa'-ku to kurapai'-raka :
42007032	Hira' hewa ana' to mohura hi wiwi' karajaa , to ntora momekio' hi doo-ra , ra'uli' : ` Kibawai-koi molalowe , uma-koi dota goe' dohe-kai . Kibawai-koi motantangi' , uma wo'o-koi dota geo' dohe-kai . '
42007033	Batua-na : Yohanes Topeniu' uma nipokonoi , Aku' wo'o uma nipokonoi . Katumai-na Yohanes , mopuasa'-i pai' uma-i nginu to melanguhi . Nipoka'oja'-i , ni'uli' : ` Kahawia'-i-hanale ! ' Hiaa' katumai-ku Aku' Ana' Manusia' , nginu-a , ngkoni'-a . Nipoka'oja' wo'o-a-wadi , ni'uli' : ` Hilo-i ! Tojampa , topalangu-langu , bale-ra topesingara' paja' pai' doo-ra topojeko' ! '
42007034	
42007035	Aga nau' wae , ta'inca kamonoto-na patuju Alata'ala ane tanaa gau' hawe'ea topetuku'-na . "
42007036	Ria hadua to Parisi , hanga'-na Simon , mpohinta' Yesus ngkoni' hi tomi-na . Hilou mpu'u-imi Yesus hi tomi-na , mohura pai'-ra ngkoni' .
42007037	Hi rala ngata toe , ria hadua tobine topojeko' , uma tumotoa gau'-na . Kana'epe-na karia Yesus ngkoni' hi tomi to Parisi toei , tumai-i ngkeni hameha' butolo' ihia' lana honga .
42007038	Tumai-imi mpomohui' witi' Yesus , pai'-i geo' . Nasiii' witi'-na Yesus hante ue mata-na . Oti toe nabongka wuluwoo'-na , napomporihi-ki witi'-na , na'eki pai' natuai hante lana honga .
42007039	Nahilo to Parisi babehia tobine toei . Mololita bongo-imi hi rala nono-na , na'uli' : " Ane bongko nabi mpu'u-i tau toei , ke na'inca kahema-na tobine to mpoganga-i toe , ka'uma-na tumotoa gau'-na . "
42007040	Ngkai ree , na'uli' Yesus mpo'uli'-ki to Parisi toei : " Simon , ria to doko' ku'uli'-koko . " Na'uli' Simon : " Uli'-mile Guru . "
42007041	Na'uli' Yesus : " Ria rodua tauna to mo'inta hi tauna to ma'ala rapohentai doi . Hadua mpohenta lima atu doi pera' , to hadua lima mpulu'-wadi .
42007042	Ngkai ka'uma-napi rakulei' mpobayari inta-ra , na'uli'-mi tauna to rapohentai toei : ` Uma-pi mingki' nibayari inta-ni . ' Jadi' , hema ngkai hira' to rodua toera to meliu ahi'-ra hi popa'intaa-ra ? "
42007043	Natompoi' Simon : " Ba tauna to wori' inta-na tu ? " Na'uli' Yesus : " Makono tompoi'-nu . "
42007044	Oti toe , pai' me'ili'-imi hi tobine toei pai' na'uli'-ki Simon : " Ha nuhilo tobine toei-e ? Karata-ku hi tomi-nu we'i , uma nuporodo ue pobohoi' witi'-ku , ntuku' ada-ta hi torata . Hiaa' tobine toei , nabohoi'-hana witi'-ku hante ue mata-na pai' naporihi hante wuluwoo'-na .
42007045	Iko , uma-a nutabe hante pe'eki ntuku' ada-ta . Hiaa' tobine toei , uma nabahakai mpo'eki witi'-ku ngkai lomo'-ku rata duu' toe lau .
42007046	Iko , uma nulanai woo'-ku ntuku' ada-ta hi torata . Hiaa' tobine toei mpobowohi witi'-ku hante lana honga to masuli' oli-na .
42007047	Jadi' , bo ma'ahi' lia-ie , toe pai' monoa'-mi kata'inca-na , jeko'-na to wori' te'ampungi-mi . Aga tauna to hangkedi'-wadi te'ampungi jeko'-na , hangkedi' wo'o-wadi-hawo ahi'-na . "
42007048	Oti toe na'uli' Yesus mpo'uli'-ki tobine toei : " Te'ampungi-mi jeko'-nu . "
42007049	Mpo'epe toe , momepololitai-ramo tauna to mpohimpongkoni'-raka , ra'uli' : " Hema-idie tau tetui-e , pai' daho'-i mpo'ampungi jeko'-e ? "
42007050	Na'uli' wo'o-mi Yesus hi tobine toei : " Tebahaka-moko ngkai huku' jeko'-nu sabana pepangala'-nu hi Aku' . Hilou-moko hante kalompea' tuwu'-nu . "
42008001	Oti toe , Yesus mpodaoi' wori' ngata mpopalele Kareba Lompe' , na'uli' : " Neo' rata-mi tempo-na Alata'ala jadi' Magau' hi dunia' . " Ana'guru-na to hampulu' rodua mpodohei-i .
42008002	Ria wo'o ba hangkuja dua tobine to mpodohei-ra . Tobine toera , tobine to napaka'uri' Yesus ngkai haki'-ra ba ngkai anudaa' to mpohawi'-ra . To hadua , Maria to biasa-na rahanga' Magdalena . Ria-i hangkani Yesus mpopalai pitu anudaa' ngkai Maria toei .
42008003	To hadua wo'o , Yohana tobine-na Khuza , topohawa' hi rala tomi Magau' Herodes . Ria wo'o Susana , pai' wori'-pidi tobine ntani'-na . Tobine toera mpake' doi-ra moto mpotulungi Yesus pai' ana'guru-na .
42008004	Uma ria kaputua tauna ngkai ngata ntani'-na tumai hi Yesus . Wori'-mi tauna to morumpu , Yesus mpololitai-ra hante lolita rapa' toi , na'uli' :
42008005	" Ria hadua topohawu' hilou mohawu' . Rala mpohawu'-na toe , ria hawua'-na monawu' hi mata ohea , alaa-na rapopongko tauna pai' natilo' danci .
42008006	Ria wo'o to monawu' hi tana' to watua . Tuwu' moto hinawu' toe , aga kaliliu molaju apa' bangi tana'-na .
42008007	Ria wo'o to monawu' hi laintongo' rui . Tuwu' rui hangkaa-ngkania hante hinawu' , alaa-na rui mpo'upi' hinawu' duu'-na mate .
42008008	Ria wo'o hawua' to monawu' hi tana' to morudu' . Tuwu' hinawu' toe , morudu' lia , wua'-na ha'atu ngkani ngkai hinawu'-na . " Oti lolita rapa'-na toe , na'uli'-mi Yesus : " Hema-koi to tilingaa , pe'epei lompe' ! "
42008009	Ana'guru-na mpekune' Yesus ba napa-i batua lolita rapa' toe .
42008010	Na'uli' Yesus : " Owi , Alata'ala ko'ia mpopo'incai manusia' beiwa-i mpai' jadi' Magau' hi dunia' . Aga hewa toe lau , napopo'incai-mokoi tudui' toe . Aga ane ntodea-hana , kutudui'-ra hante lolita rapa' , bona madupa' lolita Buku Tomoroli' to mpo'uli' : ` Pe'epe moto-ra , aga uma oa' ra'incai batua-na . Pehilo moto-ra , aga hewa to uma oa' monoto rahilo . '
42008011	" Tohe'i-mi batua lolita rapa'-ku we'i : Hawua' to rahawu' , tetu-mi Lolita Alata'ala .
42008012	Hawua' to monawu' hi mata ohea mpobatuai tauna to mpo'epe Lolita Alata'ala , aga Magau' Anudaa' mpohilingai' nono-ra , alaa-na uma-ra mepangala' , pai' uma-ra tebahaka ngkai huku' jeko'-ra .
42008013	" Hawua' to monawu' hi watu mpobatuai tauna to mpo'epe Lolita Alata'ala pai' ratarima hante goe' nono-ra . Mepangala' moto-ra , aga pepangala'-ra tetu uma moroho , hewa hinu'a to uma morali' . Toe pai' ane rata-damo pesori , mo'ungkere'-ramo , uma-rapa mepangala' .
42008014	" Hawua' to monawu' hi laintongo' rui mpobatuai tauna to mpo'epe Lolita Alata'ala , aga ntora mpenonoi katuwu'-ra hi rala dunia' , doko' mo'ua' pai' doko' mporata kagoea' . Hawe'ea toe mposesei'-ra , alaa-na uma-ra kaliliu mpotuku' Lolita Alata'ala , pai' uma ria kalaua-na hi katuwu'-ra .
42008015	" Hawua' to monawu' hi tana' to morudu' mpobatuai tauna to mpo'epe Lolita Alata'ala , pai' lolita toe rakakamu hante kanoa' pai' karoli' nono-ra . Ntaha-ra mpotuku' Lolita Alata'ala , duu'-na ria kalaua-na hi katuwu'-ra .
42008016	" Uma ria tauna to mposuwe palita pai' napopoi' ba natu'u hi une' poturua . Palita bate natu'u hi pontu'ua-na bona hini-na rahilo tauna to mesua' .
42008017	Apa' hawe'ea to tewuni kana rapopehuwu . Pai' hawe'ea to kalerua kana rahungke pai' jadi' kahiloa .
42008018	" Toe pai' ku'uli' , pelompehi-koie' beiwa-koi mpo'epe Lolita Alata'ala . Apa' tauna to mpotarima Lolita Alata'ala , ranotohi nono-ra bona kawoo-woria' to ra'inca . Aga tauna to uma dota mpotarima Lolita Alata'ala , nau' ria hangkedi' to ra'inca , ra'alai' lau-ra . "
42008019	Hangkani , tina pai' ompi'-na Yesus tumai doko' mpohirua'-ki , aga uma-ra teliu apa' wori' rahi tauna .
42008020	Ria hadua to mpo'uli'-ki Yesus : " Guru , tina-nu pai' ompi'-nu , oe-ra ria hi mali-na , doko' mpohirua'-koko . "
42008021	Tapi' Yesus mpo'uli'-raka : " Ane to kupotina pai' to kupo'ompi'-le , tauna to mpo'epe pai' mpotuku' Lolita Alata'ala . "
42008022	Rala-na ha'eo , Yesus hante ana'guru-na mohawi' sakaya . Na'uli' Yesus mpo'uli'-raka : " Hilou-tamo hi dipo rano . " Me'ongko'-ramo .
42008023	Bula-ra mosakaya , leta'-imi Yesus . Muu-mule' rata-mi ngolu' bohe hi rano mporumpa'-ra . Sakaya-ra napesua' ue , alaa-na neo' matala-ramo .
42008024	Ana'guru-na hilou hi Yesus mpolike-i , ra'uli' : " Guru ! Guru ! Mate-ta toi-e ! " Pemata-nami Yesus pai'-i mpotagi ngolu' pai' balumpa to mekoroi' toe . Mento'o-mi ngolu' , pai' rano molino nculii' . Rodo omea-mi .
42008025	Ngkai ree , na'uli'-mi Yesus hi ana'guru-na : " Napa pai' uma-a nipangala'-e ? " Konce pai' me'eka'-ramo , pai' momepololitai-ramo , ra'uli' : " Hema mpu'u-idi tau toii-e ? Bangku' ngolu' pai' balumpa nahawai' , ratuku' mpu'u-diki-hana hawa'-nae ! "
42008026	Kaliliu-ramo mosakaya , duu'-na rata hi tana' Gerasa to hi dipo rano ngkai tana' Galilea .
42008027	Ria hi ree hadua pue' ngata to rapesuai' seta to wori' . Mahae-imi tauna toei uma moheai pai' uma-i mo'oha' hi tomi . Hi daeo'-wadi po'ohaa'-na . Jau-i kahawia' . Nau' rahilu'-i hante koloro pai' rante pai' radongo ncuu , ma'ala oa' nadupe' pohilu'-na pai' metibo' hilou hi kawaoa'-na , apa' nakeni karoho seta to mpohawi'-i . Nto'u Yesus mehompo ngkai sakaya hilou hi role-na , tumai-imi tauna to kahawia' toei mpohirua'-ki . Kampohilo-na Yesus , pe'au-nami pai'-i mowingkotu' hi nyanyoa-na . Yesus mpohubui seta toera malai . Na'uli' tau toei mpesukui : " Ee Yesus , Ana' Alata'ala to hi suruga ! Napa-di-kona pai' tumai-koe ? Kuperapi' bona neo'-a-kuwo nusesa' ! "
42008028	
42008029	
42008030	Yesus mpekune'-i : " Hema hanga'-nu ? " Natompoi' : " Legion . " ( " Legion " tohe'e , batua-na " moncobu , " apa' wori' seta to mpohawi'-i . )
42008031	Raperapi' mpu'u seta toera bona neo'-ra nawuso hilou hi rala wulou'laa to uma tepetudu kanala-na .
42008032	Uma molaa ngkai ree , ria wori' wawu mojume hi panapa bulu' . Seta toera merapi' hi Yesus , ra'uli' : " Piliu-ka-kaiwo mesua' hi wawu toera mai . " Napiliu moto-ra .
42008033	Malai mpu'u-ramo seta ngkai rala tauna toei , kaliliu mesua' hi wawu . Pesua'-ra hi wawu toe , mparampuli-ramo-rawo wawu hilou mengkajuala' hi rano , mate bonga-ramo hi rala ue .
42008034	Karahilo-na to mpodoo wawu kajadia' toe , mokeno-ramo hilou hi ngata pai' bonea to mohu' mpoparata kajadia' toe .
42008035	Toe pai' tumai-ramo pue' ngata doko' mpohilo napa to jadi' . Karata-ra hi Yesus , rahilo-rawo tauna to biasa-na napesuai' seta , mohura rodo-imi hi ncori Yesus . Moheai-i pai' monoto-mi nono-na . Me'eka'-ramo .
42008036	Tauna to mpohilo kajadia' toe mpotutura beiwa Yesus mpaka'uri' tauna to kahawia' .
42008037	Ngkai ree , hawe'ea tauna hi tana' Gerasa toe merapi' hi Yesus bona malai-imi ngkai ngata-ra , apa' me'eka' lia-ra . Jadi' mohawi' sakaya-imi nculii' hilou hi dipo-na .
42008038	Ane tauna to napaka'uri' Yesus , merapi'-i bona ma'ala-i hilou dohe-na . Tapi' uma-i napiliu , na'uli'-ki :
42008039	" Nculii'-moko hilou hi tomi-nu pai' uli'-raka retu napa to nababehi Alata'ala hi iko . " Hilou mpu'u-imi mpopalele hi rala ngata napa to nababehi Yesus hi woto-na .
42008040	Karata-na Yesus nculii' hi dipo rano , goe'-ramo tauna to wori' mpotomu-i , apa' hawe'ea-ra ntora mpopea-i .
42008041	Nto'u toe , rata hadua pangkeni tomi posampayaa hi ngata toe , hanga'-na Yairus . Mowingkotu'-i hi nyanyoa Yesus , naperapi' bona hilou-i hi tomi-na .
42008042	Apa' ria ana'-na tobine hadudua-wadi , umuru-na hampulu' rompae , peda' neo' mate . Hilou mpu'u-i Yesus dohe-na . Bula-ra momako' hilou hi tomi-na Yairus , mome'upi'-damo tauna to wori' mpo'upi' Yesus .
42008043	Hi olo' ntodea , ria hadua tobine , hampulu' rompae-imi ntora moraa' , pai' uma ria katontoa'-na , nau' wori'-mi to mpokulii'-i .
42008044	Tumai-imi tobine toei mpomohui' Yesus ngkai tilingkuria-na pai' naganga wuntu baju-na . Hampinisi mata mentoda'-mi poraa'-na .
42008045	Mepekune'-imi Yesus : " Hema to mpoganga-ae ? " Mancapu omea-ra . Na'uli' Petrus : " Guru , apa' wori' rahi tauna mpotipuhi-ta , mome'iho'-ra-damo mpo'upi'-ko . "
42008046	Na'uli' Yesus : " Bate ria-di to mpoganga-ae ! Ku'inca-le , apa' ria kabaraka' to malai ngkai woto-ku . "
42008047	Na'inca tobine toei ka'uma-na tewunii' babehia-na . Jadi' moridi'-i tumai mowingkotu' hi nyanyoa Yesus . Napangaku' hi ntodea kahi'a-na to mpoganga baju Yesus pai' kamo'uri'-nami ngkai haki'-na .
42008048	Na'uli' Yesus mpo'uli'-ki : " Ana'-ku , mo'uri'-moko sabana pepangala'-nu hi Aku' . Nculii'-moko hante kalompea' tuwu'-nu . "
42008049	Bula-na Yesus mololita-pidi , rata-mi suro ngkai tomi Yairus to mpo'uli'-ki Yairus : " Mate-mi ana'-nu . Neo'-pi mposusai' Guru . "
42008050	Kana'epe-na Yesus lolita toe , na'uli' mpo'uli'-ki Yairus : " Neo' mere' nono-nu . Pangala'-mi-hana , mo'uri' moto-i mpai' ana'-nu . "
42008051	Karata-ra hi tomi Yairus , Yesus uma mpiliu kabua'-bua' tauna mesua' dohe-na . Muntu' Petrus , Yohanes , Yakobus hante tina pai' tuama ana' toei-wadi to ma'ala mesua' .
42008052	Hawe'ea tauna to morumpu hi tomi Yairus geo' pai' motantangi' , mpotantangii' ana' to mate toei . Na'uli' Yesus : " Neo'-pi-hawo geo' . Uma-ile mate-e , leta'-i-wadi-hawo . "
42008053	Mpo'epe toe , rapotawai-i-wadi , apa' ra'inca kamate-na mpu'u-mi .
42008054	Oti toe , Yesus mpokamu pale-na ana' toei pai' na'uli'-ki : " Memata-moko ana' ! "
42008055	Mo'inoha' nculii'-imi ana' toei , pai' kaliliu memata-imi . Na'uli' Yesus : " Wai'-i pongkoni' . "
42008056	Konce mpu'u-ramo totu'a-na . Aga Yesus mpotagi-ra , bona neo' ra'uli' hi hema-hema napa to jadi' toe .
42009001	Yesus mpokio' ana'guru-na to hampulu' rodua morumpu , pai' nawai'-ra kuasa pai' kabaraka' mpopalai hawe'ea seta pai' mpaka'uri' topohaki' .
42009002	Napahawa'-ra hilou mpaka'uri' topeda' pai' mpopalele kareba-na : " Neo' rata-mi tempo-na Alata'ala jadi' Magau' hi dunia' . "
42009003	Kako'ia-ra me'ongko' , na'uli'-raka : " Neo'-koi ngkeni napa-napa hi pomakoa'-ni . Neo' ngkeni boku ba pongkoni' ba doi . Neo' ngkeni rontonga' baju ba lua' .
42009004	Ane ratarima-koi hi rala tomi hantomi , mo'oha' hi ree-mokoi duu'-ni kaliliu hilou hi ngata ntani'-na .
42009005	Ane rata-koi hi ngata pai' uma-koi ratarima , wae kanipalahii-na ngata tetu , tonta awu to mentaka' hi palanta' witi'-ni , tanda kanahuku'-ra mpai' Alata'ala . "
42009006	Ka'oti-na Yesus mpotudui'-ra , me'ongko'-ramo hilou hi ngata-ngata . Hiapa pomakoa'-ra , mpokeni-ra Kareba Lompe' pai' mpaka'uri' topeda' .
42009007	Nto'u toe , topoparenta hi Galilea , Herodes Antipas . Kana'epe-na Herodes hawe'ea to nababehi Yesus toe , napoka'ingu' lau-mi . Apa' ria to mpo'uli' : " Yesus toei lou , Yohanes Topeniu' tuwu' nculii'-imi . "
42009008	Ria wo'o to mpo'uli' Yesus toei nabi Elia owi mehupa' nculii' . Ria wo'o to mpo'uli' Yesus toei hadua nabi to owi memata nculii' .
42009009	Na'uli' Herodes : " Ane Yohanes Topeniu' , kuhubui-mi wengi tauna mpopata' wuroko'-na . Hiaa' Yesus toe-e lou , hema mpu'u-i-hawo ? Wori'-mi ku'epe to mpotompo'wiwi-i . " Toe pai' Herodes doko' mpohirua'-ki Yesus .
42009010	Rata nculii'-ramo suro Yesus to hampulu' rodua toera , pai' ratutura-ki Yesus hawe'ea to rababehi . Oti toe , Yesus mpo'ema'-ra hilou hi kawaoa'-na mohu' hi ngata Betsaida .
42009011	Ntaa' ra'inca-di ntodea kahilou-rae . Toe pai' metuku'-ramo mpotuku' Yesus . Karata-ra hi Yesus , natarima moto-ra pai' natudui'-ra tudui' to mpotompo'wiwi Kamagaua'-na Alata'ala . Pai' hema-hema to mohaki' napaka'uri' .
42009012	Neo' limpa-mi eo , rata-ramo ana'guru-na to hampulu' rodua mpo'uli'-ki Yesus : " Guru , agina tahubui-ramo ntodea toera lau hilou mpali' pongkoni'-ra pai' poturua-ra hi ngata pai' bonea to mohu' . Apa' wao'-hana hi rehe'i lau . "
42009013	Na'uli' Yesus : " Koi'-mi to mpopokoni'-ra . " Ra'uli' ana'guru-na : " Beiwa-mi-kaina ! Apa' muntu' lima meha' roti pai' rongkaju bau' uru-wadi to ria hi kai'-e . Ha kana hilou-kai mpo'oli pongkoni' to rapokoni'-raka tauna to wori' toera lau ? "
42009014	( Kawori'-ra kira-kira lima ncobu paka' tomane-pidi . ) Na'uli' Yesus mpo'uli'-raka ana'guru-na : " Hubui-ra mohura mopantuda-ntuda , nte lima mpulu' tauna hantuda . "
42009015	Ratuku'-mi ana'guru-na napa to nahubui-raka Yesus .
42009016	Mohura-ra omea , na'ala'-mi Yesus roti to lima meha' pai' uru to rongkaju , pai'-i ngkongoa' hi langi' mosampaya . Oti toe napihe-pihe-mi roti pai' nabibe'-bibe' bau' , pai' nawai'-raka ana'guru-na bona rabagi hi ntodea .
42009017	Ngkoni' omea-ramo duu'-ra bohu . Ka'oti-ra ngkoni' , ana'guru-na mporumpu toro koni' . Metoro-pi hampulu' roluncu .
42009018	Rala-na ha'eo , Yesus mosampaya hadudua-na , pai' rata ana'guru-na dohe-na . Napekune'-ra , na'uli' : " Ntuku' ponguli' ntodea , hema-a Aku' toi-e ? "
42009019	Ratompoi' : " Ria to mpo'uli' Yohanes Topeniu'-ko tuwu' nculii' . Aga ria wo'o to mpo'uli' nabi Elia-ko . Ria wo'o to mpo'uli' Iko hadua nabi to owi tuwu' nculii' . "
42009020	Napekune' tena-ra : " Hiaa' koi'-koiwo mpo'uli' , hema-a Aku' toi-e ? " Natompoi' Petrus : " Iko-mi Magau' Topetolo' to najanci Alata'ala ! "
42009021	Ngkai ree , Yesus mpotagi mpu'u-ra , na'uli' : " Neo' ulu ni'uli' hi hema-hema ka' Aku'-na Magau' Topetolo' . "
42009022	Na'uli' wo'o-mi : " Aku' Ana' Manusia' kana mporata wori' kaparia . Rasapuaka-a mpai' totu'a ngata , imam pangkeni hante guru agama . Rapatehi-a mpai' , aga hi eo katolu-na tuwu' nculii' moto-a . "
42009023	Ngkai ree , Yesus mpololitai hawe'ea tauna , na'uli' : " Hema to doko' mpotuku'-a kana mpobahaka konoa-na moto , pai' kana napaha'a kaju parika'-na butu eo-na -- batua-na : kana natuku' hawa'-ku nau' napopate-ki . Oti toe-di pai' lako' ma'ala-i mpotuku'-a .
42009024	Hema to mpentaei konoa-na moto , uma-i mpai' mporatai katuwua' to lompe' . Aga hema to mpobahaka konoa-na moto sabana petuku'-na hi Aku' , nau' napopate-ki , hi'a-mi mpai' to mporata katuwua' to lompe' duu' kahae-hae-na .
42009025	Napa kalaua-na tarumpu hawe'ea ka'uaa' dunia' , tapi' kao'-ta moto morugi apa' uma taratai katuwua' to lompe' hi eo mpeno-na .
42009026	" Hema to me'ea' mpangaku' petuku'-na hi Aku' pai' mpoka'ea' tudui'-ku , Aku' wo'o mpai' me'ea' mpangaku' kahi'a-na topetuku'-ku ane rata-apa mpai' ngkai suruga . Nto'u toe mpai' , Aku' Ana' Manusia' mana'u tumai hante mala'eka-mala'eka to moroli' , mehini-a hante baraka'-ku pai' hante baraka'-na Tuama-ku .
42009027	Pe'epei to ku'uli'-kokoi tohe'i : ria-koi mpai' hi rehe'i to ko'ia mate kako'ia-na nihilo Alata'ala jadi' Magau' . "
42009028	Kira-kira hamingku ngkai pololita-na toe , Yesus mpobawai Petrus , Yohanes pai' Yakobus manake' hilou hi lolo bulu' , lou mosampaya .
42009029	Bula-na Yesus mosampaya , mobali'-mi lence-na , pai' pohea-na mewali mengea' meringkila' .
42009030	Muu-mule' ria rodua tauna to mpololitai-i , hira' nabi Musa pai' Elia .
42009031	Mehini pai' ncola wo'o-ra-rawo to rodua toera . Mololita-ra , mpotompo'wiwi kamate-na Yesus to napadupa' mpai' hi ngata Yerusalem .
42009032	Nto'u toe , Petrus pai' doo-na leta' luru' . Kamolike-ra , rahilo-rawo Yesus mehini ncola hante tauna to rodua to dohe-na .
42009033	Kaneo'-ra me'ongko'-mi to rodua toera , na'uli' Petrus : " Guru , lompe' lia-ta mo'oha' hi rehe'i ! Agina kibabehi-damo tolu bamaru' hi rehe'i . Hameha' bagia-nu Guru , hameha' bagia-na Musa , pai' hameha' wo'o bagia-na Elia . " ( Aga uma-hawo na'incai kahompoa lolita-na . )
42009034	Bula-na mololita-pidi Petrus , rata-mi limu' mpokamoui-ra . Me'eka'-ramo mpohilo limu' to mpoputu'-ra .
42009035	Mpo'epe-ra topololita ngkai rala limu' to mpo'uli' : " Hi'a toi-mi Ana'-ku to kupelihi . Pe'epei-mi lolita-na ! "
42009036	Kamolino-na topololita , rahilo-rawo ana'guru-na , hadudua-na Yesus-damo . Pana'u-ra ngkai bulu' toe , ana'guru-na to tolu toera mengkalino-wadi , uma-ra ulu mpololita hi hema-hema napa to rahilo hi lolo bulu' toe .
42009037	Kamepulo-na mana'u-ramo ngkai lolo bulu' , pai' wori' tauna mpohirua'-ki Yesus .
42009038	Ria hadua tomane hi laintongo' tauna to wori' to mekio' , na'uli' : " Guru ! Tulungi-a ! Pehiloi-ka-kuwo ana'-ku . Hadudua hi'a-wadi-ka-kuwo ana'-ku .
42009039	Ane napesuai' anudaa'-i , kaka'au-au-i pai' kakapadi-padi-i , duu'-na mowura' nganga-na . Neo' uma ria palaia-na anudaa' toe mpopedahi-i .
42009040	Kuperapi'-ramo ana'guru-nu mpopalai anudaa' toe , aga uma rakulei' . "
42009041	Na'uli' Yesus : " Uma mowo-koie' ! Ko'ia oa'-tano mepangala'-koie ! Mesapuaka oa'-pidi-koi mposapuaka konoa Alata'ala ! Ni'uli'-koina hangkuja tena-pi kahae-ku dohe-ni , hangkuja tena-pi kahae-na kupengkatarii kalente pepangala'-nie ! Keni tumai ana'-nu ! "
42009042	Bula-na ana' toei momako' hilou hi Yesus , modungka-imi napakeni seta to mpohawi'-i , pai' kakapadi-padi woto-na . Yesus mpopetibo' anudaa' , pai' mpaka'uri' ana' toei . Oti toe na'uli'-ki tuama-na : " Ala'-mi ana'-nu . Mo'uri'-imi . "
42009043	Konce omea-ramo tauna mpohilo baraka' Alata'ala to bohe tohe'e .
42009044	" Penonoi lompe'-e' lolita-ku toi : Aku' Ana' Manusia' bate ratonu mpai' hi kuasa manusia' . "
42009045	Aga ana'guru-na uma mpo'incai patuju-na , apa' tewunii'-raka batua-na , alaa-na uma rapaha . Hiaa' uma wo'o-ra daho' mpekune'-i ba napa batua lolita-na toe .
42009046	Ana'guru-na Yesus momehono' , ba hema-ra to meliu kabohe tuwu'-ra .
42009047	Na'inca Yesus napa to hi rala nono-ra . Toe pai' na'ala' hadua ana' to kedi' napopokore hi ncori-na ,
42009048	pai' na'uli'-raka : " Hema to mpotarima ana' to kedi' toi sabana petuku'-na hi Aku' , batua-na Aku'-mi to natarima . Pai' hema to mpotarima-a , mpotarima wo'o-imi Pue' Ala to mposuro-a . Hema-koi to tuwu' mengkadingki' , hi'a-mi to bohe mpu'u tuwu'-na . "
42009049	Na'uli' Yohanes : " Guru , ria kihilo hadua tauna mpopalai seta hante hanga'-nu , aga kitagi-i apa' bela-i topetuku'-ta . "
42009050	Na'uli' Yesus : " Neo'-i ratagi , apa' tauna to uma mpo'ewa-ta , batua-na hira'-mi to tono' hi kita' . "
42009051	Mohu'-mi tempo-na Yesus me'ongko' hilou hi suruga , napomonoa'-mi bate mpotoa'-i Yerusalem .
42009052	Nahubui ba hangkuja dua topetuku'-na meri'ulu ngkai Hi'a . Mesua'-ra to rahubui toera hi ngata to Samaria bona mporodo hawe'ea-na kako'ia-na Yesus rata .
42009053	Aga pue' ngata toera , oja'-ra mpotarima Yesus , apa' ra'inca kampotoa'-na Yerusalem .
42009054	Yakobus pai' Yohanes mpo'epe karapoka'oja'-ra pue' ngata toera . Toe pai' ra'uli'-ki Yesus : " Pue' , ane nupokono , kiperapi' apu ngkai langi' mpomampuhi pue' ngata toera lau ! "
42009055	Tapi' Yesus mpe'ili'-ra pai' mpotagi-ra .
42009056	Oti toe , kaliliu-ramo hilou hi ngata ntani'-na .
42009057	Hi pomakoa'-ra toe , ria hadua tauna to mpo'uli'-ki Yesus : " Hiapa kahiloua-nu Pue' , doko' kutuku'-ko . "
42009058	Yesus mpotompoi'-i , na'uli' : " Bangko' ria pulo'u-ra , pai' danci ria peta-ra , aga Aku' Ana' Manusia' uma-kuna ria tomi-ku kupoturui . "
42009059	Oti toe , pai' na'uli' Yesus hi kahadua-na : " Tuku'-a . " Aga natompoi' tau toei : " Pue' , piliu-a-kuwo ulu nculii' hi tomi-ku . Ane mate-damo tuama-ku pai'-i ratana , bo kutuku'-moko . "
42009060	Yesus mpotompoi'-i hante walatu toi , na'uli' : " Pelele' moto-ramo tomate mpotana hingka tomate-ra . Aga iko-kona , hilou-moko mpopalele kareba Kamagaua' Alata'ala . "
42009061	Ria wo'o kahadua-na mpo'uli'-ki Yesus : " Pue' , dota moto-a mpotuku'-ko . Aga piliu-a ulu nculii' mpalakana hi ompi'-ku . "
42009062	Na'uli' Yesus mpo'uli'-ki : " Tauna to ntepu'u-mi mopajeko' , uma-hawo lompe' ane kaka'ili'-ili'-i . Tauna to hewa toe kehi-ra , uma-ra natao jadi' topobago hi rala Kamagaua'-na Alata'ala . "
42010001	Oti toe , Pue' Yesus mpelihi wo'o-mi pitu mpulu' topetuku' to ntani'-na pai' nahubui-ra momako' rodua-rodua meri'ulu ngkai Hi'a hilou hi butu-butu ngata to natara mpai' .
42010002	Na'uli' mpo'uli'-raka : " Tauna to doko' mpo'epe Kareba Lompe' ma'ala rarapai'-ki pae to taha' . Wori' pae to kana rapepae , aga topepae uma-ra wori' . Toe pai' kana mekakae-koi hi pue' bonea , niperapi' bona nahubui tauna hilou mepae hi bonea-na .
42010003	" Hilou-mokoi , aga pelompehi , apa' kuhubui-koi hilou hi olo' tauna to dada'a . Koi' mpai' hewa bima hi olo' serigala .
42010004	Neo' ngkeni karepe' doi ba boku ba sapatu' ropasa . Neo' mengkahae mpololitai tauna hi lengko ohea .
42010005	" Ane mesua'-koi hi rala tomi hantomi , ncaliu ni'uli' : ` Kalompea' ngkai Pue' rata hi koi' pue' tomi ! '
42010006	Ane lompe' nono-ra pue' tomi mpotarima-koi , bate nagane' mpu'u-ra mpai' Pue' Ala . Aga ane uma-rada dota mpotarima-koi , uma-ra mpai' mporata rasi' ngkai pegane'-ni tetu .
42010007	Hantomi lau-wadi po'ohaa'-ni , neo'-koi pantoli-ntoli hi kahantomi-na bula-ni mpokeni Kareba Lompe' hi ngata tetu . Pongkoni' napa to rawai'-kokoi , koni'-mi-hana , apa' topobago masipato' mpotarima gaji'-na .
42010008	" Ane mesua'-koi hi rala ngata pai'-koi ratarima , koni'-mi-hana napa to ratonu-kokoi .
42010009	Paka'uri' topeda' to hi rala ngata , pai' uli'-raka pue' ngata : ` Rata-mi tempo-na , Alata'ala jadi' Magau' hi laintongo'-ni . '
42010010	Aga ane mesua'-koi hi rala ngata pai' uma-koi ratarima , hilou-mokoi hi karajaa pai' mpo'uli' :
42010011	` Nau' awu ngata-ni to mentaka' hi palanta' witi'-kai , kitonta bona nihilo . Aga kiwoi-koie' : neo' rata-mi tempo-na Alata'ala jadi' Magau' ! ' "
42010012	Na'uli' wo'o-mi Yesus hi topetuku'-na : " Ku'uli'-kokoi , hi Eo Kiama , meliu pehuku'-na Alata'ala mpohuku' pue' ngata toera ngkai pehuku'-na hi pue' ngata Sodom owi .
42010013	" Silaka-koi to Yahudi to mo'oha' hi ngata Korazim pai' hi Betsaida ! Wori' moto-mi tanda mekoncehi kubabehi hi ngata-ni , aga uma oa'-koi medea ngkai jeko'-ni . Ane rapa'-na tanda mekoncehi toe rababehi hi rala ngata Tirus pai' Sidon , ke mahae-ramo-rana medea ngkai jeko'-ra , nau' bela-ra to Yahudi . Ke mpo'ala' karu'-ramo rapohea , pai' mohura-ra mpohawui' woto-ra hante awu , tanda kasoho' nono-ra .
42010014	Jadi' , hi Eo Kiama mpai' , meliu-pi pehuku'-na Alata'ala hi koi' ngkai pehuku'-na hi to Tirus pai' to Sidon .
42010015	" Pai' koi' wo'o to Kapernaum ! Ha ni'uli'-koina na'ongko' napomolangko-koi mpai' Alata'ala-e ? Uma-e' ! Natadi pai' nahuku' lau-dakoi mpai' . "
42010016	Oti toe , Yesus mololita tena hi topetuku'-na , na'uli' : " Tauna to mpotarima lolita-ni , batua-na lolita-ku Aku' to ratarima . Tauna to mposapuaka-koi , batua-na Aku' to rasapuaka . Pai' tauna to mposapuaka-a , mposapuaka wo'o-ra Pue' Ala to mposuro-a . "
42010017	Ba hangkuja kahae-na ngkai toe , nculii'-ramo topetuku' to pitu mpulu' toera . Goe' mpu'u-mi nono-ra , ra'uli'-ki Yesus : " Pue' , bangku' seta wo'o mengkoru hi kai' pai' metibo'-ra , ane kipopalai-ra hante hanga'-nu . "
42010018	Na'uli' Yesus : " Kuhilo-di Magau' Anudaa'-e monawu' ngkai langi' hewa kila' !
42010019	Jadi' , bona ni'inca : kuwai'-mokoi kuasa , bona ma'ala-koi mpolisa ule ba lipa pai' mpodagi hawe'ea karohoa bali'-ta . Uma hema to mposerohi-koi .
42010020	Aga nau' wae , neo' nipokagoe' kamengkoru-ra seta hi koi' . Agina mpokagoe'-koi kate'uki'-nami hanga'-ni hi rala suruga . "
42010021	Nto'u toe Yesus nakuasai Inoha' Tomoroli' , pai'-i mololita ngkai kagoe' nono-na , na'uli' : " O Mama , Pue' langi' pai' dunia' ! Mpo'uli'-a tarima kasi , apa' hawe'ea toe lau nupopohiloi-raka tauna to uma pe'incai , tapi' nuwunii'-raka tauna to nginca pai' tauna to pante . Apa' wae-mi konoa-nu Mama .
42010022	" Hawe'ea-na natonu-maka Tuama-ku . Uma ria haduaa to mpo'inca kahema-ku Aku' Ana' Alata'ala , muntu' Tuama-ku to mpo'inca-a . Wae wo'o uma ria to mpo'incai hema-i Tuama-ku , muntu' Aku' Ana'-na to mpo'inca-i , pai' hema-hema to kupopo'incai kahema-nai Tuama-ku . "
42010023	Ngkai ree , bona neo' ra'epe doo , me'ili'-imi hi ana'guru-na , na'uli'-raka : " Morasi' mpu'u-koi , apa' nihilo-mi-koina hawe'ea tohe'i .
42010024	Apa' wori' moto nabi pai' magau' owi to doko' mpohilo napa to nihilo koi' toi , aga uma-rana rahiloi . Doko' lia-ra mpo'epe napa to ni'epe-mi koi' , aga uma-rana ra'epei . "
42010025	Ria hadua guru agama Yahudi to doko' mpemai-mai kasala' petompoi' Yesus . Napekune'-i : " Guru , napa-hawo to kana kubabehi bona mporata-a katuwua' to lompe' duu' kahae-hae-na ? "
42010026	Na'uli' Yesus : " Napa to te'uki' hi rala Atura Pue' ? Beiwa to nubasa ? "
42010027	Natompoi' guru agama toei : ` Kana tapoka'ahi' Pue'-ta Pue' Alata'ala hante nono-ta mpu'u , tatonu hawe'ea katuwu'-ta hi Hi'a , tapoka'ahi'-i hudu pakulea'-ta , pai' hudu inca-ta . ' Pai' ` Kana tapoka'ahi' doo-ta hewa pompoka'ahi'-ta woto-ta moto . ' "
42010028	Na'uli' Yesus : " Kono-mi petompoi'-nu . Babehi-mi hewa tetu , mporata moto-ko mpai' katuwua' to lompe' . "
42010029	Aga guru agama toei uma dota radagi , mpoperaha-i kamonoa' po'ingku-na . Toe pai' na'uli' : " Hiaa' hema doo-ku to kana kupoka'ahi'-e ? "
42010030	Natompoi' Yesus : " Ria hadua tomane to mako' ngkai Yerusalem mana'u hilou hi ngata Yerikho . Hi lengko ohea-i mpohirua'-ki toperampaki . Ra'agoi-i rewa-na pai' pohea-na , pai'-i rapao' duu'-na neo' mate , pai' rapalahii moto-imi hi ohea .
42010031	Ko'ia mahae ngkai ree , ria wo'o-hawo hadua imam ntara hi ohea toe . Kanahilo-na tauna to weho toei , napelelii' pai' kaliliu moto-i .
42010032	Wae wo'o , hadua topobago hi Tomi Alata'ala liu hi ree . Kanahilo-na tauna to weho toei , napelelii' wo'o-i-wadi-hawo pai'-i kaliliu .
42010033	" Uma mahae ngkai ree , liu wo'o-hawo hadua to Samaria to bula-na hi pomakoa'-na . Kanahilo-na tauna to weho toei , metumu'-mi ahi'-na .
42010034	Kahilou-nami mpomohui'-i , nabohoi' weho-na hante lana pai' anggur pai' nawewe . Oti toe napopehawi'-i hi keledai-na pai' nakeni-i hilou hi tomi torata , pai' napodoo-i hi ree .
42010035	Kamepulo-na na'ala' rompepa' doi pera' , nawai'-ki pue' tomi pai' na'uli'-ki : ` Pewili'-i-hawo ulu tauna toei hi rehe'i . Nculii' moto-a mpai' pai' kubayari omea ongkoso'-nu ane ria pelabia-na ngkai tetu . ' "
42010036	Hudu-mi jarita-na toe , napekune' Yesus hi guru agama toei , na'uli' : " Ntuku' pomporataa-nu , ngkai to tolu toera , hema-ra to ma'ahi' hi doo to rarampaki toei ? "
42010037	Natompoi' guru agama toei : " Tauna to mpotulungi-i . " Na'uli' Yesus : " Koi'-moko , babehi wo'o-kowo hewa tetu . "
42010038	Rala pomakoa'-ra toe , Yesus pai' ana'guru-na mehani hi ngata . Hi rala ngata toe , ria hadua tobine to rahanga' Marta to mpotorata Yesus .
42010039	Ria wo'o ompi'-na Marta , tobine wo'o-wadi , hanga'-na Maria . Maria toei mohura mohu' hi witi'-na Yesus ntora mpe'epei lolita-na .
42010040	Hiaa' Marta-hana , sese'-i-damo mpo'urusi torata . Kahilou-nami Marta hi Yesus pai' na'uli'-ki : " Pue' , ha nupokono ompi'-ku tetui mpelele'-a mobago hadudua-ku ! Uli'-ki pe' mpongawa'-ae . "
42010041	Na'uli' Pue' Yesus : " Ee' Marta ! Sese' pai' kawuhe rahi-ko mpenonoi to wori' nyala .
42010042	Hiaa' kakono-na , to paraluu nubabehi hanyala lau-wadi , toe-mi mpo'epe Lolita Alata'ala . Ane Maria , napelihi-mi bagia to lompe' , pai' bagia toe uma mpai' ra'alai' ngkai hi'a . "
42011001	Hangkani Yesus mosampaya . Kahudu-na mosampaya , hadua ana'guru-na mpo'uli'-ki : " Pue' , tudui' wo'o-ka-kaiwo mosampaya , hewa Yohanes Topeniu' mpotudui' ana'guru-na . "
42011002	Na'uli' Yesus mpo'uli'-raka : " Ane mosampaya-koi , uli' hewa tohe'i : Mama , pomperapia'-kai bona hawe'ea tauna mpobila' hanga'-nu to moroli' , bona Iko jadi' Magau' hi dunia' .
42011003	Wai'-kai pongkoni' to kiparaluu eo-eo-na .
42011004	Ampungi jeko'-kai , apa' kai' wo'o mpo'ampungi hawe'ea tauna to masala' hi kai' . Pai' neo'-kai nupelele' rasori . "
42011005	Na'uli' wo'o-mi Yesus mpo'uli'-raka ana'guru-na : " Rapa'-na hilou-ta hi doo-ta mentongo' bengi pai' ta'uli'-ki : ` Bale , wai'-a-kuwo pongkoni' tolu mputu' .
42011006	Apa' ria bale-ku to lako' rata , hiaa' uma-kuna ria napa-napa to kuwai'-ki . '
42011007	" Ha natompoi'-ta mpai' hewa tohe'i : ` Neo'-a nusaleroi . Wobo' tehohoki-mi . Ana'-ku leta' omea-ramo dohe-ku . Uma-a bisa memata mpowai'-ko ba napa-napa . '
42011008	Uma mpai' hewa toe tompoi'-na . Nau' bale-ta uma dota memata pai' mpowai'-ta napa-napa , aga apa' uma tabahakai pai' uma-ta me'ea' mperapii'-i , memata oa'-i mpowai'-ta napa to taparaluu .
42011009	" Jadi' ku'uli'-kokoi : Perapi'-mi hi Alata'ala , nawai' moto-ta mpai' . Pali' kaparaluua-ta hi Alata'ala , tarata moto mpai' . Neo' tabahakai mpopebea wobo' , Alata'ala mpobea moto-taka mpai' wobo'-na .
42011010	Apa' hema to merapi' bate rawai' . Hema to mpali' bate mporata . Hema to mpopebea wobo' , bate rabea-ki wobo' .
42011011	Ha ria-koi to mpowai' ule hi ana'-ni ane merapi'-i bau' ?
42011012	Ba mpowai'-i pehede' ane merapi'-i ntolumanu' ? Tantu uma .
42011013	Nau' hewa apa-mi kadada'a-nie , ni'inca moto mpowai' to lompe' hi ana'-ni . Peliu-liu-nami Tuama-ni to ria hi rala suruga ! Bate nawai' Inoha' Tomoroli' hi tauna to merapi' hi Hi'a . "
42011014	Rala-na ha'eo , Yesus mpopalai seta ngkai hadua tauna to uma howa' mololita . Wae kanawuso-na seta toe , howa'-imi tauna toei mololita . Konce-ramo ntodea .
42011015	Aga ria wo'o-ra to mpo'uli' : " Kuasa-na tetu-le ngkai Beelzebul , magau' hawe'ea seta . Toe-hawo pai' ria baraka'-na mpopalai seta-e . "
42011016	Ria wo'o-ra hantongo' to doko' mposori Yesus . Merapi'-ra hi Yesus bona napopohiloi-ra anu mekoncehi bona monoa' ra'inca kangkai Alata'ala-na mpu'u-i .
42011017	Ntaa' na'inca-di Yesus napa to hi rala nono-rae . Toe pai' na'uli'-raka : " Ane rapa'-na ria hadua magau' , pai' ntodea hi rala kamagaua'-na ntora mome'ewa , bate mogero mpai' kamagaua'-na toe . Wae wo'o tau hantomi to ntora motuda' , bate pagaa'-gaa'-ra mpai' .
42011018	Wae wo'o hi kamagaua'-na seta . Ane seta mpo'ewa hingka seta-na , bate mogero mpai' kamagaua'-na seta . Hiaa' ni'uli'-koina , mpopalai-a seta hante baraka' Beelzebul , magau' seta .
42011019	Aga ria wo'o doo-ni moto to mpopalai seta . Hante kuasa napa doo-ni tetu mpopalai seta ? Tantu hante kuasa Alata'ala . Jadi' , ngkai pobabehi doo-ni moto , monoto-mi kamasala' pebalihi-ni tetu .
42011020	Tapi' Aku' , mpopalai-a seta hante baraka' Alata'ala . Ngkai toe , monoa'-mi ni'inca karata-nami tempo-na Alata'ala jadi' Magau' hi laintongo'-ni .
42011021	" Seta ma'ala rarapai'-ki tauna to parimuku . Ane tauna to parimuku mpodongo tomi-na hante rewa panga'e-na , uma moapa ihi' tomi-na .
42011022	Aga ane tumai hadua to meliu karoho-na mpo'ewa-i pai' mpodagi-i , nahagoi-i hawe'ea rewa panga'e-na to nasarumaka pai' nabagi-bagi ihi' tomi-na hi doo-doo-na . Jadi' , ane Aku' mpopalai seta , batua-na meliu kuasa-ku ngkai seta .
42011023	" Hema to uma tono' hi Aku' , kakono-na bali'-ku-imi . Hema to uma mpotulungi-a mobago , hi'a to mpobalinai' bago-ku .
42011024	" Rapa'-na ria anudaa' to mpohawi' tauna . Malai-imi anudaa' toei , pai'-i modao'-dao' hi kawaoa'-na mpali' po'ohaa'-na . Apa' uma ria naruai' , na'uli'-mi : ` Agina nculii' lau-ama hi po'ohaa' to kupalahii-mi toe wengi ria . '
42011025	Ponculi'-na hilou hi tauna to napalahii-e wengi , nahilo-hawo uma ria to mpo'ohai'-i . Tauna toei hewa tomi to molela' tepehaii , hinapa' hiloa-na .
42011026	Toe pai' hilou ncala'-i mpokio' pitu hingka anudaa'-na to meliu kadada'a-ra ngkai hi'a . Tumai-ramo mesua' hi tauna to napalahii toe-e wengi , pai' mo'oha'-ramo hi ree . Ka'omea-na tampai kampe'ahii' tauna toei ngkai lomo'-na . "
42011027	Bula-na Yesus mololita , hadua tobine hi laintongo' ntodea mpo'uli' mpesukui : " Morasi' mpu'u-i-hana tobine to mpo'ote pai' to mpentii'-ko ! "
42011028	Na'uli' Yesus : " Aga to morasi' mpu'u-le , tauna to mpo'epe pai' mpotuku' Lolita Alata'ala . "
42011029	Nto'u tauna to wori' mpotipuhi Yesus , napokaliliu lolita-na , na'uli' : " Dada'a lia tauna to tuwu' tempo toi . Merapi'-ra bona kupopohiloi-ra tanda mekoncehi . Aga uma hanyalaa tanda mekoncehi to rapopohiloi-raka . Sampale to rapopohiloi-raka mpai' , tanda hewa to jadi' hi nabi Yunus owi .
42011030	Hewa Yunus jadi' tanda to rapokakonce pue' ngata Niniwe owi , wae wo'o Aku' Ana' Manusia' jadi' tanda to rapokakonce tauna to tuwu' tempo toi .
42011031	Hi Eo Kiama mpai' , raja bine ngkai Selatan rapotuwu' nculii' hangkaa-ngkania hante koi' to tuwu' tempo toi , pai'-i mpotudo' sala'-ni . Apa' momako'-i tumai ngkai ngata to molaa lia , doko' mpu'u-i mpo'epe lolita Magau' Salomo to pante lia . Hiaa' ria-mi hi laintongo'-ni to meliu kabohe tuwu'-na ngkai Salomo , aga uma oa' nipangalai' lolita-na .
42011032	Wae wo'o hi Eo Kiama mpai' , pue' ngata Niniwe rapotuwu' nculii' hangkaa-ngkania hante koi' to tuwu' tempo toi , pai'-ra mpotudo' sala'-ni . Apa' hira' , medea-ramo-rana ngkai jeko'-ra kampo'epe-ra pololita nabi Yunus . Hiaa' ria-mi hi laintongo'-ni to meliu kabohe tuwu'-na ngkai Yunus , aga uma oa' nipangalai' lolita-na .
42011033	" Uma ria tauna mposuwe palita pai' nawuni ba napopoi' hante kura . Palita bate ratu'u hi pontu'ua-na bona hini-na rahilo tauna to mesua' .
42011034	Mata-ta ma'ala rarapai'-ki hulu' . Ane lompe' mata-ta , monoto pehilo-ta . Aga ane mogawu mata-ta , hewa mobengi pehilo-ta .
42011035	Wae wo'o-hawo hante nono-ta . Kana tapelompehi mpu'u : ane Pue' mpobajahi nono-ta , neo' tapomobengi nculii' .
42011036	Ane Pue' mpobajahi nono-ta duu'-na uma-pi ria kabengia-na , mobaja mpu'u katuwu'-ta omea , hewa tomi to nabajahi palita . "
42011037	Hudu-mi Yesus mololita , ria hadua to Parisi mpokio'-i lou ngkoni' hi tomi-na . Hilou mpu'u-imi ngkoni' .
42011038	Konce to Parisi toei mpohilo Yesus ngkoni' , apa' uma-i leba' mowano ntuku' ada agama-ra .
42011039	Toe pai' Pue' Yesus mpo'uli'-ki : " Koi' to Parisi-le hewa tauna to mpobohoi' sangkiri' pai' piri hi mali-na-wadi , hiaa' hi rala-na babo' moto . Ada agama to kahiloa hi mali-na nituku' lia , hiaa' hi rala nono-ni , dada'a-koi pai' mpokahina anu doo-koi .
42011040	Wojo mpu'u-koi ! Ha woto-ta-wadi to napajadi' Pue' ? Ha uma napajadi' wo'o nono-ta ?
42011041	Napa to hi rala sangkiri' pai' piri-ni wai'-raka to mpe'ahii' tuwu'-ra . Ane hewa toe-mi po'ingku-ni , hawe'ea jadi' moroli' hi koi' .
42011042	" Silaka-koi to Parisi ! Ntahawe' hinu'a to kedi' hewa tarangkada' pai' kula' pai' hinu'a ntani'-na nipopepue' hampobagiahampulu' hi Alata'ala . Hiaa' parenta to bohe , hewa po'ingku to monoa' hi doo-ni pai' ahi' hi Pue' Ala , uma nisaile' . Kakoo-kono-na , ke parenta to bohe toe-hanale to kana nituku'-e , pai' neo' wo'o nilipo' mpotuku' parenta to kedi' .
42011043	" Silaka-koi to Parisi ! Apa' goe'-koi mohura hi pohuraa karabilaa' hi tomi posampayaa , pai' goe'-koi ane tauna hi wiwi' karajaa motingkua' mpotabe-koi .
42011044	Silaka-koi , apa' koi' hewa daeo' to uma ka'incanaa , to uma ria pompetonoi-na . Tauna mpolisa daeo' toe , aga uma ra'incai karia-na anu pope hi rala-na . Lompe'-koi hi mali-na , tapi' dada'a hi rala nono-ni . "
42011045	Hadua guru agama Yahudi mpo'uli'-ki Yesus : " Guru , hante lolita-nu tetu , kai' wo'o to nusalai' ! "
42011046	Mehono' Yesus : " Silaka wo'o-dakoi guru agama ! Apa' nipopokoloi ntodea hante parenta pai' ada to motomo . Hiaa' uma-koi dota mpotulungi-ra ngkolo kinolo toe . Nau' hangkaju karawe-ni uma nihuko-raka .
42011047	Silaka-koi ! Nipenasa-damo mpakalompe' daeo'-ra nabi to owi , hiaa' ntu'a-ni moto-mi to mpatehi nabi toera .
42011048	Hante pobabehi-ni tetu , nipangaku' moto-mi kanipokono-na kehi ntu'a-ni tetu . Hira' mpatehi nabi to owi , pai' koi' mpakalompe' daeo'-ra .
42011049	Aga monoto lia patuju-na Alata'ala , na'uli' hewa toi : ` Kupahawa' mpai' nabi-ku pai' suro-ku hilou hi tauna toera . Hantongo'-ra mpai' rapatehi , hantongo'-ra rasesa' . '
42011050	Ka'omea-na mpai' , koi' to tuwu' tempo toi rahuku' sabana hawe'ea nabi to rapatehi ngkai lomo' kajadi' dunia' ,
42011051	ntepu'u ngkai karapatehi-na Habel owi , rata-rata hi karapatehi-na nabi Zakharia , to rapatehi hi berewe Tomi Alata'ala hi olo' meja' pontunua pepue' pai' tomi to moroli' . Wae mpu'u-di ! Koi' to tuwu' tempo toi bate rahuku' sabana hawe'ea kasalaa' totu'a-ni toe .
42011052	" Silaka-koi guru agama ! Kakoo-kono-na , ke koi'-di to mpotudui' ntodea ohea bona mpo'inca Alata'ala . Ntaa' koi' moto uma dota mpotuku' ohea toe , pai' nilawa' lau wo'o-di tauna to doko' mpotuku'-e . "
42011053	Malai-imi Yesus ngkai ree . Pai' ntepu'u tempo toe , gigi mpu'u-mi nono-ra guru agama pai' to Parisi . Toe pai' rapemai-mai-i hante wori' nyala pompekunea'-ra ,
42011054	pai' ralelemata ncuu-i , mpali' kasalaa' hi pololita-na .
42012001	Ngkai kamoncobu-ncobu-ra tauna to morumpu doko' mpohilo Yesus , mome'upi'-ra alaa-na momepopongko ngkawiti' . Nto'u toe , Yesus mpololitai ana'guru-na , na'uli' : " Mo'inga'-inga'-koi hi ragi-ra to Parisi . Batua-na , neo' nituku' kehi-ra . Apa' hira' toe lompe' hi mali-na-wadi dada'a moto hi rala nono-ra .
42012002	Tapi' hawe'ea kehi-ra to tewunii' bate kahiloa mpai' . Pai' hawe'ea to hi rala nono-ra bate telohu mpai' .
42012003	Jadi' , napa to ni'uli' hi bengi-na bate ralohu hi eo-na . Pai' napa to niwara'-ki doo hi rala tomi to tehohoki , bate ratolele hobo' hi rala ngata .
42012004	" Ompi'-ompi' , pe'epei lompe' lolita-ku : neo'-koi mpoka'eka' manusia' to doko' mpopatehi-koi , apa' hudu ree-wadi pakulea'-ra .
42012005	Sampale-di to kana nipoka'eka' , Alata'ala . Apa' mokuasa-i mpatehi-koi , pai' mokuasa wo'o-i mpotadi-koi hi rala naraka . Mpu'u ku'uli'-kokoi , Hi'a-mi to kana nipoka'eka' .
42012006	" Lima ma'a rone biasa-na rapobalu' nte rompepa' doi see-wadi . Aga nau' wae , uma ria hama'aa to uma nakiwoi Pue' Ala .
42012007	Peliu-liu-nami koi' . Bangku' kawori' wuluwoo'-ni nabila' pai' na'inca omea . Jadi' neo'-koi me'eka' . Meliu-pi pompewili'-na Alata'ala hi koi' ngkai pompewili'-na rone to wori' .
42012008	" Pe'epei lompe' lolita-ku : hema to mpangaku' hi doo kahi'a-na topetuku'-ku , hi'a wo'o mpai' kupangaku' hi nyanyoa hawe'ea mala'eka Alata'ala , ku'uli' : ` Tau toei topetuku'-ku . '
42012009	Aga hema to mposapu-a hi doo , hi'a wo'o mpai' kusapu hi nyanyoa mala'eka Alata'ala , ku'uli' : ` Bela-i topetuku'-ku . '
42012010	" Tauna to ncapuaka-a , Aku' Ana' Manusia' , ma'ala-pidi te'ampungi sala'-na . Aga tauna to mporuge' Inoha' Tomoroli' , uma-pi ma'ala ampungia sala'-na .
42012011	" Ane rakeni-koi hi tomi posampayaa pai' rapakilu-koi hi topohura agama ba topoparenta sabana petuku'-ni hi Aku' , neo'-koi me'eka' ba beiwa mpai' tompoi'-ni ba napa mpai' to kana ni'uli' .
42012012	Apa' hinto'u toe mpai' , Inoha' Tomoroli' moto mpotudui'-koi napa to kana ni'uli' . "
42012013	Ria hadua ngkai laintongo' ntodea mpo'uli'-ki Yesus : " Guru , uli'-ki ompi'-ku bona nawai'-a-kuwo bagia-ku ngkai sosora totu'a-kai . "
42012014	Na'uli' Yesus : " Ompi' , hema to mpo'ongko'-a jadi' topohura to mpobagi-kokoi sosora totu'a-ni ? "
42012015	Oti toe na'uli'-raka tauna to wori' : " Mo'inga'-inga'-koi pai' pelompehi , bona neo'-koi mpokahina ba apa-apa rewa dunia' . Apa' nau' wori' rewa-ta , uma ngkai rewa toe pai' lompe' tuwu'-ta . "
42012016	Ngkai ree , Yesus mpololitai-ra hante hanyala lolita rapa' , na'uli' : " Ria hadua topo'ua' to tebua' lompe'-ki polia'-na .
42012017	Na'uli'-mi hi rala nono-na : ` Napa-le' to kubabehi-e ? Uma-pi liu poropo'-ku kupontimamahii wua' polia'-ku .
42012018	Aa , kurata reke ! Kukero lau-di poropo'-ku , pai' kuwangu to meliu kabohe-na , bona hi retu-mi mpai' pontimamahia hawe'ea pae-ku pai' rewa-ku .
42012019	Oti toe mpai' , uma-apa mobago , apa' wori'-mi timamahia-ku , hono' nte ba hangkuja mpae kupake' . Wae-pi , ntora-ama , ngkoni' , nginu , pai' ntora goe'-a-damo ! '
42012020	" Ntaa' we'i Alata'ala mpo'uli'-ki tauna toei : ` He towojo ! Bengi toe mpai' lau , ra'alai'-moko inoha'-nu . Jadi' , hawe'ea to nurumpu tetu , hema-mi mpai' pue'-na ? '
42012021	" Wae-mi katuwu' tauna to doko' mporumpu ka'uaa' hi dunia' , tapi' mpe'ahii' tuwu'-ra hi poncilo Alata'ala . "
42012022	Na'uli' Yesus mpo'uli'-raka ana'guru-na : " Toe pai' ku'uli'-kokoi , neo'-koi sese' mpopekiri tuwu'-ni . Neo' ni'uli' : ` Napa-le' to takoni'-e ? Napa-le' to tapohea-e ? '
42012023	Apa' katuwu'-ni meliu ngkai pongkoni' pai' pohea .
42012024	Penonoi-dile danci kaa'-e . Uma-ra molia' , uma-ra mepae , uma ria poropo'-ra ba wilulu-ra . Aga nau' wae , Alata'ala mpowai' moto-ra pongkoni' . Peliu-liu-nami koi' , apa' hi poncilo Alata'ala meliu tuwu'-ni ngkai katuwu' danci , pai' meliu pompewili'-na hi koi' ngkai pompewili'-na hi danci .
42012025	Napa wo'o kalaua-na wori' rahi pekiri-ni ? Apa' nau' sese' ncuu-ta mpopekiri , uma-ta bisa mpodonihii umuru-ta nau' kampa' hamengi .
42012026	Jadi' , ane to kedi' toe uma nipakulei' mpobabehi , napa pai' wori' rahi pekiri-ni ?
42012027	Penonoi-dile katuwu' wunga-e . Uma-ra mobago , uma-ra mpobabehi pohea-ra . Tapi' ku'uli'-kokoi , bangku' Magau' Salomo-hawoe' hante hawe'ea ka'uaa'-na , pohea-na uma hewa kancola wunga toera lau .
42012028	Kowo' hi papada tuwu' eo toe lau , mepulo rasuwe oti . Aga nau' wae , Alata'ala mpakancola moto kowo' toe . Peliu-liu-nami koi' ! Meliu pompewili' Alata'ala hi koi' . Jadi' , napa pai' uma nipangala' pompewili'-nae ?
42012029	Jadi' neo'-koi sese' rahi mpenonoi napa to nikoni' ba napa to ni'inu . Neo'-koi me'eka' .
42012030	Hawe'ea tetu lau to ntora rapali' tauna to uma mpo'incai Alata'ala . Hiaa' Tuama-ni hi suruga mpo'inca kaparaluua-ni .
42012031	Kana mengkoru-ta hi Alata'ala bona Hi'a jadi' Magau'-ta . Ane toe tababehi , to ntani'-ntani'-na nawai' moto-ta mpai' .
42012032	" Koi' to mpotuku'-a , uma-koi hangkuja-na . Aga nau' wae , neo'-koi me'eka' . Apa' Alata'ala Tuama-ni mpopelihi-mokoi ngkai kabula rala-na , napajadi'-koi ntodea-na hi rala Kamagaua'-na .
42012033	Toe pai' ku'uli' , pobalu'-mi rewa-ni , pai' oli-na wai'-raka tokabu . Babehi-mokoi karepe' to uma bisa moheu' . Batua-na , babehi kehi to lompe' . Apa' kehi to lompe' toe ma'ala rarapai'-ki rewa to nitimamahi hi suruga , to uma ria karontoa-na , apa' uma ria to mpanako pai' uma ria anutuwu' to mposerohi .
42012034	Apa' hiapa pontimamahia rewa-ta , retu wo'o nono-ta .
42012035	" Neo'-koi lempe' , mo'inga'-inga' oa'-koi mpopea karata-ku . Agina-koi hewa batua to mpopea karata-na maradika-ra ngkai posusaa' poncamokoa . Batua toera , sadia-mi pohea-ra , pai' palita-ra rapobaa ncuu , bona ane rata-ipi mpai' maradika-ra pai'-i mpopebea wobo' , kaliliu rabea-ki .
42012036	
42012037	Morasi' batua to narata maradika-ra bula-ra mojaga pai' mpopea karata-na . Apa' maradika toei mpai' mpehoo' abe' hi hope'-na , napopohura-ra pai' natonui-ra .
42012038	Morasi' mpu'u-ra batua to narata maradika-ra rodo moto-ra mpopea-i , nau' mentongo' bengi ba paia-na liu mentongo' bengi .
42012039	" Poinono lolita rapa'-ku toi : Ane na'inca ami'-mi pue' tomi jaa hangkuja topanako rata , bate mojaga-i bona neo'-ra mesua' .
42012040	Hewa toe wo'o kana rodo ami'-mokoi mpopea-a , apa' uma ni'incai tempo karata-ku Aku' Ana' Manusia' . "
42012041	Napekune' Petrus hi Yesus : " Pue' , ba hi kai'-wadi lolita rapa' tetu-e , ba hi ntodea wo'o-di ? "
42012042	Na'uli' Pue' : " Rapa'-na ria hadua batua to monoto nono-na pai' to tida mpobago bago maradika-na . Batua toei na'ongko' maradika-na jadi' topohawa' to mpohawai' batua ntani'-na pai' mpobagi-raka pongkoni'-ra butu eo-na .
42012043	Uma mowo kamorasi'-na ane maradika-na rata nculii' ngkai pomakoa'-na pai' mporata-i bula-na mpobago bago-na .
42012044	Mpu'u ku'uli'-kokoi , maradika-na mpo'ongko'-i pai' mpowai'-i kuasa mpewili' hawe'ea ka'uaa'-na .
42012045	Aga silaka mpai' batua to mpo'uli' : ` Uma-ile sohi' rata maradika-e . ' Natepu'u-mi mpoweba' hingka batua-na ba tobine ba tomane , pai'-i ntora ngkoni' pai' nginu duu'-na palangu-langu .
42012046	Ntaa' we'i , bula-na lempe' moto hewa toe , muu-mule' rata-mi maradika-na hi eo pai' hi jaa to uma na'incai . Batua toei raweba' ntarurua' pai' rapetadi hi mali-na , raponcawa tauna to uma mepangala' hi Alata'ala .
42012047	" Batua to mpo'inca moto konoa maradika-na , tapi' uma-i mo'inga'-inga' pai' uma nababehi konoa maradika-na , batua toei bate raweba' mperegea .
42012048	Aga batua to uma-hawo mpo'incai konoa maradika-na , pai'-i mpobabehi to natao raweba'-ki , raweba' moto-i , aga huka'-na-wadi . Apa' hema to rawai' wori' , wori' wo'o to ratuntu' ngkai hi'a . Hema to ratonui wori' , rapomperapii' wori' wo'o-i .
42012049	" Katumai-ku toi , tumai mpobaa apu hi dunia' . Pai' konoa-ku bona apu toe sohi' rapobaa-mi .
42012050	Ria-pidi pontodohakaa to kana kutodohaka , pai' uma oa' rodo nono-ku ane pontodohakaa toe ko'ia madupa' .
42012051	Ha ni'uli'-koina katumai-ku toi , tumai mpopohintuwu' tauna ? Uma-e' ! Katumai-ku toi , tumai mpoposisala tauna .
42012052	Ntepu'u ngkai tempo toi , tau hantina to nte lima rala-na hantomi mosisala : tolu hamali , rodua hamali .
42012053	To tuama mpo'ewa ana'-na tomane , ana' tomane mpo'ewa tuama-na . To tina mpo'ewa ana'-na tobine , pai' ana' tobine mpo'ewa tina-na . To piniana mpo'ewa minia-na , pai' to minia mpo'ewa piniana-na . "
42012054	Na'uli' wo'o-mi Yesus hi tauna to wori' : " Ane nihilo limu' mehupa' tono' hi kasoloa , ni'uli' udaa mpai' . Udaa mpu'u .
42012055	Ane mewui ngolu' ngkai tono' selatan , ni'uli' mara eo mpai' , pai' bate wae mpu'u .
42012056	He koi' to lompe' hi mali-na-wadi ! Ni'inca lia mpelence tanda hi langi' pai' hi dunia' . Napa-di pai' uma ni'incai mpelence napa to nababehi Pue' Ala tempo toi !
42012057	" Napa pai' uma oa' nipakanoto nono-ni pai' mpangaku' napa to monoa' !
42012058	Ane rapa'-na ria to doko' mpakilu-ta hi totu'a ngata , agina tahuduwukui mpo'oti kara-kara-ta bula-ta hi lengko ohea-pidi . Nee-neo' mpai' nakeni mpu'u-ta hi topohura , pai' topohura mpai' mpotonu-ta hi polisi , pai' polisi mpopesua'-ta hi rala tarungku' .
42012059	Mpu'u ku'uli' : uma-tapa tebahaka ngkai rala tarungku' ane da koo-ko'ia oti tabayari waya'-ta . "
42013001	Nto'u toe wo'o-hawo , ria tauna mpololitai Yesus , mpololita ba hangkuja dua to Galilea to rapatehi ntuku' hawa' Pilatus bula-ra mpotonu pepue'-ra hi Pue' Ala .
42013002	Mpotompoi' lolita toe , na'uli'-mi Yesus : " Ba ni'uli'-koina wae , pai' hewa toe rahi kamate-ra to Galilea toera , apa' meliu jeko'-ra ngkai hawe'ea to Galilea to ntani'-na ?
42013003	Uma-e' waetu ! Ku'uli'-kokoi : ane uma-koi medea ngkai jeko'-ni , bate rahuku' wo'o-koiwo mpai' omea .
42013004	Wae wo'o to hampulu' walu to mate nadungkahi tomi to molangko hi Siloam . Apa' oo-raka kamate-rae , meka' ba lue' ni'uli' melabi-rana sala'-ra ngkai hawe'ea to Yerusalem ?
42013005	Uma-e' waetu ! Ku'uli'-kokoi : ane uma-koi medea ngkai jeko'-ni , bate rahuku' wo'o-koiwo mpai' omea . "
42013006	Oti toe , Yesus mpo'uli'-raka lolita rapa' toi . Na'uli' : " Ria hadua tauna to mpohu'a kaju ara hi pampa-na . Hangkani hilou-imi mpongoa'-ngoa' ba ria wua'-na . Ntaa' uma-di ria hamehaa'-e .
42013007	Toe pai' na'uli' mpo'uli'-ki tompodoo pampa-na : ` Hilo , tolu mpae-mi ntora tumai-a mpehiloi kaju toei ba ria wua'-na , uma oa' ria . Toki lau-mi ! Napa kalaua-na tuwu' hi rehe'i mpe'oti mara rudu' tana' . '
42013008	" Na'uli' tompodoo pampa toei : ` Pelele'-mi ulu tuwu' hampae toi-pi Maradika . Kukawahi-damo , pai' kutaui' tana' to morudu' ngkai mali-na .
42013009	Meka' ba lue' mowua'-i-hawo mpai' mpae boko' . Ane uma oa'-i mowua' , tatoki-imi . ' "
42013010	Hangkani , Yesus metudui' hi tomi posampayaa nto'u Eo Sabat , eo pepuea'-ra to Yahudi .
42013011	Hi ree , ria hadua tobine , hampulu' walu mpae-imi peda' , apa' napesuai' seta-i . Tobine toei bungku' , uma nakulei' mokore monoa' .
42013012	Kanahilo-na Yesus tobine toei , nakio'-i pai' na'uli'-ki : " Ina' , mo'uri'-moko , uma-pi ria haki' to mpohoo'-ko . "
42013013	Oti toe najama tobine toei , kaliliu mokore monoa'-imi , pai'-i mpo'une' Alata'ala .
42013014	Ngkai ree , kamoroe-nami pangkeni tomi posampayaa toei , apa' Yesus mpaka'uri' tauna hi Eo Sabat . Toe pai' na'uli' mpo'uli'-raka tauna to wori' : " Ono eo , eo pobagoa-ta . Hi eo toe , ma'ala-koi tumai mpopepaka'uri' , neo' hi Eo Sabat ! "
42013015	Na'uli' Pue' Yesus : " He koi' to lompe' hi mali-na-wadi ! Hi Eo Sabat , hema-ta to uma mpobahaka japi ba jara'-ta , takeni hilou hi mali gimpu pai' tapoponginu ?
42013016	Hiaa' hi rehe'i , ria hadua tobine muli Abraham , hampulu' walu mpae-imi nahoo' Magau' Anudaa' . Ha uma-hana ma'ala tabahaka-i ngkai pohoo'-na hi Eo Sabat ? "
42013017	Lolita-na Yesus tohe'e mpo'eai' bali'-na . Tapi' ane ntodea , goe'-ra-rana mpohilo hawe'ea anu mekoncehi to nababehi .
42013018	Ngkai ree , na'uli' Yesus : " Ane Alata'ala jadi' Magau' hi dunia' , beiwa kajadi'-na ? Kajadi'-nale , hewa lolita rapa' tohe'i :
42013019	Ria hadua tauna ngala' unto' hawi , lou nahawu' hi pampa-na . Unto' toe tuwu' kaboo-bohea , duu'-na jadi' hangkaju kaju , pai' danci mpobabehi peta-ra hi ra'a-na . "
42013020	Oti toe , na'uli' wo'o-mi : " Ane Alata'ala jadi' Magau' hi dunia' , kajadi'-na hewa lolita rapa' tohe'i :
42013021	Hadua tobine mpo'ala' ragi hangkedi' , nagalo hante lunu to wori' . Mahae-hae , woke'-mi omea . "
42013022	Rala pomakoa'-na hilou hi Yerusalem , Yesus mpotara ngata to bohe pai' ngata to kedi' , mpotudui' tauna .
42013023	Ria hadua tauna mpekune'-i : " Pue' , ba hangkedi'-wadi tauna to mporata katuwua' to lompe' duu' kahae-hae-nae ? " Na'uli' Yesus mpo'uli'-raka ntodea :
42013024	" Mporata katuwua' to lompe'-le , ma'ala rarapai'-ki tauna to mesua' ntara hi wobo' to jopi' . Pari-pari-koi mesua' ntara wobo' to jopi' toe . Apa' wori'-hana mpai' to mpali' ohea-ra mesua' , aga uma-rapa ma'ala mesua' .
42013025	Apa' rata mpai' tempo-na , mokore-imi pue' tomi toe hilou mpo'unca wobo' . Ane rapa'-na mokore hi mali-na-pidi-koi nto'u toe , mpopebea wobo'-koi , ni'uli' : ` Pue' , bea-kaka-kaiwo ! ' " Natompoi'-koi mpai' : ` Uma-koi ku'incai , ba to ngkaiapa-koi . '
42013026	" Ni'uli'-ki : ` Ei' ! Ngkoni' pai' nginu-madakaie dohe-nue Pue' ! Ria-moko metudui' hi rala ngata-kai ! '
42013027	" Na'uli'-kokoi mpai' : ` Uma-koi ku'incai ba to ngkaiapa-koi . Palai-koi ngkai rei , koi' paka' to mo'ingku dada'a . '
42013028	" Nto'u toe mpai' , geo' pai' ntodohaka-mokoi , apa' nihilo Abraham , Ishak pai' Yakub hante hawe'ea nabi , mohura goe'-goe'-ra hi rala Kamagaua' Alata'ala , hiaa' koi' ra'uncahi hi mali-na .
42013029	Wori' wo'o mpai' tauna to bela-ra to Yahudi to jadi' ntodea Alata'ala hi rala Kamagaua'-na . Tumai-ra ngkai tono' mata'eo pai' ngkai kasoloa pai' ngkai humalili' dunia' , mohura goe'-goe' omea-ra mpai' mpokaralai posusaa' hi rala Kamagaua' Alata'ala .
42013030	Ka'omea-na mpai' , wori' tauna to kedi' tuwu'-ra tempo toi jadi' bohe tuwu'-ra hi eo mpeno . Pai' wori' tauna to bohe tuwu'-ra tempo toi jadi' kedi' tuwu'-ra hi eo mpeno . "
42013031	Nto'u toe wo'o , ria ba hangkuja dua to Parisi rata hi Yesus pai' mpo'uli'-ki : " Malai-moko ngkai rei , apa' Magau' Herodes doko' mpopatehi-ko . "
42013032	Na'uli' Yesus mpo'uli'-raka : " Koi' , uli'-ki tope'akalai tetui hewa tohe'i : Eo toe lau pai' mepulo , mobago-a-pidi , mpopalai seta pai' mpaka'uri' topeda' . Pai' hi eo katolu-na , kupohudu-mi pobago-ku .
42013033	Aga eo toe mpai' lau , mepulo pai' romengi mpai' , bate kana kaliliu-ama mpotoa' Yerusalem . Apa' uma-hawo masipato' hadua nabi rapatehi hi ngata ntani'-na , kana hi ngata Yerusalem .
42013034	" Ee to Yerusalem ! to Yerusalem ! Nipatehi-ra-koina nabi-nabi , pai' nipana' watu-ra-koina tauna to nasuro-kokoi Alata'ala . Wori' ngkani-mi kupehuka' ngkupui-koi , hewa hama'a manu' tina mpo'urui ana'-na hi une' pani'-na , aga uma-koi dota .
42013035	Jadi' , bona ni'inca : Tomi pepuea'-ni napalahii-kokoi mpai' Pue' Ala . Mpu'u ku'uli'-kokoi , uma-apa nihiloi , duu'-na rata tempo-na ni'uli' : ` Une'-imi to rata mpokeni hanga' Pue' Ala ! ' "
42014001	Hangkani nto'u Eo Sabat , Yesus hilou ngkoni' hi tomi hadua pangkeni to Parisi . Bula-na hi ree , ralelemata-i mpopali' sala'-na .
42014002	Muu-mule' rata hadua tauna to mohaki' ngkumowu , mowoto witi' pai' pale-na .
42014003	Yesus mpekune'-ra guru agama pai' to Parisi , na'uli' : " Ntuku' atura agama-ta , ma'ala-ta mpaka'uri' topeda' hi Eo Sabat , ba uma-di ? "
42014004	Guru agama pai' to Parisi toera , oja'-ra mpotompoi'-i . Ngkai ree , Yesus mpojama topeda' toei , napaka'uri' pai' nahubui-i hilou .
42014005	Oti toe na'uli'-raka : " Ane rapa'-na ria ana'-ta ba japi-ta monawu' hi rala buwu hi Eo Sabat , ha uma sahu ta'ore'-i tumai , nau' hi eo pepuea'-e ? "
42014006	Aga uma hema to daho' mpohono'-i .
42014007	Hi tomi to Parisi toe , Yesus mpohilo ria torata to doko' mohura hi pohuraa karabilaa' . Toe pai' natudui'-ra hante lolita rapa' toi .
42014008	Na'uli' : " Ane rakio'-ko hilou hi posusaa' poncamokoa , neo' mohura hi pohuraa karabilaa' . Meka' ba ria-di mpai' to rakio' to meliu karabila'-na ngkai iko .
42014009	Tumai mpai' pue' tomi mpo'uli'-koko hewa toi : ` Wai'-ki hi'a-hana pohuraa tetu ! ' Me'ea'-ko mpai' hilou mohura hi kadingkia'-na .
42014010	Jadi' , ane rakio'-ko hilou hi posusaa' , agina mohura-ko hi kadingkia'-na , bona pue' tomi mpai' mpo'uli'-koko : ` Bale , mai-ta mohura hi pohuraa to lompe' toe mai . ' Ane hewa toe , rabila' lau-moko hi mata ntodea .
42014011	Hawe'ea to mpomolangko nono-ra , Pue' Ala mpodingkihi-ra , pai' hawe'ea to mpakadingki' nono-ra , Pue' Ala mpomolangko-ra . "
42014012	Oti toe , mololita wo'o-imi Yesus mpololitai pue' tomi . Na'uli' : " Ane takio' tauna ngkaralai posusa'-ta , ba ngkoni' mpo'eo ba ngkabengia , neo' mpokio' bale-ta , ompi'-ta , ba topo'ua' rala ngata . Apa' bate rakio' wo'o-ta mpai' , alaa-na tehiwili-mi kehi-ta .
42014013	Jadi' ane tababehi posusa' , kio' tauna tokabu , tokeru , topungku pai' towero .
42014014	Ane wae pobabehi-ta , Pue' Ala mpogane'-ta mpai' , apa' tauna to hewa toe uma mpokulei' mpohiwili kehi-ta . Kehi-ta tetu nahiwili moto mpai' Pue' Ala hi Eo Kiama , nto'u kanapotuwu'-ra nculii' tauna to monoa' hi poncilo-na . "
42014015	Bula-ra ngkoni' toe , hadua torata mpo'epe lolita-na Yesus , pai' na'uli'-ki : " Marasi' tauna to mpokaralai posusa' hi rala Kamagaua'-na Alata'ala . "
42014016	Na'uli' Yesus mpo'uli'-ki tauna toei : " Hangkani ria hadua tauna to mpobabehi susa' bohe , pai' mpokio' wori' tauna .
42014017	Sadia-mi omea , nahubui pahawaa'-na hilou mpo'uli'-raka to rakio' : ` Mai-tamo hilou hi posusaa' , apa' sadia-mi omea . '
42014018	Aga tauna to rakio' toera , motance omea-ra . To lomo'-na mpo'uli' : ` Lako' me'oli tana'-a , pai' kana hilou ulu kupehiloi . Merapi' ampu-a , uma-a tilou . '
42014019	To hadua-na mpo'uli' : ` Lako' mpo'oli japi-a lima moko , hilou kuperao mpake'-ra mopajeko' . Merapi' ampu-a , uma-a tilou ! '
42014020	To ntani'-na wo'o mpo'uli' : ` Aku' lako' oti ncamoko-a . Uma-a bisa tilou . '
42014021	" Pahawaa' toei nculii' hilou hi pue' susa' mpowoli' lolita-ra toe . Uma-pi mowo kamoroe-na pue' susa' , na'uli'-ki pahawaa'-na : ` Pesahui hilou hi karajaa pai' hi porompengaa ohea hi rala ngata . Bawai-ramo tumai tokabu , tokeru , towero , pai' topungku . ' Hilou mpu'u-imi-hawo pahawaa' toei mpotuku' hawa' pue' susa' .
42014022	" Karata-na nculii' , na'uli' mpo'uli'-ki pue' susa' : ` Tuama , hawa'-nu kupopomako'-mi , aga ko'ia ihia' tomi-nu , ria-pidi pohuraa . '
42014023	" Na'uli' pue' susa' : ` Hilou tena-ko hi ohea bohe pai' ohea to kedi' hi mali ngata , pewuku-ra tauna tumai , bona tomi-ku ihia' hobo' .
42014024	Mpu'u ku'uli' , ngkai hawe'ea tauna to kukio' toera lou , uma haduaa-ra to mpokoni' ba apa-apa hi posusa'-ku . ' "
42014025	Wori' tauna mpotuku' Yesus rala pomakoa'-na . Yesus mewili' hi tauna toera pai' na'uli'-raka :
42014026	" Tauna to doko' mpotuku'-a , aga uma meliu pe'ahi'-na hi Aku' ngkai pe'ahi'-na hi tina-na , tuama-na , tobine-na , ana'-na , ompi'-na , ba paiana woto-na moto-mi , uma-i ma'ala jadi' topetuku'-ku .
42014027	Tauna to jadi' topetuku'-ku kana mpopaha'a kaju parika'-na -- batua-na kana sadia-i mporata kaparia ba paiana rapatehi sabana petuku'-na hi Aku' . Jadi' , tauna to uma dota mpopaha'a kaju parika'-na pai' mpotuku'-a , uma-i ma'ala jadi' topetuku'-ku .
42014028	" Ane ria to doko' mpowangu tomi bohe , napohura-ki ulu mporeke ongkoso' pompowangu-na , ba hono' mpai' doi-na ba uma-di .
42014029	Apa' ane mpolia' natu'u-mi parawatu-na pai' uma hudu nawangu apa' naka'otii doi-na , hawe'ea tauna to mpohilo mpotawai-i ,
42014030	ra'uli' : ` Ii , ni'anu-di doko' mpowangu tomi bohe , ntaa' uma-di hono' doi-nae ! '
42014031	" Wae wo'o , ane hadua magau' to ria tantara-na hampulu' ncobu manga'e hante hadua magau' to ria tantara-na rompulu' ncobu , kana napekiri ncala' , ba rakule' mpo'ewa-ra ba uma-di .
42014032	Ane na'inca ka'uma-na mpai' hompe tantara-na , molaa-pidi bali'-na , nahubui-mi suro hilou mpali' kahintuwuaa' . "
42014033	Yesus mpokaliliu lolita-na , na'uli' : " Wae wo'o koi' , ane uma-koi mpobahaka hawe'ea to ria hi koi' , uma-koi ma'ala jadi' topetuku'-ku .
42014034	" Poi' , wori' kalaua-na . Aga ane mobali'-mi kapoi'-na alaa-na uma-pi mopoi' , napa tena to ma'ala mpakapoi'-i ?
42014035	Uma ntoto-pi ria tuju-na , ba raruduhi-ki hinu'a ba rapopai-pai . Agina ratadi lau-imi . Hema-koi to tilingaa , pe'epei lompe' ! "
42015001	Rala-na ha'eo , wori' topesingara' paja' pai' tau ntani'-na to ra'uli' ntodea dada'a kehi-ra rata mpo'epe lolita Yesus .
42015002	To Parisi pai' guru agama mporuge'-i , ra'uli' : " Ii , tau toe-idi mai mpobale-raka topojeko' , pai' ngkoni' dohe-rae . "
42015003	Toe pai' Yesus mpololitai-ra hante lolita rapa' toi .
42015004	Na'uli' : " Rapa'-na ria doo-ta to ria-ki bima-na ha'atu ma'a . Ane moronto hama'a , napa to nababehi ? Bate napalahii bima-na to sio mpulu' sio hi papada , pai'-i hilou mpali' bima-na to moronto duu'-na narua' .
42015005	Ane narua'-pi , uma mowo kagoe'-na . Ngkai kagoe'-na napololopongko' bima-na toei , pai' nakeni nculii' hilou hi tomi-na .
42015006	Oti toe , pai'-i mpokio' bale-na pai' tongki-na , na'uli'-raka : ` Mai-mokoi goe' dohe-ku . Apa' bima-ku to moronto kurua' nculii'-imi . '
42015007	Wae wo'o , ane hadua topojeko' medea ngkai jeko'-na , meliu kagoe'-ra ihi' suruga mpokagoe'-i ngkai kagoe'-ra mpokagoe' sio mpulu' sio tauna to monoa' po'ingku-ra , to uma-ra-rana mingki' medea .
42015008	" Rapa'-na ria hadua tobine to ria-ki hampulu' mpepa' doi pera'-na . Ane moronto hampepa' , napa to nababehi ? Mposuwe palita-i pai'-i mpehaii tomi-na , pai' napali' hiapa-apa karontoa-na , duu'-na narua' .
42015009	Wae kanarua'-na , nakio'-ramo bale-na pai' tongki-na , na'uli'-raka : ` Mai-mokoi goe' dohe-ku . Apa' kurua' nculii'-mi doi-ku to moronto . '
42015010	Wae wo'o-ra mala'eka Alata'ala mpokagoe' hadua tauna topojeko' to medea ngkai jeko'-na . "
42015011	Na'uli' tena Yesus : " Ria hadua tuama to ria-ki rodua ana'-na tomane .
42015012	Tokahudu mpo'uli'-ki tuama-ra : ` Mama , wai' ami'-ama-kuna bagia-ku ngkai rewa-nu . ' Jadi' , nabagi mpu'u-mi rewa-na hi ana'-na to rodua toera .
42015013	" Ba hangkuja eo olo'-na ngkai ree , ana'-na tokahudu mpobalu' bagia-na , pai'-i hilou hi ngata to molaa . Hi ria-i mpo'oti mara doi-na hante kehi to uma tumotoa .
42015014	Ka'oti doi-na omea , ria-mi oro' hi ngata toe , duu'-na mpe'ahii'-mi tuwu'-na .
42015015	Hilou-imi hi pue' ngata doko' ngkoni' gaji' . Pue' ngata toei mpohubui-i mpodoo wawu-na .
42015016	Ngkai kamo'oro'-na , mehina-imi-hawo doko' mpokoni' kano wawu . Hiaa' uma hema to mpowai'-i pongkoni' .
42015017	" Ka'omea-na , mokanono-imi , na'uli' : ` Topobago hi tomi tuama-kule , melabi lia pongkoni'-ra . Hiaa' aku'-mi-kuna hi rehe'i , neo' mate modupu'-ama .
42015018	Wae-pi , nculii'-ama hilou hi tuama-ku , ku'uli'-damo-ki : Mama , masala'-ama hi Pue' Ala pai' hi Mama wo'o .
42015019	Uma-apa natao nukio' ana'-nu Mama . Agina nuponcawa batua-nua-damo . '
42015020	Kame'ongko'-nami hilou hi tuama-na . " Molaa-i-pidi ngkai tomi-na , pehilo-mi tuama-na . Ngkai kama'ahi'-na , pokeno-nami hilou mpohirua'-ki ana'-na , nakupui pai' na'eki .
42015021	Na'uli'-mi to ana' : ` Mama , masala'-ama hi Pue' Ala pai' hi Mama wo'o . Uma-apa natao nukio' ana'-nu . . . . '
42015022	" Aga tuama-na mpokio' topobago-na , pai' na'uli'-raka : ` Pesahui , ala' pohea to lompe' lia , pai' heai-i . Uncoi' karawe-na hante hinci , pai' sapatui' wo'o-i .
42015023	Oti toe , hilou-koi mpohoko' ana' japi to morudu' pai' nisumale' . Ngkoni'-ta goe'-goe' !
42015024	Apa' ana'-ku tohe'ii , ma'ala-mi ta'uli' mate-imi , aga tuwu' nculii'-imi . Moronto-i , aga kurua' nculii'-imi . ' Kamosusa'-rami .
42015025	" Nto'u toe , lingku' ana'-na to ulumua' hi bonea . Ponculi'-na ngkai bonea , mohu'-mi hi tomi , na'epe-hawo to molalowe pai' moni karamea .
42015026	Nakio' hadua topobago-ra , napompekunei' ba moapa-ra hi tomi .
42015027	Na'uli' topobago toei : ` Tu'ai-nule , rata nculii'-imi-hawo ! Tuama-nu mpehubui mposumale' ana' japi to morudu' , apa' ana'-na to moronto narua' nculii'-mi hante kalompea'-na . '
42015028	" Kamoroe-nami ana' to ulumua' toei , oja'-i mesua' hi rala tomi . Tuama-na hilou mpobawai-i mesua' .
42015029	Tapi' na'uli' to ana' : ` Mompae-mpae-ama mobago huduwuku-ku mpobago-koko Mama . Uma-kuna hangkania-a mposapuaka hawa'-nu . Hiaa' ntahawe' hama'a kebe'-kuwo , ko'ia-kuna ria nuwai'-a bona kubabehi-kuwo kagoea' hante bale-ku .
42015030	Hiaa' ana'-nu tetui to mpe'oti hinyai' rewa-nu hante tobine to ele' , wae kanculii'-na nusumale' lau-ki japi to morudu' ! '
42015031	" Na'uli' tuama-na : ` Ana' , iko-le tida dohe-ku oa'-ko-kona . Ihi' tomi-kule , iko wo'o pue'-na .
42015032	Hiaa' toto-na lia-ta mosusa' goe'-goe' , apa' tu'ai-nu to mate-imi-hana , tuwu' nculii'-imi . Moronto-imi , tapi' tarua' nculii'-imi-hawo . ' "
42016001	Na'uli' wo'o-mi Yesus mpo'uli'-raka ana'guru-na : " Ria hadua topo'ua' , pai' ria-ki hadua topobago-na to ngkakamu doi-na . Ria to mpakilu topobago toei hi topo'ua' , ra'uli' : ` Ntora napewai' mara-hana doi-nu ! '
42016002	Toe pai' topo'ua' toei mpokio' topobago-na , na'uli'-ki : ` Napa-di to ku'epe to rapakilu-koko toi-e ? Wae lau , popehuwu-ka hawe'ea buku popa'intaa . Ngkai eo toe lau , uma-pi iko to ngkakamu ka'uaa'-ku ! '
42016003	" Mokanono-imi topobago toei , na'uli' : ` Napa-le' to kubabehi-e ? Naleso'-ama mpai' sepu'-ku ngkai bago-ku . Momangki uma kukulei' . Kakarapi'-rapi' , me'ea'-a . '
42016004	Ngkai ree na'uli' : ` Aa , ria akala-ku ! Apa' neo' raleso'-ama ngkai bago-kue , agina mpali' ncala'-a bale-ku wori'-wori' , bona hira' mpai' mpotarima-a hi tomi-ra . '
42016005	" Jadi' ngkai ree , nakio'-mi butu dua tauna to mo'inta hi sepu'-na . Hi to lomo'-na na'uli' : ` Hangkuja inta-nu hi sepu'-ku ? '
42016006	" Metompoi' tauna toei : ` Tolu ncobu lite lana . ' " Na'uli' topobago toei : ` Oi sura popa'intaa-nu . Mohura-moko , uki' pesahui , hancobu lima atu lite-wadi ! '
42016007	" Oti toe , pai' na'uli'-ki karodua-na : ` Hiaa' iko , hangkuja-kowo inta-nu ? ' " Natompoi'-hawo : ` Hancobu karu' pae . ' " Na'uli' topobago toei : ` Ohe'i sura inta-nu , uki'-mi walu atu karu'-wadi . '
42016008	" Kana'epe-na topo'ua' napa to nababehi topobago-na to bengku' gau'-na tetui , na'une' lau-imi , apa' pante-i-hana mpali' akala-na bona lompe' katuwu'-na . Apa' tauna to uma mpo'incai Pue' Ala , meliu kapante-ra mpo'urusi katuwu'-ra hante hingka doo-ra , ngkai kapante-ra tauna to hi rala kabajaa-na Pue' Ala mpo'urusi katuwu'-ra hi eo mpeno .
42016009	" Toe pai' ku'uli'-kokoi : Kana tapake' ka'uaa' hi dunia' tohe'i mpotulungi doo , bona ane uma-pi mpai' mokalaua ka'uaa' dunia' toi , ratarima lompe'-ta hi po'ohaa' to tida duu' kahae-hae-na .
42016010	Tauna to ma'ala rasarumaka hante rewa to hangkedi' , ma'ala wo'o-i rasarumaka hante rewa to wori' . Tauna to uma monoa' kehi-na hante rewa to hangkedi' , uma wo'o mpai' monoa' kehi-na hante rewa to wori' .
42016011	Jadi' , ane uma lompe' pompewili'-ta hi ka'uaa' dunia' tohe'i , hema to mposarumaka-ta hi poko ka'uaa' to hi suruga ?
42016012	Ane uma lompe' pompewili'-ta hi rewa to rasarumaka-taka hi dunia' toi , hema mpai' to mpowai'-ta rewa to jadi' anu-ta moto hi suruga ?
42016013	" Uma-hawo ria hadua topobago mobago hi rodua tua . Apa' hadua mpai' nape'ahi' , hadua napokahuku' . Hadua natuku'-ki hawa'-na , hadua nasapuaka . Wae wo'o koi' , uma-koi bisa mpotuku' konoa Alata'ala , pai' hamali-koi ntora mporumpu rewa dunia' . "
42016014	To Parisi mpo'epe hawe'ea lolita Yesus toe . Rapotawai lau-i-wadi , apa' hira' toe-mi to mpokahina doi .
42016015	Yesus mpo'uli'-raka : " Koi' tetu-mi mpemanoa' po'ingku-ni hi poncilo manusia' . Aga Alata'ala mpo'inca ihi' nono-ni . Apa' napa to rabila' manusia' , napokahuku' Alata'ala .
42016016	" Napa to te'uki' hi rala Atura Musa pai' sura nabi bate-na rapake'-pidi duu' rata hi tempo Yohanes Topeniu' . Ngkai tempo toe , rapalele-mi Kareba Lompe' to mpo'uli' Alata'ala jadi' Magau' hi dunia' . Pai' wori' tauna mpohuduwukui doko' jadi' ntodea-na hi rala Kamagaua'-na toe .
42016017	Tapi' butu mela to te'uki' hi rala Atura Pue' bate kana madupa' . Mojoli-pi langi' pai' dunia' mokero , ngkai hamela lolita hi rala Atura Pue' uma madupa' .
42016018	" Hema to mpogaa'-ki tobine-na pai' ncamoko hante tobine ntani'-na , mobualo'-i-hana . Pai' tauna to mpotobine kabulisa doo , mobualo' wo'o-i-hawo .
42016019	" Ria hadua topo'ua' . Pohea-na hewa pohea magau' , paka' to masuli' oli-na . Tuwu'-na butu eo-na hewa toposusa'-damo .
42016020	Hi wobo'-na ratu'u hadua tauna to kabu , hanga'-na Lazarus . Woto-na hobo' paka' waka' .
42016021	Doko'-i-hawo ngkoni' rupu' to mohewu' ngkai meja' topo'ua' toei . Wae-mi-hawo kampe'ahii'-na , rata wo'o-pi dike' mpojilai' waka'-na .
42016022	" Rala-na ha'eo , mate-imi tokabu toei , pai' mala'eka mpokeni-i hilou hi pohuraa to lompe' hi ncori Abraham . Topo'ua' toei , mate wo'o-imi-hawo , pai'-i ratana .
42016023	Hi po'ohaa' tomate , ntora ntodohaka-i . Hampengoa'-na ngkai ree , nahilo-hawo molaa lia , oe-imi mai Abraham , hante Lazarus mohura hi ncori-na .
42016024	Pekio'-nami topo'ua' toei , na'uli' : ` Mama Abraham ! Poka'ahi'-a-kuwo ! Hubui-i Lazarus mpotubu' karawe-na hi rala ue pai' tumai natudohi-ka-kuwo jila'-ku . Pepa rahi-mi ku'epe rala apu tohe'i ! '
42016025	" Na'uli' Abraham : ` Kiwoi-dile ana' : Bula-nu tuwu'-pidi hi rala dunia' , iko mporata hawe'ea to lompe' , hiaa' Lazarus-hana mporata-i paka' to dada'a . Tempo toi , tetanta'u-imi hi rehe'i , pai' iko-kowo , mporata pepa-moko .
42016026	Hiaa' etu , hi olo'-ta ria tumata to bohe lia . Tauna ngkai rehe'i uma bisa tilou hi retu , pai' tauna ngkai retu uma bisa tumai hi rehe'i . '
42016027	" Ngkai ree , na'uli' wo'o topo'ua' toei : ` Ane wae-di Mama , kuperapi' bona nuhubui-i Lazarus hilou hi tomi tuama-ku .
42016028	Apa' ria-ra-pidi lima ompi'-ku . Hubui-i Lazarus mpopo'ingai'-ra bona neo'-ra mpai' tumai hi po'ohaa' pontodohakaa toi . '
42016029	" Na'uli' Abraham : ` Ria-miraka sura to na'uki' Musa pai' nabi-nabi ntani'-na . Mpotuku' napa to te'uki' hi rala sura toe-ra-damo-rawo . '
42016030	" Na'uli' topo'ua' toei : ` Ane muntu' toe-wadi , uma hono' ! Kana ria tomate tuwu' nculii' hilou mpololitai-ra , pai' lako' medea-rada ngkai jeko'-ra ! '
42016031	" Na'uli' Abraham : ` Ane lolita nabi Musa pai' nabi ntani'-na uma rapangalai' , uma oa'-ra mpai' mepangala' , nau' gati ria mpu'u tomate tuwu' nculii' . ' "
42017001	Yesus mpololitai ana'guru-na , na'uli' : " Bate ria to mpopanawu' tauna alaa-ra mojeko' . Aga silaka-ra tauna to mepanawu' toera !
42017002	Agina lau-pi hameha' watu po'ahaa' ratoe hi wuroko'-ra , pai'-ra ratene' hi rala tahi' , ngkai mpopanawu'-ra nau' hadua tauna to hangkedi' pepangala'-na duu'-na mpobabehi jeko' .
42017003	Toe pai' kana mo'inga'-inga'-ta ! " Ane ompi'-ta mpobabehi to sala' hi kita' , tudui'-i . Ane soho'-pi nono-na , ampungi-i .
42017004	Nau' pitu ngkani rala-na ha'eo-i masala' hi kita' , pai' butu ngkani-na tumai-i merapi' ampu , ampungi-i-hawo . "
42017005	Ra'uli' suro Pue' Yesus mpo'uli'-ki : " Pue' , pakaroho-kaka-kaiwo pepangala'-kai ! "
42017006	Na'uli' Pue' Yesus : " Ane rii-ria-mi pepangala'-ni nau' hangkutuno'-wadi , ma'ala ni'uli'-ki kaju to bohe tohe'i : ` Mowuka-moko ngkai rei , mentoli-ko ree mai hi rala tahi' ! ' bate mentoli mpu'u-i ntuku' hawa'-ni .
42017007	" Rapa'-na ria batua-ta to molia' ba to mpodoo porewua . Ane nculii'-i ngkai pehompoa-na , napa to ta'uli'-ki ? Ba ta'uli' wae : ` Sahu tumai ngkoni' ' ?
42017008	Uma-hawo . Tantu ta'uli'-ki hewa tohe'i : ` Porodo-mi pongkoni'-ku ! Moheai-ko to uma babo' . Peka'au-a bula-ku nginu pai' ngkoni' . Oti-a-damo ngkoni' , pai' lako' ngkoni'-dako-kowo . '
42017009	Uma-hawo mingki' ta'uli' tarima kasi hi batua-ta , apa' muntu' mpotuku' hawa'-i-wadi .
42017010	Wae wo'o koi' . Ane oti-mi nituku' hawe'ea to napahawa'-kokoi Alata'ala , uli'-mi-hana : ` Kai'-kaiwo-le , batua biasa-wadi-ka-kaiwo . To kibabehi-le , muntu' to rapahawa'-kakai . ' "
42017011	Rala pomakoa'-na hilou hi Yerusalem , Yesus ntara hi sipa' tana' to Samaria pai' to Galilea .
42017012	Kamesua'-na hi rala ngata , rata-mi hampulu' topohaki' poko' mpohirua'-ki . Ngkai molaa-ra-wadi mekio' ,
42017013	ra'uli' : " Yesus ! Guru ! Poka'ahi'-ka-kaiwo ! "
42017014	Kanahilo-ra Yesus , na'uli'-miraka : " Hilou-mokoi mpopehuwu woto-ni hi imam . " Hilou mpu'u-ramo . Bula-ra momako' , mo'uri'-ramo .
42017015	Kanahilo-na to hadua mo'uri'-imi , kanculii'-nami hilou hi Yesus , mpo'une'-une' Alata'ala napesukui .
42017016	Karata-na hi Yesus , motingkua'-imi mpo'uli' tarima kasi . Hi'a toei to Samaria .
42017017	Na'uli' Yesus : " Ha uma hampulu' to kupaka'uri'-e ? Hiapa-ramo to sio ?
42017018	Beiwa pai' muntu' hadua toei-wadi to nculii' mpo'uli' tarima kasi hi Alata'ala-e ? Hiaa' bela-i he'e to Yahudi ! "
42017019	Ngkai ree , na'uli' wo'o-mi mpo'uli'-ki tauna toei : " Mokore-moko , pai'-ko hilou-mi . Mo'uri'-moko sabana pepangala'-nu hi Aku' . "
42017020	Ba hangkuja dua to Parisi mpekune' Yesus , nto'uma Alata'ala tumai jadi' Magau' hi dunia' . Na'uli' Yesus : " Kamagaua' Alata'ala-le uma ntepu'u hante tanda-tanda to kahiloa .
42017021	Uma mpai' ria to mpo'uli' : ` Hilo , ohe'i-mi Kamagaua'-na Alata'ala , ' ba ` Etu-mi mai Kamagaua' Alata'ala , ' apa' Alata'ala jadi' Magau' hi laintongo'-ni . "
42017022	Oti toe , Yesus mpololitai ana'guru-na . Na'uli' : " Rata mpai' tempo-na , doko' lia-koi mpohilo-a nau' kampa' ha'eo , aga uma-apa nihiloi .
42017023	Nto'u toe mpai' , ria to mpo'uli'-kokoi : ` Magau' Topetolo' oe-imi ria ! ' Ba ria to mpo'uli' : ` Ohe'i-imi ! ' Aga neo'-koi hilou mpotuku'-ra !
42017024	Apa' ane rata nculii' mpu'u-apa mpai' , karata-ku incana hobo' hi dunia' . Hewa kila' mpohinii raoa ngkai wuntu-na hamali rata hi wuntu-na hamali , hewa toe wo'o mpai' hi eo karataa-ku , Aku' Ana' Manusia' .
42017025	Aga lomo'-lomo'-na , kana rasesa'-a pai' rasapuaka tauna to tuwu' tempo toi .
42017026	" Hewa to majadi' hi tempo nabi Nuh owi , hewa toe wo'o mpai' to jadi' hi eo karata-ku Aku' Ana' Manusia' .
42017027	Hi tempo nabi Nuh , tauna ntora ngkoni' , nginu , rapoponcamoko pai' mepoponcamoko , kawae-kawae-na duu'-na nabi Nuh mesua' hi rala sakaya bohe pai' ue mowo' mpopatehi-ra omea .
42017028	Wae wo'o kalempe' tauna owi hi ngata Sodom nto'u Lot mo'oha' hi ria . Tauna ntora ngkoni' , nginu , mobabalu' , molia' pai' mpowangu tomi .
42017029	Ntaa' palai-na Lot ngkai Sodom , hompo-mi apu pai' watu to morea' ngkai langi' mpopatehi-ra omea .
42017030	Wae wo'o mpai' kalempe'-ra manusia' hi eo karata-ku nculii' hi dunia' mpopehuwu kabaraka'-ku .
42017031	" Hi eo toe mpai' , sohi' metibo'-koi ! Tauna to mohura hi parawa , neo'-pi leba' mesua' hi rala tomi mpo'ala' rewa-na . Wae wo'o tauna to hi bonea , neo'-pi leba' nculii' mpo'ala' napa-napa hi rala ngata .
42017032	Kiwoi-dile napa to jadi' hi tobine-na Lot-e !
42017033	Hema to mpentaei konoa-na moto , uma-i mpai' mporatai katuwua' to lompe' . Aga hema to mpobahaka konoa-na sabana petuku'-na hi Aku' , nau' napopate-ki , hi'a lau-mi mpai' to mporata katuwua' to lompe' duu' kahae-hae-na .
42017034	" Mpu'u ku'uli'-kokoi : Hi eo ponculia'-ku mpai' , tauna rodua to more'eli turu ngkabengia , hadua ra'ala' , to hadua rapalahii .
42017035	Rodua tobine to motongke' momanyu , hadua ra'ala' , to hadua rapalahii . ( (
42017036	Rodua tauna mo'ema' mobago hi bonea , hadua ra'ala' , to hadua rapalahii . ) ) "
42017037	Hudu lolita Yesus toe , ana'guru-na mpekune'-i , ra'uli' : " Hiapa mpai' kajadia' tetu-e , Pue' ? " Yesus mpotompoi'-ra hante walatu toi : " Ane ria anu mate , incana moto apa' wori' danci morumpu mpokoni' . Wae wo'o mpai' karata-ku nculii' : uma-a tumai ngkawuni , incana moto mpai' . "
42018001	Oti toe , Yesus mpo'uli' hanyala lolita rapa' , mpotudui' ana'guru-na bona tida-ra mosampaya pai' neo' mere' nono-ra .
42018002	Na'uli' : " Rala ngata hamola' , ria hadua topobotuhi to uma mengkoru hi Alata'ala pai' uma wo'o-i mposaile' ba hema-hema .
42018003	Hi ngata toe wo'o , ria hadua tobine tobalu . Wori' ngkani-imi hilou mponyanyo topobotuhi toei ngkeni kara-kara-na , na'uli' : ` Tulungi-a-kuwo mposinyanyo-ki bali'-ku . '
42018004	" Lomo'-lomo'-na , topobotuhi toei uma dota mpotulungi-i . Aga ka'oo-omea-na na'uli' hi rala nono-na : ` Nau' uma-a mengkoru hi Alata'ala pai' uma wo'o-a mposaile' ba hema-hema ,
42018005	agina kutulungi lau-imi tobalu toei , apa' najojo rahi tumai mposaleroi-a . Apa' ane uma kutulungi-i , uma oa' mpai' nabahakai tumai , alaa-na kupo'oha lau wo'o-kuwo mpai' . ' "
42018006	Oti toe , na'uli' Pue' Yesus : " Pe'epei-koi napa to na'uli' topobotuhi toei . Nau' uma monoa' nono-na , dota moto-i mpotulungi tobalu to ntora mperapii'-i .
42018007	Peliu-liu-nami Alata'ala doko' mpotulungi topetuku'-na to mekakae ncuu hi eo-na pai' hi bengi-na . Ba ni'uli'-koina , napeka'au ncala' pai' lako' natulungi-rae ?
42018008	Uma-hawoe' ! Bate napesahui moto-hawo mpotulungi-ra . Aga ane rata nculii'-apa mpai' , Aku' Ana' Manusia' , ha ria-ra-pidi kurua' tauna to mepangala' hi rala dunia' toi ? "
42018009	Oti toe , Yesus mpo'uli' hanyala-pi lolita rapa' . Lolita rapa' toi mpotoa' tauna to mpo'uli' hira'-wadi to monoa' , pai'-ra mporuge' doo .
42018010	Na'uli' Yesus : " Rodua tauna hilou hi Tomi Alata'ala , lou mosampaya . To hadua to Parisi , to hadua topesingara' paja' .
42018011	To Parisi toei mokore pai' mosampaya hi rala nono-na , na'uli' : ` Oo Alata'ala , mpo'uli'-a tarima kasi , apa' uma-a hewa tau ntani'-na -- toperampaki , to bengku' nono-ra , topobualo' , ba hewa topesingara' paja' toei mai .
42018012	Aku' , mopuasa'-a rongkani rala-na hamingku . Pai' hampobagiahampulu' ngkai hawe'ea pomporataa-ku kuwai'-koko Pue' . '
42018013	" Hiaa' topesingara' paja' toei-hawo , mokore ngkawao-i-wadi , pai' uma-i daho' ngkongoa' hi langi' . Ntora mporera' hunamu-nai , pai' na'uli' : ` Oo Alata'ala ! Poka'ahi'-a-kuwo , tauna topojeko' toi-a ! ' "
42018014	Ngkai ree , napohudui Yesus lolita-na , na'uli' : " Mpu'u ku'uli'-kokoi : kanculii'-ra hi tomi , topesingara' paja' toe-imi to jadi' monoa' hi poncilo-na Alata'ala , bela to Parisi toei . Apa' hawe'ea to mpomolangko nono-ra , Pue' Ala mpodingkihi-ra . Pai' hawe'ea to mpakadingki' nono-ra , Pue' Ala mpomolangko-ra . "
42018015	Hangkani , ria tauna to mpokeni ana'lei-ra hi Yesus bona najama pai' nagane'-ra . Mpohilo toe we'i , moroe-ramo ana'guru-na , mpokaroe-ra to mpokeni ana'-ra toe .
42018016	Aga Yesus mpokio' ana' toera pai' na'uli' mpo'uli'-raka ana'guru-na : " Pelele' moto-ra ana' tetura tumai hi Aku' , neo'-ra nitagi . Apa' tauna to hewa toe-ramo to jadi' ntodea-na Alata'ala hi rala Kamagaua'-na .
42018017	Mpu'u ku'uli'-kokoi : Ane uma-koi mengkoru hi Alata'ala hewa ana' , uma-koi mpai' jadi' ntodea-na hi rala Kamagaua'-na . "
42018018	Hangkani , hadua pangkeni to Yahudi mpekune' Yesus , na'uli' : " Guru to lompe' , napa to kana kubabehi bona mporata-a-kuwo katuwua' to lompe' duu' kahae-hae-nae ? "
42018019	Na'uli' Yesus : " Napa pai' nu'uli' tauna to lompe'-a ? Uma ria ntani'-na to lompe' , hadua Alata'ala-wadi .
42018020	Nu'inca moto parenta to te'uki' hi rala Atura Pue' : ` Neo' mobualo' , neo' mepatehi , neo' manako , neo' mosabi' boa' , pai' kana tabila' tina pai' tuama-ta . ' "
42018021	Na'uli' tau toei : " Hawe'ea parenta tetu lau , kutuku' omea-mi ngkai kakedia'-ku . "
42018022	Mpo'epe toe , na'uli'-mi Yesus : " Hanyala-pi to kana nubabehi . Pobalu'-mi hawe'ea rewa-nu pai' doi oli-na bagi-raka tokabu . Ane nubabehi hewa toe , bohe mpai' rasi' to nurata hi rala suruga . Oti toe , pai' tumai-moko mpotuku'-a . "
42018023	Kana'epe-na lolita tohe'e , peda'-mi nono-na , apa' mo'ua' lia-i .
42018024	Nahilo-mi Yesus kapeda' nono-na . Toe pai' na'uli' : " Mokoro rahi tauna to wori' rewa-ra mengkoru hi Alata'ala bona Hi'a jadi' Magau'-ra .
42018025	Mojoli-pi hama'a unta ntara hi wulou' jaru ngkai tauna to mo'ua' mengkoru hi Alata'ala bona Hi'a jadi' Magau'-ra . "
42018026	Konce-ramo tauna to mpo'epe lolita Yesus tohe'e , ra'uli' : " Ane wae-di , hema lau-damo to ma'ala mporata katuwua' to lompe' duu' kahae-hae-nae ? "
42018027	Na'uli' Yesus : " Ane hante pakulea' manusia'-le , uma ami' hema . Aga nakule' moto Alata'ala mpobabehi to meliu ngkai pakulea' manusia' . "
42018028	Ngkai ree , na'uli' Petrus : " Hiaa' kai' , kipalahii-mi-kaina rewa-kai , pai' kituku'-ko . "
42018029	Na'uli' Yesus mpo'uli'-raka ana'guru-na : " Mpu'u ku'uli'-kokoi : hema-hema to mpalahii tomi-na , tobine-na , ompi'-na , totu'a-na ba ana'-na apa' mpotuku' hawa' Alata'ala Magau'-na ,
42018030	tauna toe-mi to mporata wori' ngkani hiwili-na hi dunia' toi . Pai' hi eo mpeno mporata wo'o-i katuwua' to lompe' duu' kahae-hae-na . "
42018031	Yesus mpokio' ana'guru-na to hampulu' rodua mopahantani' pai' na'uli'-raka : " Epe-koi ! Hilou-tamo tohe'i-e mpotoa' Yerusalem . Hi ria mpai' hawe'ea to ra'uki' nabi-nabi owi to mpolowa Ana' Manusia' kana madupa' hi Aku' .
42018032	Ratonu-a mpai' hi tauna to bela-ra to Yahudi . Rapopo'ore'-a , raruge' , ra'uelikui ,
42018033	raweba' , pai'-a rapatehi . Aga hi eo katolu-na , tuwu' nculii' moto-a . "
42018034	Aga hawe'ea to na'uli' toe , bate uma rapaha ana'guru-na . Apa' batua-na tewunii'-raka , uma ra'incai kahompoa lolita-na .
42018035	Mohu'-mi Yesus hi ngata Yerikho , ria hadua tauna to wero mohura hi wiwi' ohea karapi'-rapi' .
42018036	Kampo'epe-na wori' tauna liu , napekune' : " Napa-die ? "
42018037	Ra'uli'-ki : " Yesus to Nazaret-le liu oe-e lou ! "
42018038	Mpo'epe toe we'i , pekio'-nami towero toei , na'uli' : " Yesus , muli Magau' Daud ! Poka'ahi'-a-kuwo ! "
42018039	Tauna to momako' ri'ulu ngkai Yesus mpokaroe-i , ra'uli' : " Ngkalino-ko ! " Aga hangkedi' kanapesukui-na mekio' , na'uli' : " Muli Magau' Daud , poka'ahi'-a-kuwo ! "
42018040	Ngkai ree , mentoda'-imi Yesus pai' na'uli' : " Keni tumai towero toei mai ! " Rakeni mpu'u-miki . Karata-na hi ree , Yesus mpekune'-i , na'uli' : " Napa to nupokono kubabehi-koko ? "
42018041	Natompoi' towero toei : " Pue' , bona pehilo-a-kuwo ! "
42018042	Na'uli' Yesus : " Ane wae , pehilo-moko ! Kupaka'uri'-ko sabana pepangala'-nu hi Aku' . "
42018043	Ncaliu pehilo mpu'u-imi . Ngkai ree , ntora mpotuku' Yesus-imi , pai' mpo'uli' wori' tarima kasi hi Alata'ala . Hawe'ea tauna to mpohilo kajadia' toe , mpo'une' Alata'ala-ramo .
42019001	Nto'u karata-na Yesus hi ngata Yerikho , momako' ncuu-i ntara rala ngata toe .
42019002	Hi ngata toe , ria hadua topo'ua' to mpokapalai' topesingara' paja' , hanga'-na Zakheus .
42019003	Doko'-i-hawo mpohilo beiwa lence-na Yesus . Aga uma-i bisa mpohilo apa' wori' rahi tauna , bo hi'a he'e tauna to dingki' .
42019004	Jadi' , pokeno-nami mpori'uluhi ntodea , pai'-i ngkahe' kaju ara bona ma'ala-i-hawo mpopanto' Yesus ane liu-ipi hi ree .
42019005	Kaliu-na Yesus hi ree , pengoa'-nami pai' na'uli' : " Zakheus , pesahui mana'u ! Apa' eo toe lau , kana mehani-a hi tomi-nu . "
42019006	Napesahui mpu'u-mi-hawo Zakheus mana'u , pai' goe'-i mpotarima Yesus hi tomi-na .
42019007	Kapehilo-ra ntodea hilou-i Yesus hi tomi Zakheus , ngkunuti-ramo , ra'uli' : " Ii , napa-di pai' mencua' hi tomi topojeko'-i-hanae ! "
42019008	Bula-na Pue' Yesus hi tomi Zakheus , mokore-imi Zakheus mpo'uli'-ki : " Pue' , bagi ntongo' ngkai rewa-ku kuwai'-raka tokabu , pai' hema-hema to kubagiu , kupoponculi' opo' ngkani ngkai to kubagiu-raka . "
42019009	Na'uli' Yesus : " Hi eo toe lau , tauna hi tomi toi tebahaka ngkai huku' jeko'-ra , apa' Zakheus toii , muli Abraham wo'o-i-hawo .
42019010	Apa' toe-mile pai' tumai-ae , Aku' Ana' Manusia' . Tumai-a mpopali' tauna to molaa ngkai Alata'ala , pai' mpohore-ra ngkai huku' jeko'-ra . "
42019011	Neo' rata-imi Yesus hi Yerusalem , toe pai' wori' tauna mpo'uli' neo' rata mpu'u-mi tempo-na Alata'ala jadi' Magau' hi dunia' . Jadi' , bula ntodea mpe'epei lolita-na , na'umpui' wo'o-mi lolita-na hante hanyala lolita rapa' .
42019012	Na'uli' : " Ria hadua maradika mopatuju hilou hi ngata to molaa , lou ralanti' jadi' magau' pai' nculii' .
42019013	Jadi' , kako'ia-na me'ongko' , mpokio'-i hampulu' pahawaa'-na pai' nawai'-ra hore-hore hampepa' doi bulawa . Na'uli' maradika toei : ` Mobabalu'-koi hante doi to kuwai'-kokoi tetu lingku'-ku hilou . '
42019014	Aga hi ngata maradika toe , ria wo'o-rawo tauna to mpokahuku'-i . Pe'ongko'-na maradika tohe'e , rapahawa' suro hilou mpotuku'-i pai' mpo'uli' : ` Oja'-ka-kaina maradika tetu jadi' magau'-kai ! '
42019015	" Aga ra'ongko' moto-i jadi' magau' , pai' nculii'-imi hilou hi ngata-na . Karata-na hi ngata , nakio'-ramo pahawaa'-na mpohirua'-ki , napongincai kahangkuja-nami rasi' to rarata .
42019016	To lomo'-na rata pai' na'uli' : ` Magau' , doi bulawa to hampepa' to nuwai'-ka , ria-mi ana'-na hampulu' . '
42019017	" Na'uli' magau' toei : ` Lompe'-mi , iko pahawaa' to lompe' . Wae-pi , apa' monoa'-ko hi to hangkedi' , ku'ongko'-moko jadi' topohawa' to mpohawai' hampulu' ngata . '
42019018	" Pahawaa' karodua-na rata wo'o pai' mpo'uli' : ` Magau' , doi bulawa to hampepa' to nuwai'-ka , jadi' lima mpepa'-mi . '
42019019	" Na'uli' wo'o-mi magau' hi karodua-na tohe'ei : ` Iko wo'o ku'ongko' jadi' topohawa' hi lima ngata . '
42019020	" Ngkai ree , rata wo'o-imi-hawo pahawaa' kahadua-na . Na'uli' : ` Oi-mi doi-nu Magau' . Kutimamahi lompe' , kuputu' hante lenco .
42019021	Me'eka'-a hi Magau' , apa' ku'inca kasoa-nu . Nupepae to bela-kowo hinu'a-nu , nu'ala' to uma nukarokoi . '
42019022	" Na'uli' magau' mpo'uli'-ki : ` Iko pahawaa' to dada'a ! Ane nu'inca kasoa-ku , ane nu'inca kampepae-ku to bela hinu'a-ku , pai' kampo'ala'-ku to uma kukarokoi ,
42019023	napa pai' doi-ku uma nupopesua' hi bank , bona ane rata-apa , ku'ala' hante ana'-na ! '
42019024	Oti toe , na'uli' wo'o-mi hi tauna to mokore hi ncori-na : ` Ala' doi to hi tauna tetui , pai' wai'-ki to ria-ki hampulu' . '
42019025	" Ingu'-ramo to napahawa' toera , ra'uli' : ` Napa pai' hewa tetu , Magau' ? Apa' ria-miki-hana hampulu' mpepa' ! '
42019026	" Na'uli' magau' : ` Mpu'u ku'uli'-kokoi : Tauna to ma'ala rasarumaka hante anu to rawai'-ki , rawai' tena-i-pidi . Tapi' tauna to uma rasarumaka , anu hangkedi' to ria hi hi'a , ra'alai' lau-i .
42019027	Pai' wae lau , keni-ramo tumai bali'-ku to mpoka'oja'-a jadi' magau'-ra . Patehi-ramo hi rehe'i bona kuhilo ! ' "
42019028	Ka'oti-na Yesus mpo'uli' hawe'ea toe , pomako'-nami meri'ulu ngkai doo-na hilou hi Yerusalem .
42019029	Mohu'-ramo hi ngata Betfage pai' Betania hi bulu' Zaitun , nahubui rodua ana'guru-na mako' meri'ulu .
42019030	Na'uli'-raka : " Hilou-mokoi hi ngata to tanyanyohi toe mai . Ane mesua'-pokoi hi rala ngata , nihilo mpai' hama'a ana' keledai to tehoo' . Keledai toe ko'ia hangkania rahawi' . Bongka koloro-na pai' keni-i tumai .
42019031	Ane ria tauna mpekune'-koi napa pai' nibongka-i , uli' : ` Apa' Pue' mparaluu-i . ' "
42019032	Hilou mpu'u-ramo ana'guru-na to rodua tohe'era , pai' rarata bate hewa to na'uli'-raka Yesus .
42019033	Bula-ra mpobongka keledai toe , mepekune'-mi pue'-na : " Napa pai' nibongka keledai tetu-e ? "
42019034	Ratompoi' : " Apa' Pue' mparaluu-i . "
42019035	Karakeni-nami hilou hi Yesus , ralampii hante baju-ra , pai' rapopehawi'-i Yesus .
42019036	Kaliu-na Yesus mpohawi' keledai tohe'e , tauna mpokodo baju-ra hi mata ohea , tanda pebila'-ra .
42019037	Mohu'-mi hi ngata Yerusalem , hi pana'ua-na hi bulu' Zaitun , hawe'ea topetuku'-na to wori' toe ntepu'u mpo'une' Alata'ala . Mogora-ra-damo nakeni kagoe' nono-ra sabana hawe'ea anu mekoncehi to rahilo .
42019038	Ra'uli' hi rala pe'une'-ra : Pue' Ala mpogane' Magau' to tumai mpokeni hanga'-na ! " Une'-imi Pue' Ala to hi suruga , apa' nawai'-tamo kalompea' . "
42019039	Ngkai ree , ba hangkuja dua to Parisi to hi olo' tauna to wori' mpo'uli'-ki Yesus : " Guru , tagi-ramo ana'guru-nu bona neo'-ra mpo'uli' hewa tetu ! "
42019040	Na'uli' Yesus : " Uma-e' ! Apa' ane mengkalino-ra ana'guru-ku , watu toe lau-ramo mpai' to mogora mpo'une'-a . "
42019041	Kamoo-mohua'-imi Yesus hi Yerusalem , duu'-na mpohilo-i ngata toe . Kageo'-nami mpokageoi' ngata toe .
42019042	Na'uli' : " Mpe'ahii'-koi to Yerusalem ! Uma mowo kalompe'-na ane ke ni'inca napa to ngkeni-kokoi kalompea' tuwu' hi eo toe lau . Aga hawe'ea toe teleru ngkai mata-ni .
42019043	Rata mpai' tempo-na , bali'-ni mpanga'ei ngata-ni , ratipuhi ntololikia hante wala , duu'-na uma-pi ria ohea metibo' .
42019044	Raropuhi mpai' ngata-ni hante hawe'ea ihi'-na , duu'-na uma-pi ria watu to bate pomeduncu-na . Apa' uma-koina nisaile' karata-na Pue' Ala doko' mpotulungi-koi . "
42019045	Oti toe , Yesus mesua' hi berewe Tomi Alata'ala pai'-i mpopalai tauna to mobabalu' hi ree .
42019046	Na'uli'-raka : " Hi rala Buku Tomoroli' , Alata'ala mpo'uli' hewa toi : ` Tomi-ku , tomi posampayaa . ' Hiaa' koi'-koina , niponcawa tomi toperampaki-di ! "
42019047	Butu eo-na Yesus metudui' hi Tomi Alata'ala . Imam pangkeni hante guru agama pai' pangkeni to Yahudi ntani'-na mpali' akala-ra doko' mpatehi-i ,
42019048	aga uma ria ohea-ra mpobabehi anu hi nono-ra , apa' lutu-ramo ntodea mpe'epei lolita-na .
42020001	Rala-na ha'eo Yesus metudui' pai' mparata Kareba Lompe' hi wori' tauna hi Tomi Alata'ala . Muu-mule' rata-ramo imam pangkeni hante guru agama pai' pangkeni to Yahudi ntani'-na . Ra'uli' mpo'uli'-ki Yesus :
42020002	" Uli'-kakai pe' ngkaiapa huraa-nu mpobabehi hawe'ea tetu hi Tomi Alata'ala ! Hema to mpowai'-ko kuasa tetu-e ? "
42020003	Na'uli' Yesus : " Aku' , ria wo'o-kuwo pompekunea'-ku hi koi' .
42020004	Uli'-ka pe' , ngkaiapa kuasa-na Yohanes Topeniu' mponiu' tauna ? Ngkai Alata'ala-di , ba ngkai manusia'-di ? "
42020005	Momepololitai-ramo pangkeni to Yahudi toera , ra'uli' : " Beiwa-tale' mpotompoi'-ie ? Ane ta'uli' ngkai Alata'ala kuasa-na , na'uli' mpai' : ` Ane wae , napa pai' uma-i nipangala' ? '
42020006	Hiaa' ane ta'uli' ngkai manusia'-wadi kuasa-na , rawatuhi-ta mpai' ntodea toera lau , apa' hawe'ea-ra mpo'uli' Yohanes hadua nabi . "
42020007	Toe pai' ratompoi' : " Uma ki'incai kangkaiapa kuasa-na . "
42020008	Toe pai' na'uli' Yesus mpo'uli'-raka : " Ane wae , uma wo'o-kuwo ku'uli'-kokoi kangkaiapa kuasa-ku mpobabehi toe lau ! "
42020009	Oti toe , Yesus mpololitai ntodea , mpo'uli'-raka lolita rapa' tohe'i : " Ria tau hadua mpohu'ai bonea-na hante anggur , oti toe napewai' bonea-na rapobago hi ba hangkuja dua tauna , pai' hilou-imi hi ngata to molaa , pai' mahae-i tida hi ria .
42020010	Rata-mi tempo mpohopu' wua' anggur , napahawa' hadua batua-na hilou mperapi' bagia-na hi tompodoo bonea-na toera . Tapi' tompodoo bonea-na toera mpopao' suro tetu pai'-i rapopalai mara .
42020011	Oti toe , pue' bonea toei mpopahawa' tena wo'o-pi hadua batua . Aga rapao' wo'o-i-wadi-hawo , ralibui' pai' rapopalai mara .
42020012	Oti toe wo'o , nahubui tena batua katolu-na . Aga raserohi wo'o-i-wadi pai' rapetadi hi mali bonea .
42020013	" Ngkai ree , na'uli'-mi pue' bonea toei : ` Napa-le' to kubabehi-e ? Agina ana'-ku to kupe'ahi' moto lau-mi kupahawa' hilou , apa' bate rapengkorui-ile mpai' . '
42020014	" Ntaa' we'i , karahilo-na tompodoo bonea toera ana' pue' bonea tohe'ei , mohawa'-ramo , ra'uli' : ` Etu-mi tumai ana'-na ! Hi'a mpai' to jadi' pue' bonea tohe'i-e . Kita tapatehi-i bona bonea-na toi kita'-mi pue'-na . '
42020015	Ngkai ree , radii'-imi hilou hi mali bonea pai'-i rapatehi . " Jadi' , napa mpai' to nababehi pue' bonea toei hi tauna to mpodoo bonea-na ?
42020016	Bate tumai-ile mpopatehi-ra , pai' nawai' bonea-na hi tau ntani'-na . " Kara'epe-na ntodea lolita rapa' tohe'e , ra'uli'-mi : " Neo' mpu'u-kona jadi' hewa tetu-e' ! "
42020017	Yesus mponaa-ra pai' na'uli'-raka : " Hiaa' toe-mile batua-na walatu to hi rala Buku Tomoroli' to mpo'uli' : ` Watu to ratadi topowangu tomi , watu toe lau-mi to jadi' poko parawatu . '
42020018	Hewa kura to monawu' hi watu mopengka , hewa kura to napitihi watu moreja' , hewa toe wo'o mpai' tauna to mposapuaka-a . "
42020019	Guru agama pai' imam pangkeni mpo'inca kahira'-na to natoa' Yesus hante lolita rapa'-na toe we'i . Toe pai' ria-mi nono-ra doko' mpohoko'-i hi jaa toe wo'o . Aga uma-ra daho' , apa' mpoka'eka'-ra ntodea .
42020020	Jadi' rapali' loga to lompe' . Mpopahawa'-ra tauna hilou mpolelemata-i . Tauna toera , ntani' hewa tauna to monoa' nono-ra , tapi' patuju-ra mpo'opa kasala' lolita-na , bona rapakilu-i hi gubernur .
42020021	Karata-ra hi Yesus , ra'uli'-mi to rapahawa' toera : " Guru , ki'inca hawe'ea lolita-nu pai' tudui'-nu makono omea . Metudui'-ko hante kalonto'-lonto'-na mpo'uli' napa konoa Pue' Ala hi manusia' , pai' uma-ko mpelence tauna .
42020022	Jadi' , toe pai' kiperapi' bona nu'uli'-kakai Guru : ntuku' atura agama-ta , ba ma'ala moto-ta mpobayari paja' hi Kaisar , ba uma-di ? "
42020023	Yesus mpo'inca pepanawu'-ra . Toe pai' na'uli'-raka :
42020024	" Popohiloi-a ulu doi hampepa' ! Lence hema pai' hanga' hema to hi doi tetu-e ? " Ratompoi' : " Lence pai' hanga' Kaisar . "
42020025	Ngkai ree , na'uli'-mi Yesus mpo'uli'-raka : " Ane wae-di , wai'-ki Kaisar napa to kasipato'-na rawai'-ki Kaisar , pai' wai'-ki Alata'ala napa to kasipato'-na rawai'-ki Alata'ala . "
42020026	Ka'omea-na madagi-ramo bali' Yesus toera . Uma raruai' nau' hanyalaa sala' lolita-na hi nyanyoa ntodea . Konce-ra mpo'epe tompoi'-na , toe pai' ngkalino-ramo .
42020027	Ba hangkuja dua tauna to mpotuku' tudui' to Saduki rata hi Yesus . To Saduki toera , pangkeni agama Yahudi to ncapuaka tauna to mate tuwu' nculii' hi eo mpeno . Karata to Saduki toera , ra'uli'-ki Yesus :
42020028	" Guru , nabi Musa mpo'uki' hi rala buku atura hewa toi : ane hadua tomane mate hiaa' uma-ki ria ana'-na , pudupuhe-na kana mpotobine balu-na , bona ria-ki-hawo muli tomate toei .
42020029	Jadi' , ria pitu ntali ompi' , paka' tomane . To ulumua' motobinei , mate-i hante uma ria ana'-na .
42020030	Tu'ai-na mpotobine balu-na , aga mate wo'o-i-wadi , ko'ia napoka'alai mo'anai' .
42020031	Wae oa'-mi to jadi' hi katolu-na duu'-na hi kapitu-na . Mate omea-ra hante uma ria ana'-ra .
42020032	Ka'omea-na mate wo'o-imi-hawo tobine toei .
42020033	Jadi' , hi eo mpeno , ane tuwu' nculii' mpu'u-di hawe'ea tomate-e , hema-ramo mpai' pue' tobine toei , apa' pitu-ramo mpotobine-i . "
42020034	Na'uli' Yesus mpo'uli'-raka : " Tauna hi dunia' toi motobinei pai' motomanei .
42020035	Aga tauna to napotuwu' nculii' Pue' Ala pai' to masipato' mporata bagia hi dunia' to bo'u mpai' , uma-rapa-hana motobinei ba motomanei .
42020036	Apa' tuwu'-ra hewa tuwu' mala'eka , uma-rapa mate . Ana' Alata'ala-ramo , apa' napotuwu' nculii'-ramo Alata'ala .
42020037	" Ane katuwu'-ra nculii' tomate-e , nabi Musa moto to mpakanoto katuwu'-ra nculii' . Hi rala jarita julumpu to jela' , Musa mpokahangai' Pue' Ala hewa toi : ` Alata'ala to napue' Abraham , to napue' Ishak , pai' to napue' Yakub . '
42020038	Jadi' , ngkai lolita-na nabi Musa toe , monoto-mi ta'inca katuwu'-ra moto Abraham , Ishak pai' Yakub . Apa' bela tauna to mate to mepue' hi Alata'ala , tauna to tuwu'-hana to mpopue'-i . Apa' hi Alata'ala hawe'ea tauna tuwu' . "
42020039	Oti toe , ba hangkuja dua guru agama mpo'uli'-ki Yesus : " Lompe' lia petompoi'-nu Guru . "
42020040	Ngkai ree , uma-rapa daho' mepekune' ba napa-napa hi Yesus .
42020041	Ngkai ree , mepekune' wo'o-imi-hawo Yesus mpo'uli'-raka guru agama toera : " Beiwa pai' ra'uli' Magau' Topetolo' muli-na Magau' Daud ?
42020042	Hiaa' bo Daud moto-hawo mpokahangai'-i Pue'-na . Hi rala Buku Rona' na'uli' : Pue' Ala mpo'uli'-ki Pue'-ku : ` Mohura-moko hi mali ngka'ana-ku duu'-na kupopengkoru hawe'ea bali'-nu hi Iko . '
42020043	
42020044	
42020045	Bula tauna mpe'epei lolita-na Yesus toe we'i , napololitai ana'guru-na , na'uli' :
42020046	" Pelompehi-koi , neo'-koi mpenau' kehi-ra guru agama . Apa' goe'-ra modao' mpopake' baju to moloe , goe'-ra ane tauna hi wiwi' karajaa motingkua' mpotabe-ra . Goe'-ra rapopohura hi pohuraa karabilaa' hi tomi posampayaa , goe'-ra ane rapopohura-ra hi pohuraa to lompe' hi posusaa' .
42020047	Mpobagiu-ra tobine tobalu pai' rahagoi tomi-ra . Pai'-ra mpowunii' kadada'a gau'-ra tohe'e hante mosampaya rapomoloe-loe . Huku'-ra motomo lia mpai' . "
42021001	Hi rala Tomi Alata'ala , Yesus mpohilo topo'ua' mpopuna' doi hi rala peti' pompunaa' doi pepue' .
42021002	Mpohilo wo'o-i hadua tobalu to mpe'ahii' tuwu'-na mpopuna' rompepa' doi ngkala .
42021003	Na'uli' Yesus : " Mpu'u ku'uli'-kokoi : tobalu to mpe'ahii' tuwu'-na tohe'e mai , meliu pewai'-na ngkai pewai' hawe'ea tauna toera lau .
42021004	Apa' hira' mewai' ngkai labi ka'uaa'-ra . Tapi' tobine toei , nau' hewa apa-mi kampe'ahii'-na , napewai' omea-mi-hana to ria hi hi'a , to naparaluu-hawo hi katuwu'-na . "
42021005	Nto'u toe , ria tauna mpo'uli'-ki Yesus : " Lompe' lia Tomi Alata'ala toi , apa' rawangu hante watu to ncola pai' rarampai hante rewa to rapopepue' hi Pue' Ala . " Toe pai' na'uli' Yesus :
42021006	" Rata mpai' tempo-na hawe'ea to nihilo toe lau ragero , uma-pi mpai' ria hamehaa' watu to bate pomeduncu-na . "
42021007	Ngkai ree , mepekune'-ra ana'guru-na mpekune'-i : " Guru , nto'uma mpai' kadupa'-na to nu'uli' toe-e we'i ? Pai' napa mpai' to jadi' tanda ane neo' madupa'-pi ? "
42021008	Na'uli' Yesus : " Pelompehi , neo'-koi ma'ala rabagiu . Apa' wori' mpai' tauna to mehupa' to mpo'uli' kahira'-na Magau' Topetolo' . Ria wo'o to mpo'uli' karata-na mpu'u Eo Kiama . Aga neo' nituku'-ra .
42021009	Neo' wo'o-koi me'eka' mpo'epe kareba to mpo'uli' wori' tauna manga'e pai' mpo'ewa topoparenta . Apa' hawe'ea tohe'e kana jadi' mperi'ulu . Tapi' ko'ia-hawo rata mpu'u-mi kahudua dunia' . "
42021010	Ngkai ree , Yesus mpokaliliu lolita-na , na'uli' : " Hi eo toe mpai' , wori' ngata mosipanga'ei , magau' hadua mpo'ewa magau' kahadua-na .
42021011	Ria mpai' linu bohe , pai' hiapa-apa ria haki' ropu' pai' oro' . Pai' hi langi' ria tanda bohe to mewulungahi .
42021012	Aga kako'ia-na hawe'ea toe jadi' , koi' mpai' rahoko' pai' rabalinai' . Rapakilu-koi hi rala tomi posampayaa , pai'-koi ratarungku' . Rabua'-koi hi magau' pai' hi topoparenta sabana petuku'-ni hi Aku' .
42021013	Nto'u toe mpai' , ria loga-ni mpo'uli'-raka pepangala'-ni hi Aku' .
42021014	Pakaroho ami'-mi nono-ni , neo'-koi mingki' mpekiri ncala' ba beiwa mpai' tompoi'-ni .
42021015	Aku' moto-damo mpai' to mpowai'-koi petompoi' to monoto , alaa-na uma ria haduaa ngkai bali'-ni to mpokule' mpobaro ba mposapuaka napa to ni'uli' .
42021016	Nto'u toe mpai' , hawe'ea tauna mpokahuku'-koi sabana petuku'-ni hi Aku' . Ntahawe' totu'a-ni , ompi'-ni , posantina-ni , pai' ema'-ni mpewai'-koi hi bali'-ni . Hantongo'-koi mpai' rapatehi .
42021017	
42021018	Aga kakoo-kono-na uma moto-koi moapa . Nau' hangkaho wuluwoo'-ni uma mpai' ria to moronto .
42021019	Ane uma mogego' pepangala'-ni hi Aku' , bate mporata-koi katuwua' to lompe' .
42021020	" Ane nihilo-damo ngata Yerusalem toi ratipuhi tantara bali' , ni'inca-mi ka'uma-napi mahae Yerusalem ragero .
42021021	Nto'u toe mpai' , tauna to mo'oha' hi Yudea , agina metibo'-ra hilou hi bulu'-na . Tauna to hi rala ngata agina metibo' ngkai rala ngata . Pai' tauna to hi mali ngata neo'-pi leba' mesua' hi rala ngata .
42021022	Apa' tempo toe mpai' , tempo pehukua' Alata'ala , bona madupa'-mi hawe'ea to te'uki' hi rala Buku Tomoroli' .
42021023	Mpe'ahii'-ra mpai' tobine to nto'u-ra motina'i pai' to mpentii' ana'-ra hi tempo toe , apa' mokoro petibo'-ra . Apa' ngata toi narumpa' silaka bohe , pai' Pue' Ala mpohuku' pue' ngata .
42021024	Ria-ra mpai' to jadi' konia' piho' . Ria-ra to ratawani pai' rapatau' hi humalili' dunia' . Pai' ngata Yerusalem toi ralisa tauna to bela-ra to Yahudi , duu'-na hudu tempo to napakatantu-raka Pue' Ala .
42021025	" Nto'u toe mpai' , ria tanda hi eo , hi wula pai' hi betue' . Hawe'ea manusia' mokaratu nono-ra pai' ingu' mpo'epe pomoni pai' pojago tahi' .
42021026	Ria mpai' tauna to mate ngkokore nakeni kawulunga-ra , mpohilo to jadi' hi humalili' dunia' . Apa' hawe'ea anu to mobaraka' hi langi' ralengo .
42021027	Nto'u toe-damo mpai' , hawe'ea tauna mpohilo-a , Aku' Ana' Manusia' , mana'u tumai hi rala limu' . Uma mowo pehini-ku pai' kabaraka'-ku nto'u toe .
42021028	Ane hawe'ea toe ntepu'u majadi' , pakaroho-mi nono-ni pai' mengoa'-mokoi , apa' neo' rata-mi tempo-na rabahaka-koi ngkai kaparia-ni . "
42021029	Yesus mpololitai ana'guru-na hante lolita rapa' tohe'i , na'uli' : " Petonoi-koi kaju ara pai' kaju-kaju ntani'-na wo'o .
42021030	Ane nihilo-damo mela'-mi rau-na , ni'inca-mi ka'uma-napi mahae mara eo .
42021031	Wae wo'o ane nihilo-damo kajadia' toe we'i lou , ni'inca-mi ka'uma-napi mahae Alata'ala jadi' Magau' mpu'u-mi hi dunia' .
42021032	" Mpu'u ku'uli'-kokoi : hawe'ea toe we'i bate madupa' kako'ia-na mate omea tauna to tuwu' tempo toi .
42021033	Langi' pai' dunia' mogero moto mpai' . Tapi' lolita-ku bate-bate-na duu' kahae-hae-na .
42021034	" Mo'inga'-inga'-koi , neo'-koi sese' ntora mosusa' pai' nginu palangu-langu , ba ntora mpenonoi katuwu'-ni hi dunia' , alaa-na lempe' moto-koi hi eo karata-ku . Apa' rata ncorobaa-a mpai' .
42021035	Karata-ku mpai' mporumpa' hawe'ea tauna hi dunia' hewa tewo' mpowoko' wulehu' .
42021036	Mo'inga'-inga'-koi pai' tida mekakae hi Pue' Ala , bona moroho-koi ntaha hawe'ea kaparia to neo' jadi' toe , duu'-na mpohirua'-ka Aku' Ana' Manusia' . "
42021037	Hi eo-na , Yesus metudui' hi Tomi Alata'ala . Hi bengi-na , hilou-i hi mali ngata Yerusalem , pai'-i turu hi Bulu' Zaitun .
42021038	Butu mepulo-na ntodea morumpu hi Tomi Alata'ala doko' mpo'epe tudui'-na .
42022001	Mohu'-mi eo bohe to Yahudi to rahanga' Posusa' Roti to Uma Raragii , to rahanga' wo'o Eo Paskah .
42022002	Nto'u toe , imam pangkeni pai' guru agama mpali' ohea-ra ke mpatehi bongo Yesus , apa' me'eka'-ra mpoka'eka' ntodea .
42022003	Ngkai ree , Magau' Anudaa' mesua' hi rala nono Yudas , to rahanga' wo'o Iskariot , hadua ngkai ana'guru-na Yesus to hampulu' rodua .
42022004	Toe pai' hilou-imi mpololitai imam pangkeni hante kapala' polisi Tomi Alata'ala , ba beiwa akala-na mpobalu' Yesus hi hira' .
42022005	Goe'-ramo mpo'epe lolita Yudas toe , ra'uli'-ki : " Ane nutonu Yesus hi kai' , kiwai'-ko doi . "
42022006	Na'io'-mi Yudas , pai' ngkai ree napali' loga to lompe' mpobalu' Yesus hi bali'-na hante uma ra'incai ntodea .
42022007	Rata-mi tempo-na Posusa' Roti to Uma Raragii . Pai' eo to lomo'-na hi rala posusa' tohe'e , eo posumalea' bima to rakoni' hi Eo Paskah .
42022008	Yesus mpohubui Petrus pai' Yohanes , na'uli'-raka : " Hilou-mokoi mporodo-taka pongkoni' Paskah-ta . "
42022009	Rapekune'-i : " Hiapa Pue' nupokono kipomporodoi-e ? "
42022010	Na'uli'-raka : " Ane mesua'-koi mpai' hi rala ngata , hirua'-koi hante hadua tomane to ngkeni pontomua' oti ntomu' . Tuku'-i rata hi tomi pesuaa'-na .
42022011	Rata hi tomi pesuaa'-na , uli'-ki pue' tomi hewa toi : ` Na'uli' Guru : Hiapa-kuwo pobabehia-ku Posusa' Paskah hante ana'guru-ku ? '
42022012	Pue' tomi toei mpai' mpotudo'-kokoi hameha' kamar to bohe hi lolo-na . Kamar toe teporodo ami'-mi , hono'-mi rewa-na . Hi retu-mi mpai' niporodo pongkoni' Paskah-ta . "
42022013	Hilou mpu'u-ramo Petrus pai' Yohanes , pai' rarata mpu'u-mi hewa to na'uli'-raka Yesus , pai'-ra mporodo-mi pongkoni' Paskah .
42022014	Karata-na mpu'u-mi tempo ngkoni' pongkoni' Paskah tohe'e , mohura-imi Yesus hante suro-na hi tomi toe .
42022015	Na'uli'-raka : " Doko' lia-a ngkoni' dohe-ni hi Eo Paskah toi , kako'ia-ku mporata kaparia .
42022016	Apa' bona ni'inca : uma-apa ngkoni' pongkoni' Paskah to hewa toi , duu'-na madupa' mpu'u-mi batua-na posusa' toi nto'u Alata'ala jadi' Magau' hi dunia' . "
42022017	Oti toe , Yesus mpo'ala' sangkiri' to ihia' anggur , na'uli' tarima kasi hi Alata'ala , pai' na'uli'-raka ana'guru-na : " Ala'-mi tohe'i pai' nibagi-bagi .
42022018	Apa' bona ni'inca : ntepu'u ngkai wae lau , uma-apa nginu anggur duu'-na rata mpu'u-mi tempo-na Alata'ala jadi' Magau' hi dunia' . "
42022019	Oti toe , na'ala'-mi roti , pai' ka'oti-nai mpo'uli' tarima kasi hi Pue' Ala , napihe-pihe pai' natonu-miraka , na'uli' : " Roti to kutonu-kokoi toi , toi-mi woto-ku ( ( to kutonu mpotolo'-koi . Babehi-mokoi ada toi bona mpokiwoi-a . "
42022020	Wae wo'o , ka'oti-ra ngkoni' , na'ala' sangkiri' to ihia' anggur pai' na'uli'-raka : " Ihi' sangkiri' toi mpobatuai pojanci Alata'ala to bo'u , to mpoposidai' Alata'ala pai' manusia' . Pojanci toe , rapadupa' hante raa'-ku , to rabowo mpai' ane mate-a mpotolo'-koi . ) )
42022021	" Aga hilo pe' , tauna to mpobalu'-a mpai' , ria-imi hi rehe'i lau , ngkoni' dohe-ku toi-e !
42022022	Aku' Ana' Manusia' bate kana mate hewa to napakatantu Alata'ala . Aga mpe'ahii' tauna to mpobalu'-a tetui ! "
42022023	Kara'epe-na ana'guru-na toe , momepekune'-ramo ba hema-ra mpai' to mpobabehi hewa toe .
42022024	Ngkai ree , momehono'-ramo ana'guru-na Yesus , ba hema-ra to meliu kabohe pangka'-ra .
42022025	Toe pai' Yesus mpo'uli'-raka : " Ane hi tauna to uma mpo'incai Alata'ala , uma mowo kasoa-na magau' mpohawai' ntodea . Pai' tauna to bohe pangka'-ra doko' rahanga' ` to mpotiroi ntodea . '
42022026	Aga koi' , neo' hewa tetu ! Timali-na lau-di . Hema-koi to meliu kabohe pangka'-na kana mo'ingku hewa to kedi' lia tuwu'-na . Pai' tauna to mehawai' kana mo'ingku hewa hadua pahawaa' .
42022027	Kupekune'-koi ulu : hema to meliu kabohe pangka'-na ? To mohura ngkoni'-di , ba to metonui-di ? Tantu tauna to mohura . Hiaa' ohe'i-a hi laintongo'-ni hewa tauna to mpotonui-koi .
42022028	" Koi' tohe'i-e lau , ria oa'-koi dohe-ku hi rala hawe'ea kasusaa'-ku .
42022029	Jadi' , hewa Tuama-ku mpowai'-a kuasa moparenta , wae wo'o Aku' mpowai'-koi kuasa moparenta .
42022030	Toe pai' goe' wo'o-ko-koiwo mpai' ngkoni' pai' nginu dohe-ku hi rala Kamagaua'-ku ane jadi' Magau'-apa mpai' . Pai' mohura moto-koi mpai' hi pohuraa to hampulu' romeha' , mpoparentai to Israel to hampulu' rontina . "
42022031	Oti toe , Pue' Yesus mpololitai Simon Petrus , na'uli' : " Ee' , Simon ! Epe : Magau' Anudaa' rawai' loga mposori-koi omea . Hewa pae to ratapi , hewa toe wo'o mpai' kagaga-na pesori to mporumpa'-koi .
42022032	Aga kuposampayai ami'-moko Simon , bona neo' lelu' pepangala'-nu . Jadi' , ane monoto nculii' mpai' nono-nu , iko kana mporohoi nono doo-nu . "
42022033	Na'uli' Petrus : " Pue' , nau' ratarungku'-a mpai' ba paiana rapatehi-a dohe-nu , sadia moto-a mpotuku'-ko ! "
42022034	Na'uli' Yesus : " Petrus , bona nu'inca : kako'ia-na turua' manu' bengi toe mpai' lau , mpolia' tolu ngkani-moko mposapu kanu'inca-ku . "
42022035	Oti toe Yesus mpololitai-ra , na'uli' : " Nto'u kakuhubui-ni wengi hilou ngkeni Kareba Lompe' , uma-koi kupiliu mpokeni karepe' doi ba boku ba sapatu' . Ha ria-mokoi nakakurai' ba napa-napa-e ? "
42022036	Ratompoi' : " Uma-hawo . " Na'uli' Yesus : " Aga hewa toe lau , hema-koi to ria doi-ni ba boku-ni kana nikeni . Pai' hema-koi to uma ria piho'-ni , pobalu' baju-ni nipope'oli piho' .
42022037	Apa' ria lolita Buku Tomoroli' to mpo'uli' : ` Magau' Topetolo' mpai' rapohewa tauna to dada'a . ' Pai' napa to te'uki' toe kana madupa' hi Aku' . Apa' napa to te'uki' hi rala Buku Tomoroli' to mpolowa-a , neo' madupa' mpu'u-mi wae lau . "
42022038	Ra'uli' ana'guru-na : " Pue' , ohe'i moto piho' romata . " Na'uli' Yesus : " Wae-mi . "
42022039	Oti toe , malai-imi Yesus ngkai rala ngata , pai' hewa kabiasaa-na hilou-imi hi Bulu' Zaitun , pai' ana'guru-na hilou wo'o dohe-na .
42022040	Karata-ra hi ria , na'uli' mpo'uli'-raka : " Mosampaya-mokoi bona neo'-koi mporata pesori . "
42022041	Oti toe , pai' hilou-i molaa hala' ngkai hira' , pai'-i mowilingkudu mosampaya .
42022042	Na'uli' : " Tuama-ku , ane dota-ko , wi'iha-ka-kuwo kaparia to neo' mporumpa'-a tohe'i . Aga bela konoa-ku Aku' to jadi' , agina konoa-nu Iko moto . " ( (
42022043	Ngkai ree , mehupa'-mi hadua mala'eka ngkai suruga mporohoi-i .
42022044	Hangkedi' kanahuduwukui-na mosampaya , apa' pepa mpu'u na'epe . Ini'-na tudo' hi tana' hewa raa' . ) )
42022045	Oti mosampaya , mokore-imi hilou nculii' hi ana'guru-na . Narata-ra bula-ra leta' , nakeni kasusa' nono-ra .
42022046	Na'uli'-raka : " Napa-di pai' leta'-koie ! Memata-mokoi pai' mosampaya bona neo'-koi mporata pesori . "
42022047	Bula-na Yesus mololita-pidi , muu-mule' rata-mi tauna hampodooa . Yudas , hadua ngkai ana'guru-na to hampulu' rodua , hi'a-mi to mpakeni-ra . Karata-ra hi ree , hilou-imi Yudas mpomohui' Yesus , doko' natabe-i hante me'eki ntuku' ada-ra to Yahudi .
42022048	Aga Yesus mpo'uli'-ki : " Ee' Yudas , ha hante petabe-nu tetu-tanoe nupobalu'-a , Aku' Ana' Manusia'-e ! "
42022049	Karahilo-na ana'guru-na napa to neo' jadi' , ra'uli' : " Pue' , ki'ewa-ramo hante piho' ! "
42022050	Ngkai ree , hadua ngkai ana'guru-na mpotime batua Imam Bohe , bela mpoholu tilinga ka'ana-na .
42022051	Na'uli' Yesus : " Neo'-pi ! " Pai' najama tilinga-na napaka'uri'-ki .
42022052	Oti toe , Yesus mpololitai-ra imam pangkeni pai' polisi Tomi Alata'ala hante pangkeni to Yahudi to tumai mpohoko'-i . Na'uli'-raka : " Ha toperampaki-a toi-e , pai' mingki' tumai-koi ntali piho' pai' sumampu-e !
42022053	Butu eo-na ria lalau-a dohe-ni hi Tomi Alata'ala , tapi' uma-koi hema to dungku pale-ni hi Aku' nto'u toe . Tempo mobengi-damo pai' lako' daho'-koi mpohoko'-a . Toi-mi tempo-ni koi' , pai' tempo-na magau' kabengia ! "
42022054	Ngkai ree , rahoko' mpu'u-imi , pai'-i rakeni hilou hi tomi Imam Bohe . Petrus metuku' ngkawao-wadi .
42022055	Hi laintongo' berewe , rapobaa apu raponerui , pai' Petrus hilou wo'o-hawo mohura dohe-ra mpotololiki apu .
42022056	Hadua tobine topobago hi tomi Imam Bohe mpohilo Petrus bula-na moneru . Napelence pai' na'uli' : " Tau tetui , hadua doo-na Yesus ! "
42022057	Nasapu Petrus , na'uli' : " Uma-kuna ku'incai-i ! "
42022058	Uma mahae ngkai ree , kahadua-na mpohilo Petrus pai' na'uli'-ki : " Iko wo'o-mi hadua doo-ra ngone ! " Na'uli' wo'o Petrus : " Uma ! Bela aku' . "
42022059	Ba ria hajaa ngkai ree , hadua wo'o-mi mpo'uli' : " Bate hi'a mpu'u-di doo-nae , apa' to Galilea wo'o-i-hawo ! "
42022060	Na'uli' Petrus : " Napa to nu'uli' tetu , uma-kuna ku'incai ! " Bula-na Petrus mololita-pidi , turua'-mi manu' ,
42022061	pai' Pue' me'ili' mponaa-i . Ngkai ree , nakiwoi-mi lolita-na Pue' to mpo'uli'-ki : " Kako'ia-na turua' manu' bengi mpai' , mpolia' tolu ngkani-moko mposapu kanu'inca-ku . "
42022062	Palai-nami Petrus hilou hi mali-na , pai'-i geo' ngkai kapeda' nono-na .
42022063	Tauna to mpodongo Yesus mpopo'ore'-i pai' mpohopo'-i .
42022064	Raputu' lio-na bona neo'-i pehilo , pai'-i rapekune' : " Ee nabi ! Pe'uli' pe' ba hema to mpohopo'-koe ! "
42022065	Wori' wo'o-pidi lolita peruge'-ra mporuge'-i .
42022066	Kamobaja-na , hawe'ea imam pangkeni pai' guru agama hante pangkeni to Yahudi ntani'-na moromu , pai' Yesus rakeni hi nyanyoa-ra .
42022067	Ra'uli' topohura toera mpo'uli'-ki Yesus : " Uli'-kakai hi rehe'i , ha Iko mpu'u-mi Magau' Topetolo'-e ? " Na'uli' Yesus : " Nau' ku'uli'-kokoi , bate uma-le nipangalai'-e .
42022068	Pai' ane Aku' mepekune' hi koi' , bate uma-le nitompoi'-ae .
42022069	Aga ngkai wae-e lau , Aku' Ana' Manusia' mohura pai' moparenta hi mali ngka'ana Alata'ala to Mobaraka' . "
42022070	Ra'uli' wo'o-mi topohura toera : " Ane wae-di , Ana' Alata'ala mpu'u-ko ? " Na'uli' Yesus : " Wae mpu'u-di , hewa to ni'uli' tetu-e . "
42022071	Ngkai ree , ra'uli'-mi : " Uma-pi mingki' ria sabi' ! Ta'epe moto-mi ngkai wiwi-na kasalaa'-na ! "
42023001	Oti toe , mokore-ramo hawe'ea topohura toera pai' Yesus rakeni hilou hi Gubernur Pilatus .
42023002	Karata-ra hi ria , rapakilu-imi , ra'uli' : " Tau toii kirata bula-na mpopanawu' ntodea ! Na'uli'-raka neo' mpobayari paja' hi Kaisar . Pai' na'uli' wo'o , Hi'a-mi Kristus , hadua magau' . "
42023003	Jadi' , mepekune' Pilatus hi Yesus : " Ha Iko mpu'u-mi Magau' to Yahudi-e ? " Na'uli' Yesus : " Wae mpu'u , hewa to nu'uli' tetu-e . "
42023004	Ngkai ree , na'uli' Pilatus hi imam pangkeni pai' hi ntodea : " Uma-kuna kuruai' sala'-na tau toii . "
42023005	Tapi' rajojo lau-mi mpo'uli' : " Na'ukei' ntodea hante tudui'-na , hobo' hi tana' to Yahudi . Lomo'-na hi Galilea-i , hiaa' wae lau rata-imi hi rehe'i . "
42023006	Kana'epe-na Pilatus tohe'e , mepekune'-i : " Ha to Galilea-i ? "
42023007	Ratompoi' : " Io' , to Galilea-i-hawo . " Mpo'epe toe , Pilatus mpohubui tauna mpokeni Yesus hilou hi Magau' Herodes , apa' Herodes toei topoparenta hi tana' Galilea . Pai' nto'u toe , hi Yerusalem wo'o-i-hawo Herodes .
42023008	Goe' lia-imi Herodes mpohilo Yesus , apa' mahae-imi mpo'epe tauna mpotompo'wiwi-i , pai' doko' nahilo-i . Nasarumaka , Yesus mpobabehi tanda mekoncehi bona nahilo .
42023009	Toe pai' wori' pompekunea'-na hi Yesus , aga Yesus uma winihi .
42023010	Imam pangkeni pai' guru agama ria wo'o-ra hi ree , karapo'-damo lolita-ra mpopakilu Yesus hi Herodes .
42023011	Oti toe , Herodes hante tantara-na mpopo'ore' pai' mporuge' Yesus . Raheai-i hante pohea magau' , pai' rakeni nculii'-i hilou hi Pilatus .
42023012	Hi eo tohe'e momekalompei'-ramo Herodes pai' Pilatus , hiaa' ri'ulu mosisala-ra .
42023013	Ngkai ree , Pilatus mporumpu hawe'ea imam pangkeni pai' totu'a ngata hante ntodea ,
42023014	pai' na'uli'-raka : " Tau toii nikeni tumai , ni'uli' mpopanawu'-i ntodea . Kuparesa'-imi hi nyanyoa-ni omea , aga uma ria kuruai' hanyalaa gau'-na to dada'a hewa to nipakilu-ki .
42023015	Wae wo'o-hawo pomporata-na Herodes , apa' napoponculi'-imi hi aku' . Tau toii , uma-i mpobabehi ba napa-napa to masipato' rahuku' mate-ki .
42023016	Jadi' , kuweba'-i-wadi pai' kubahaka-i . " ( (
42023017	Pilatus mpo'uli' hewa toe , apa' biasa-na butu Eo Paskah kana nabahaka hadua tauna to ratarungku' , bona mpo'ala' nono ntodea . Toe pai' na'uli' : " Kuweba'-i-wadi pai' kubahaka-i . " ) )
42023018	Mpo'epe toe , mogora-ramo ntodea mpo'uli' : " Patehi-imi ! Bahaka-kakai Barabas ! "
42023019	Barabas toe ratarungku' sabana pe'ewa-na hi topoparenta hi rala ngata pai' topepatehi wo'o-i .
42023020	Jadi' , apa' Pilatus doko' mpobahaka Yesus , toe pai' mololita tena-i hi ntodea .
42023021	Aga rajojo lau-mi mogora , ra'uli' : " Parika'-i ! Parika'-i ! "
42023022	Nakatolu-ngkanii Pilatus mpo'uli'-raka : " Hiaa' napa-mile sala'-nae ? Uma ria kuruai' nau' hanyalaa sala'-na to masipato' rahuku' mate-ki . Kuweba'-i-wadi pai' kubahaka . "
42023023	Aga rahudukulei' lau-mi merapi' bona Yesus raparika' . Ka'omea-na medagi mpu'u-ramo .
42023024	Napomonoa'-mi Pilatus bona Yesus rahuku' mate , ntuku' pomperapia'-ra .
42023025	Pai' napomonoa' wo'o mpobahaka-raka tauna to raperapi' , to ratarungku' sabana pe'ewa-na pai' pepatehi-na . Yesus ratonu hi tantara to Roma bona rapatehi ntuku' konoa-ra to Yahudi .
42023026	Ngkai ree , rakeni-imi Yesus hilou hi mali ngata , pai' hi lengko ohea hirua'-ra hante hadua tauna to rahanga' Simon to Kirene . Hi'a tohe'ei , lako' rata hi ngata . Tantara to Roma mpentoe Simon , rapewuku-i mpaha'a kaju parika' hilou dohe-ra mpotuku' Yesus .
42023027	Bula-na Yesus rakeni hilou hi mali ngata , wori' tauna to metuku' . Ria wo'o-ra ba hangkuja dua tobine to metuku' . Tobine toera mpokageoi' pai' mpotantangii'-i .
42023028	Yesus mpewili'-ra pai' na'uli'-raka : " Ee tobine to Yerusalem , neo'-a nikageoi' . Agina woto-ni moto pai' ana'-ni nikageoi' .
42023029	Apa' rata mpai' tempo-na tauna mpo'uli' : ` Marasi' lau-ramo tobine to lalo , to uma hangkania mo'ana' , pai' to uma hangkania mpentii' ana' ! '
42023030	Nto'u toe mpai' , tauna mpololitai bulu' hewa toi : ` Duruhi-makai bulu' ! Lulihi-makai watu ! '
42023031	Apa' ane Aku' , to uma ria sala'-ku , rapohewa toe , peliu-liu-nami mpai' koi' . "
42023032	Nto'u Yesus rakeni hilou raparika' toe , ria wo'o rodua tau ntani'-na to rakeni hilou dohe-na bona rapatehi . To rodua toe , paka' to dada'a gau'-ra .
42023033	Karata-ra hi po'ohaa' to rahanga' Bulu' Banga'woo' , raparika'-imi Yesus . Pai' to rodua to dada'a gau'-ra toera , raparika' wo'o-ramo-rawo , hadua hi mali ka'ana-na hadua mali ki'ii-na .
42023034	Yesus mosampaya , na'uli' : " Tuama-ku , ampungi-ra-rawo , apa' uma ra'incai napa to rababehi . " Tantara to mpoparika' Yesus mpotene' undi hewa pompenoa'-ra , ba hema-ra to mporata pohea-na .
42023035	Wori' tauna tumai mokore hilau merono . Wae wo'o pangkeni to Yahudi mpopo'ore'-i , ra'uli' : " Tau ntani'-na natulungi-ramo . Agina woto-na moto-pi natulungi , ane makono Kahi'a-na Magau' Topetolo' to napelihi Alata'ala-e ! "
42023036	Tantara-tantara wo'o mpopo'ore'-i . Ramohui'-i pai' rapopo'inui-i anggur to mo'onco ,
42023037	pai' ra'uli' : " Ane Magau' to Yahudi mpu'u-ko , wae-pi tulungi moto-mi-kowo woto-nu ! "
42023038	Hi kaju parika'-na Yesus hi ntoto woo'-na ria ukia' hewa toi : TOI-MI MAGAU' TO YAHUDI .
42023039	Hadua todada'a to raparika' dohe-na Yesus , mpolibui' Yesus , na'uli' : " Nu'uli'-kona Iko Magau' Topetolo'-e ! Ane bongko wae , tulungi-mi woto-nu pai' kai' wo'o-kaiwo ! "
42023040	Aga to hadua-i-hana mpotanee' doo-na , na'uli'-ki : " Ha uma-ko me'eka'-e ? Uma-ko mengkoru hi Alata'ala-e ? Rahuku' mate omea-ta toi-e .
42023041	Aga huku'-ta kita' rodua , toto-na-tana ntuku' kadada'a gau'-ta . Hiaa' Hi'a-hana , uma ria sala'-na . "
42023042	Oti toe , pai'-i mpololitai Yesus , na'uli' : " Yesus , kiwoi-a-kuwo , ane rata-poko mpai' jadi' Magau' ! "
42023043	Na'uli' Yesus mpo'uli'-ki : " Mpu'u ku'uli'-koko : eo toe mpai' lau , ria-ko dohe-ku hi Firdaus . "
42023044	Tebua'-mi eo , muu-mule' uma-pi mehini eo . Hangaa mobengi-mi hobo' hi ngata toe , duu' rata jaa tolu .
42023045	Kain porini-olo' to tetoe hi rala Tomi Alata'ala , mobika' ntongo' jadi' rontau .
42023046	Oti toe , me'au-imi Yesus napesukui mpo'uli' : " Tuama-ku , hi rala pale-nu kutonu-mi kao'-ku ! " Ka'oti-na mololita hewa toe , modupe'-mi inoha'-na .
42023047	Kanahilo-na tadulako tantara napa to jadi' toe , mpo'une' Alata'ala-imi , na'uli' : " Makono mpu'u-tawo ! Hi'a he'e tauna to monoa' ! "
42023048	Hawe'ea tauna to morumpu merono , karahilo-na napa to jadi' toe , nculii'-ramo hilou hi tomi-ra , pai' halengko ohea mporera'-rera' hunamu-ra .
42023049	Ane hawe'ea pome'inca-na Yesus hante tobine-tobine to mpotuku'-i ngkai Galilea , mokore molaa-ra mpohilo hawe'ea to jadi' toe .
42023050	Ria hadua tomane to rahanga' Yusuf to ngkai ngata Arimatea hi tana' Yudea . Yusuf toei , tauna to lompe' pai' monoa' ingku-na , pai' to mpopea wo'o tempo-na Alata'ala jadi' Magau' hi dunia' . Nau'-i hadua topohura hi Polibua' Bohe Agama to Yahudi , aga uma napokonoi hawa' pai' kabotu'-ra to mpo'uli' Yesus kana rapatehi .
42023051	
42023052	Yusuf toei hilou hi Gubernur Pilatus mperapi' woto-na Yesus .
42023053	Napopana'u-mi woto Yesus ngkai kaju parika'-na , naputu' hante kain to bula , pai' napopoturu hi rala daeo' to ralonga' hi panapa bulu' . Daeo' toe bo'u-pidi , ko'ia hangkania rapotanai .
42023054	Eo toe , eo pomporodoa , pai' ntuku' ada to Yahudi ntepu'u ncimonou' toe rapalii' mobago , apa' ntepu'u-mi eo pepuea' .
42023055	Toe pai' tobine to mpodohei Yesus ngkai Galilea mpotuku' Yusuf hilou hi daeo' toe . Rahilo beiwa woto Yesus ratu'u hi rala daeo' .
42023056	Oti toe , nculii'-ramo hilou hi ngata , mporodo rampa-rampa hante lana honga bona ragelai'-ki woto Yesus . Oti toe , hi eo pepuea' rapento'oi-mi mobago ntuku' Atura Musa .
42024001	Eo Mingku mepupulo ngkii , tobine toera hilou hi daeo' mpokeni anu mohonga to oti-mi raporodo .
42024002	Rata hi ria , rahilo-rawo watu po'unca-na tederu'-mi .
42024003	Pesua'-rami hi rala daeo' , aga uma raruai' woto-na Pue' Yesus .
42024004	Bula-ra mokore nakeni ka'ingu'-ra , muu-mule' mehupa' rodua tomane to moheai meringkila' mokore hi ncori-ra .
42024005	Wulunga-ramo tobine toera , pai'-ra motumpa hi tana' . Ra'uli' to rodua toera mpo'uli'-raka : " Napa pai' nipali' tauna to tuwu' hi olo' tomate ?
42024006	Uma-ipi ria hi rehe'i . Tuwu' nculii'-imi ! Kiwoi-dile napa to na'uli'-kokoi wengi hi Galilea-e .
42024007	Na'uli' : Ana' Manusia' kana ratonu hi tauna to dada'a bona raparika' , aga hi eo katolu-na tuwu' nculii'-i . "
42024008	Ngkai ree , rakiwoi mpu'u-mi lolita Yesus .
42024009	Ponculi'-rami ngkai daeo' , pai' ratutura hawe'ea to jadi' toe hi ana'guru Yesus to hampulu' hadua pai' hi hawe'ea topetuku' ntani'-na .
42024010	Tobine toera , hira' Maria Magdalena , Yohana , pai' Maria tina Yakobus , pai' tobine ntani'-na to dohe-ra . Ratutura hawe'ea to jadi' toe hi suro Yesus .
42024011	Aga suro toera uma mpangalai' lolita-ra , ra'uli' lolita to ratamangko-wadi .
42024012	Hiaa' Petrus-hana , pokeno-nami hilou hi daeo' . Pengkabungku'-nami mpelongi' hi rala-na , nahilo muntu' hompu'-na-damo to hi ree . Oti toe , nculii'-imi hilou hi tomi-na , pai' ntora mokanono mpenonoi napa to jadi' tohe'e .
42024013	Hi eo toe wo'o , rodua topetuku' Yesus mako' hilou hi ngata Emaus , kalaa-na kira-kira hampulu' hakilo ngkai Yerusalem .
42024014	Bula-ra momako' toe , ntora mololita-ra , mpololita hawe'ea to lako' jadi' .
42024015	Bula-ra mololita pai' momepekune' , muu-mule' rata-imi Yesus mpomohui'-ra pai' mako' dohe-ra .
42024016	Pehilo moto-ra , aga ria anu to mpohilingai'-ra , alaa-na uma ra'incai Kayesus-na .
42024017	Na'uli' Yesus mpo'uli'-raka : " Napa-die to ntora nilolita ngkalako'-e ? " Mentoda'-ra hante lence to monto' .
42024018	To hadua , to rahanga' Kleopas , mpekune' Yesus , na'uli' : " Ha lako' rata-ko-tanoe hi Yerusalem-e , pai' uma-di nu'incai napa to jadi' ba hangkuja eo to liu toi-e ? "
42024019	Na'uli' Yesus : " Napa-die ? " Hampetompoi'-ra : " To jadi' hi Yesus to Nazaret-le ! Hi'a nabi to mobaraka' hi pobago-na pai' pololita-na , lompe' hi poncilo Alata'ala pai' hi poncilo ntodea .
42024020	Imam pangkeni pai' totu'a ngata-ta mpotonu-i hi topoparenta bona rahuku' mate . Oti toe , raparika' mpu'u-i .
42024021	Hiaa' haru'-mi-kaina nono-kai , apa' ki'uli' Hi'a-mi mpai' to mpobahaka-ta to Israel ngkai bali'-ta . Eo toe lau , eo katolu-nami ngkai karapatehia-na .
42024022	Hiaa' toe-e , ba hangkuja dua tobine doo-kai mpolahoi ta'i-kai , apa' hilou-ra hi daeo'-na mepupulo ngone ,
42024023	tapi' woto-na uma-pi raruai' . Nculii'-ramo ra'uli'-kakai kampohilo-ra mala'eka to mpo'uli' tuwu' nculii'-imi .
42024024	Ngkai ree , ba hangkuja dua doo-kai hilou hi daeo' . Rata hi ria , rahilo bate hewa to ra'uli' tobine toera . Aga Yesus uma rahiloi . "
42024025	Oti toe , Yesus mpo'uli'-raka : " Wojo mpu'u-koi ! Uma oa'-tanoe niparasaya hawe'ea to ra'uli' nabi owi-e !
42024026	Magau' Topetolo' , bate kana mporata kaparia ncala'-i , pai' lako' mporata-i kabohe tuwu'-na . "
42024027	Ngkai ree , Yesus mpakanoto-raka hawe'ea to te'uki' hi rala Buku Tomoroli' to mpolowa woto-na , ntepu'u ngkai sura to na'uki' nabi Musa duu' rata hi hawe'ea sura nabi .
42024028	Mohu'-mi ngata to ratoa' , Yesus ntani' kaliliu-i .
42024029	Ntaa' ratagi-idi , ra'uli'-ki : " Mehani-tamo ulu hi rehe'i ! Ncimonou'-mi , neo' mobengi-mi . " Jadi' mehani mpu'u-imi Yesus dohe-ra .
42024030	Mohura-ramo hangkaa-ngkania bona ngkoni' . Yesus mpo'ala' roti , naposampayai , napihe-pihe pai' natonu-miraka .
42024031	Nto'u toe , lako' monoto-rada , pai' ra'inca Kayesus-na . Ngkai ree , hangaa mengkaronto-imi , uma-ipi rahiloi .
42024032	Momepololitai-ramo , ra'uli' : " Toe-tawo' pai' tuna nono-ta hi ohea-e we'i , bula-na mpololitai-ta pai' mpakanoto-taka ihi' Buku Tomoroli'-e ! "
42024033	Pe'ongko'-ra wo'o-mi nculii' hilou hi Yerusalem , mpohirua'-raka ana'guru Yesus to hampulu' hadua , to bula-ra morumpu hante doo-ra .
42024034	Ra'uli' to morumpu toera : " Makono mpu'u-di , katuwu'-na nculii' Pue'-e ! Mehupa'-imi hi Simon ! "
42024035	Jadi' , to rodua to lako' rata toera mpotutura wo'o-mi-rawo napa to jadi' hi lengko ohea we'i , pai' kara'inca-na Yesus nto'u kampopihe-pihe-na roti .
42024036	Bula-ra mololita-pidi , muu-mule' mokore wo'o-imi Yesus hi laintongo'-ra , pai'-i mpotabe-ra , na'uli' : " Kalompea' rata hi koi' . "
42024037	Hakene-radile me'eka' , apa' ra'uli'-rana mpohilo-ra kiu .
42024038	Na'uli' Yesus mpo'uli'-raka : " Napa pai' me'eka'-koi pai' morara' nono-nie ?
42024039	Hilo-dile rari' to hi pale-ku pai' to hi witi'-kue . Aku'-mile toi-e ! Ganga-a pai' petonoi , apa' ane rate-hana , uma-hawo ihia pai' wukua hewa to nihilo hi Aku' toi-e . "
42024040	Oti toe , pai' napopohiloi-ramo pale pai' witi'-na .
42024041	Ncaruku' raparasaya Kahi'a-na mpu'u-mi . Wule' mokanganga-ramo nakeni kagoe' nono-ra mogalo ingu' . Toe pai' Yesus mpekune'-ra , na'uli' : " Ha ria koni'-ni ? "
42024042	Ratonu-miki bau' uru to ratunu .
42024043	Nadoa-mi pai' nakoni' , bona rahilo kabela-na-hawo kiu .
42024044	Oti toe , na'uli'-miraka : " Toe-mile to ku'uli'-kokoie bula-ku dohe-ni-pidi . Butu nyala-na to mpolowa woto-ku to te'uki' hi rala sura to na'uki' nabi Musa pai' sura nabi-nabi pai' Buku Rona' Daud , hawe'ea-na kana madupa' . "
42024045	Oti toe , nanotohi nono-ra bona rapaha ihi' Buku Tomoroli' .
42024046	Na'uli' : " Hi rala Buku Tomoroli' te'uki' : Aku' Magau' Topetolo' kana mporata kaparia pai' kana rapatehi , pai' hi eo katolu-na tuwu' nculii' .
42024047	Pai' hi rala hanga'-ku Kareba Lompe' kana rapalele hi hawe'ea tauna , bona medea-ra ngkai jeko'-ra pai' Alata'ala mpo'ampungi-ra . Kareba toe kana rapalele hi humalili' dunia' , ntepu'u ngkai Yerusalem .
42024048	Koi'-mile to jadi' sabi' ngkai hawe'ea tohe'e-e lau .
42024049	" Pe'epei lompe' : kupakatu moto mpai' Inoha' Tomoroli' tumai hi koi' , hewa to najanci Tuama-ku . Aga kana nipopea ulu hi rala ngata toi , duu'-na baraka' ngkai Alata'ala mana'u tumai mporohoi-koi . "
42024050	Oti toe , Yesus mpo'ema'-ra hilou hi mali ngata Yerusalem , mohu' hi ngata Betania . Na'ongko' pale-na pai' nagane'-ramo .
42024051	Bula-na mpogane'-ra toe , kate'oo-ongkoa'-imi mpogaa'-raka pai' hilou-imi hi suruga .
42024052	Mowilingkudu-ramo mponyompa-i , pai' goe' lia nono-ra nculii' hilou hi Yerusalem .
42024053	Eo-eo-na tida-ra hi rala Tomi Alata'ala mpo'une'-une' Alata'ala .
43001001	Lomo'-na , kako'ia-na dunia' rapajadi' , mpolia' ria-imi-hana Lolita . Lolita toei , dohe Alata'ala-i , pai' Lolita toei , Hi'a moto-mi Alata'ala .
43001002	Ngkai lomo'-na-imi dohe Alata'ala-e .
43001003	Hi'a-mi to napopale Alata'ala mpopajadi' hawe'ea to rapajadi' . Uma ria hanyalaa to jadi' ane uma Hi'a .
43001004	Hi'a-mi pehupaa' katuwua' , pai' Hi'a-mi baja to mpobajahi nono manusia' .
43001005	Baja toe mehini ncuu hi rala kabengia-na , pai' kabengia uma mpakulei' mpopatehi-i .
43001006	Rata hadua tauna to nasuro Alata'ala , hanga'-na Yohanes Topeniu' .
43001007	Karata-na Yohanes toe , hi'a-mi jadi' sabi' to mpopalele baja toe hi hawe'ea tauna , bona hawe'ea-ra mpo'epe posabi'-na pai' mepangala' hi baja toei .
43001008	Yohanes , bela-hawo hi'a baja toe-e . Pai'-i tumai , mpopalele baja toe hi hawe'ea tauna .
43001009	Lolita toei , Hi'a-mi poko baja to mpobajahi nono hawe'ea tauna , rata-i hi rala dunia' .
43001010	Hi'a-mi to napopale Alata'ala mpopajadi' dunia' toi . Tapi' karata-na hi dunia' , tauna hi dunia' uma mpo'incai-i .
43001011	Rata-i hi ngata-na moto , tapi' hingka ngata-na uma dota mpotarima-i .
43001012	Tapi' hema-hema to mpotarima-i pai' mepangala' hi Hi'a , nawai'-ra huraa jadi' ana' Alata'ala .
43001013	Uma-ra mewali ana' Alata'ala sabana totu'a-ra , bela wo'o ngkai kuasa manusia' , ba ngkai poncamoko . Alata'ala moto to mpopajadi'-ra ana'-na .
43001014	Lolita toei , mewali manusia'-imi , pai'-i mo'oha' hi laintongo'-ta . Kai' , kihilo-mi-kaina kabaraka'-na . Kabaraka'-na toe narata ngkai Tuama-na , apa' Hi'a-mi Ana'-na to Hadudua . Ngkai Hi'a toe-mi pai' alaa-na ta'inca Alata'ala pai' kabula rala-na hi kita' .
43001015	Yohanes Topeniu' mpopo'incai ntodea kahema-na Lolita toei . Mekio'-i napesukui na'uli' : " Hi'a toi-mile to ku'uli'-e wengi ! Ku'uli' : ria mpai' to tumai ngkabokoa' ngkai aku' , aga meliu kabaraka'-na ngkai aku' . Apa' kako'ia-ku putu , mpolia' ria-imi-hana . "
43001016	Uma ria ka'otia ahi'-na , pai' ngkai ahi'-na toe nagane'-tamo omea , uma ria kaputua-na rasi' to tarata ngkai Hi'a .
43001017	Ngkai nabi Musa tatarima Atura Pue' Ala . Tapi' ngkai Yesus Kristus toe-mi pai' ta'inca mpu'u-i Alata'ala , pai' kabula rala-na hi kita' .
43001018	Uma ria haduaa to mpohilo Alata'ala . Tapi' Ana'-na to Hadudua toei , to tida oa' hi ncori-na , Hi'a-mi to mpakanoto Alata'ala hi kita' .
43001019	Hewa toi posabi'-na Yohanes Topeniu' mpo'uli' kahema-nai Yesus . Topoparenta to Yahudi hi Yerusalem mposuro ba hangkuja dua imam pai' to Lewi hilou hi Yohanes . Karata-ra hi Yohanes , mepekune'-ra : " Pai'-kai tumai toi-e , tumai mpekune'-ko ba hema-ko . Ba iko mpu'u-mi Magau' Topetolo'-e ? "
43001020	Yohanes mpotompoi'-ra hante kalonto'-lonto'-na , na'uli'-raka : " Bela-kuwo aku' Magau' Topetolo' . "
43001021	Mepekune' tena-ra : " Ane wae , hema-ko ? Ba nabi Elia-dako ? " Na'uli' Yohanes : " Bela wo'o . " Mepekune' tena-ra : " Ba iko lau-midi nabi bohe to rajanci owi , to ra'uli' tumai mpai' hi rala dunia'-e ? " Na'uli' Yohanes : " Bela wo'o . "
43001022	Ngkai ree , ra'uli' tena : " Ane wae , uli'-kakai ba hema mpu'u-ko , bona ria woli'-na kiparata-raka to mposuro-kai . Beiwa petompoi'-nu kahema-na mpu'u-ko . "
43001023	Yohanes mpotompoi'-ra hante lolita nabi Yesaya owi , na'uli' : " Aku' toi-le , Tauna to mekio' hi papada to wao' : ' Neo' rata-imi Pue' . Porodo ami'-miki ohea-na ! ' "
43001024	Ra'uli' wo'o-mi suro to Parisi toera : " Ane bela-ko Magau' Topetolo' , bela-ko nabi Elia , bela wo'o-ko nabi to rajanci , napa-di pai' mponiu'-ko tauna-e ? "
43001025	
43001026	Na'uli' Yohanes : " Aku'-le mponiu' tauna hante ue-wadi . Tapi' rata mpai' hadua tauna ngkabokoa' ngkai aku' . Ria moto-imile hi laintongo'-ni tempo toi-e , tapi' uma-i ni'incai . Bangku' jadi' pahawaa'-na mpobongka koloro sapatu'-na , uma-a-kuwo natao . "
43001027	
43001028	Hawe'ea toe jadi' hi ngata Betania , hi peniua'-na Yohanes hi dipo ue Yordan .
43001029	Kampeneo-na , Yohanes mpohilo Yesus rata mpotoa'-i . Na'uli'-mi hi ntodea : " Hilo ! Etu-imi tumai Ana' Bima to naporodo Alata'ala . Hi'a-mi to jadi' tolo' woto to mpolali jeko' manusia' .
43001030	Hi'a-mi to ku'uli'-e wengi . Ku'uli' rata-i ngkabokoa' ngkai aku' , aga meliu kabaraka'-na ngkai aku' . Apa' kako'ia-ku putu , mpolia' ria-imi-hana .
43001031	Lomo'-na wengi , ko'ia wo'o-kuwo ku'incai Kahi'a-nami Magau' Topetolo' . Hiaa' katumai-ku toi-e , bona mponiu'-ra to Israel hante ue pai' mpotudo'-raka kahema-na Magau' Topetolo' toe-e . "
43001032	Ria wo'o-mi posabi'-na Yohanes toi . Na'uli' : " Lomo'-na uma ku'incai Kayesus-na Magau' Topetolo' . Tapi' Alata'ala mpohubui-a mponiu' tauna hante ue , pai' na'uli'-ka hewa toi : ' Ane nampa' nuhilo mpai' Inoha' Tomoroli' mana'u pai' rodo hi hadua tauna , Hi'a-mi mpai' to mponiu' tauna hante Inoha' Tomoroli' . ' Jadi' , kuhilo mpu'u-mi Inoha' Tomoroli' mana'u ngkai suruga molence danci mangkebodo , mehompo pai' mengkarodo hi Yesus . Toe pai' toi-ka lolita-ku : Yesus , Hi'a-mi Ana' Alata'ala . "
43001033	
43001034	
43001035	Kampeneo-na , ria wo'o-i Yohanes hi ree hante ana'guru-na rodua .
43001036	Kanahilo-na Yesus liu , na'uli' : " Hilo , etu-imi tumai Ana' Bima Alata'ala ! "
43001037	Kara'epe-na ana'guru-na lolita toe , kahilou-rami mpotuku' Yesus .
43001038	Yesus mewili' , nahilo-ra mpotuku'-i . Napekune'-ra : " Napa to nipali'-e ? " Ra'uli'-ki : " Hiapa po'ohaa'-nu Guru ? "
43001039	Na'uli' Yesus : " Mai-mokoi , nihilo moto mpai' . " Hilou mpu'u-ramo mpotuku'-i rata hi po'ohaa'-na . Pai' hi ree-ramo dohe-na ngkai jaa opo' duu' mobengi .
43001040	Ana'guru-na Yohanes toera mpotuku' Yesus , apa' mpo'epe-ra lolita-na Yohanes Topeniu' we'i . Hadua ngkai to rodua toera , hanga'-na Andreas , ompi'-na Simon Petrus .
43001041	Kaliliu hilou-imi Andreas mpopali' Simon , na'uli'-ki : " Kirua'-imi-kaina Mesias ! " ( batua-na : Magau' Topetolo' ) .
43001042	Pai' napo'ema'-imi hilou hi Yesus . Yesus mponaa Simon , pai' na'uli'-ki : " Iko Simon ana'-na Yohanes . Aga ntepu'u tempo toi , rahanga' Kefas-moko . " ( Hanga' " Kefas " hi rala basa-ra to Yahudi , hibalia hante hanga' " Petrus " hi rala basa Yunani . Batua-na : watu . )
43001043	Kampeneo-na , Yesus mopatuju hilou hi tana' Galilea . Kako'ia-na me'ongko' , hilou-imi mpohirua'-ki Filipus pai' na'uli'-ki : " Tuku'-ama ! "
43001044	Filipus toei , ngkai ngata Betsaida , ngata-ra hira' Andreas pai' Petrus .
43001045	Ngkai ree , hilou wo'o-imi-hawo Filipus mpohirua'-ki doo-na to rahanga' Natanael , na'uli'-ki : " Kirua'-imi-kaina Magau' Topetolo'-e , hewa to te'uki' hi rala Buku Atura Musa pai' sura nabi owi ! Hanga'-na Yesus ngkai Nazaret , ana'-na Yusuf . "
43001046	Hampetompoi' Natanael : " Ha ria wo'o-hawo to lompe' to mehuwu ngkai Nazaret-e ? " Na'uli' Filipus : " Mai-moko , nuhilo moto-i mpai' ! " Hilou-ramo hi Yesus .
43001047	Yesus mpohilo Natanael tumai mpohirua'-ki , na'uli' : " Etu-i tumai hadua to Yahudi to mpo'uhi mpu'u kehi-na Israel ntu'a-na owi , bela-i topebagiu ! "
43001048	Na'uli' Natanael : " Ngkaiapa kanu'incaa-ku Guru ? " Na'uli' Yesus : " Kako'ia-na nakio'-ko Filipus , kuhilo-mokole , hi tawu kaju ara toe-e ria . "
43001049	Na'uli' Natanael : " Ana' Alata'ala mpu'u-ko-tawo' , Guru ! Iko mpu'u-mi Magau' to Israel ! "
43001050	Na'uli' Yesus : " Nupangala' apa' ku'uli' kakuhilo-nu hi tawu kaju ara-e ? Nuhilo tena-pi mpai' to meliu kabohe-na ngkai tetu . "
43001051	Oti toe , na'uli' wo'o-mi Yesus : " Makono mpu'u lolita-ku toi : nihilo mpai' langi' tebea pai' mala'eka Alata'ala ngkahe' pai' mana'u tumai hi Aku' , Ana' Manusia' . "
43002001	Timpaliu ro'eo ngkai toe , ria susa' poncamokoa hi ngata Kana hi tana' Galilea . Tina-na Yesus mpokaralai susa' toe .
43002002	Pai' Yesus hante ana'guru-na , rakio' wo'o-ra-rawo ngkaralai susa' toe .
43002003	Bula-ra mosusa' toe , naka'otii-ramo ue anggur . Tina-na Yesus mpo'uli'-ki Yesus : " Naka'otii-ra ue anggur . "
43002004	Na'uli' Yesus : " Napa pai' nu'uli'-ka hewa tetu-e , Ina' ? Ko'ia rata tempo-na kupopo'incai-ra kahema-ku . "
43002005	Ngkai ree , na'uli' tina-na Yesus mpo'uli'-raka topobago : " Napa-napa mpai' to nahubui-kokoi Yesus , nibabehi-e' ! "
43002006	Hi tomi toe , ria ono meha' pontu'ua ue to rababehi ngkai watu . Pontu'ua ue toe rapake' rapontu'ui ue pobohoi' witi' pai' pale , ntuku' ada-ra to Yahudi . Kawori' ihi'-na , nte ha'atu lite butu meha'-na .
43002007	Na'uli' Yesus mpo'uli'-raka topobago toera : " Ihii' pontu'ua ue tetu lau hante ue . " Ra'ihii' mpu'u-mi rapoponu' .
43002008	Oti toe , na'uli' wo'o-miraka : " Tolou' hangkedi' , keni hilou hi tompohawai' susa' . " Ratolou' mpu'u-mi pai' rakeni hilou hi topohawa' .
43002009	Topohawa' toei mpemita ue to rakeni-ki . Bela-pi ue nonto , mobali'-mi mewali ue anggur . Aga uma-hawo na'incai kangkaiapa-na , muntu' topobago-wadi to mpo'inca . Ka'oti-na mpemita ue anggur toe , mekio'-i mpokio' topemua' ,
43002010	pai' na'uli'-ki : " Kabiasaa-ta-hawo , anggur to motomo'-di-hawo to ri'ulu ratua-raka torata . Ane oha-ra-damo nginu , pai' lako' ratua to uma ncako motomo' . Hiaa' iko-kona mpotalaa anggur to motomo' , pai' lako' tempo toi-di nupewai' ratua ! "
43002011	Yesus mpobabehi tanda mekoncehi toe hi ngata Kana hi tana' Galilea . Toe-mi tanda mekoncehi to lomo'-na to nababehi . Hante tanda toe napopohiloi kabaraka'-na , pai' ana'guru-na mepangala' hi Hi'a .
43002012	Hudu susa' toe , hilou-imi hi ngata Kapernaum hante tina-na , ompi'-na pai' ana'guru-na . Mo'oha' hi ree-ramo ba hangkuja mengi .
43002013	Neo' rata-mi tempo-na eo bohe agama Yahudi to rahanga' Eo Paskah . Jadi' , hilou-imi Yesus hi Yerusalem mpokaralai eo bohe toe .
43002014	Hi berewe Tomi Alata'ala , mpohilo-i tauna to mpobalu' japi , bima pai' danci mangkebodo . Ria wo'o tauna to mposula' doi mohura hi ree .
43002015	Yesus mpobabehi poweba' ngkai koloro , pai' nawuso omea-ra ngkai berewe Tomi Alata'ala , hante bima pai' japi-ra . Meja'-ra toposula' doi nabilingko , alaa-na pahawu'-hawu'-mi doi-ra .
43002016	Na'uli'-raka topobabalu' danci mangkebodo : " Koi' , keni omea tetu lau hilou hi mali-na ! Tomi Tuama-ku neo' niponcawa tomi pobabalua' ! "
43002017	Ana'guru-na mpokiwoi lolita Buku Tomoroli' to mpo'uli' hewa tohe'i : " Dede' nono-ku , apa' kupe'ahi' Tomi-nu Pue' . "
43002018	Ngkai ree , topoparenta to Yahudi mpo'uli'-ki Yesus : " Napa ntoto-kowo huraa-nu mpobabehi tetu-e ? Ane ria mpu'u huraa-nu , popohiloi-kai tanda mekoncehi ! "
43002019	Na'uli' Yesus : " Gero-mi-hana Tomi Alata'ala toi , nihilo moto mpai' kadupa'-na rala-na tolu eo kuwangu nculii' . "
43002020	Konce-ra topoparenta to Yahudi , ra'uli' : " Beiwa ! ? Tomi Alata'ala toi rawangu rala-na opo' mpulu' ono mpae , hiaa' nu'uli'-kona nuwangu nculii' rala-na tolu eo-wadi ? "
43002021	Api' woto-nadi to nawalatu Yesus , mpokahangai' Tomi Alata'ala-e .
43002022	Ngkabokoa'-na ngkai toe , katuwu'-na nculii' mpu'u-mi Yesus , ana'guru-na mpokiwoi lolita-na toe-e . Ngkai ree rapangala'-mi napa to te'uki' hi rala Buku Tomoroli' pai' napa to na'uli' Yesus .
43002023	Bula-na Yesus hi Yerusalem mpokaralai Eo Paskah toe , wori' tauna to mepangala' hi Hi'a , apa' rahilo tanda-tanda mekoncehi to nababehi .
43002024	Aga Yesus uma mpangala'-ra , apa' na'inca nono hawe'ea tauna .
43002025	Uma mingki' kahadua-na to mpo'uli'-ki kabeiwa-na manusia' , apa' na'inca ami' napa to hi rala nono manusia' .
43003001	Ria hadua tauna to rahanga' Nikodemus . Nikodemus toei , to Parisi pai' pangkeni agama Yahudi .
43003002	Rala-na hamengi , rata-i mpohirua'-ki Yesus , na'uli'-ki : " Guru , to ki'inca , Iko hadua guru to nasuro Alata'ala , apa' uma ria tauna to bisa mpobabehi tanda mekoncehi hewa to nubabehi , ane uma-i nadohei Alata'ala . "
43003003	Na'uli' Yesus mpo'uli'-ki : " Makono mpu'u lolita-ku toi : Ane tauna uma putu nculii' , uma-i mpai' jadi' ntodea Alata'ala hi rala Kamagaua'-na . "
43003004	Na'uli' Nikodemus : " Ha beiwa-hawo tauna to motu'a-mi putu nculii'-e ? Ha bisa-i mempuna' hi rala puanaka tina-na , pai'-i putu karongkani-nae ? "
43003005	Na'uli' Yesus : " Makono mpu'u lolita-ku toi : Ane tauna uma putu hante ue pai' hante baraka' Inoha' Alata'ala , uma-i jadi' ntodea Alata'ala hi rala Kamagaua'-na .
43003006	Manusia' tuwu' hi rala dunia' toi , apa' putu ngkai totu'a-na . Tapi' katuwua' kao'-na to bo'u narata ngkai Inoha' Tomoroli' .
43003007	Jadi' , neo' nupokakonce lolita-ku tohe'i to mpo'uli' : koi' omea kana putu nculii' .
43003008	Rapa'-na ngolu' , mewui hiapa kalaua-na . Wule' sere-na ta'epe , uma ta'incai kangkaiapa-na ba hilou hiapa-i . Wae wo'o hante tauna to putu ngkai baraka' Inoha' Alata'ala . "
43003009	Na'uli' Nikodemus : " Beiwa wo'o-hawo kawali-na tetu-e ? "
43003010	Na'uli' Yesus : " Iko-le hadua guru to Israel to rabila' , hiaa' uma-di-kona nu'incai batua-na lolita-ku toi-e !
43003011	Makono mpu'u lolita-ku toi : Kai' mpo'uli' napa to ki'inca , kilolita napa to kihilo . Hiaa' uma-di nipangalai' lolita-kai .
43003012	Ane kututura-kokoi napa to jadi' hi dunia' , uma nipangala' . Peliu-liu-nami mpai' ane kututura-kokoi napa to jadi' hi suruga .
43003013	Uma ria haduaa tauna hi dunia' to manake' hilou hi suruga . Muntu' Aku'-wadi to mpo'inca napa to jadi' hi suruga , apa' Aku' Ana' Manusia' to mo'oha' hi suruga ngkai owi pai' to mana'u tumai ngkai suruga .
43003014	" Owi hi papada to wao' , nabi Musa mpobabehi lence ule ngkai ngkala , pai' natu'u hi doe hampole kaju pai' natunya' napopokore . Hema-hema to natilo' ule , ane rangoa' lence ule ngkala toe , tuwu' moto-ra . Jadi' , hewa ule ngkala toe rapokalangko owi , wae wo'o mpai' Aku' Ana' Manusia' kana rapokalangko ,
43003015	bona hema-hema to mepangala' hi Aku' mporata katuwua' to lompe' duu' kahae-hae-na . "
43003016	Hewa toi-mi Alata'ala mpoka'ahi' hawe'ea tauna hi dunia' , alaa-na napewai' Ana'-na to Hadudua , bona hema-hema to mepangala' hi Ana'-na toe , uma-ra mporata huku' , tapi' mporata-ra katuwua' to lompe' duu' kahae-hae-na .
43003017	Bela patuju-na Alata'ala mposuro Ana'-na tumai hi dunia' bona mpohuku' manusia' . Patuju-na mposuro Ana'-na tumai-le , bona mpohore manusia' ngkai huku' jeko'-ra .
43003018	Tauna to mepangala' hi Ana' Alata'ala , uma-ra rahuku' . Aga tauna to uma mepangala' , monoa'-mi kanahuku'-ra Alata'ala , apa' uma-ra dota mepangala' hi Ana' Alata'ala to Hadudua toei .
43003019	Rata-imi hi dunia' mpokeni baja hi hawe'ea tauna . Tapi' manusia' mpokono-pi bengi ngkai baja , apa' dada'a kehi-ra . Toe pai' Alata'ala mpohuku'-ra .
43003020	Hawe'ea tauna to mpobabehi kehi to dada'a , mpokahuku' baja . Uma-ra dota rata hi kabajaa-na , bona neo' mpai' kahiloa kehi-ra to dada'a .
43003021	Tauna to monoa' kehi-ra rata hi kabajaa-na , bona kahiloa po'ingku-ra pai' bona monoto-mi kampotuku'-ra konoa Alata'ala .
43003022	Oti toe , Yesus pai' ana'guru-na hilou hi tana' Yudea . Bula-ra hi ree , meniu'-ra mponiu' tauna to doko' jadi' topetuku'-na .
43003023	Nto'u toe , Yohanes Topeniu' ko'ia-i ratarungku' . Meniu'-i hi ngata Ainon , uma molaa ngkai ngata Salim , apa' hi ree wori' ue . Butu eo-na tauna hilou mpopeniu' hi Yohanes .
43003024	
43003025	Rala-na ha'eo , ba hangkuja dua ana'guru Yohanes momehono' hante to Yahudi mpomehonoi' ada peniu' rala agama .
43003026	Hilou-ramo hi Yohanes ra'uli'-ki : " Guru , nukiwoi-pidi wengi tauna to dohe-ta hi dipo ue Yordan , to nutudo'-kakaie ? Oe-imi ria , meniu' wo'o-i-hawo , pai' kawoo-woria' tauna lou hi Hi'a ! "
43003027	Na'uli' Yohanes : " Kita' manusia' uma mporata napa-napa ane uma pewai'-na Alata'ala .
43003028	Ni'epe moto-mi wengi lolita-ku . Ku'uli' : aku' bela Magau' Topetolo' . Pai'-a tumai-kuwo-le , tumai meri'ulu ngkai Hi'a mporodo-ki ohea-na .
43003029	" Ane rapa'-na hi susa' poncamokoa , topemua'-di-hana to jadi' poko-na , apa' hi'a-mi pue' tobine to rapemuai' . Ane bale-na topemua'-hawo-le , mokore-i mpopanene'-wadi-ki-hawo pai' mpe'epei hawa'-na . Pai' goe'-i mpo'epe libu' topemua' . Wae-mi-kuwo aku'-e , aku' hewa bale-na topemua' . Goe'-a , pai' gana kagoea'-ku , apa' kawoo-woria' tauna mpotuku'-i Yesus .
43003030	Hi'a-mi to kana tepaiwongko tuwu'-na , pai' aku' kana tepai'ara' tuwu'-ku . "
43003031	Yesus , Hi'a-mi to tumai ngkai suruga , pai' meliu tuwu'-na ngkai hawe'ea . Tauna to ngkai dunia' , bate manusia' biasa , pai' lolita-na mpololita napa-napa to jadi' hi dunia' . Aga Yesus , ngkai suruga-i-hana , pai' meliu tuwu'-na ngkai hawe'ea .
43003032	Lolita-na mpololita napa to nahilo pai' to na'epe , tapi' uma ria to mpangala' lolita-na .
43003033	Aga hema to mpangala' lolita-na mpo'uli' : " Bate makono-hanale lolita Alata'ala-e . "
43003034	Apa' Hi'a-mi to nasuro Alata'ala mpohowa' lolita-na , pai' Alata'ala mpowai'-i Inoha' Tomoroli' hante uma ria huka'-na .
43003035	Alata'ala to Tuama mpoka'ahi' Ana'-na , pai' nawai'-imi hawe'ea kuasa-na .
43003036	Tauna to mepangala' hi Ana'-na toei , mporata-ramo katuwua' to lompe' duu' kahae-hae-na . Tauna to uma mengkoru hi Ana'-na toei , uma-ra mporata katuwua' . Mporata roe Alata'ala lau-rada duu' kahae-hae-na .
43004001	To Parisi mpo'epe kawoo-woria' tauna to hilou mpopeniu' hi Yesus jadi' topetuku'-na , alaa-na meliu-pi kawori'-na topetuku'-na Yesus ngkai topetuku'-na Yohanes Topeniu' .
43004002	( Kakoo-kono-na , bela-hawo Yesus to meniu' , ana'guru-na to meniu' . )
43004003	Jadi' , kana'inca-na Yesus kara'epe-nami to Parisi kareba toe , malai-imi ngkai tana' Yudea hilou nculii' hi tana' Galilea .
43004004	Rala pomako'-na tohe'e , kana mpotara tana' Samaria-i .
43004005	Neo' tebua'-mi eo-na , rata-imi hi ngata to Samaria to rahanga' Sikar , uma molaa ngkai tana' to napewai' Yakub owi hi Yusuf ana'-na . Hi mali ngata toe , ria hameha' buwu to rahanga' buwu Yakub . Mohura-imi Yesus hi wiwi' buwu toe , apa' lenge'-imi momako' .
43004006	
43004007	Ana'guru-na kaliliu hilou hi ngata me'oli pongkoni' . Ko'ia mahae , rata hadua tobine to Samaria tumai ntomu' . Na'uli' Yesus mpo'uli'-ki : " Totina , wai'-a-kuwo ue ku'inu . "
43004008	
43004009	Konce tobine toei , apa' biasa-na to Yahudi morungku mposigalo-raka to Samaria . Toe pai' na'uli' : " Iko to Yahudi , aku' to Samaria-a . Napa pai' daho'-ko mperapii'-a ue ? "
43004010	Na'uli' Yesus : " Ane ke nu'inca kabohe rasi' to nawai' Alata'ala , pai' ane nu'inca-a kahema-ku Aku' to mperapii'-ko ue , tantu merapi' wo'o-ko-kowo hi Aku' , pai' kuwai'-ko ue to tuwu' . "
43004011	Na'uli' tobine toei : " Ngkaiapa-kona ue to tuwu' to nu'uli' tetu-e , bo uma-di ria potolou'-nue , hiaa' buwu toi monala-hana .
43004012	Buwu toi sosora ngkai Yakub , ntu'a-kai owi . Hi'a nginu ue ngkai rei moto-i-hawo , wae wo'o ana'-na pai' porewua-na . Ha nu'uli'-kona meliu kabohe tuwu'-nu ngkai Yakub , pai' ma'ala-ko mpewai' ue to meliu kalompe'-na ngkai ue buwu toi-e ? "
43004013	Na'uli' Yesus : " Hawe'ea tauna to nginu ue ngkai buwu toi , ngkamara nculii'-ra-pidi mpai' .
43004014	Tapi' hema to mpo'inu ue to kuwai'-raka , uma-rapa ngkamara duu' kahae-hae-na . Apa' ue to kuwai'-raka toe , jadi' ue tuwu' to mo'ili ncuu hi rala nono-ra -- batua-na , mporata-ra katuwua' to lompe' duu' kahae-hae-na . "
43004015	Na'uli' tobine toei : " Ane wae , wai'-ama-kuna ue tetu , bona uma-apa ngkamara oa' , pai' uma-apa mingki' tumai ntomu' butu eo-na hi rehe'i . "
43004016	Na'uli' Yesus : " Koi' ulu , kio' tomane-nu , pai'-ko nculii' tumai . "
43004017	Na'uli' tobine toei : " Uma-kuna motomanei-a . " Na'uli' Yesus : " Makono-di ,
43004018	apa' lima ngkani-mokole motomanei-e , pai' tomane-nu tetu-e lou , bela tomane-nu moto . Jadi' , makono lia lolita-nu we'i-e . "
43004019	Na'uli' tobine toei : " Ei' , nabi-ko-tawo' !
43004020	Kai' to Samaria , mepue' hi bulu' tohe'i moto-ka-kaiwo , hi bulu' pepuea' ntu'a-kai . Hiaa' koi' to Yahudi mpo'uli' , kana hi Yerusalem-wadi pepuea' to makono . "
43004021	Na'uli' Yesus : " Pangala'-mi lolita-ku toi : Rata mpai' tempo-na , uma-pi wule' hi Yerusalem-wadi tauna mpopue' Alata'ala , uma wo'o hi bulu' toi-wadi .
43004022	Koi' to Samaria , uma ni'incai kahema-na to nipue' . Kai' to Yahudi , ki'inca kahema-na to kipue' , apa' ria pojanci Alata'ala to mpo'uli' kalompea' manusia' mehuwu ngkai laintongo' to Yahudi .
43004023	Tapi' rata mpai' tempo-na -- pai' toi-mi tempo-na -- tauna to mepue' mpu'u-mpu'u hi Alata'ala to Tuama , kana mpopue'-i hante kuasa Inoha' Tomoroli' , pai' ntuku' ohea to makono . Pepue' to hewa toe-mi to napokono Alata'ala to Tuama .
43004024	Alata'ala , Hi'a-mi Inoha' . Jadi' , tauna to mpopue'-i , kana mepue' hante kuasa Inoha' Tomoroli' pai' ntuku' ohea to makono . "
43004025	Na'uli' tobine toei : " Io' , to ku'inca-na , rata mpai' Magau' Topetolo' , to rahanga' Kristus . Ane rata-ipi mpai' , Hi'a to mpakanoto omea hi kita' . "
43004026	Na'uli' Yesus : " Aku'-mile toi-e , to mpololitai-ko wae-e lau . "
43004027	Bula-ra mololita , rata-ramo ana'guru-na ngkai ngata . Konce-ra mpohilo Yesus mpololitai hadua tobine . Aga uma haduaa to daho' mpopekune' tobine toei ba napa paraluu-na . Uma wo'o-ra daho' mpekune' Yesus ba napa pai' napololitai-i .
43004028	Ngkai ree , tobine toei mpalahii-mi pontomua'-na hi ree , ncaliu hilou hi ngata mpo'uli'-raka hingka ngata-na :
43004029	" Kita hilou mpohilo tauna to mpolohu-ka hawe'ea gau'-ku . Meka' ba lue' Hi'a mpu'u-mi Magau' Topetolo'-e ! "
43004030	Toe pai' hilou-ramo hi mali ngata doko' mpohirua'-ki Yesus .
43004031	Lingku'-na tobine toe hilou hi rala ngata , ana'guru-na Yesus mpo'uli'-ki : " Guru , mai-tamo ngkoni' . "
43004032	Aga na'uli' Yesus : " Ria-ka-kuna koni'-ku to uma ni'incai . "
43004033	Momepekune'-ramo ana'guru-na ra'uli' : " Hema-die to mpowai'-i pongkoni'-e ? "
43004034	Toe pai' Yesus mpo'uli'-raka : " Pongkoni'-kule , mpotuku' konoa Pue' Ala to mposuro-a , pai' mposipolea pobago to nawai'-ka .
43004035	Koi' biasa mpo'uli' lolita bulawa toi : Opo' mula-damo pai' lako' mepae-ta . Aga Aku' mpo'uli'-kokoi : Naa-dile , oe lau bonea to mperenene-damo pae-na pai' to hangaa rapepae-damo .
43004036	Tauna to mepae bate mporata gaji'-ra , alaa-na topepae pai' to ntuja' goe' hangkaa-ngkania . Wua' to rapepae , batua-na , tauna to mporata katuwua' to lompe' duu' kahae-hae-na .
43004037	Jadi' , makono lolita bulawa to mpo'uli' : ' Kahadua-na to ntuja' , kahadua-na to mpepae . '
43004038	Kuhubui-koi mpepae to bela tinuja'-ni . Tau ntani'-na to mpotuja' , koi' to mpepae wua' pobago-ra . "
43004039	Hi ngata to Samaria toe , wori' tauna to mepangala' hi Yesus , apa' ra'epe lolita tobine toe we'i to mpo'uli' : " Nalohu-maka hawe'ea gau'-ku . "
43004040	Jadi' , kahilou-rami mpohirua'-ki Yesus , pai' raperapi' bona mehani-i hi ngata-ra . Mehani mpu'u-imi hi ree romengia .
43004041	Ngkai ree , kawoo-woria' tena pue' ngata to mepangala' hi Yesus , apa' ra'epe moto-mi lolita-na .
43004042	Ra'uli' mpo'uli'-ki tobine toei : " Wae lau kipangala' mpu'u-mi , uma muntu' ngkai lolita-nu iko-wadi . Apa' ki'epe ntilinga moto-mi lolita-na , pai' ki'inca Kahi'a-na mpu'u-mi Magau' Tompohore manusia' ngkai huku' jeko'-ra . "
43004043	Timpaliu romengia hi Samaria , Yesus mpokaliliu pomako'-na hilou hi tana' Galilea .
43004044	Ria hangkani Yesus mpo'uli' : " Hadua nabi uma biasa rabila' hi ngata-na moto . "
43004045	Jadi' , karata-na hi Galilea , tauna mpotarima-i hante kagoe' nono-ra , apa' ria-ra wengi hi Yerusalem mpokaralai eo bohe Paskah , pai' mpohilo hante mata-ra moto-mi hawe'ea anu mekoncehi to nababehi hi ria nto'u toe .
43004046	Rata wo'o-imi Yesus hi ngata Kana hi Galilea , hi ngata pompobalia'-na ue jadi' anggur . Uma molaa ngkai Kana toe , ria hadua topohawa' hi ngata Kapernaum , to mobago hi tomi raja , peda' gaga ana'-na .
43004047	Kana'epe-na topohawa' toei karata-na Yesus hi Galilea ngkai Yudea , hilou-imi hi ngata Kana mpohirua'-ki , na'uli'-ki : " Pue' , hilou-ta hi Kapernaum , nupaka'uri'-ka-kuwo ana'-ku , apa' neo' mate-imi . "
43004048	Na'uli' Yesus mpo'uli'-ki : " Ane uma-koi mpohilo tanda mekoncehi pai' anu mobaraka' , uma oa'-koi mepangala' ! "
43004049	Na'uli' topohawa' toei : " Pue' , hilou-tamo sohi' , mate mpai' ana'-ku ! "
43004050	Na'uli' Yesus : " Nculii'-moko , mo'uri'-imi ana'-nu . " Napangala' mpu'u-mi topohawa' toei lolita Yesus , pai' nculii' mpu'u-imi-hawo .
43004051	Hi lengko ohea-i-pidi , ba hangkuja dua batua-na mpotomu-i , ra'uli'-ki : " Mo'uri'-imile ana'-nue ! "
43004052	Napekune'-ramo : " Jaa hangkuja-i mo'uri'-e ? " Ra'uli' : " Wengi , ba jaa satu mpo'eo tu , uma-ipi ngkelengi' . "
43004053	Nakiwoi-mi topohawa' , nto'u-na toe mpu'u-mi wengi Yesus mpo'uli'-ki : " Mo'uri'-imi ana'-nu . " Ngkai ree , topohawa' toei pai' hira' hantomia , mepangala'-ramo hi Yesus .
43004054	Toe-mi tanda mekoncehi karongkani-na to nababehi Yesus hi Galilea karata-na ngkai Yudea .
43005001	Oti toe , nculii'-imi Yesus hilou hi Yerusalem bona mpokaralai-i eo bohe to Yahudi hi ria .
43005002	Hi Yerusalem , mohu' hi wobo' wala to rahanga' Wobo' Bima , ria wuhu' , hi rala basa Yahudi hanga'-na Betesda . Ntololikia wuhu' toe , ria lima meha' pengkawinaraa .
43005003	Hi retu , wori' tauna to peda' . Ria towero , ria tokejo , ria topungku , ntora turu hi pengkawinaraa , ( ( mpopea kamojago-na ue wuhu' .
43005004	Apa' pontu-na ria mala'eka Pue' mana'u tumai hi wuhu' toe mpojago ue-na . Pai' hema to ri'ulu mehompo hi rala wuhu' nto'u ue-na mojago , mo'uri'-i ngkai haki' to natodohaka . ) )
43005005	Ria hi ree hadua tomane , tolu mpulu' walu mpae-imi peda' .
43005006	Yesus mpohilo-i turu hi ree , pai' na'inca kamahae-nami peda' . Napekune'-i : " Dota-ko mo'uri' ? "
43005007	Na'uli' topeda' toei : " Pue' , apa' uma-kuwo hema to mpokeni-a hilou rala wuhu' nto'u mojago ue-na . Ke lako' hilou-a-kuwo , to ntani'-na wo'o-mi to mpori'uluhi-a . "
43005008	Na'uli' Yesus mpo'uli'-ki : " Memata-moko , lulu-mi ali'-nu , pai' mako'-moko . "
43005009	Kamo'uri'-nami tau toei , nalulu-mi ali'-na , pai'-i momako'-mi . Tohe'e jadi' hi Eo Sabat , eo pepuea'-ra to Yahudi .
43005010	Toe pai' topoparenta to Yahudi mpokamaro tauna to lako' mo'uri' toei , ra'uli'-ki : " Eo Sabat-hanale toe-e lau ! Uma-ko ma'ala ngkeni ali'-nu . "
43005011	Na'uli' tauna toei : " Apa' nahubui-a-kuwo tauna to mpaka'uri'-a we'i , na'uli'-ka : ' Lulu-mi ali'-nu pai' mako'-moko . ' "
43005012	Rapekune'-i : " Hema-i to mpohubui-ko ngkeni ali'-nue ? "
43005013	Tapi' uma na'incai kahema-na to mpaka'uri'-i , apa' Yesus uma-pi ria hi ree , mpolia' hilou-imi hi olo' tauna to wori' .
43005014	Uma mahae ngkai ree , Yesus mpohirua'-ki tauna toei hi Tomi Alata'ala , pai' na'uli'-ki : " Mo'uri'-moko , neo'-pi-hawo mpobabehi jeko' , bona neo' mpai' narumpa'-ko ba napa-napa to meliu kada'a-na . "
43005015	Ngkai ree , hilou-imi tauna toei mpohirua'-raka topoparenta to Yahudi , na'uli'-raka Kayesus-na to mpaka'uri'-i .
43005016	Toe pai' topoparenta to Yahudi ntepu'u mpobalinai' Yesus , apa' mepaka'uri'-i-hana hi Eo Sabat .
43005017	Yesus mpo'uli'-raka : " Tuama-ku mobago duu' eo toi , pai' Aku' wo'o kana mobago . "
43005018	Ngkai ree , rahuduwukui-mi topoparenta to Yahudi mpali' ohea-ra mpopatehi-i . Apa' uma wule' kampotiboki-na ada hi Eo Sabat , tapi' na'uli' wo'o-hana ka' Alata'ala-na Tuama-na ; jadi' , napopohibalia-hana woto-na hante Alata'ala .
43005019	Toe pai' na'uli' Yesus mpo'uli'-raka : " Makono mpu'u lolita-ku toi : Aku' Ana' Alata'ala , uma-a bisa mobago ntuku' konoa-ku moto . Muntu' to kuhilo ngkai Tuama-ku , toe-mi to kupobago . Napa-napa bago Tuama-ku , tetu wo'o-kuwo bago-ku .
43005020	Apa' Tuama-ku mpoka'ahi'-a , pai' napopohiloi-a hawe'ea to napobago . Kakupaka'uri'-na topeda' toe ngone ria , pai' kubabehi wo'o mpai' pobago to meliu kabohe-na ngkai toe , alaa-na konce mpu'u-mokoi mpai' .
43005021	Hewa Tuama-ku mpopemata tomate pai' mpowai'-ra katuwua' , wae wo'o Aku' mpowai' katuwua' hi hema-hema to kupelihi .
43005022	Tuama-ku moto uma mpobotuhi kara-kara manusia' . Hawe'ea kuasa pompobotuhi natonu-mi hi Aku' Ana'-na .
43005023	Nababehi toe , bona hawe'ea tauna mpobila'-a hewa pompobila'-ra Tuama-ku . Hema to uma mpobila'-a , uma wo'o-ra mpobila' Tuama-ku to mposuro-a .
43005024	" Makono mpu'u lolita-ku toi : Hema to mpo'epe lolita-ku pai'-ra mepangala' hi Pue' Ala to mposuro-a , bate mporata-ra katuwua' to lompe' duu' kahae-hae-na . Uma-ra mpai' rahuku' sabana jeko'-ra . Tebahaka-ramo ngkai kamatea , mporata-ramo katuwua' .
43005025	Makono mpu'u lolita-ku toi : Rata mpai' tempo-na -- pai' toi-mi tempo-na -- tauna tomate mpo'epe libu' Ana' Alata'ala , pai' hira' to mpo'epe mporata katuwua' to bo'u .
43005026	Apa' hewa Tuama-ku mobaraka' mpowai' katuwua' , wae wo'o nawai'-a baraka' mpowai' katuwua' .
43005027	Nawai' wo'o-a kuasa mpobotuhi kara-kara manusia' , apa' Aku' Ana' Manusia' .
43005028	" Neo' nipokakonce lolita-ku toi , apa' rata mpai' tempo-na hawe'ea tauna to hi rala daeo' mpo'epe libu'-ku ,
43005029	pai'-ra memata ngkai daeo'-ra . To mpobabehi gau' to lompe' rapopemata bona mporata katuwua' to lompe' . To mpobabehi gau' to dada'a rapopemata bona rahuku' .
43005030	" Aku' , uma-a bisa mpobabehi napa-napa ntuku' konoa-ku moto . Kubotuhi ntuku' to nahawai'-ka Alata'ala . Pobotuhi-ku monoa' , apa' uma-a mpotuku' dota-ku moto , mpotuku'-a kadota-na Pue' Ala to mposuro-a .
43005031	" Ane ke Aku' moto-wadi to mpo'uli' ka' Aku'-na suro Alata'ala , pai' uma ria tau ntani'-na to mposabii'-a , uma ni'incai ba makono lolita-ku ba uma-di .
43005032	Tapi' ria moto kahadua-na to mposabii'-a , pai' ku'inca kamakono-na posabi'-na toe .
43005033	Koi' mpohubui doo-ni hilou hi Yohanes Topeniu' wengi , pai' na'uli'-miraka posabi'-na . Napa to na'uli' toe , bate makono omea .
43005034	Aga kakoo-kono-na uma kuparaluu posabi' ngkai manusia' . Kupopokiwoii-koi lolita-na Yohanes toe-e , bona mporata-koi kalompea' .
43005035	Yohanes toei hewa lampu to mehini pai' ngkeni kabajaa-na hi koi' . Pai' koi' , goe' lia moto-koi mpo'epe lolita-na . Aga kagoe'-ni tetu hampai'-wadi .
43005036	" Aga Aku' , ria-ka-kuna sabi' to mpakanoto kahema-ku , pai' sabi' toei meliu ngkai posabi'-na Yohanes . Ane ninaa lompe' pobago-ku , toe-mile to mposabii' kahema-kue . Napa to kupobago hewa toe lau , pobago to nahawai'-ka Tuama-ku bona kuposipolea . Pobago-ku toi-mi to mpakanoto ka' Aku'-na suro Tuama-ku .
43005037	Pai' meliu ngkai toe , Tuama-ku to mposuro-a , Hi'a moto-mi jadi' sabi'-ku mpo'uli' kahema-ku . Tapi' koi' , ko'ia hangkania ni'epei libu'-na , ko'ia nihiloi lence-na .
43005038	Lolita-na uma nitimamahi hi rala nono-ni , apa' uma-koi mepangala' hi Aku' to nasuro .
43005039	Koi' mpewulihi' ihi' Buku Tomoroli' , apa' ni'uli' mporata-koi katuwua' to lompe' duu' kahae-hae-na ngkai Buku Tomoroli' toe . Hiaa' Buku Tomoroli' moto wo'o-mi to mpotompo'wiwi-a .
43005040	Aga nau' wae , uma oa'-koi dota tumai hi Aku' , bona mporata katuwua' to lompe' toe .
43005041	" Uma-a mpopebila' hi manusia' .
43005042	Apa' ku'inca moto-koi , ka'uma-na ria ahi'-ni hi Alata'ala .
43005043	Katumai-ku toi , mpokeni-a hanga'-na Tuama-ku , aga uma-koi dota mpotarima-a . Ane ria to tumai mpokeni hanga'-ra moto-wadi , nitarima lau-ra .
43005044	Beiwa kamepangala'-ni hi Aku'-e , apa' doko' rabila' doo-wadi-koi , uma-koi mpali' pebila' to ngkai Alata'ala to Hadudua .
43005045	Aga neo' ni'uli' wae , Aku' mpai' to mpakilu-koi hi Tuama-ku . Nabi Musa moto-mi to mpakilu-koi . Ni'uli'-koina ngkai petuku'-ni hi hawa' Musa pai'-koi mporata kalompea' .
43005046	Tapi' ane bongko nipangala' mpu'u-i Musa , tantu nipangala' wo'o-a Aku'-e , apa' napa to na'uki' Musa , Aku'-mi kadungkua-na .
43005047	Bangku' to na'uki' Musa uma nipangala' , peliu-liu-nami ka'uma-na nipangala' lolita-ku . "
43006001	Oti toe , hilou-imi Yesus hi dipo Rano Galilea , to rahanga' wo'o Rano Tiberias .
43006002	Wori' lia tauna mpotuku'-i , apa' rahilo hawe'ea tanda mekoncehi to nababehi , mpaka'uri' topeda' .
43006003	Manake'-i lou hi panapa bulu' hante ana'guru-na , pai' mohura-imi hi ree .
43006004	Nto'u toe , neo' rata-mi eo bohe agama Yahudi to rahanga' Eo Paskah .
43006005	Yesus mponaa ntololikia-na , nahilo-hawo , mo'iko-ra-damo tauna tumai mpomohui'-i . Na'uli' mpo'uli'-ki Filipus : " Hiapa-ta me'oli pongkoni' , tapokoni'-raka tauna to wori' toera lau ? "
43006006	( Kakoo-kono-na , na'inca ami' moto-mi napa mpai' to nababehi . Napekune' hewa toe hi Filipus , apa' doko' naponciloi pepangala'-na . )
43006007	Na'uli' Filipus : " Nau' ro'atu doi pera' tapope'oli-ki pongkoni' pai' butu dua-ra tawai' hore hangkedi'-wadi , uma oa' hono' . "
43006008	Ngkai ree , hadua ana'guru-na to rahanga' Andreas , ompi'-na Simon Petrus , mpo'uli' :
43006009	" Ohe'i hadua ana' to mobokui lima meha' roti pai' tinapa uru roma'a , aga napa-mile kalaua-na hi tauna to wori' hewa toe-e lau ? "
43006010	Na'uli' Yesus : " Hubui-ramo mohura ! " Jadi' mohura-ramo hi kowo' raponcawa ali' , apa' wori' kowo' hi ree . Hi olo' ntodea toe , ria ba lima ncobu paka' tomane .
43006011	Ngkai ree , na'ala'-mi roti , na'uli' tarima kasi hi Alata'ala , pai' nabagi-bagi hi tauna to wori' to mohura . Hewa toe wo'o pompobabehi-na hante bau' uru . Ngkoni'-ramo omea duu'-ra bohu .
43006012	Bohu-ramo omea , na'uli' Yesus hi ana'guru-na : " Rumpu-koi toro-na , bona neo' ria to rakerei . "
43006013	Rarumpu mpu'u-mi , hampulu' roluncu-pi toro-na ngkai lima meha' roti to rakoni' tauna to wori' we'i .
43006014	Karahilo-na ntodea tanda mekoncehi tohe'e , momepololitai-ramo , ra'uli' : " Hi'a mpu'u-mi-tawo' nabi to rajanci owi-e , to ra'uli' rata mpai' hi dunia' toi-e ! "
43006015	Jadi' , ria patuju-ra doko' mpewuku-i jadi' magau'-ra . Kana'inca-na Yesus patuju-ra toe , malai-imi ngkai ree hilou hi bulu'-na .
43006016	Ncimonou' tohe'e , mana'u-ramo ana'guru-na hilou hi rano mpopea-i .
43006017	Rapopea duu' mobengi , ko'ia oa'-i rata . Jadi' , mosakaya moto-ramo hilou mpotoa' ngata Kapernaum .
43006018	Bula-ra mosakaya toe , rata ngolu' bohe mporumpa'-ra , alaa-na bohe balumpa hi rano .
43006019	Lima ba ono kilo-ramo ngkai talinti , rahilo-rawo , etu-imi tumai Yesus momako' hi lolo ue mpototopa-ra . Aga uma ra'incai Kayesus-na . Me'eka' lia-ramo .
43006020	Na'uli' Yesus : " Neo' me'eka' ! Aku'-mile toi-e . "
43006021	Mpo'epe toe-di , goe'-ramo mpodoa Yesus hi rala sakaya . Pesua'-na Yesus hi rala sakaya , rata-ramo hi wiwi' talinti to ratoa' .
43006022	Kampeneo-na , wori' tauna hi dipo rano mpopali' Yesus , ra'uli' : " Hiapa-imidie ? Uma-idi mohawi' sakaya dohe ana'guru-nae ngone . Hiaa' uma ria sakaya ntani'-na hi rei ngone , muntu' sakaya to rahawi' ana'guru-na-wadi . "
43006023	Ngkai ree , rata wo'o tauna ngkai ngata Tiberias hi rala sakaya-ra , pai'-ra mencore mohu' hi pongkonia'-ra ntodea wengi , to mpokoni' roti to nagane' Pue' Yesus .
43006024	Kara'inca-na ntodea ka'uma-napi ria Yesus hi ree , ntahawe' ana'guru-na uma wo'o-pi ria , mosakaya wo'o-ramo-rawo hilou hi Kapernaum mpopali'-i .
43006025	Karata-ra ntodea hi dipo rano mpohirua'-ki Yesus , rapekune'-i : " Nto'uma-ko rata hi rehe'i-e , Guru ? "
43006026	Na'uli' Yesus : " Makono mpu'u lolita-ku toi : Ku'inca moto-le patuju-ni mpali'-ae . Uma ba kani'inca-na batua-na tanda mekoncehi to kubabehi . Nipali'-ale apa' bohu-mokoi kupokoni' .
43006027	Neo'-koi mobago mpali' pongkoni' to sohi' oti pai' waha' . Mobago-koi mpali' pongkoni' to uma ria kawahaa'-na pai' to mpowai' katuwua' to lompe' duu' kahae-hae-na . Aku' Ana' Manusia' to mpowai'-koi pongkoni' tohe'e , apa' Alata'ala to Tuama mpotudo' ka' Aku'-nami to napelihi pai' to napokono . "
43006028	Mepekune'-ra ntodea : " Napa to kana kipobago bona pobago-kai ntuku' konoa Alata'ala ? "
43006029	Na'uli' Yesus : " Toi-mile pobago to napokono Alata'ala-e : mepangala' hi Aku' to nasuro . "
43006030	Ra'uli' wo'o-mi ntodea : " Ane wae , tanda napa to nupopohiloi-kakai , bona kipangala'-ko kangkai Alata'ala-na mpu'u-ko ? Napa to nubabehi ?
43006031	Wai'-ka-kaiwo pongkoni' , hewa to rakoni' ntu'a-ta owi . Bula-ra hi papada to wao' , ngkoni'-ra pongkoni' to rahanga' manna , hewa to te'uki' hi rala Buku Tomoroli' : ' Nawai'-ra pongkoni' ngkai suruga . ' "
43006032	Na'uli' Yesus : " Makono mpu'u lolita-ku toi : Bela nabi Musa owi to mpowai' pongkoni' ngkai suruga . Tempo toi-e , Tuama-ku-hana to mpowai'-koi pongkoni' to mpu'u-mpu'u ngkai suruga .
43006033	Pongkoni' to nawai' Alata'ala , batua-na , to mana'u tumai ngkai suruga pai' to mpowai' katuwua' hi manusia' . "
43006034	Ra'uli'-ki ntodea : " Ane wae , wai'-ka-kaiwo pongkoni' tetu butu-butu eo-na ! "
43006035	Na'uli' Yesus : " Aku' toi-mi pongkoni' to mpowai' katuwua' . Hema to tumai hi Aku' uma-rapa mo'oro' , pai' hema to mepangala' hi Aku' uma-rapa ngkamara , duu' kahae-hae-na .
43006036	Aga hewa to ku'uli' we'i , nau' nihilo-ama , uma oa'-a nipangala' .
43006037	Hawe'ea tauna to nawai'-maka Tuama-ku , bate tumai hi Aku' . Pai' hema-hema to tumai hi Aku' , bate kutarima-i pai' uma-i kupopalai .
43006038	Apa' tumai-a ngkai suruga , uma mpobabehi konoa-ku moto . Tumai-a mpobabehi konoa-na Alata'ala to mposuro-a .
43006039	Toi-mi konoa-na : bona ngkai hawe'ea tauna to nawai'-ka , neo' mpai' ria haduaa to moronto , bate kupopemata-ra omea hi Eo Kiama .
43006040	Toi-mi konoa Tuama-ku : bona hawe'ea to mpohilo pai' to mepangala' hi Aku' Ana'-na mporata katuwua' to lompe' duu' kahae-hae-na , pai' kupopemata-ra hi Eo Kiama . "
43006041	Ngkai ree , mparangkunutia-ramo to Yahudi , apa' na'uli'-hana Yesus , Hi'a-mi pongkoni' to mana'u tumai ngkai suruga .
43006042	Momepololitai-ramo ra'uli' : " Ah , Hi'a toe-le Yesus , ana' Yusuf . Ta'inca moto tina-na pai' tuama-na . Napa-di-hana pai' na'uli' ngkai suruga-ie ? "
43006043	Na'uli' Yesus mpo'uli'-raka : " Neo'-koi ngkunuti .
43006044	Uma ria haduaa to ma'ala tumai hi Aku' , ane uma-ra nakeni Tuama-ku to mposuro-a . Pai' kupopemata-ra omea hi Eo Kiama .
43006045	Hi rala sura nabi-nabi owi te'uki' hewa toi : ' Alata'ala mpotudui' hawe'ea topetuku'-na . ' Jadi' , hawe'ea tauna to mpo'epe pai' mpotarima tudui'-na Tuama-ku , bate tumai-ra hi Aku' .
43006046	Aga neo' ni'uli' wae , ria mpu'u-ramo to mpohilo Tuama-ku . Muntu' Aku'-wadi to mpohilo-i , apa' Aku' ngkai Alata'ala-a-kuna .
43006047	Makono mpu'u lolita-ku toi : hema to mepangala' hi Aku' , mporata-ramo katuwua' to lompe' duu' kahae-hae-na .
43006048	Aku'-mi pongkoni' to mpowai' katuwua' .
43006049	" Pongkoni' to rahanga' manna to rakoni' ntu'a-ni owi hi papada to wao' uma mpowai' katuwua' , apa' mate omea moto-ra .
43006050	Aga uma hewa toe ane pongkoni' to mana'u tumai ngkai suruga . Hema-hema to ngkoni' pongkoni' toi , uma-ra mate .
43006051	Aku' toi-mi pongkoni' to mana'u tumai ngkai suruga , pongkoni' to tuwu' . Tauna to ngkoni' pongkoni' toi tuwu' duu' kahae-hae-na . Pongkoni' to tuwu' tohe'i , batua-na woto-ku to kupewai' bona manusia' mporata katuwua' . "
43006052	Kara'epe-na to Yahudi lolita-na Yesus toe , momehono'-ramo himpau hira' , ra'uli' : " Beiwa-i ma'ala mpewai' woto-na hi kita' bona takoni'-e ? "
43006053	Toe pai' na'uli'-raka : " Makono mpu'u lolita-ku toi : Ane uma nikoni' woto-ku , Aku' Ana' Manusia' , pai' uma ni'inu raa'-ku , uma-koi mporata katuwua' kao'-ni .
43006054	Tauna to ngkoni' woto-ku pai' nginu raa'-ku , mporata-ramo katuwua' to lompe' duu' kahae-hae-na , pai' kupopemata-ra hi Eo Kiama .
43006055	Apa' woto-ku pongkoni' mpu'u , pai' raa'-ku ininu mpu'u .
43006056	Tauna to ngkoni' woto-ku pai' nginu raa'-ku , tida-ra hintuwu' hante Aku' , pai' Aku' hante hira' .
43006057	" Tuama-ku to mposuro-a , Hi'a-mi pehupaa' katuwua' , pai' Aku' tuwu' ngkai Hi'a . Wae wo'o tauna to ngkoni' woto-ku , mporata-ra katuwua' ngkai Aku' .
43006058	Toi mpu'u-mile pongkoni' to mana'u ngkai suruga-e , uma hewa manna to rakoni' ntu'a-ni owi . Nau'-ra ngkoni' manna toe , bate mate oa'-ra . Tapi' tauna to ngkoni' pongkoni' toi-e , tuwu'-ra duu' kahae-hae-na . "
43006059	Yesus mpololita hawe'ea toe nto'u petudui'-na hi tomi posampayaa hi Kapernaum .
43006060	Kampo'epe-ra lolita Yesus toe we'i , wori' topetuku'-na mpo'uli' : " Ah ! Mokoro rahi tudui' toe-e . Hema mpai' to mpokule' mpotuku' ! "
43006061	Ntaa' na'inca moto-di Yesus kangkunuti-ra topetuku'-nae . Toe pai' na'uli'-raka : " Ha nipokedi' nono mpo'epe tudui'-ku we'i ?
43006062	Ane wae-di , beiwa mpai' ane nihilo-apa , Aku' Ana' Manusia' , ngkahe' nculii' hilou hi po'ohaa'-ku ami' ?
43006063	Inoha' Alata'ala-hana to mpowai' katuwua' . Kuasa manusia' uma ria kalaua-na . Lolita to kupohowa'-kokoi mehuwu ngkai Inoha' Alata'ala pai' mpowai' katuwua' .
43006064	Aga nau' wae , ria moto-koi hantongo' to uma mepangala' . " Yesus mpo'uli' hewa toe apa' na'inca ami'-mi ngkai lomo'-na kahema-ra to uma mepangala' hi Hi'a , pai' na'inca wo'o kahema-na mpai' to mpobalu'-i hi bali'-na .
43006065	Na'uli' wo'o-mi Yesus : " Toe pai' ku'uli'-mi we'i , uma haduaa to ma'ala tumai hi Aku' ane uma-ra napiliu Tuama-ku . "
43006066	Ntepu'u ngkai tempo toe , wori' topetuku'-na Yesus mpalahii-i . Uma-rapa dota mpotuku'-i .
43006067	Jadi' , mepekune' wo'o-imi hi ana'guru-na to hampulu' rodua , na'uli' : " Ha malai wo'o-koi mpai' koi'-e ? "
43006068	Na'uli' Simon Petrus : " Ha hilou hi hema-makai mpai' Pue' ? Iko-wadi to mpohowa' lolita to mpowai' katuwua' to lompe' duu' kahae-hae-na .
43006069	Kipangala'-mi pai' ki'inca ka' Iko-na Suro to moroli' ngkai Alata'ala . "
43006070	Na'uli' Yesus : " Aku' moto-mile to mpelihi-koi to hampulu' rodua toi-e . Nau' wae , hadua ngkai koi' mewali seta mpai' . "
43006071	To natoa' Yesus , Yudas ana' Simon Iskariot . Apa' nau' Yudas hadua ngkai ana'guru-na to hampulu' rodua , hi'a mpai' to mpobalu' Yesus hi bali'-na .
43007001	Oti toe , Yesus modao' hi tana' Galilea . Uma-ipi dota hilou hi tana' Yudea , apa' topoparenta to Yahudi hi ria doko' mpopatehi-i .
43007002	Nto'u toe , neo' rata-mi eo bohe to Yahudi to rahanga' Posusa' Pobamaru' .
43007003	Jadi' , ompi'-na Yesus mpobawai-i hilou hi Yudea mpokaralai eo bohe toe , ra'uli'-ki : " Neo'-hawo ntora hi rehe'i ! Hilou-tamo hi Yudea , bona topetuku'-nu mpohilo anu mekoncehi to nubabehi .
43007004	Uma-ko mpai' jadi' tau bohe ane ntora hi rehe'i-wadi-ko . Ane mpobabehi anu mekoncehi mpu'u-ko , popohiloi hawe'ea tauna hi dunia' ! "
43007005	Hewa toe-mi lolita-ra ompi'-na Yesus , apa' uma wo'o-ra-rawo mepangala' hi Hi'a .
43007006	Na'uli' Yesus mpo'uli'-raka : " Ko'ia rata tempo-na kupopehuwu woto-ku . Ane koi'-koina , uma beiwa ba nto'uma-koi hilou hi Yerusalem ,
43007007	apa' uma ria tauna to mpokahuku'-koi . Aku'-e , rapokahuku'-a-kuna tauna to dada'a hi dunia' toi , apa' ntora ku'uli'-raka kadada'a kehi-ra .
43007008	Meri'ulu-mokoi hilou hi posusaa' toe ria . Aku' , ko'ia-a-kuna hilou , apa' ko'ia rata tempo-ku . "
43007009	Wae-mi lolita Yesus hi ompi'-na , pai' tida moto-imi hi Galilea .
43007010	Hilou mpu'u-ramo ompi'-na Yesus hi Yerusalem bona mpokaralai Posusa' Pobamaru' hi ria . Ntaa' metuku' bongo moto-idi-hawo Yesus-e , aga hadudua-na bona neo' ra'incai ntodea .
43007011	Hi posusaa' toe , topoparenta to Yahudi ntora mpopali'-i , ra'uli' : " Hiapa-imidi Yesus-e ? "
43007012	Pai' ntodea wo'o , mparanusi-ramo mpotompo'wiwi-i . Ria-ra to mpo'uli' : " Tauna to lompe' moto-i-hawo . " Hantongo' wo'o mpo'uli' : " Uma-di ! Topebagiu-i-hana ! "
43007013	Tapi' uma haduaa to daho' mpolonto' , apa' me'eka' wo'o-ra wa hi topoparenta to Yahudi .
43007014	Pentongoa' posusa' tohe'e , Yesus mesua' hi rala Tomi Alata'ala , pai' natepu'u-mi metudui' .
43007015	Konce-ra topoparenta to Yahudi mpo'epe tudui'-na , ra'uli' : " Beiwa pai' na'inca ihi' Buku Tomoroli' , bo uma-i-hawo mosikola-e ? "
43007016	Na'uli' Yesus mpo'uli'-raka : " To kutudui'-kokoile , tudui' ngkai Alata'ala to mposuro-a , bela tudui'-ku moto .
43007017	Hema to doko' mpobabehi konoa Alata'ala , ra'inca mpai' kangkaiapa-na tudui'-ku toi , ba ngkai Alata'ala mpu'u-di ba lolita-ku moto-wadi .
43007018	Tauna to mpokeni lolita-na moto , mpope'une'-i-wadi . Tapi' tauna to mpali' karabilaa'-na Alata'ala to mposuro-i , tauna to monoa'-i , uma ria pebagiua-na .
43007019	Nabi Musa owi mpowai'-koi Atura Pue' . Tapi' uma-koi ria haduaa to mpotuku' Atura toe . Napa pai' doko' nipatehi-a ? "
43007020	Ra'uli' ntodea : " Wuli-ko ! Hema to doko' mpopatehi-ko ? "
43007021	Na'uli' Yesus : " Mekehele-koi , apa' mpaka'uri'-a tauna hi Eo Sabat .
43007022	Hiaa' koi' wo'o mobago moto hi Eo Sabat ane mpobabehi-koi ada petini' . Nabi Musa owi mpohubui-koi mpotini' ana'-ni . ( Tapi' kakoo-kono-na ada petini' toe ngkai ntu'a-ta owi to meri'ulu ngkai Musa , bela ngkai Musa moto . ) Ane ria ana'-ni to kana ratini' hi Eo Sabat , bate nitini' moto-i .
43007023	Jadi' , ane metini'-koi hi Eo Sabat bona neo' ntiboki Atura Musa , napa pai' nikaroe-a apa' mpaka'uri'-a tauna hi Eo Sabat bona hobo' woto-na lompe' ?
43007024	Neo' ranaa to kahiloa hi mali-na-wadi . Pakanoa' powile-ni bona nihilo napa to makono . "
43007025	Kara'epe-na pue' ngata Yerusalem lolita-na Yesus toe , ingu'-ramo . Ria-ra to mpo'uli' : " Ha bela tauna toe-imi mai to rapali' pangkeni-ta , doko' rapatehi-e ?
43007026	Hiaa' he'e-imi mai metudui' hante uma ria kakoo-koroa'-na , pai' uma hema to mpokamaro-i . Ba lue' ra'inca lau-mi pangkeni-ta Kahi'a-na Magau' Topetolo'-e ?
43007027	Aga uma-hawo masipato' Kahi'a-na Magau' Topetolo' , apa' ta'inca kangkaiapa-na . Ane rata mpu'u mpai' Magau' Topetolo' to rajanci owi-e , uma mpai' hema to mpo'incai kangkaiapa-na . "
43007028	Jadi' , bula-na Yesus metudui' hi rala Tomi Alata'ala , mekio'-i napesukui , na'uli' : " Ni'uli' ni'inca moto kahema-ku pai' kangkaiapa-ku . Tumai-a , uma ntuku' konoa-ku moto . Tumai-a mpotuku' konoa-na Alata'ala to mposuro-a . Hi'a-mi to masipato' rapangala' . Tapi' koi' uma mpo'incai-i .
43007029	Aku' , ku'inca-i apa' ngkai Hi'a pehupaa'-ku , pai' Hi'a to mposuro-a . "
43007030	Nto'u toe , ria-ra to doko' mpohoko'-i , aga uma hema to dungku pale-ra hi Hi'a , apa' ko'ia rata tempo-na .
43007031	Wori' hi olo' tau ntodea to mepangala' hi Hi'a , ra'uli' : " Magau' Topetolo' mpu'u-i-tawo' , baa' wori'-di tanda mekoncehi to nababehi-e . "
43007032	Ria-ra to Parisi to mpo'epe kamparanusi-ra ntodea mpotompo'wiwi Yesus . Toe pai' to Parisi hante imam pangkeni mpohubui ba hangkuja dua topojaga Tomi Alata'ala hilou mpohoko'-i .
43007033	Nto'u toe , Yesus mpololitai ntodea , na'uli'-raka : " Hampai'-a-damo dohe-ni . Nculii'-a mpai' hilou hi Hi'a to mposuro-a .
43007034	Nipali'-a mpai' , aga uma-apa niruai' . Pai' hi kahilouaa-ku uma-koi bisa hilou . "
43007035	Ingu'-ramo topoparenta to Yahudi mpo'epe lolita-na , pai' momepekune'-ramo , ra'uli' : " Hilou hiapa-ile' , pai' na'uli' uma-i mpai' taruai'-e ? Meka' ba hilou-i mo'oha' dohe to Yahudi to mposowo'-ra to Yunani , pai'-i mpotudui'-ra to Yunani .
43007036	Pai' napa batua lolita-na to mpo'uli' , tapali'-i aga uma-i taruai' , pai' uma-ta bisa hilou hi kahilouaa-na ? "
43007037	Eo ka'omea-na susa' tohe'e , eo to meliu karapomobohe-na . Hi eo toe , mokore-imi Yesus hi rala Tomi Alata'ala , pai'-i mekio' : " Hema-koi to ngkamara , tumai-mokoi hi Aku' pai' nginu !
43007038	Hewa to te'uki' hi rala Buku Tomoroli' : hema to mepangala' hi Aku' , ngkai nono-ra mo'ili wori' ue to tuwu' . "
43007039	Lolita-na Yesus toe mpowalatu Inoha' Tomoroli' , to mehompo mpai' hi tauna to mepangala' hi Hi'a . Nto'u pololita-na Yesus toe , Inoha' Tomoroli' ko'ia mehompo hi topetuku'-na , apa' Yesus ko'ia rapomobohe .
43007040	Wori' tauna mpo'epe lolita Yesus toe , pai' ria-ra hantongo' to mpo'uli' : " Bate Hi'a-mile nabi to najanci Alata'ala owi-e . "
43007041	Hantongo' wo'o-ra mpo'uli' : " Magau' Topetolo' mpu'u-idi ! " Aga ria wo'o-ra to mpo'uli' : " Ah , to Galilea-i-hanale ! Uma masipato' Magau' Topetolo' mehupa' ngkai Galilea .
43007042	Rala Buku Tomoroli' te'uki' : Magau' Topetolo' muli Magau' Daud , pai' mehupa' ngkai ngata Betlehem , ngata kaputua Daud . "
43007043	Alaa-na momehono' lau-ramo ntodea : hantongo'-ra mepangala' hi Yesus , hantongo' uma .
43007044	Ria-ra to doko' mpohoko'-i , aga uma hema to dungku pale-ra .
43007045	Topojaga Tomi Alata'ala to rahubui mpohoko' Yesus , nculii'-ramo hilou hi to Parisi pai' imam pangkeni . Uma-ra oko mpohoko'-i . Ra'uli' pangkeni toera : " Napa-di pai' uma-i nihoko' pai' nikeni tumai-e ? "
43007046	Ratompoi' : " Apa' ko'ia ria ki'epei tauna to mololita hewa Hi'a ! "
43007047	Mehono' to Parisi toera : " Ei'-e ! Ha nabagiu wo'o-moko-koiwo koi'-e ?
43007048	Hilo , uma ria hadua pangkeni ba to Parisi to mepangala' hi Yesus .
43007049	Muntu' ntodea to mpangala'-i , apa' uma ra'incai Atura Musa . Harala-rada ! "
43007050	Ngkai ree , mololita wo'o-mi-hawo hadua to Parisi to rahanga' Nikodemus . Nikodemus toei , ria-imi hangkani mpencuai' Yesus . Na'uli' Nikodemus mpo'uli'-raka doo-na :
43007051	" Ntuku' atura-ta-hawo , uma-ta ma'ala mpohuku' tauna ane ko'ia-hawo ra'epe noa'-na pai' raparesa' gau'-na . "
43007052	Hampetompoi' doo-na : " Ha ngkai Galilea wo'o-ko-kowo iko-e ! Wile-dile pai' kamata rala Buku Tomoroli'-e . Uma ria nabi to mehupa' ngkai Galilea . "
43007053	Oti toe , nculii'-ramo , hore-hore hilou hi tomi-ra .
43008001	Tapi' Yesus hilou hi Bulu' Zaitun .
43008002	Kampeneo-na mepupulo ngkii , hilou wo'o-imi hi Tomi Alata'ala . Tumai-ramo ntodea mpomohui'-i , pai' mohura-imi mpotudui'-ra .
43008003	Bula-na metudui' toe , rata-ramo guru agama hante to Parisi , mpokeni hadua tobine to rarata bula-na mobualo' , rapopokore-i hi laintongo' ntodea .
43008004	Ra'uli' mpo'uli'-ki Yesus : " Guru , tobine tetui rarata kongko bula-na mobualo' !
43008005	Hi rala Atura Musa , ria parenta to mpo'uli' : tobine to mogau' hewa toe kana rapana' watu duu'-na mate . Jadi' Iko , beiwa-kowo pobotuhi-nu ? "
43008006	Patuju pompekunea'-ra toe , mpali' kedo' , bona ma'ala-ra mposalai' Yesus . Tapi' Yesus , uma-i winihi . Motungka'-i-wadi mo'uki' hi tana' hante karawe-na .
43008007	Ka'omea-na , apa' rajojo mpekune'-i , mebago'-imi pai' na'uli'-raka : " Hema-koi to uma ria jeko'-ni , hi'a-mi to lomo'-na mpopana' tobine toei ! "
43008008	Oti toe , motungka' wo'o-imi , pai'-i mo'uki' tena hi tana' hante karawe-na .
43008009	Kara'epe-na pangkeni to Yahudi lolita Yesus tohe'e , pengkawusili-rami hadua hadua , ntepu'u ngkai totu'a duu' rata hi to mongura . Ka'omea-na , malai omea-ramo , muntu' Yesus-damo to hi ree hante tobine toei hi laintongo' ntodea .
43008010	Ngkai ree , mebago'-imi Yesus pai' mpo'uli'-ki tobine toei : " Hiapa-ramo we'i to mpakilu-koe ? Ha uma-rapa ria to doko' mpohuku'-koe ? "
43008011	Natompoi' tobine toei : " Uma-pi hema , Pue' . " Na'uli' Yesus : " Aku' wo'o uma mpohuku'-ko . Wae-pi , hilou-moko , pai' nubahakai-mi mpobabehi jeko' . " ) )
43008012	Oti toe , mololita wo'o-imi Yesus hi to Yahudi , na'uli' : " Aku' toi-mi baja to mpobajahi nono manusia' . Tauna to mpotuku'-a , uma-ra momako' hi rala kabengia-na . Mporata-ra baja to mpowai' katuwua' . "
43008013	Ra'uli' to Parisi : " Uma-le makono lolita-nue , apa' mpo'une' woto-nu moto-moko-kona . "
43008014	Na'uli' Yesus : " Nau' mpotompo'wiwi woto-ku moto-ale , makono oa' lolita-ku , apa' ku'inca kangkaiapa-ku , pai' ku'inca hiapa kahilouaa-ku . Aga koi' , uma ni'incai .
43008015	Koi' mpohurai kara-kara ntuku' pekiri manusia' . Aku' , uma-a mpohurai kara-kara hema-hema .
43008016	Ane rapa'-na mpohurai-a kara-kara tauna , pobotuhi-ku bate monoa' , apa' uma hadudua-ku . Tuama-ku to mposuro-a , Hi'a-mi doo-ku .
43008017	" Hi rala Buku Atura-ni moto te'uki' hewa tohe'i : ' Ane ria nte rodua sabi' to hibalia lolita-ra , posabi'-ra toe ma'ala rapangala' . '
43008018	Ria-mi rodua sabi'-ku : Aku' moto-mi hadua , pai' karodua-na Tuama-ku to mposuro-a . "
43008019	Ra'uli' to Parisi : " Ha hiapa-i tuama-nue ? " Na'uli' Yesus : " Apa' uma ni'incai-a , toe pai' uma wo'o ni'incai Tuama-ku . Ane ke ni'inca mpu'u-a , tantu ni'inca wo'o-i Tuama-ku . "
43008020	Hawe'ea toe na'uli' Yesus bula-na metudui' hi rala Tomi Alata'ala , mohu' peti' pompunaa' doi pepue' . Ko'ia oa'-i rahoko' , apa' ko'ia rata tempo-na .
43008021	Na'uli' wo'o-mi Yesus hi topoparenta to Yahudi : " Hilou-a mpai' , pai' nipali'-a , aga mate-koi mpai' ntali jeko'-ni-pidi . Hi kahilouaa-ku uma-koi bisa hilou . "
43008022	Mpo'epe toe , momepololitai-ramo topoparenta to Yahudi , ra'uli' : " Napa batua-na lolita-na toe-e we'i ? Ba doko' mengkahunca'-idi , pai' na'uli' uma-ta bisa hilou hi kahilouaa-nae . "
43008023	Na'uli' Yesus mpo'uli'-raka : " Koi'-le ngkai kadingkia'-na , Aku' ngkai kalangkoa-na . Koi' ngkai dunia' toi , Aku' uma-a ngkai dunia' toi .
43008024	Toe pai' ku'uli'-kokoi , mate-koi mpai' ntali jeko'-ni . Apa' ane uma nipangala' lolita-ku to mpo'uli' kahema-ku , bate mate mpu'u-koi ntali jeko'-ni . "
43008025	Rapekune'-i : " Ha hema mpu'u-ko-kowo Iko-e ? " Na'uli' Yesus : " Napa-pi kalaua-na mpololitai-koi !
43008026	Wori'-pidile ke to ku'uli' mposalai'-koie . Tapi' Hi'a to mposuro-a , masipato' lia-i rapangala' , pai' napa to ku'epe ngkai Hi'a , toe-mi to kuparata hi koi' to hi dunia' . "
43008027	To na'uli' Yesus tohe'e , mpotompo'wiwi Tuama-na , tapi' uma ra'incai batua-na .
43008028	Toe pai' na'uli' tena-raka : " Ane nipokalangko-apa mpai' , Aku' Ana' Manusia' , lako' ni'inca-di ka' Aku'-nami . Uma ria hanyalaa to kubabehi ntuku' konoa-ku moto . Muntu' mpo'uli'-a napa to natudui'-ka Tuama-ku .
43008029	Hi'a-mi to mposuro-a , pai' nadohei oa'-a . Uma-a napelele' hadudua-ku , apa' kubabehi oa' napa to mpakagoe' nono-na . "
43008030	Ka'oti-na Yesus mpo'uli' hawe'ea toe , wori' tauna mepangala' hi Hi'a .
43008031	Na'uli' Yesus mpo'uli'-raka to Yahudi to mepangala' hi Hi'a : " Ane tida-koi mpotuku' tudui'-ku , koi' jadi' topetuku'-ku mpu'u .
43008032	Pai' ane topetuku'-ku mpu'u-mokoi , ni'inca mpu'u mpai' tudui' to makono , alaa-na tebahaka-mokoi . "
43008033	Hampetompoi'-ra : " Kai' toi-le , muli Abraham ! Uma-ka-kaina ria rapobatua . Napa-di pai' nu'uli' tebahaka-kai mpai' ? "
43008034	Na'uli' Yesus : " Makono mpu'u lolita-ku toi : hawe'ea tauna to mpobabehi jeko' , napobatua jeko'-ramo .
43008035	Ane batua , uma monoa' katida-na hi tomi maradika-na . Aga ane ana' maradika moto-hana , monoa' katida-na hi tomi tuama-na .
43008036	Jadi' , ane Aku' mpobahaka-koi ngkai jeko'-ni , tebahaka mpu'u-mokoi , apa' Aku' Ana' Alata'ala-a .
43008037	Ku'inca moto-le kamuli-na Abraham-koie . Aga ria-koi to doko' mpatehi-a , apa' uma nipoinono lolita-ku .
43008038	Napa to kuhilo hi Tuama-ku , tetu-mi to ku'uli'-kokoi . Hiaa' koi'-koina mpobabehi napa to natudui'-kokoi tuama-ni . "
43008039	Ra'uli' to Yahudi : " Tuama-kaile , Abraham ! " Na'uli' Yesus : " Ane muli Abraham mpu'u-koi , tantu nituku' po'ingku-na .
43008040	Kuparata-kokoi tudui' to makono to kutarima ngkai Alata'ala , hiaa' doko' nipatehi lau-ada ! Uma hewa po'ingku-ni tetu po'ingku-na Abraham .
43008041	Po'ingku-ni tetu bate mpotuku' po'ingku tuama-ni ! " Hampetompoi' to Yahudi : " Aga kai'-le , bela-kai ana' una ! Tuama-kai hadua lau-wadi , Hi'a-mi Alata'ala . "
43008042	Na'uli' Yesus : " Ane bongko Alata'ala mpu'u Tuama-ni , ke nipoka'ahi'-a , apa' Aku' ngkai Alata'ala-a , pai' ohe'i-ama naposuro . Uma-a tumai ntuku' konoa-ku moto . Tumai-a ntuku' konoa-na Alata'ala , apa' Hi'a to mposuro-a .
43008043	Uma ami' ni'incai batua-na lolita-ku , apa' uma-koi ntaha mpo'epe tudui'-ku .
43008044	Magau' Anudaa'-hanale tuama-nie ! Pai' doko' oa'-koi mpotuku' konoa tuama-ni tetu . Ngkai lomo'-na , topepatehi ami'-imi . Uma-i ria mpo'uli' napa to makono , apa' uma ria napa-napa to makono hi hi'a . Ane moboa'-i , gati-nami-hana , apa' topoboa' ami'-i , pai' hawe'ea tauna to moboa' mpo'uhi kehi-na .
43008045	Jadi' , toe pai' uma-a nipangala' , apa' mpo'uli' to makono-a-kuna .
43008046	Hema-koi to ma'ala mpotudo' karia jeko'-ku ? Ane mpo'uli'-a anu makono , napa-di pai' uma-a nipangala'-e ?
43008047	Tauna to napo'ana' Alata'ala doko' mpo'epe Lolita Alata'ala . Tapi' koi' , uma-koi dota mpo'epe lolita-ku , apa' bela-koi ana' Alata'ala . "
43008048	To Yahudi mporuge'-i Yesus , ra'uli' : " To Samaria-ko ! Wuli-ko , hewa to ki'uli' ami'-mi ! "
43008049	Na'uli' Yesus : " Uma-a wuli . Aku' mpobila' Tuama-ku . Hiaa' koi' , uma nibila'-a .
43008050	Uma-a mpope'une' . Alata'ala-damo to mpobila'-a , pai' Hi'a to mpobotuhi kamakono-ku ba ka'uma-na .
43008051	Makono mpu'u lolita-ku toi : Hema to mpotuku' lolita-ku , uma-ra mate , tuwu'-ra duu' kahae-hae-na . "
43008052	Ra'uli' to Yahudi : " Wae lau ki'inca mpu'u-mi kawuli-nu ! Bangku' Abraham-hawoe' , mate moto-i . Wae wo'o hawe'ea nabi owi , mate moto-ra . Hiaa' nu'uli'-kona , hema to mpotuku' lolita-nu uma-ra mate .
43008053	Ha nu'uli'-kona meliu tuwu'-nu ngkai ntu'a-ta Abraham , to mahae-imi mate ? Ha meliu tuwu'-nu ngkai hawe'ea nabi to mate-ramo ? Nu'uli' hema rahi-dakoe ? "
43008054	Na'uli' Yesus : " Ane rapa'-na mpakalangko woto-ku moto-a , uma ntoto ria kalaua-na . Tapi' Tuama-kumi to mpakalangko-a . Ni'uli'-koina Kahi'a-na Alata'ala to nipue' .
43008055	Tapi' kakoo-kono-na uma-i ni'incai . Ane Aku' , ku'inca-i . Ane rapa'-na ku'uli' uma-i ku'incai , boa'-ama hewa koi' . Apa' ku'inca mpu'u-i , pai' kutuku' lolita-na .
43008056	Ane ntu'a-ni Abraham , goe'-i apa' na'inca kanahilo-na mpai' eo karataa-ku . Jadi' hewa toe lau , nahilo-mi karataa-ku pai' goe' lia-imi . "
43008057	Ra'uli' to Yahudi : " Umuru-nule , ko'ia hono' lima mpulu' mpae . Ha pasi' nuhilo-imi-kona Abraham-e ? "
43008058	Na'uli' Yesus : " Makono mpu'u lolita-ku toi : Kako'ia-na putu Abraham , Aku' toi , mpolia' ria-ama ! "
43008059	Kara'epe-na to Yahudi toe we'i , ntima' watu-ramo doko' rawatuhi-ki bona mate-imi . Ntaa' we'i , mengkawusili-imi Yesus ngkai Tomi Alata'ala .
43009001	Bula-na Yesus momako' , mpohilo-i hadua tauna to wero ngkai lomo' kaputu-na .
43009002	Ana'guru-na mpekune'-i : " Guru , napa pai' wero ami'-i ngkai kaputu-nae ? Ba jeko'-na moto-di , ba jeko' totu'a-nadi ? "
43009003	Na'uli' Yesus : " Bela jeko'-na moto , pai' bela wo'o jeko' totu'a-na . Toi jadi' bona tauna mpohilo baraka' Alata'ala to madupa' hi woto-na .
43009004	Bula-na mobaja-pidi , kana tapobago bago-na Alata'ala to mposuro-a . Apa' neo' rata-mi bengi-na , pai' uma-pi hema to mobago .
43009005	Bula-ku hi dunia'-pidi , Aku' toi-mi baja to mpobajahi nono manusia' . "
43009006	Ka'oti-na mololita hewa toe , na'uelikui-mi tana' , nagalo hante tana' hangkedi' bona morege' , nagelai'-ki mata-na towero toei ,
43009007	pai' na'uli'-ki : " Hilou-ko monoku hi wuhu' Siloam . " ( Hanga' " Siloam " toe , batua-na " Rasuro . " ) Kahilou-nami monoku . Ponculii'-na , pehilo-imi-hawo .
43009008	Ngkai ree , tongki-na pai' tauna to biasa mpohilo-i kakarapi'-rapi' , momepekune'-ramo ra'uli' : " Hema-idi toe-e mai ? Ha bela hi'a-mi towero to biasa mohura kakarapi'-rapi'-e ? "
43009009	Ria to mpo'uli' : " Hi'a-midi ! " Aga ria wo'o mpo'uli' : " Bela-e' . Kahibalia lence-ra-wadi-hawo . " Hiaa' hi'a moto-mi-hawo mpo'uli' : " Aku'-midi ! "
43009010	Jadi' , rapekune'-i : " Ha beiwa pai' alaa-na pehilo-ko ? "
43009011	Na'uli'-raka : " Tauna to rahanga' Yesus mpobabehi rege' , nagelai'-ki mata-ku , na'uli'-ka : ' Hilou-ko monoku hi wuhu' Siloam . ' Hilou mpu'u-ama monoku , ngkai ree pehilo-ama-kuwo ! "
43009012	Rapekune'-i : " Hiaa' hiapa-imi we'i ? " Na'uli'-raka : " Uma-kuwo ku'incai . "
43009013	Yesus mpogalo ueliku-na hante tana' pai' mpaka'uri' towero toe we'i nto'u Eo Sabat , eo pepuea'-ra to Yahudi . Jadi' , towero to pehilo-mi toei rakeni hilou hi to Parisi .
43009014	
43009015	To Parisi wo'o-mi-rawo mpekune'-i , ra'uli' : " Beiwa pai' alaa-na pehilo-koe ? " Na'uli'-raka : " Nagelai' mata-ku hante rege' , pai' kamonoku-ku , pehilo-ama . "
43009016	Ba hangkuja dua ngkai to Parisi toera mpo'uli' : " Tauna to mpobabehi tetu , uma-i ngkai Alata'ala , bo uma-i mpotuku' palia-ta hi Eo Sabat . " Tapi' to hantongo' mpo'uli' : " Hiaa' ane topojeko'-i , ngkaiapa-di baraka'-na mpobabehi wori' tanda mekoncehi hewa tohe'i-e ? " Alaa-na , ria lau-mi pomehonoa' hi himpau hira' .
43009017	Ngkai ree , mepekune' tena-ra to Parisi hi towero toei , ra'uli' : " Beiwa-kowo iko , napa to nu'uli' , apa' napaka'uri'-koko mata-nue . " Na'uli' towero toei : " Tantu Hi'a hadua nabi . "
43009018	Tapi' topoparenta to Yahudi , uma-ra mparasaya kahi'a-na mpu'u-mi towero-e ngone , pai' muu-mule' pehilo-imi . Toe pai' rakio' tina pai' tuama-na bona mpohirua'-raka ,
43009019	pai' rapompekunei' : " Ha makono mpu'u tauna toii ana'-ni , to ni'uli' wero ngkai lomo' kaputu-nae ? Hiaa' beiwa pai' alaa-na pehilo-i ? "
43009020	Ra'uli'-rawo tina pai' tuama-na : " To ki'inca-le , bate ana'-kai mpu'u-i-hawo , pai' wero mpu'u-i ngkai lomo' kaputu-na .
43009021	Aga beiwa pai' alaa-na pehilo-i , uma-kaiwo ki'incai . Pai' hema to mpaka'uri'-i , uma wo'o-kaiwo ki'incai . Kama-imi-hawo , pekune'-ki hi'a moto-mi-koiwo . Ma'ala-imi metompoi' moto . "
43009022	Tina pai' tuama-na mpo'uli' hewa toe , apa' me'eka'-ra hi topoparenta to Yahudi . Apa' hibalia-mi pohawa'-ra : hema-hema to mpo'uli' Kayesus-na Magau' Topetolo' rapopalai ngkai tomi posampayaa .
43009023	Toe pai' totu'a-na mpo'uli' : " Kama-imi-hawo , pekune'-ki hi'a moto-mi-koiwo . "
43009024	Oti toe , rakio' tena-i tauna to wero toei we'i , pai' ra'uli'-ki : " Alata'ala mpotiroi-ta ! Jadi' , uli' mpu'u-e' napa to makono ! Ki'inca moto-i Yesus tetui tauna topojeko' . "
43009025	Na'uli'-raka : " Aku'-le , uma ku'incai ba topojeko'-i ba uma . Sampale to ku'inca , wero-a wengi , tempo toi pehilo-ama . "
43009026	Ngkai ree , rapekune' tena-i : " Napa to nababehi-koko ? Beiwa-i mpaka'uri'-ko ? "
43009027	Natompoi'-ra : " Oti-mi kututura-kokoi we'i , ha uma ni'epei ? Napa pai' nipengeei oa'-e ? Ba doko' jadi' ana'guru-na lau-dakoie ? "
43009028	Ngkai ree , ralibui'-imi pai' ra'uli'-ki : " Iko-le ana'guru-na tau tetu-e ! Kai' ana'guru-na nabi Musa-ka-kaina !
43009029	Monoa' ki'inca Alata'ala mpoparata lolita-na hi Musa owi . Tapi' Yesus tetui , uma ki'incai kangkaiapa-na . "
43009030	Mehono'-i towero toei : " Me'ingui' lia-koi ! Ni'uli' uma ni'incai kangkaiapa-na , hiaa' napaka'uri' mata-ku !
43009031	Ta'inca moto Alata'ala uma mpotompoi' pomperapia' tauna topojeko' . Sampale-di mpobini'-i tilinga-na hi hema-hema to mengkoru hi Hi'a pai' to mpotuku' hawa'-na .
43009032	Ngkai lomo' kajadi' dunia' , ko'ia ria ta'epei tutura-na tauna towero ngkai lomo' kaputu-na ma'ala rapaka'uri' .
43009033	Ane Yesus uma-i ngkai Alata'ala , tantu uma-i bisa mpobabehi napa-napa . "
43009034	Hampetompoi'-ra : " Iko tetu to ponu' jeko' ngkai kaputu-nu , nta'ena' metudui' ! " Ngkai ree , rapopalai-imi ngkai tomi posampayaa .
43009035	Yesus mpo'epe karapopalai-na ngkai tomi posampayaa . Jadi' hilou-imi mpohirua'-ki , pai' na'uli'-ki : " Ha mepangala'-ko hi Ana' Manusia'-e ? "
43009036	Na'uli' tauna toei : " Uli'-ka-kuwo kahema-nai , bona kupangala'-i . "
43009037	Na'uli' Yesus : " Nuhilo-imile ! Hi'a-mile to mpololitai-koe . "
43009038	Na'uli' tauna toei : " Kupangala' , Pue' ! " pai' mowilingkudu-imi mponyompa-i .
43009039	Na'uli' Yesus : " Katumai-ku hi dunia' toi , tumai mpobotuhi kara-kara manusia' , bona tauna to wero ma'ala pehilo , pai' tauna to mpo'uli' pehilo moto-ra , wero lau-ra . "
43009040	Ba hangkuja dua to Parisi to hi ree mpo'epe lolita-na Yesus . Ra'uli' mpo'uli'-ki Yesus : " Ha nu'uli'-kona wero wo'o-kai kai'-e ? "
43009041	Na'uli' Yesus : " Ane rapa'-na hewa towero mpu'u-koi apa' uma ni'incai napa to makono , ke uma-koi masala' . Tapi' , apa' ni'uli'-koina pehilo moto-koie , bate masala'-koi-hawo . "
43010001	Na'uli' Yesus : " Makono mpu'u lolita-ku toi : ane ria tauna to mesua' hi rala gimpu ngkahe' wala , pai' uma-i ntara hi wobo' , topanako pai' toperampaki-i-hana .
43010002	Ane topo'ewu , mesua' ntara hi wobo' moto-i .
43010003	Topodongo wobo' mpobea-ki wobo' , pai' bima-na mpetonoi libu'-na ane nakio' hanga'-ra butu-butu ma'a-na , pai' nakeni-ra hilou hi mali-na .
43010004	Kanakeni-ra hilou hi mali-na omea , mako' meri'ulu-i ngkai bima-na , pai' bima-na mpotuku'-i , apa' ra'inca mpetonoi libu'-na .
43010005	Uma-ra mpotuku' tau ntani'-na . Ane ria tauna to bela topo'ewu-ra to mpokio'-ra , rapetiboi'-i , apa' uma ra'incai mpetonoi libu'-na . "
43010006	Yesus mpo'uli' walatu toe hi to Parisi , aga uma ra'incai patuju-na .
43010007	Toe pai' na'uli' wo'o-mi : " Makono mpu'u lolita-ku toi : Aku' toi-mi wobo' to natara bima mesua' hi rala gimpu .
43010008	Hawe'ea tauna to rata meri'ulu ngkai Aku' , topanako pai' toperampaki-ra-hana . Aga bima-ku uma mposaile' pekio'-ra .
43010009	Aku' toi-mi wobo' . Hema to mesua' ntara hi Aku' , mporata-ra kalompea' . Hira' hewa bima to mesua' hi rala gimpu pai' mehupa' hilou hi mali-na mporata kowo' to morudu' .
43010010	Patuju-na topanako-le , tumai doko' manako , mepatehi pai' megerohi . Tapi' Aku' tumai bona manusia' mporata katuwua' to uma mowo kalompe'-na .
43010011	" Aku' toi-mi topo'ewu to lompe' . Kupewai' tuwu'-ku bona bima-ku tuwu' .
43010012	Ane tauna to baha ragaji' , uma lompe' pompo'ewu-na , apa' bela hi'a pue' bima . Ane mpohilo-i serigala tumai , metibo'-i mpalahii bima ewua-na . Jadi' bima toe nadapa' pai' nahungongo' serigala , alaa-na pagaa'-gaa'-ramo .
43010013	Tauna to ragaji' toei metibo' , apa' mobago baha ragaji'-wadi . Uma-i mposaile' ewua-na .
43010014	" Aku' toi-mi topo'ewu to lompe' . Hewa Tuama-ku mpo'inca-a , pai' Aku' mpo'inca Tuama-ku , wae wo'o Aku' mpo'inca bima-ku , pai' bima-ku mpo'inca-a . Kupewai' tuwu'-ku bona bima-ku tuwu' .
43010015	
43010016	" Ria wo'o-pidi bima-ku to ntani'-na , to uma hi rala gimpu toi . Hira' wo'o mpai' kana kukeni tumai . Rapetonoi mpai' libu'-ku , bona hawe'ea bima-ku jadi' mopahantuda lau , pai' hadua-ku-wadi to mpo'ewu-ra omea .
43010017	" Tuama-ku mpoka'ahi'-a , apa' kupewai' tuwu'-ku bona kurua' nculii' tuwu'-ku .
43010018	Uma ria haduaa to mpatehi-a ane uma konoa-ku . Ku'agi mate hante karoli'-roli' nono-ku . Ria kuasa-ku mpewai' tuwu'-ku bona rapatehi , pai' ria wo'o kuasa-ku tuwu' nculii' . Toe-mi hawa' to kutarima ngkai Tuama-ku . "
43010019	Kara'epe-na to Yahudi pololita-na Yesus toe , momehono' wo'o-ramo .
43010020	Wori'-ra to mpo'uli' : " Kahawia'-ile ! Wuli-i ! Napa-pi kalaua-na tape'epei lolita-na . "
43010021	Aga ria wo'o to mpo'uli' : " Uma-di ! Tauna to napesuai' seta-le uma-hawo mololita hewa toei . Ha bisa wo'o-hawo seta mpaka'uri' tauna to wero-e ? "
43010022	Hi Yerusalem nto'u toe , tauna mpobabehi karamea mpokiwoi eo bohe pompowatia' Tomi Alata'ala owi . Nto'u toe , tempo lengi' .
43010023	Yesus momako' hi berewe Tomi Alata'ala , hi pengkawinaraa to rahanga' Pengkawinaraa Salomo .
43010024	Topoparenta to Yahudi mpotipuhi Yesus pai' ra'uli'-ki : " Napa pai' nupelele' oa'-kai ingu' , uma oa' nupakalonto' kahema-nue ? Ane bongko Magau' Topetolo' mpu'u-kole , uli' pakalonto' lau-mi . "
43010025	Na'uli' Yesus : " Oti-mi ku'uli'-kokoie , aga uma-koi dota mpangala' . Anu mekoncehi to kubabehi hante kuasa Tuama-ku , toe-mi to mpakanoto kahema-ku .
43010026	Tapi' uma oa' nipangala' , apa' bela-koi bima-ku .
43010027	Bima-ku mpetonoi libu'-ku . Ku'inca moto-ra , pai'-ra mpotuku'-a .
43010028	Kuwai'-ra katuwua' to lompe' duu' kahae-hae-na , pai' monoa'-mi ka'uma-ra mpai' rahuku' hi naraka . Uma ria haduaa to ma'ala mpo'agoi-a bima-ku .
43010029	Tuama-ku meliu kabaraka'-na ngkai hawe'ea , pai' Hi'a-mi to mpowai'-a bima-ku . Uma ria haduaa to ma'ala mpo'ago-ra ngkai Tuama-ku .
43010030	Aku' pai' Tuama-ku , hadua lau-wada-kai . "
43010031	Ngkai ree , to Yahudi mpotima' watu doko' rapana'-ki Yesus bona mate-i .
43010032	Na'uli' Yesus mpo'uli'-raka : " Nihilo moto-a mpobabehi bago to lompe' ntuku' hawa' Tuama-ku . Ngkai bago-ku tohe'e , to'uma to masipato' nipatehi-ka ? "
43010033	Ra'uli' to Yahudi : " Bela ngkai pobago-nu to lompe' , pai' doko' kipatehi-ko . Pai' doko' kipatehi-kole apa' mpokedi' Alata'ala-ko-kona ! Api' manusia' biasa-wadi-ko , nu'uli'-kona Alata'ala-ko ! "
43010034	Na'uli' Yesus : " Hi rala Buku Atura-ni ria te'uki' Lolita Alata'ala hi pangkeni to Yahudi owi , hewa toi moni-na : ' Koi' , raponcawa Alata'ala-koi . '
43010035	Napa to te'uki' hi rala Buku Tomoroli' tetu , uma ria balia'-na . Jadi' , ane Buku Tomoroli' mpo'uli' ' Alata'ala-koi' hi tauna to mpotarima Lolita Alata'ala owi , peliu-liu-nami Aku' .
43010036	Apa' Aku' toi-e , to nawati' Tuama-ku , napowiwi napowiti' tumai hi dunia' . Jadi' , napa pai' ni'uli'-ka mpokedi'-a Alata'ala apa' ku'uli' ka' Aku'-na Ana'-na ?
43010037	" Ane rapa'-na uma kubabehi bago to ngkai Tuama-ku , neo'-a nipangala' .
43010038	Tapi' ane kubabehi moto-mi bago to ngkai Tuama-kue , kana nipangala'-a sabana pobago-ku toe . Nau' Aku' moto uma nipangalai' , kana nipangala' kangkai Alata'ala-na pobago-ku . Ane mepangala'-koi hi pobago-ku toe , ni'inca mpai' pai' monoto mpu'u hi nono-ni kahintuwu'-ku hante Tuama-ku , pai' Tuama-ku hintuwu' hante Aku' . "
43010039	Mpo'epe toe-di , to Yahudi doko' wo'o-ramo mpohoko'-i , aga tepetibo' moto-i .
43010040	Ngkai ree , malai wo'o-imi Yesus hilou hi dipo ue Yordan , hi peniua'-na Yohanes ri'ulu , pai'-i mo'oha' hi ria .
43010041	Wori' tauna hilou mpohirua'-ki , ra'uli' : " Yohanes uma mpobabehi tanda mekoncehi . Aga hawe'ea to na'uli' mpotompo'wiwi Yesus , makono omea . "
43010042	Toe pai' wori' tauna hi ree mepangala' hi Yesus .
43011001	Hadua tomane to rahanga' Lazarus mo'oha' hi ngata Betania hante ompi' bine-na Maria pai' Marta . ( Maria toe-mi mpai' to mpolanai witi' Yesus hante lana honga pai' naporihi hante wuluwoo'-na . ) Hangkani , peda'-i Lazarus .
43011002	
43011003	Ompi' bine-na to rodua toera mposuro tauna hilou hi Yesus , mpo'uli'-ki : " Pue' , bale-nu to nupe'ahi' , peda'-i . "
43011004	Kana'epe-na Yesus kareba toe , na'uli' : " Haki'-na tetu-e ria , uma napomate-ki . Toe jadi' bona Alata'ala rapomobohe , pai' bona Aku' wo'o , Ana'-na , rapomobohe . "
43011005	Yesus mpoka'ahi' Marta , Maria , pai' Lazarus .
43011006	Aga kana'epe-na kapeda'-na Lazarus , uma-i ulu hilou , bate hi po'ohaa'-na moto-i ro'eo-pi kahae-na .
43011007	Timpaliu ro'eo toe-di , pai' lako' na'uli'-raka ana'guru-na : " Kita-mi hilou nculii' hi tana' Yudea . "
43011008	Ra'uli' ana'guru-na : " Guru , ko'ia mahae to Yahudi hi ria doko' mpopatehi-ko . Napa wo'o-mi pai' doko' hilou hi ria-koe ? "
43011009	Na'uli' Yesus mpo'uli'-raka : " Ha uma hampulu' rojaa to mobaja rala-na ha'eo ? Tauna to momako' hi eo-na , uma-ra tewinci' , apa' mpohilo-ra pehini eo to mpobajahi dunia' toi .
43011010	Aga tauna to momako' hi bengi-na , bate tewinci'-ra , apa' uma ria to mpobajahi-ra . "
43011011	Hewa toe-mi lolita Yesus , pai' oti toe na'uli' tena : " Bale-ta Lazarus , leta'-i . Hilou-a mpolike-i . "
43011012	Kakoo-kono-na , lolita-na Yesus toe mpowalatu kamate-na Lazarus . Tapi' ana'guru-na uma mpopaha walatu toe , ra'uli' leta' mpu'u-i Lazarus . Toe pai' ra'uli'-ki Yesus : " Pue' , ane leta'-i , mo'uri' moto-i mpai' . "
43011013	
43011014	Jadi' , nalohu lau-miraka batua walatu-na , na'uli' : " Mate-imi Lazarus .
43011015	Pai' goe'-a apa' uma kukaralai nto'u toe . Apa' napa to jadi' toe mpai' ria , mpokeni kalompea' hi koi' , bona mepangala'-koi hi Aku' . Hilou-tamo hi Lazarus . "
43011016	Tomas , to ra'atu Ntomoropa' , mpo'uli'-raka hingka ana'guru-na : " Kita-mi hilou mpotuku'-i , bona mate-ta hangkaa-ngkania hante Hi'a . " Jadi' hilou mpu'u-ramo hi tana' Yudea .
43011017	Karata-ra hi ngata Betania , mpolia' opo' mengi-imi Lazarus ratana .
43011018	Betania tohe'e mohu' Yerusalem , kira-kira tolu kilo kalaa-na .
43011019	Jadi' , wori'-ra to Yahudi to tumai mpotanta'u Marta pai' Maria hi kamate ompi'-ra toe .
43011020	Marta mpo'epe kaneo'-na rata-mi Yesus , kahilou-nami mpotomu-i . Tapi' Maria , hi tomi moto-i-hana .
43011021	Na'uli' Marta hi Yesus : " Pue' , ane ke hi rehe'i-ko wengi , ke uma-i mate ompi'-ku .
43011022	Aga nau' wae , ku'inca moto : napa-napa to nuperapi' hi Alata'ala tempo toi , bate nawai'-ko . "
43011023	Na'uli' Yesus mpo'uli'-ki : " Memata moto-ile mpai' ompi'-nue . "
43011024	Na'uli' Marta : " Io' , to ku'inca-le , memata moto mpu'u-i mpai' hi Eo Kiama , nto'u hawe'ea tomate rapopemata . "
43011025	Na'uli' Yesus : " Aku' toi-mi to mpopemata tomate , pai' to mpowai' katuwua' . Tauna to mepangala' hi Aku' , nau' mate-ra , tuwu' moto-ra mpai' .
43011026	Pai' hawe'ea tauna to tuwu' pai' mepangala' hi Aku' , bate uma-ra mate , duu' kahae-hae-na . Ha nupangala' to ku'uli' toe-e ? "
43011027	Na'uli' Marta : " Io' Pue' , kupangala' ka' Iko-na Ana' Alata'ala , Magau' Topetolo' to najanci Alata'ala owi to tumai hi dunia' . "
43011028	Ka'oti-na Marta mpo'uli' toe , hilou-imi hi tomi mpokio' Maria , pai' mpowara'-i na'uli'-ki : " Oe-imi ria Guru , doko' napohirua'-koko ! "
43011029	Mpo'epe tohe'e , napesahui Maria hilou mpohirua'-ki Yesus .
43011030	Nto'u toe , Yesus ko'ia mesua' hi rala ngata , hi mali ngata-i-pidi , hi kahiruaa'-na hante Marta we'i .
43011031	To Yahudi to mpodoo eo mpohilo kasosa-na Maria malai ngkai tomi . Ra'uli' : " Hilou hi daeo'-i tu , hilou motantangi' hi ria ! " Jadi' , hilou wo'o-ra-rawo mpotuku'-i .
43011032	Karata Maria hi pento'oa-na Yesus we'i , pai' kampohilo-na Yesus , powingkotu'-nami hi nyanyoa-na , pai' na'uli'-ki : " Pue' , ane ke hi rehe'i-ko , ke uma-i mate ompi'-ku . "
43011033	Kanahilo-na Yesus Maria motantangi' hante tauna to dohe-na , susa' pai' tuna-mi nono-na .
43011034	Napekune'-ra : " Ratana hiapa-i ? " Ra'uli' : " Mai-moko Pue' , kipo'ema'-ko hilou bona nuhilo . "
43011035	Mo'ili-mi ue mata-na Yesus .
43011036	Ra'uli' to Yahudi : " Hilo ! Uma mpu'u mowo kama'ahi'-na hi Lazarus ! "
43011037	Aga ria wo'o-ra to mpo'uli' : " Tauna towero napaka'uri' . Ha uma-i bisa mpaka'uri' Lazarus bona ke uma-i-hawo mate-e ? "
43011038	Ngkai ree , peda' wo'o-mi nono-na Yesus , pai'-i hilou hi daeo' . Daeo' toe , wulou' to ratowi hi panapa bulu' , pai' ra'unca hante watu to bohe .
43011039	Na'uli' Yesus : " Deru' watu tetu ! " Na'uli' Marta , ompi'-na tomate : " Neo'-pi rabea , Pue' . Mohoa-imi , apa' opo' mengi-imi ratana . "
43011040	Na'uli' Yesus mpo'uli'-ki Marta : " Ha uma ku'uli'-mikoko we'i , ane mepangala'-ko , nuhilo moto mpai' kabohe baraka'-na Alata'ala . "
43011041	Oti toe , raderu' mpu'u-mi watu po'unca daeo' . Yesus ngkongoa' hi langi' , na'uli' : " Tuama-ku , mpo'uli'-a tarima kasi , apa' nu'epe pomperapia'-ku tohe'i .
43011042	Ku'inca , bate nu'epe oa' lolita-ku . Aga tohe'i kupesukui mpo'uli' , bona ra'epe tauna to wori' to hi rehe'i lau , bona rapangala' ka' Iko-na mpu'u to mposuro-a . "
43011043	Oti toe , napesukui mekio' : " Lazarus ! Tumai-moko ! "
43011044	Mehupa'-imi tauna to mate toei ngkai rala daeo'-na . Pale-na pai' witi'-na teputu'-pidi hante hompu'-na , pai' woo'-na tehoo' hante lenco . Na'uli' Yesus mpo'uli'-raka : " Bongka pomputu'-na bona lompe' pomako'-na . "
43011045	Wori' to Yahudi to mpokinomo Maria nto'u toe , pai' rahilo napa to nababehi Yesus . Pai' wori'-ramo to mepangala' hi Hi'a .
43011046	Aga ria wo'o-ra hantongo' hilou hi to Parisi mpoparata napa to nababehi Yesus toe .
43011047	Toe pai' to Parisi hante imam pangkeni mpobabehi porumpua bohe hante topohura agama to ntani'-na . Ra'uli' : " Napa-koiwo to kana tababehi ? Apa' wori' mpu'u tanda mekoncehi to nababehi-e .
43011048	Ane tapelele' oa'-i , hawe'ea tauna mpai' mepangala' hi Hi'a omea-ramo . Ka'omea-na mpai' , tantara to Roma tumai mpogero ngata-ta hante Tomi Alata'ala . "
43011049	Ngkai ree , hadua ngkai laintongo'-ra to rahanga' Kayafas , Imam Bohe hi mpae toe , mpo'uli' : " Uma ni'incai napa-napa !
43011050	Uma ni'incai kalompea' ntodea . Agina lau-pi tau hadua mate mposampei ntodea , bona neo' mpai' ragero ngata-ta omea . "
43011051	Patuju-na Kayafas mpo'uli' hewa toe : Yesus kana rapatehi . Tapi' ria wo'o batua to kahanyala-na , to uma-hawo natungkai' . Apa' lawi' hi'a-mi Imam Bohe hi mpae toe-e , lolita-na mpolowa kamate-na mpai' Yesus mpotolo' to Yahudi .
43011052	Pai' uma muntu' to Yahudi-wadi . Ngkai kamate-na Yesus toe mpai' , hawe'ea ana' Alata'ala to pahawu'-hawu' hi humalili' dunia' rarumpu pai' rapahantuda lau .
43011053	Ntepu'u eo toe , hahawa' lau-ramo topoparenta to Yahudi mpopatehi Yesus .
43011054	Jadi' , toe pai' uma-ipi modao' hi rala tana'-ra to Yahudi , bona neo'-ipi rahiloi ntodea . Malai-imi ngkai ree hilou hi ngata to rahanga' Efraim hi wiwi' papada to wao' , pai' mo'oha' hi ree-imi hante ana'guru-na .
43011055	Nto'u toe , neo' rata-mi eo bohe agama Yahudi to rahanga' Eo Paskah . Kako'ia rata eo bohe toe , wori' tauna ngkai ngata ntani'-na hilou hi Yerusalem , bona mpobohoi' woto-ra ntuku' ada agama-ra .
43011056	Tauna to morumpu hi Yerusalem toe ntora mpopali' Yesus . Bula-ra moromu hi Tomi Alata'ala , momepololitai-ramo , ra'uli' : " Beiwa-koiwo pomporataa-ni ? Meka' uma-i mpai' tumai mpokaralai posusa' ? "
43011057	Ane imam pangkeni pai' to Parisi , ria ami' parenta-ra hi ntodea to mpo'uli' : " Hema-hema-koi to mpo'inca kahiapa-na Yesus , ncaliu ni'uli'-kakai , bona rahoko'-i . "
43012001	Ono eo kako'ia-na Eo Paskah , hilou-imi Yesus hi Betania , ngata katidaa-na Lazarus , to napotuwu' nculii'-e wengi .
43012002	Mpobabehi-ra karamea , apa' goe'-ra mpotarima Yesus hi ngata-ra . Marta moruhe , Lazarus mpohimpohura-ki Yesus pai' torata ntani'-na .
43012003	Bula-ra ngkoni' , tumai-i Maria ngkeni hantanga' lite lana honga . Lana toe rababehi ngkai rali' kaju to mohonga , masuli' lia oli-na . Natua lana toe hi witi'-na Yesus pai' naporihi hante wuluwoo'-na . Mohonga-damo hobo' hi rala tomi .
43012004	Hadua ana'guru-na Yesus to rahanga' Yudas Iskariot -- to mpobalu' Yesus hi bali'-nae mpai' -- mpo'uli' :
43012005	" Masuli' lia oli-na lana tetu , nte tolu atu doi pera' . Napa-di-hana pai' uma rapobalu' lau , pai' doi-na rawai'-raka tokabu ! "
43012006	Kakoo-kono-na , Yudas uma kamposaile'-na mpu'u tokabu . Api' katomanako-nadi ! Apa' hi'a to ntimamahi doi-ra , pai' pontu-na na'ala' bongo .
43012007	Na'uli' Yesus : " Pelele' moto-i-hawo ! Napa to nababehi toi , mpenonoi eo karatana-ku mpai' .
43012008	Ane tokabu , ria-pidi loga-ni mpotulungi-ra . Tapi' Aku' , neo' uma-pi ria loga-ni mpotulungi-a , apa' uma-apa mahae dohe-ni . "
43012009	Wori' to Yahudi mpo'epe karia-na Yesus hi Betania , toe pai' mo'iko-ra hilou doko' mpohilo-i . Pai' doko' wo'o-ra mpohilo Lazarus , to napotuwu' nculii' Yesus-e wengi .
43012010	Jadi' , mohawa' wo'o-ramo imam pangkeni doko' mpopatehi Lazarus .
43012011	Apa' ngkai hi'a pai' alaa-na wori' to Yahudi mpalahii-ra pai' mepangala' hi Yesus .
43012012	Kamepulo-na , wori' tauna hi Yerusalem mpo'epe kahilou-na Yesus mpotoa' ngata-ra . Nto'u toe , wori' lia tauna morumpu hi Yerusalem apa' neo' rata-mi Eo Paskah .
43012013	Mpo'ala'-ra palampa , pai' hilou-ra mpotomu-i . Ntora mekio'-ra : Une'-imi Pue' Ala ! " Pue' mpogane' Magau' to tumai mpokeni hanga'-na ! " Pue' mpogane' Magau' to Israel ! "
43012014	Yesus mpo'ala' hama'a keledai to mongura , pai' nahawi' . Pehawi'-na tohe'e mpopadupa' lolita nabi owi to mpo'uli' :
43012015	" Neo'-koi me'eka' , pue' ngata Sion . Hilo ! Etu-i tumai Magau'-ni . Mpohawi'-i hama'a ana' keledai . "
43012016	Nto'u toe , ko'ia rapaha ana'guru-na napa batua-na to jadi' toe . Aga ka'oti-na Yesus rapatehi pai' rapomobohe , rakiwoi-mi napa to jadi' hi Yesus toe , hewa to telowa ami' hi rala Buku Tomoroli' .
43012017	Hi Yerusalem nto'u toe , ria wo'o wori' tauna to dohe Yesus wengi nto'u kanakio'-na Lazarus ngkai rala daeo' pai' mpotuwu'-i nculii' . Tauna toera ntora mpojarita kajadia' toe .
43012018	Ngkai toe-mi pai' alaa-na wori' rahi tauna hilou mpotomu-i Yesus , apa' ra'epe Kahi'a-na to mpobabehi tanda mekoncehi toe .
43012019	Momepololitai-ramo to Parisi , ra'uli' : " Madagi-tamo toi-e ! Hilo-dile , hawe'ea tauna hi dunia' mpotuku'-i . "
43012020	Ngkai kawori' tauna to hilou hi Yerusalem mepue' nto'u Eo Paskah toe , ria wo'o ba hangkuja dua to Yunani .
43012021	To Yunani toera hilou hi Filipus , ra'uli'-ki : " Doko'-ka-kaiwo mpohirua'-ki Yesus . " ( Filipus tohe'e ngkai ngata Betsaida hi tana' Galilea . )
43012022	Filipus hilou mpo'uli'-ki Andreas , pai' hira' roduaa hilou mparata-ki Yesus .
43012023	Yesus mpo'uli'-raka : " Rata-mi tempo-na , Aku' Ana' Manusia' rapomobohe .
43012024	Makono mpu'u lolita-ku toi : Aku' ma'ala rarapai'-ki pae . Ane pae toe uma ratuja' hi tana' pai' ra'urihi hewa tomate , bate-na oa'-i . Tapi' ane ratuja'-i-damo , wori'-mi mpai' wua'-na .
43012025	Tauna to mpentaei konoa-na moto , moronto-ki mpai' katuwu'-na hi eo mpeno-na . Aga tauna to mpobahaka konoa-na hi dunia' toi , mporata-i mpai' katuwua' to lompe' duu' kahae-hae-na .
43012026	Hema-koi to doko' jadi' topobago-ku , kana mpotuku'-a , bona hiapa kahiloua-ku , retu wo'o-koi . Tuama-ku mpai' mpobila'-koi to jadi' topobago-ku .
43012027	" Susa' nono-ku toi-e . Uma ku'incai napa to kana ku'uli' . Ria hi rala nono-ku doko' mekakae : ' Mama , bahaka-a-kuwo ngkai kaparia to neo' mporumpa'-a toi-e ! ' Aga bo toe-mi pai' tumai-a hi rala dunia' , bona mpotodohaka kaparia toe .
43012028	Ku'uli' hewa toi : Mama , pomobohe-mi hanga'-nu ! " Ngkai ree , ria to mololita ngkai langi' mpo'uli'-ki Yesus : " Oti-mile kupomobohe hanga'-kue , pai' kupomobohe tena-pi mpai' . "
43012029	Ntodea to mpo'epe lolita ngkai langi' toe , mpo'uli' : " Toe lou moni kuna ! " Aga hantongo' mpo'uli' : " Bela-hawo kuna . Ria-hana mala'eka mpololitai-i . "
43012030	Na'uli' Yesus mpo'uli'-raka : " Lolita to ni'epe toe we'i , rapohowa' uma bona mpotulungi Aku' . Rapohowa' bona mpotulungi koi'-hana .
43012031	Rata-mi tempo-na Alata'ala kana mpohurai hawe'ea kasalaa' manusia' hi dunia' . Pai' rata wo'o tempo-na Magau' Anudaa' to mpokuasai dunia' toi kana rapopalai .
43012032	Aga Aku' , ane rapokalangko-apa mpai' hi wongko dunia' , kukeni hawe'ea tauna tumai hi Aku' . "
43012033	Lolita-na Yesus toe , mpowalatu beiwa mpai' karapatehi-na .
43012034	Ra'uli' ntodea : " Hi rala Atura Pue' kibasa : Magau' Topetolo' tuwu' duu' kahae-hae-na . Napa-kona pai' nu'uli' Ana' Manusia' kana rapokalangko hi wongko dunia' ? Ana' Manusia' to'uma wo'o-pi to nu'uli' tetu-e ? "
43012035	Na'uli' Yesus mpo'uli'-raka : " Hampai'-damo , pai' baja to mpobajahi-koi tempo toi-e , uma-pi ria dohe-ni . Kaliliu-mokoi mako' bula-na mobaja-pidi , bona neo'-koi narata bengi . Tauna to mako' hi rala kabengia-na , uma ra'incai hiapa kahiloua-ra .
43012036	Mepangala'-mokoi hi Aku' bula-ku ria-pidi dohe-ni mpobajahi-koi , bona mobaja nono-ni . " Ka'oti-na Yesus mpo'uli' hawe'ea toe , malai-imi ngkai ree , pai' uma-ipi mpopehuwu woto-na hi ntodea .
43012037	Nau' wori' tanda mekoncehi to nababehi Yesus hi mata to Yahudi , uma oa'-ra mepangala' hi Hi'a .
43012038	Jadi' , madupa'-mi lolita nabi Yesaya owi to mpo'uli' : Pue' , uma hema to mpangala' kareba to kikeni . Nau' nupopohiloi-ra kabaraka'-nu , uma oa' rapangalai' . "
43012039	Jadi' , uma-ra bisa mepangala' , apa' ria wo'o Lolita Alata'ala to na'uki' nabi Yesaya owi , to mpo'uli' :
43012040	" Na'uli' Pue' Ala : ' Tungkai' kupakawero-ra , bona uma-ra pehilo . Kupakako'o nono-ra , bona nono-ra uma monoto . Ka'omea-na mpai' uma-ra nculii' hi Aku' , toe pai' uma-ra kuwai' kalompea' . ' "
43012041	Lolita toe na'uki' nabi Yesaya owi , apa' nahilo ami'-mi kabaraka'-na Yesus , pai' nalowa-i .
43012042	Aga nau' wae , wori' moto pangkeni to Yahudi to mepangala' hi Yesus . Aga mepangala' bongo-ra-wadi , apa' me'eka'-ra nee-neo' mpai' to Parisi mpopalai-ra ngkai tomi posampayaa .
43012043	Apa' konoa-ra doko' ra'une' hingka doo-ra , uma rasaile' pe'une' to ngkai Alata'ala .
43012044	Yesus mpesukui mekio' , na'uli' : " Tauna to mepangala' hi Aku' , uma muntu' Aku' to rapangala' . Mepangala' wo'o-ramo hi Pue' Ala to mposuro-a .
43012045	Tauna to mpohilo-a , mpohilo Pue' Ala wo'o-ra to mposuro-a .
43012046	Tumai-a hi dunia' toi jadi' baja , bona hawe'ea tauna to mepangala' hi Aku' uma-pi mo'oha' hi rala kabengia-na .
43012047	" Tauna to mpo'epe lolita-ku pai' uma ratuku' , bela Aku' to mpohuku'-ra . Apa' bela patuju-ku tumai hi dunia' toi bona mpohuku' manusia' . Tumai-ale , bona mpobahaka-ra ngkai huku'-ra .
43012048	Tauna to mposapuaka-a pai' uma mpotarima lolita-ku , ria-mi mpai' to mpohuku'-ra . Lolita-ku to kupohowa' , toe-mi mpai' to mpohuku'-ra hi Eo Kiama .
43012049	Apa' mololita-a uma ngkai konoa-ku moto . Ku'uli' pai' kulolita napa to napahawa'-ka Tuama-ku , apa' Hi'a-mi to mposuro-a tumai .
43012050	Pai' ku'inca : hawa'-na toe mpowai' katuwua' to lompe' duu' kahae-hae-na . Jadi' , napa to ku'uli' toi-e , bate lolita to na'uli' ami'-maka Tuama-ku . "
43013001	Neo' rata-mi eo bohe Paskah . Na'inca Yesus , neo' rata-mi tempo-na mpalahii dunia' pai' hilou nculii' hi Tuama-na . Nape'ahi'-ra to jadi' bagia-na hi dunia' toi , pai' bate napoka'ahi'-ra duu' hi ka'omea-na .
43013002	Yesus pai' ana'guru-na ngkoni'-ra ngkabengia . Magau' Anudaa' mpowara' Yudas ana' Simon Iskariot , mpo'usoki-i mpobalu' Yesus hi bali'-na .
43013003	Na'inca Yesus , Tuama-na mpowai'-i hawe'ea kuasa-na . Na'inca wo'o kangkai Alata'ala-nai , pai' nculii' hilou hi Alata'ala wo'o-i mpai' .
43013004	Toe pai' pokore-nami , naroncu baju-na , pai' na'ala' abe' napehoo' hi hope'-na .
43013005	Oti toe , na'ala' ue natua hi batili , natepu'u-mi mpobohoi' witi' ana'guru-na , pai' naporihi hante abe' to hi hope'-na .
43013006	Katelili-na hi Simon Petrus , na'uli' Petrus : " Pue' , ncako Iko rahi-di mpobohoi' witi'-kue ? "
43013007	Na'uli' Yesus : " Tempo toi , ko'ia nu'incai napa to kubabehi toi . Mpeno-damo , pai' lako' nu'inca . "
43013008	Na'uli' Petrus : " Neo' , Pue' ! Neo' mpu'u nubohoi' witi'-ku ! " Na'uli' Yesus : " Ane uma-ko kubohoi' , uma ria posidaia'-nu hante Aku' . "
43013009	Na'uli' Simon Petrus : " Ane wae-di Pue' , neo' muntu' witi'-ku-wadi ! Hante pale pai' woo'-ku wo'o . "
43013010	Na'uli' Yesus : " Tauna to lako' oti moniu' , uma-pi babo' , me'itu'-mi hobo' woto-na , uma-pi mingki' rabohoi' tena . Muntu' witi'-na-damo to kana rabohoi' . Koi' , tebohoi'-mokoi , aga uma hawe'ea-ni . "
43013011	Yesus mololita hewa toe , apa' na'inca ami' kahema-na mpai' to mpobalu'-i hi bali'-na . Toe pai' na'uli' : " Tebohoi'-mokoi , aga uma hawe'ea-ni . "
43013012	Ka'oti-na Yesus mpobohoi' witi'-ra , na'unco' nculii'-mi baju-na , pai'-i mohura , pai' na'uli'-raka : " Ha ni'inca wa napa to lako' kubabehi-kokoie ?
43013013	Aku' , nikio'-a Guru-ni pai' Pue'-ni , pai' bate wae mpu'u .
43013014	Aku' Pue' pai' Guru-ni mobago hewa hadua batua mpobohoi' witi'-ni . Jadi' , koi' wo'o kana momebohoi' ngkawiti' .
43013015	Kupopohiloi-koi tonco toe we'i , bona nipenau' kehi-ku : hewa Aku' mpotulungi-koi , koi' wo'o kana mpotulungi doo .
43013016	" Makono mpu'u lolita-ku toi : hadua batua uma meliu tuwu'-na ngkai maradika-na . Hadua suro uma meliu tuwu'-na ngkai to mposuro-i .
43013017	Ane ni'inca-damo tudui' toi , marasi'-koi ane nituku' .
43013018	" Napa to ku'uli'-e we'i , uma mpobelahi-koi omea . Ku'inca ami' hema to kupelihi . Tapi' kana madupa' lolita Buku Tomoroli' to mpo'uli' : ' Tauna to mpodulu'-ka , hi'a-mi mpai' to jadi' bali'-ku . '
43013019	Tohe'i ku'uli' ami'-mikokoi kako'ia-na jadi' , bona ane madupa'-pi mpai' , nipangala'-mi lolita-ku to mpo'uli' kahema-ku .
43013020	Makono mpu'u lolita-ku toi : hema to mpotarima suro-ku , hewa Aku' moto-mi to natarima . Wae wo'o , hema to mpotarima-a , hewa Tuama-ku moto-mi to natarima , apa' Hi'a-mi to mposuro-a . "
43013021	Ka'oti-na Yesus mololita hewa toe , susa'-mi nono-na , pai' na'uli' : " Makono mpu'u lolita-ku toi : Hadua ngkai olo'-ni mpai' mpobalu'-a hi bali'-ku . "
43013022	Momenaa-ramo ana'guru-na nakeni ka'ingu'-ra , apa' uma ra'incai kahema-na to natoa' .
43013023	Hadua ana'guru-na to nape'ahi' , mohura hi ncori-na .
43013024	Simon Petrus mpokini' mata ana'guru to hadua toei , na'uli'-ki : " Ee , pekune'-i pe' Guru-e , ba hema to natoa'-e . "
43013025	Toe pai' ana'guru toei mpomohui' Yesus , pai' mpekune'-i : " Hema-i , Pue' ? "
43013026	Na'uli' Yesus : " Tauna to kuwai' roti to oti kulolo' hi rala nede' , hi'a-mi mpai' . " Kana'ala'-nami hampui' roti , nalolo' hi rala nede' , pai' nawai'-ki Yudas , ana' Simon Iskariot .
43013027	Kanadoa-na Yudas roti toe , Magau' Anudaa' mesua'-mi hi rala nono-na . Oti toe , na'uli' Yesus mpo'uli'-ki : " Napa to doko' nubabehi , babehi-mi sohi' . "
43013028	Ane doo-ra to ngkoni' dohe-ra , uma ra'incai napa pai' Yesus mololita hewa toe hi Yudas .
43013029	Hantongo'-ra mpo'uli' meka' Yesus mpohubui Yudas mpo'oli ba napa-napa to raparaluu hi posusa'-ra , ba mpowai' doi hi tokabu . Apa' Yudas to ntimamahi doi-ra .
43013030	Kanadoa-na Yudas roti toe , palai-nami hilou hi mali-na . Nto'u toe , mobengi-mi .
43013031	Palai-na Yudas ngkai ree , na'uli'-mi Yesus : " Wae lau Aku' Ana' Manusia' rapomobohe . Pai' napa to jadi' hi Aku' mpai' mpomobohe wo'o Alata'ala .
43013032	Ane napa to jadi' hi Aku' mpomobohe Alata'ala , Alata'ala wo'o mpai' mpomobohe-a hante baraka'-na . Pai' sohi' kadupa'-na .
43013033	Ana'-ana'-ku , uma-apa mahae dohe-ni . Nipali'-a mpai' , aga hewa to oti ku'uli'-raka topoparenta to Yahudi wengi , wae wo'o ku'uli'-kokoi : Hi kahilouaa-ku uma-koi bisa hilou .
43013034	" Kuwai'-koi hawa' to bo'u : Momepoka'ahi'-mokoi . Hewa Aku' mpoka'ahi'-koi , wae wo'o koi' kana momepoka'ahi' hadua bo hadua .
43013035	Ane momepoka'ahi'-koi , hawe'ea tauna mpo'inca kakoi'-na mpu'u-mi topetuku'-ku . "
43013036	Napekune' Simon Petrus hi Yesus : " Hilou hiapa-ko , Pue' ? " Na'uli' Yesus : " Hi kahilouaa-ku , ko'ia-ko bisa hilou . Mpeno-damo , nutuku'-a . "
43013037	Na'uli' tena Petrus : " Ha napa pai' uma-a ma'ala mpotuku'-ko wae-e lau Pue' ? Ku'agi mate sabana petuku'-ku hi Iko ! "
43013038	Na'uli' Yesus : " Ha nu'agi mpu'u mate sabana Aku' ? Makono mpu'u lolita-ku toi : Kako'ia-na manu' turua' mpai' , mpolia' tolu ngkani-moko mposapu kanu'inca-ku . "
43014001	Na'uli' Yesus mpo'uli'-raka ana'guru-na : " Neo' susa' nono-ni ! Mepangala'-mokoi hi Alata'ala , pai' mepangala' wo'o-koi hi Aku' .
43014002	Hi tomi Tuama-ku , wori' po'ohaa' . Hilou-a mporodo-kokoi po'ohaa'-ni . Ane ke uma hewa toe , ke uma-hawo ku'uli'-kokoi .
43014003	Ane hudu-a-damo mporodo po'ohaa'-ni , nculii' moto-a mpai' tumai mpo'ala'-koi , kukeni-koi hilou hi po'ohaa'-ku , bona hiapa po'ohaa'-ku , hi ree wo'o-koi dohe-ku .
43014004	Ni'inca moto ohea hilou hi po'ohaa'-ku . "
43014005	Na'uli' Tomas : " Uma-kaiwo ki'incai hiapa kahilouaa-nu Pue' . Beiwa-kaina kaki'inca-na ohea-nae ? "
43014006	Na'uli' Yesus : " Aku' toi-mi ohea , Aku' to makono , pai' to mpowai' katuwua' . Uma haduaa to rata hi Tuama-ku , ane uma ntara hi Aku' .
43014007	Ane ntoa' ni'inca-ama Aku'-e , tantu ni'inca wo'o-imi Tuama-ku . Ngkai wae-e lau , ni'inca-imi pai' nihilo-imi . "
43014008	Na'uli' Filipus : " Pue' , popohiloi-ka-kaiwo Tuama-nu , bona oha nono-kai . "
43014009	Na'uli' Yesus : " Ko'ia oa'-tano nu'incai-ae , Filipus ! Hiaa' bo mahae-ama dohe-ni ! Hema to mpohilo-a , mpohilo wo'o-ramo Tuama-ku . Jadi' , napa-di pai' nuperapi' bona kupopohiloi-koi Tuama-kue ?
43014010	Ha uma oa' nuparasaya ka' Aku'-na hintuwu' hante Tuama-ku pai' Tuama-ku hintuwu' hante Aku' ? Napa to ku'uli'-kokoi toe , uma ku'uli' ntuku' konoa-ku moto . Tuama-ku to tida hintuwu' hante Aku' , Hi'a-mi pue' bago .
43014011	Pangala'-ama-hana , ka' Aku'-na hintuwu' hante Tuama-ku pai' Tuama-ku hintuwu' hante Aku' . Nau' uma nipangalai' lolita-ku , pangala'-mi apa' nihilo-mi hawe'ea to kubabehi .
43014012	" Makono mpu'u lolita-ku toi : Tauna to mepangala' hi Aku' , ma'ala-ra mpobabehi hewa to kubabehi -- ba melabi tena-pi ngkai to kubabehi -- apa' hilou-a mpai' mo'oha' dohe Tuama-ku .
43014013	Jadi' , napa-napa to niperapi' hante hanga'-ku , bate kuwai'-koi , bona to kubabehi toe mpobila' Tuama-ku .
43014014	Ba napa-napa to niperapi' hante hanga'-ku , kuwai'-koi .
43014015	" Ane nipoka'ahi'-a , nituku'-mi hawa'-ku .
43014016	Kuperapi' hi Tuama-ku , bona nawai'-koi hadua Topetulungi to ntani'-na , bona Hi'a-damo mpodohei-koi duu' kahae-hae-na .
43014017	Topetulungi toei , Hi'a-mi Inoha' Alata'ala , to mpotete'-koi hi tudui' to makono . Tauna to uma mepangala' uma bisa mpotarima-i , apa' uma-i rahiloi pai' uma wo'o-i ra'incai . Aga koi' , ni'inca-imi , apa' nadohei-mokoi wae lau , pai' mo'oha'-i mpai' hi rala nono-ni .
43014018	" Uma-koi kupalahii jadi' ilu . Nculii' moto-a mpai' tumai hi koi' .
43014019	Hampai' lia-damo , tauna to hi dunia' uma-pi mpohiloi-a . Aga koi' , nihilo moto-a . Tuwu' moto-koi mpai' , apa' Aku' tuwu'-a .
43014020	Ane rata-pi mpai' tempo toe , ni'inca-mi ka' Aku'-na hintuwu' hante Tuama-ku , pai' koi' hintuwu' hante Aku' , pai' Aku' hintuwu' hante koi' .
43014021	" Tauna to mpotarima pai' mpotuku' hawa'-ku , hira'-mi to mpoka'ahi'-a . Tuama-ku mpoka'ahi' tauna to mpoka'ahi'-a , pai' Aku' wo'o mpoka'ahi'-ra , pai' kupopohiloi-ra woto-ku . "
43014022	Yudas ( aga bela Yudas Iskariot ) mpekune' Yesus : " Pue' , napa pai' nupopehuwu woto-nu hi kai'-wadi , uma hi hawe'ea tauna hi dunia' ? "
43014023	Na'uli' Yesus : " Kupopehuwu woto-ku hi tauna to mpoka'ahi'-a pai' to mpotuku' lolita-ku . Tuama-ku mpoka'ahi' tauna to hewa toe . Tuama-ku pai' Aku' hilou hi tauna toera , pai' mo'oha'-makai dohe-ra .
43014024	Tauna to uma mpoka'ahi'-a , uma-ra mpotuku' lolita-ku . Lolita to ni'epe ngkai Aku' , uma ngkai Aku' moto . Ngkai Tuama-ku to mposuro-a .
43014025	" Hawe'ea toe we'i lau ku'uli'-kokoi nampa' hi ria-a-pidi dohe-ni .
43014026	Tapi' ane rata-ipi mpai' Inoha' Tomoroli' , Hi'a-mi to mpotudui'-koi butu nyala-na , pai' napopokiwoii-koi hawe'ea to oti-mi ku'uli'-kokoi , apa' Hi'a-mi Topetulungi to nahubui tumai Tuama-ku jadi' sulewata-ku .
43014027	" Kalompea' kutu'u-kokoi . Kalompea' to ngkai Aku' moto-mi to kuwai'-kokoi . To kuwai'-kokoi toi-e , uma hewa to nirata ngkai dunia' toi . Neo' susa' nono-ni , pai' neo' me'eka' .
43014028	Ni'epe lolita-ku we'i to mpo'uli' : Hilou-a , aga nculii' moto-a mpai' tumai hi koi' . Ane nipoka'ahi' mpu'u-a , nipokagoe' moto kahilou-ku toi hi Tuama-ku , apa' Tuama-ku meliu kabohe-na ngkai Aku' .
43014029	Toe-e ku'uli' ami'-mikokoi kako'ia-na jadi' , bona ane madupa'-pi mpai' , nipangala'-mi .
43014030	" Uma-pi wori' loga-ku mpololitai-koi , apa' neo' rata-mi Magau' Anudaa' . Hi'a-mi to mpokuasai dunia' tohe'i , aga uma ria kuasa-na hi Aku' .
43014031	Aga toi kana jadi' , bona hawe'ea tauna mpo'inca kakupoka'ahi'-na Tuama-ku pai' kutuku' oa' hawe'ea to nahawai'-ka . Mokore-mi , pai' hilou-tamo . "
43015001	Na'uli' Yesus : " Aku' toi-mi woto kaju to makono , pai' Tuama-ku pue' bonea .
43015002	Hawe'ea ra'a to mentaka' hi Aku' to uma mowua' , nalali . Pai' hawe'ea ra'a to mentaka' hi Aku' pai' to mowua' , napeholui pai' napegalihi , bona kawoo-woria' wua'-na .
43015003	Koi' , tepegalihi-mokoi -- batua-na , moroli'-mokoi napakaroli' lolita to ku'uli'-kokoi .
43015004	" Tida-mokoi hintuwu' hante Aku' , pai' Aku' wo'o hante koi' . Ra'a to mohepi' ngkai woto kaju , uma-i mowua' . Ra'a bate kana mentaka' hi woto-na bona mowua'-i . Wae wo'o koi' : Sampale-koi mowua' ane tida-koi hintuwu' hante Aku' .
43015005	" Aku' toi-mi woto kaju , pai' koi'-mi ra'a-na . Tauna to tida hintuwu' hante Aku' pai' Aku' hante hira' , wori' powua'-ra . Aga ane mogaa'-koi ngkai Aku' , uma-koi bisa mpobabehi napa-napa .
43015006	Hema to uma tida hintuwu' hante Aku' bate ratadi , hewa karatadi-na ra'a to mohepi' duu'-na jadi' bangi . Ra'a to hewa toe , rarumpu pai' ratene' hi rala apu .
43015007	Ane tida-koi hintuwu' hante Aku' pai' lolita-ku tida hi rala nono-ni , perapi'-mi-hana hi Alata'ala ba napa-napa konoa-ni , bate nawai'-koile .
43015008	Ane mowua' wori'-koi , Tuama-ku rapomobohe . Ane hewa toe-mi po'ingku-ni , topetuku'-ku mpu'u-mokoi .
43015009	Hewa Tuama-ku mpoka'ahi'-a , wae wo'o Aku' mpoka'ahi'-koi . Tida-mokoi mohu' hi Aku' bona nirasai ahi'-ku .
43015010	Ane nituku'-mi hawa'-ku , tida mpu'u-koi mohu' hi Aku' pai' nirasai mpu'u ahi'-ku , hewa Aku' wo'o mpotuku' hawa' Tuama-ku pai'-a tida mohu' hi Hi'a pai' mporasai ahi'-na .
43015011	" Hawe'ea tohe'i ku'uli'-kokoi , bona goe' nono-ni hante kagoea' to ngkai Aku' , pai' bona gana kagoea'-ni .
43015012	" Toi-mi hawa'-ku : Momepoka'ahi'-mokoi , hewa Aku' wo'o mpoka'ahi'-koi .
43015013	Ane ria tauna to mpewai' tuwu'-na bona doo-na tuwu' , bohe mpu'u ahi'-na toe . Uma ria ahi' to meliu ngkai ahi' tauna to mpewai' tuwu'-na bona mpotulungi doo-na .
43015014	Doo-ku omea-mokoi , ane nituku' hawa'-ku .
43015015	Uma-pokoi kukahangai' batua-ku , apa' batua uma mpo'incai napa to hi rala nono pue'-na . Wae-e lau , doo-ku mpu'u-mokoi , apa' ku'uli'-mikokoi hawe'ea to na'uli'-ka Tuama-ku .
43015016	Bela koi' to mpopelihi-a . Aku'-dile to mpelihi-koie . Kuwai'-koi bago hilou hi rala dunia' bona mowua' wori' . Pai' powua'-ni toe uma mpai' moronto , ria kalaua-na duu' kahae-hae-na . Jadi' , napa to niperapi' hi Tuama-ku hante hanga'-ku , bate nawai'-koi .
43015017	Toi-mi hawa'-ku hi koi' : Momepoka'ahi'-mokoi !
43015018	" Ane tauna to uma mepangala' hi Aku' mpokahuku'-koi , kiwoi : Aku'-mi-hana to ri'ulu rapokahuku'-e .
43015019	Ane rapa'-na hampodooa-koi hante tauna to uma mepangala' , bate rapoka'ahi'-koi , apa' lawi' doo-rakoi . Tapi' kupelihi-mokoi pai' kupatani'-koi ngkai laintongo'-ra , alaa-na uma-pokoi doo-ra . Toe pai' rapokahuku'-koi .
43015020	Kiwoi napa to ku'uli'-kokoi we'i : Hadua batua uma meliu tuwu'-na ngkai maradika-na . Ane ntoa' Aku' rabalinai' , koi' wo'o mpai' rabalinai' . Ane ria to mpotuku' lolita-ku , bate ratuku' wo'o mpai' lolita-ni .
43015021	Hawe'ea tohe'e rababehi hi koi' apa' topetuku'-ku-koi . Hawe'ea tohe'e rababehi hi koi' , apa' uma-i ra'incai Alata'ala to mposuro-a .
43015022	Ane ke uma-a tumai mpololitai-ra , ke uma-ra-hawo masala' . Tapi' , apa' tumai mpu'u-ama mpololitai-rae , toe pai' uma ria wuniia'-na sala'-ra .
43015023	Tauna to mpokahuku'-a , mpokahuku' wo'o-ra Tuama-ku .
43015024	" Hi laintongo' ntodea kubabehi anu mekoncehi , to ko'ia ria rababehi tau ntani'-na . Ane ke uma kubabehi hewa toe , ke uma-ra masala' . Tapi' rahilo moto-mi napa to kubabehi , pai' rapokahuku' oa'-a , pai' rapokahuku' wo'o-i Tuama-ku .
43015025	Aga bate kana hewa toe , bona madupa' lolita to te'uki' hi rala Buku Atura-ra to mpo'uli' : ' Rapokahuku'-a nau' uma ria sabana . '
43015026	" Tumai-i mpai' Inoha' Tomoroli' , batua-na , Inoha' to mehuwu ngkai Alata'ala pai' to mpotete'-koi hi tudui' to makono . Hi'a-mi mpai' Topetulungi to kuhubui tumai hi koi' ngkai Tuama-ku . Ane tumai-ipi mpai' , Hi'a-mi to jadi' sabi'-ku .
43015027	Pai' koi' wo'o jadi' sabi'-ku , apa' koi'-mi to dohe-ku ngkai pontepu'ua bago-ku hi dunia' .
43016001	" Hawe'ea tohe'i ku'uli'-kokoi , bona neo' mere' nono-ni duu'-na nibahakai mepangala' hi Aku' .
43016002	Rapopalai-koi mpai' ngkai tomi posampayaa . Uma muntu' toe , rata mpai' tempo-na ria tauna to doko' mpopatehi-koi , apa' ra'uli'-rana , toe-mi konoa Alata'ala .
43016003	Hawe'ea toe rababehi hi koi' , apa' uma ra'incai Tuama-ku , pai' Aku' wo'o , uma-a ra'incai .
43016004	Ku'uli'-kokoi tohe'i , bona ane madupa'-pi mpai' , nikiwoi-mi ka'oti-nami ku'uli'-kokoi .
43016005	Aga wae-e lau , neo' hilou-ama hi Tuama-ku to mposuro-a , pai' uma-koi haduaa to mpekune'-a ba hiapa kahiloua-ku .
43016006	Wule' susa' nono-ni-wadi mpo'epe lolita-ku we'i to mpo'uli' neo' hilou-ama .
43016007	Aga kakoo-kono-na , rasi'-nidi ane hilou-ae ! Apa' ane uma-a hilou , uma-i mpai' tumai Topetulungi . Aga ane hilou-apa mpai' , kuhubui moto-i tumai hi koi' .
43016008	" Ane tumai-i mpai' Inoha' Tomoroli' , Hi'a-damo to mpakanoto hi manusia' kamojeko'-ra . Napakanoto wo'o kamonoa'-ku pai' pehuku' Alata'ala .
43016009	Napakanoto kamojeko'-ra apa' uma-ra mepangala' hi Aku' .
43016010	Napakanoto wo'o kamonoa'-ku , apa' hilou-ama mpai' hi Tuama-ku , pai' uma-apa nihiloi .
43016011	Napakanoto wo'o kanahuku'-ra mpai' Alata'ala tauna to mojeko' , apa' nahuku'-imi Magau' Anudaa' to mpokuasai dunia' tohe'i .
43016012	" Wori'-pidi to doko' ku'uli'-kokoi , aga ko'ia nikulei' mpotarima omea tempo toi .
43016013	Ane tumai-i mpai' Inoha' Tomoroli' , Hi'a-damo to mpotete'-koi pai' mpopo'incai-koi hawe'ea tudui' to makono . Uma-i mololita ntuku' konoa-na moto . Napa to na'epe ngkai Tuama-ku , toe-mi to nalolita . Pai' naparata-kokoi napa to jadi' hi eo mpeno .
43016014	Hi'a mpai' to mpomobohe-a , apa' lolita to natarima ngkai Aku' , toe-mi to naparata-kokoi .
43016015	Hawe'ea to ria hi Tuama-ku , bagia-ku omea-mi . Toe pai' ku'uli' : napa to natarima Inoha' Tomoroli' ngkai Aku' , toe-mi to naparata-kokoi . "
43016016	Na'uli' wo'o-mi Yesus : " Hampai'-damo pai' uma-apa nihiloi . Hampai' wo'o-damo , nihilo wo'o-ama . "
43016017	Ingu'-ramo ana'guru-na , pai' ria-ra to momepekune' , ra'uli' : " Napa-die pai' na'uli'-taka : ' Hampai'-damo pai' uma-apa nihiloi . Hampai' wo'o-damo , nihilo wo'o-ama' ? Napa wo'o pai' na'uli' : ' Hilou-a hi Tuama-ku' ? "
43016018	Momepekune' ncuu-ra , ra'uli' : " Napa pai' na'uli' oa' ' Hampai'-damo' ? Uma ta'incai batua-na . "
43016019	Na'inca Yesus kadoko'-ra mpekune'-i . Toe pai' na'uli'-raka : " Ntora momepekune'-koi ba napa batua-na lolita-ku we'i to mpo'uli' : ' Hampai'-damo pai' uma-apa nihiloi . Hampai' wo'o-damo , nihilo wo'o-ama . '
43016020	Makono mpu'u lolita-ku toi : geo' pai' motantangi'-koi mpai' , tapi' tauna to uma mepangala' hi Aku' , goe' moto-ra . Susa' mpai' nono-ni , tapi' kasusaa'-ni mobali' jadi' kagoea' .
43016021	Kagoea'-ni toe , hewa kagoea' to narata hadua tobine to neo' mo'ana' . Lomo'-na ntodohaka-i , apa' gati tempo-nami mo'ana' . Tapi' ane putu-damo ana'-na , uma-pi napenonoi pontodohakaa-na , goe'-imi apa' putu-mi ana'lei hi rala dunia' .
43016022	Wae wo'o mpai' koi' . Tempo toi susa' nono-ni . Tapi' kupohirua' moto-kokoi mpai' . Nto'u toe , goe' nculii'-mokoi , pai' uma hema to mpo'alai'-koi kagoea'-ni tetu .
43016023	" Nto'u toe mpai' , uma-pi mingki' nipekune'-a ba napa-napa . Makono mpu'u lolita-ku toi : napa-napa to niperapi' hi Tuama-ku hante hanga'-ku , bate nawai'-koi .
43016024	Duu' hewa toe lau , ko'ia-koi ria merapi' napa-napa hante hanga'-ku . Wule' perapi'-mi-hana , nirata moto mpai' , bona gana mpu'u kagoea'-ni . "
43016025	" Hawe'ea tohe'i ku'uli'-kokoi hante walatu . Tapi' rata mpai' tempo-na , uma-apa mowalatu . Kupololitai-koi hante kalonto'-na mpotompo'wiwi Tuama-ku .
43016026	Nto'u toe mpai' , merapi'-koi hi Tuama-ku hante hanga'-ku . Uma mingki' Aku' to mperapi'-kokoi hi Tuama-ku ,
43016027	apa' napoka'ahi'-koi . Napoka'ahi'-koi , apa' nipoka'ahi'-a , pai' nipangala' ka' Aku'-na to ngkai Alata'ala .
43016028	Ngkai Tuama-ku mpu'u-ada , pai' tumai-ama hi dunia' toi . Wae-e lau , kupalahii-mi dunia' toi , nculii'-ama hilou hi Tuama-ku . "
43016029	Ra'uli' ana'guru-na : " Tempo toi , lonto'-mi lolita-nu Pue' , uma-poko mowalatu .
43016030	Monoto mpu'u-mi hi kai' : Pue' to mpo'inca omea . Uma-pi mingki' ria to mpekune' ba napa-napa hi Iko . Toe pai' kipangala' ka' Iko-na to ngkai Alata'ala . "
43016031	Na'uli' Yesus : " Ha mepangala' mpu'u-mokoi wae lau ?
43016032	Kiwoi ! Rata mpai' tempo-na -- pai' toi-mi tempo-na -- koi' mpai' pagaa'-gaa' hore-hore nculii' hi tomi-ni , pai' Aku' nipalahii hadudua-ku . Aga uma hadudua-ku mpu'u , apa' Tuama-ku mpodohei-a .
43016033	Hawe'ea toi ku'uli'-kokoi , bona mporata-koi kalompea' tuwu' ngkai posidaia'-ni hante Aku' . Bula-ni hi rala dunia' toi-pidi , bate rabalinai'-koi . Aga pakaroho nono-ni , apa' kudagi-mi dunia' toi . "
43017001	Ka'oti-na Yesus mpo'uli' hawe'ea toe , mengoa'-imi hi langi' pai'-i mosampaya , na'uli' : " Tuama-ku , rata-mi tempo-na ! Pomobohe-ama Aku' Ana'-nu , bona Aku' wo'o mpomobohe-ko Mama .
43017002	Nuwai'-ama kuasa hi hawe'ea manusia' , bona tauna to nuwai'-maka , kuwai'-ra katuwua' to lompe' duu' kahae-hae-na .
43017003	Ane ra'inca-ko Mama , ka' Iko-na Alata'ala to makono to uma ria karodua-na , pai' ane ra'inca Yesus Kristus suro-nu , toe-mi ohea-ra mporata katuwua' to lompe' duu' kahae-hae-na .
43017004	Hi rala dunia' toi kupopehuwu-mi kabohe tuwu'-nu Mama , kuposipolea-mi bago to nuwai'-ka .
43017005	Toe pai' kuperapi' bona nupopehuwu kabohe tuwu'-ku dohe-nu Mama , hewa kabohe tuwu'-ta hangkaa-ngkania kako'ia-na dunia' tohe'i rapajadi' .
43017006	" Ane doo-ku tohe'ira lau , to nuwai'-maka ngkai rala dunia' toi-e , kupopo'incai-ramo kahema-nu Mama . Bagia-nu ami'-ramo , nutonu-ra hi Aku' , pai' ratuku'-mi lolita-nu .
43017007	Wae lau , ra'inca-mi : hawe'ea to nuwai'-ka , bate ngkai Iko Mama .
43017008	Kuparata-miraka hawe'ea lolita to nuparata-ka . Ratarima-mi , pai' ra'inca-mi Aku' toi ngkai Mama mpu'u-a , pai' rapangala'-mi ka' Iko-na to mposuro-a .
43017009	" Kuposampayai-ra doo-ku tohe'i-ra lau . Uma kuposampayai hawe'ea tauna hi dunia' . To kuposampayai toi-e , muntu' tauna to nuwai'-maka Mama , apa' lawi' hira'-mi bagia-nu .
43017010	Hawe'ea tauna to kupobagia , bagia-nu Mama . Pai' hawe'ea tauna to nupobagia , bagia-ku . Hira'-mi to mpopehuwu kabohe tuwu'-ku .
43017011	" Neo' tilou-ama Mama , uma-apa mahae hi dunia' toi . Aga ane ana'guru-ku toira lau , hi dunia' toi-ra-pidi . O Tuama-ku to moroli' , pewili'-ramo hante kabaraka' hanga'-nu -- hante hanga' to nuwai'-ka . Pewili'-ramo bona hanono lau-ra , hewa Mama pai' Aku' hanono lau-ta .
43017012	Bula-ku dohe-ra-pidi , Aku' to mpewili'-ra hante kabaraka' hanga'-nu -- hante hanga' to nuwai'-ka . Kujaga-ra pai' uma-ra ria to mporata silaka , ntani'-na ngkai to hadua . Hi'a kana silaka , bona madupa' lolita to te'uki' hi rala Buku Tomoroli' .
43017013	" Wae-e lau , tilou-ama Mama . Hawe'ea tohe'i ku'uli' bula-ku dohe-ra-pidi hi dunia' toi , bona gana mpu'u kagoea'-ra hante kagoea' to ngkai Aku' .
43017014	Kuparata-miraka lolita-nu , alaa-na tauna to uma mepangala' mpokahuku'-ra , apa' bela-ra doo-ra , hewa Aku' wo'o bela-a doo-ra to uma mepangala' .
43017015	Uma kuperapi' bona nu'ala'-ra ngkai dunia' tohe'i . Pomperapia'-ku , bona nupetalawai'-ra ngkai anudaa' .
43017016	Hewa Aku' bela-a doo-ra to uma mepangala' , wae wo'o ana'guru-ku bela doo-ra .
43017017	Pakaroli'-ramo , pajadi'-ra bagia-nu hante tudui' to makono . Lolita-nu Mama , tetu-mi to makono .
43017018	Hewa Mama mposuro-a tumai hi dunia' , wae wo'o Aku' mposuro-ra hilou hi tau ntani'-na hi dunia' .
43017019	Mama , kutonu katuwu'-ku hi Iko jadi' bagia-nu , bona ana'guru-ku toira mporata kalompea' , pai' bona hira' jadi' bagia-nu hi kampotuku'-ra tudui' to makono .
43017020	" Uma muntu' ana'guru-ku tohe'i-wadi to kuposampayai . Kuposampayai wo'o tauna to mepangala' mpai' hi Aku' ngkai posabi'-ra .
43017021	Pomperapia'-ku , bona hawe'ea-ra hanono lau . Hewa Mama hintuwu' hante Aku' , pai' Aku' hante Mama , kuperapi' bona hira' wo'o hintuwu' hante Kita' . Bona hawe'ea tauna mpangala' ka' Iko-na to mposuro-a .
43017022	" Kuwai'-ramo kabaraka' to nuwai'-ka Mama , bona jadi' hanono lau-ramo , hewa Kita' wo'o hanono lau .
43017023	Aku' hintuwu' hante hira' , pai' Mama hintuwu' hante Aku' , bona hira' mpai' jadi' hanono lau hante karoli'-roli'-na . Ane hewa toe-damo , hawe'ea tauna mpo'inca kanusuro-ku , pai' kanupoka'ahi'-ra hewa kanupoka'ahi'-ku .
43017024	" Mama , konoa-ku bona hira' to nuwai'-ka toi mo'oha' dohe-ku hi po'ohaa'-ku mpai' , bona rahilo kabaraka'-ku . Kabaraka'-ku toi nuwai'-maka , apa' nupoka'ahi'-a ngkai kako'ia-na dunia' rapajadi' .
43017025	O Tuama-ku to monoa' , tauna hi dunia' toi uma mpo'incai-ko . Aga Aku' , ku'inca-ko . Pai' doo-ku tohe'ira lau mpo'inca ka' Iko-na to mposuro-a .
43017026	Kupopo'incai-ramo kahema-nu , pai' bate kupohewa toe oa' mpai' , bona hira' mporasai ahi'-nu hi rala nono-ra , hewa Aku' mporasai ahi'-nu , pai' bona Aku' mo'oha' hi rala nono-ra . "
43018001	Kahudu-na Yesus mosampaya , me'ongko'-imi hante ana'guru-na hilou hi mali ngata . Mpodongka'-ra ue Kidron , pai'-ra hilou hi pampa to hi dipo-na .
43018002	Yudas , to mpobalu' Yesus toei , mpo'inca kahiapa-na pampa toe , apa' Yesus pai' ana'guru-na jau-ra morumpu hi ria .
43018003	Jadi' , imam pangkeni pai' to Parisi mpohubui hampodooa tantara to Roma pai' topojaga Tomi Alata'ala mpo'ema' Yudas hilou hi pampa toe . Mpokeni-ra rewa mpanga'e , lampu pai' hulu' .
43018004	Yesus mpo'inca omea napa to kana jadi' hi woto-na . Toe pai' hilou-imi mpotomu tauna toera , pai' napekune' : " Hema to nipali' ? "
43018005	Ra'uli' : " Yesus to Nazaret . " Na'uli' Yesus : " Aku'-mile toi-e . " Yudas to mpobalu'-i mokore hi ree dohe tantara pai' topojaga toera .
43018006	Nto'u kana'uli'-na-raka Yesus : " Aku'-mile toi-e , " ngkala'ura-ramo pai' modungka-ra hi tana' .
43018007	Napekune' wo'o-mi Yesus : " Hema to nipali'-e ? " Ra'uli' : " Yesus to Nazaret . "
43018008	Na'uli' Yesus : " Ku'uu-uli'-mi we'i ka' Aku'-nami toi-e . Jadi' , ane Aku' mpu'u to nipali' , pelele'-ramo doo-ku tohe'i hilou . "
43018009	( Hante lolita-na Yesus toe , madupa'-mi napa to na'uli' hi rala posampaya-na we'i : " Ngkai hawe'ea tauna to nuwai'-ka , uma ria haduaa to mporata silaka . " )
43018010	Ngkai ree , Simon Petrus mpowute' piho'-na , natime-ki hadua batua Imam Bohe , bela mpoholu tilinga ka'ana-na . Hanga'-na batua toei , Malkus .
43018011	Na'uli' Yesus hi Petrus : " Unco' nculii' piho'-nu ! Ha nu'uli'-kona kupetiboi' kaparia to naponoa' ami'-maka Tuama-kue ? "
43018012	Ngkai ree , tantara to Roma hante tadulako-ra , pai' topojaga to Yahudi mpohoko' Yesus , rahoo' ,
43018013	pai'-i rakeni hilou hi tomi Imam Bohe . Lomo'-na rakeni-i hilou hi Hanas , piniana-na Kayafas . Kayafas toei Imam Bohe hi mpae toe .
43018014	Kayafas toe-mi to mpo'uli'-raka topoparenta to Yahudi wengi : " Agina-pi tau hadua mate mposampei ntodea . "
43018015	Simon Petrus pai' hadua ana'guru ntani'-na mpotuku' Yesus . Ana'guru to hadua toei , pome'inca-na Imam Bohe . Jadi' , mesua'-imi dohe Yesus hi berewe tomi Imam Bohe .
43018016	Petrus mepopea hi mali-na , hi wobo' wala . Ngkai ree we'i , ana'guru to hadua toei , lou nculii' hi mali-na mpololitai tobine to mpojaga wobo' , bona Petrus rapiliu mesua' dohe-na , pai' napo'ema'-i Petrus mesua' hi rala-na .
43018017	Tobine topojaga wobo' toei mpo'uli'-ki Petrus : " Ha bela iko wo'o ana'guru-na tauna toei-e lou ? " Na'uli' Petrus : " Bela ! "
43018018	Nto'u toe , tempo lengi' . Jadi' , ba hangkuja dua batua pai' topojaga mpobaa apu hi berewe hante wuri to morea' , pai'-ra mokore ntololikia-na moneru . Petrus wo'o mokore pai' moneru dohe-ra .
43018019	Hi rala tomi , Imam Bohe mpopekune' Yesus na'uli'-ki : " Hema omea-ra ana'guru-nue ? Napa to nutudui'-raka ? "
43018020	Na'uli' Yesus : " Kabiasaa-ku , mololita hante kalonto'-lonto'-na hi hawe'ea tauna . Metudui'-a hi tomi posampayaa pai' hi Tomi Alata'ala , hi kabiasaa-ta kita' to Yahudi morumpu . Uma ria to kuwunii'-na .
43018021	Jadi' , napa pai' nupekune'-ae ? Pekune' moto-ra-kowo to mpo'epe-a metudui' . Ra'inca moto mpai' napa to ku'uli' . "
43018022	Kana'uli'-na Yesus toe , hadua topojaga to mokore hi ncori-na mpohopo'-i , na'uli' : " Daho' mpu'u-ko-kona mololita hewa tetu hi Imam Bohe-e ! "
43018023	Na'uli' Yesus : " Ane uma makono to ku'uli' , uli' lau-mi hi rehe'i napa sala'-ku . Tapi' ane makono lolita-ku , napa pai' nuhopo'-a ? "
43018024	Ngkai ree , Hanas mpohubui topojaga mpokeni Yesus hilou hi Imam Bohe Kayafas . Nto'u toe , pale-na Yesus tehoo' oa'-pidi .
43018025	Simon Petrus , ria-i-pidi mokore pai' moneru ngkokore dohe topojaga . Ria tauna to mpo'uli'-ki : " Ha bela iko wo'o hadua ana'guru-nae ? " Nasapu Petrus , na'uli' : " Bela-kuwo aku' ! "
43018026	Ria wo'o hi ree hadua batua Imam Bohe . Batua toei , ompi' tauna to naholu Petrus tilinga-na . Na'uli' batua toei mpo'uli'-ki Petrus : " Ha bela iko to kuhilo-e ngone hi pampa toe ria dohe Yesus-e ? "
43018027	Nasapu wo'o-mi Petrus , na'uli' : " Bela ! " Nto'u toe , turua'-mi manu' .
43018028	Mepupulo ngkii , Yesus rakeni ngkai tomi Kayafas hilou hi tomi gubernur . Topoparenta to Yahudi moto , uma-ra mesua' hi rala tomi gubernur , apa' gubernur toe , bela-i to Yahudi , pai' ane mesua'-ra hi rala tomi to bela tomi to Yahudi , jadi' babo'-ra ntuku' atura agama-ra , pai' uma-ra ma'ala ngkoni' pongkoni' Paskah .
43018029	Jadi' , Gubernur Pilatus hilou hi mali-na mpohirua'-raka pai' napekune'-ra : " Napa to nipangadu'-ki tauna toii-e ? "
43018030	Ra'uli' : " Ane ke bela-i tauna to dada'a , ke uma-i kibua' hi Tuama Gubernur . "
43018031	Na'uli' Pilatus : " Keni hilou nculii' , nipohurai-miki sala'-na ntuku' ada agama-ni moto-koiwo ! " Ra'uli' to Yahudi toera : " Kai'-le , uma-kai rapiliu mpohuku' mate tauna . "
43018032	( Toi majadi' bona madupa' napa to na'uli' Yesus mpolowa beiwa mpai' kamate-na . )
43018033	Ngkai ree , Pilatus mesua' nculii' hi rala tomi , napehubui bona Yesus rakeni hi nyanyoa-na , pai' napekune'-i : " Ha Iko mpu'u-mi Magau' to Yahudi-e ? "
43018034	Na'uli' Yesus : " Pompekunea' tetu ngkai Gubernur moto , ba pololita tau ntani'-nadi ? "
43018035	Na'uli' Pilatus : " Kawe' to Yahudi-a ! Hingka to Yahudi-nu moto-kowo hante imam pangkeni to mpokeni-ko hi aku'-e . Napa-di sala' to nubabehi-e ? "
43018036	Na'uli' Yesus : " Kamagaua'-ku bela ngkai dunia' toi . Ane rapa'-na magau' hi dunia' toi mpu'u-a , tauna to mpotuku'-a bate me'ewa bona neo'-a rahoko' pai' rapewai' hi topoparenta to Yahudi . Tapi' Kamagaua'-ku bela ngkai dunia' toi . "
43018037	Na'uli' wo'o-mi Pilatus : " Ane wae-di , magau' mpu'u-ko ? " Na'uli' Yesus : " Iko moto to mpo'uli' Aku' toi magau' . Pai'-a putu hi dunia' toi , bona mpo'uli' napa to makono . Tauna to mpokono napa to makono , bate mpangala' lolita-ku . "
43018038	Hampetompoi' Pilatus : " Ah ! Napa-i to nu'uli' makono tetu-e ? "
43018039	Aga , ane ntuku'-ki ada-ni lalau , butu mpae-na hi Eo Paskah , kubahaka-kokoi hadua to ratarungku' , ba hema konoa-ni . Jadi' , beiwa : dota-koi ane kubahaka-kokoi Magau' to Yahudi toii-e ? "
43018040	Mejeu'-ra ra'uli' : " Neo' , neo' Hi'a ! Agina Barabas ! " ( Barabas toe , hadua toperampaki . )
43019001	Oti toe , Pilatus mpohubui tantara-na mpoweba' Yesus .
43019002	Tantara toera mpobabehi hameha' songko ngkai walaa to morui , to hewa songko magau' , pai' rasongkoi-ki Yesus . Oti toe , raheai-i hante baju to mperelei hewa baju magau' , rapotingkuai'-i pai' ra'uli'-ki : " Wori' tabe , Magau' to Yahudi ! " Pai'-i rahopo' .
43019003	
43019004	Oti toe , mehupa' wo'o-imi Pilatus lou hi mali-na , pai' na'uli'-raka to Yahudi : " Hilo , kukeni-imi tumai hi koi' , bona ni'inca ka'uma-na kuruai' nau' hanyalaa kasalaa'-na . "
43019005	Ngkai ree , rakeni mpu'u-imi Yesus hi mali-na , mosongkoi rui pai' mobajui hante baju to hewa baju magau' . Na'uli' Pilatus : " Hilo , etu-imi ! "
43019006	Nto'u imam pangkeni pai' topojaga mpohilo Yesus , kamejeu'-rami ra'uli' : " Parika'-imi ! Parika'-imi ! " Na'uli' Pilatus : " Ane doko' niparika'-i , ala'-imi , niparika' moto-imi-koiwo , apa' aku' , uma-kuna kuruai' kasalaa'-na . "
43019007	Ra'uli' to Yahudi : " Ane kai'-le , ntuku'-ki atura agama-kai , kana rahuku' mate-i , apa' na'uli'-hana Hi'a Ana' Alata'ala . "
43019008	Kana'epe-na Pilatus toe , hangkedi' kame'eka'-na .
43019009	Mesua' nculii'-imi hi rala tomi , pai' mpekune' tena Yesus : " Ha to apa mpu'u-ko-kowo Iko-e ? " Tapi' Yesus , uma-i winihi .
43019010	Na'uli' wo'o-mi Pilatus : " Oja'-ko mpotompoi'-ae ? Ha uma nu'incai , aku' toi , ria kuasa-ku mpobahaka-ko ba mpoparika'-ko ! "
43019011	Na'uli' Yesus : " Ane Alata'ala uma mpowai'-ko kuasa tetu , uma ria hangkedia' kuasa-nu hi Aku' . Jadi' , tauna to mpotonu-a hi iko , meliu kabohe jeko'-ra ngkai iko . "
43019012	Kana'epe-na Pilatus lolita toe , napali' ohea-na bona mpobahaka Yesus . Aga mejeu' wo'o-ramo to Yahudi , ra'uli' : " Ane nubahaka-i-kona , bela-ko ema'-na Kaisar ! Yesus tetui mpo'uli' Kahi'a-na magau' . Jadi' , mpo'ewa Kaisar-i-hana ! "
43019013	Kana'epe-na Pilatus lolita-ra toe , nakeni-imi Yesus hi mali-na , pai'-i mohura hi pohuraa pobotuhia to rahanga' Ila' Watu . ( Hi rala basa Yahudi hanga'-na Gabata . )
43019014	Nto'u toe , neo' tebua'-mi eo-na , eo pomporodoa nto'u posusa' Paskah . Pilatus mpo'uli'-raka to Yahudi : " Etu-imi magau'-ni ! "
43019015	Mogora-ramo mejeu' , ra'uli' : " Patehi-i ! Patehi-i ! Parika'-i ! " Na'uli' Pilatus : " Beiwa ? Niperapi' kuparika' magau'-nie ? " Hampetompoi' imam pangkeni : " Kaisar-wadi-kaina magau'-kai . "
43019016	Ka'omea-na Pilatus mpotonu Yesus hi hira' bona raparika' .
43019017	Yesus mpaha'a parika'-na hilou hi mali ngata , pai'-i rakeni hilou hi po'ohaa' to rahanga' Bulu' Banga'woo' . ( Hi rala basa Yahudi hanga'-na Golgota . )
43019018	Hi rehe'e-imi raparika' . Ria wo'o rodua tau ntani'-na to raparika' dohe-na . Hadua hi mali ngki'ii-na , hadua hi mali ngka'ana-na , pai' Yesus hi laintongo' .
43019019	Pilatus mpohubui tantara-na mpotaka' hameha' papan hi parika'-na Yesus . Hi papan toe te'uki' : YESUS TO NAZARET , MAGAU' TO YAHUDI .
43019020	Ukia' toe ra'uki' hi rala tolu nyala basa : basa Yahudi , basa Latin , pai' basa Yunani . Wori' to Yahudi mpobasa ukia' toe , apa' poparikaa'-na Yesus mohu' ngata .
43019021	Jadi' , imam pangkeni mpo'uli'-ki Pilatus : " Neo' ra'uki' : Magau' to Yahudi ! Agina ra'uki' : ' Tauna toi mpo'uli' Kahi'a-na magau' to Yahudi . ' "
43019022	Na'uli' Pilatus : " Napa to ku'uki' , bate-nami ! "
43019023	Kahudu-na tantara mpoparika' Yesus , ra'ala'-mi pohea-na pai' rabagi opo' bagia , hore-hore habagia-ra . Aga baju-na-hawo , uma ria daua-na , apa' ratanu' hantau lau .
43019024	Toe pai' mohawa'-ramo tantara , ra'uli' : " Neo' raheu' baju toi . Agina ntene' undi-ta , ba hema-ta to mporata . " Tohe'i majadi' bona madupa' napa to te'uki' owi hi rala Buku Tomoroli' , to mpo'uli' : Ra'ala' pohea-ku rabagi-bagi , pai' baju-ku rapompenoai' . "
43019025	Mohu' kaju parika' Yesus , mokore tina-na pai' hadua ompi' tina-na , tobine wo'o-wadi . Ria wo'o Maria tobine-na Klopas , pai' Maria Magdalena .
43019026	Kanahilo-na Yesus tina-na mokore hi ree hi ncori ana'guru-na to nape'ahi' , na'uli'-miki tina-na : " Ina' , etu-imi mai ana'-nu . "
43019027	Pai' na'uli' wo'o-miki ana'guru-na toei : " Etu-imi tina-nu . " Ngkai ree , ana'guru toei mpewili' tina-na Yesus hi rala tomi-na .
43019028	Na'inca Yesus hudu-mi omea . Jadi' , bona madupa' napa to te'uki' hi rala Buku Tomoroli' , na'uli' : " Ngkamara-a . "
43019029	Hi ree , ria hamanga' ue anggur to mo'onco . Ra'ala' hampuhu' wunga to hewa lomo' , ralolo' hi rala anggur toe , ratu'u hi wuntu ra'a kaju hisop , pai' rapopoju'ui-ki wiwi Yesus bona na'inu .
43019030	Kanapemita-na Yesus , na'uli' : " Hudu-mi ! " Oti toe , ntungka'-imi , pai' modupe'-mi inoha'-na .
43019031	Eo karaparika'-na Yesus toe , eo pomporodoa ( batua-na , eo kako'ia-na Eo Sabat ) , pai' ntuku' palia to Yahudi uma ma'ala ria tomate tetoe hi kaju parika' nto'u Eo Sabat . Peliu-liu-nami apa' Eo Sabat tohe'e meliu kabohe-na ngkai to lalau . Toe pai' topoparenta to Yahudi merapi' hi Pilatus bona tauna to raparika' toera rapui' witi'-ra , bona sohi'-ra mate pai' woto-ra rapopana'u .
43019032	Jadi' , hilou mpu'u-ramo tantara mpopui' witi'-ra to rodua to raparika' dohe Yesus .
43019033	Aga karata-ra hi Yesus , rahilo-rawo mpolia' mate-imi . Uma-pi oko rapui' witi'-na .
43019034	Aga hadua tantara mpojalo lumpeha-na hante ponci'-na . Karajalo-na tohe'e , mo'ili-mi tumai raa' pai' ue .
43019035	Tauna to mpohilo kajadia' toe , hi'a-mi to mpo'uli' napa to nahilo , bona mepangala' wo'o-moko-koiwo . Makono lolita-na , pai' na'inca mpu'u kamakono-na .
43019036	Tohe'i jadi' bona madupa' napa to te'uki' owi hi rala Buku Tomoroli' to mpo'uli' : " Uma mpai' hamehaa' wuku-na to rapui' . "
43019037	Ria wo'o lolita Buku Tomoroli' to mpo'uli' : " Hira' mpongoa'-i mpai' to rajalo owi . "
43019038	Oti toe , ria hadua tauna to rahanga' Yusuf , ngkai ngata Arimatea . Mepangala' bongo-i hi Yesus , apa' mpoka'eka'-i topoparenta to Yahudi . Kamate-na Yesus toe , Yusuf hilou hi Pilatus , pai'-i mperapi' woto-na bona ratana . Pilatus mpiliu moto-i . Jadi' , hilou mpu'u-imi Yusuf mpo'ala' woto-na Yesus .
43019039	Dohe Yusuf , ria wo'o Nikodemus , to ria-imi hangkani mpencuai' Yesus ngkabengia . Nikodemus toei ngkeni anu mohonga to rahanga' mur pai' gaharu , kira-kira tolu mpulu' kilo katomo-na .
43019040	To rodua toera mpo'ala' woto Yesus , raputu' hante kain to bula , pai' ragelai' hante anu mohonga toe , ntuku' ada popatana to Yahudi .
43019041	Mohu' poparikaa'-na Yesus , ria pampa , pai' hi rala pampa toe , ria wulou' hi panapa bulu' to raporodo hewa daeo' . Daeo' toe bo'u-pidi , ko'ia rapotanai .
43019042	Jadi' , apa' daeo' toe mohu' , pai' neo' ntepu'u wo'o-mi eo pepuea' , toe pai' rapesahui-mi mpotu'u woto Yesus hi rala daeo' toe .
43020001	Hi eo Mingku mepupulo ngkii , mobee-bengi-pidi , Maria Magdalena hilou hi daeo' . Rata hi ria , nahilo-hawo , watu po'unca-nae tederu'-mi ngkai wobo' daeo' .
43020002	Pokeno-nami hilou hi Simon Petrus pai' ana'guru to hadua to nape'ahi' Yesus , na'uli'-raka : " Ra'ala'-mi-hana woto Pue' ngkai daeo' , pai' uma ki'incai hiapa karatu'ua-na ! "
43020003	Hilou-ramo Petrus hante ana'guru to hadua toei hi daeo' .
43020004	Roduaa-ra mokeno , aga meliu kagasi-na ana'guru to hadua ngkai Petrus , toe pai' ri'ulu-i-hana rata hi daeo' .
43020005	Mengkabungku'-i mpelongi' hi rala-na , aga uma-i ulu mesua' . Nahilo-hawo kain to rahompui'-ki Yesus bate-na moto hi ree .
43020006	Simon Petrus rata ngkabokoa' , kaliliu mesua' . Nahilo wo'o-hawo kain hompu'-na hi ree .
43020007	Aga kain to rapopohoo'-ki woo'-na Yesus , telulu pai' tetu'u ntani' .
43020008	Ngkai ree , ana'guru to hadua , to ri'ulu rata hi daeo' we'i , mesua' wo'o-imi-hawo mpohilo , pai' napangala'-mi .
43020009	Duu' rata hi eo toe , ko'ia oa' rapaha napa to te'uki' hi rala Buku Tomoroli' owi to mpo'uli' : Yesus kana tuwu' nculii' .
43020010	Oti toe , nculii'-ramo ana'guru to rodua toera hilou hi tomi-ra .
43020011	Aga Maria Magdalena mokore hi mali daeo' , ntora geo' . Bula-na geo' , mengkabungku'-i melongi' hi rala daeo' .
43020012	Nahilo-hawo rodua mala'eka , moheai to bula , mohura-ra hi karatu'ua woto-na Yesus wengi , hadua tono' hi woo'-na , to hadua tono' hi witi'-na .
43020013	Mepekune' mala'eka toera hi Maria ra'uli' : " Napa pai' geo'-ko ? " Na'uli' Maria : " Apa' ra'ala'-imi Pue'-ku ngkai rei , pai' uma ku'incai hiapa karatu'ua-na . "
43020014	Ngkai ree , me'ili'-i Maria , nahilo-hawo hadua tauna mokore hi tilingkuria-na . Ntaa' Yesus-midi-hana , aga uma na'incai Kayesus-na .
43020015	Mepekune' Yesus hi Maria : " Napa pai' geo'-ko totina ? Hema to nupali' ? " Na'uli'-hawo we'i Maria , pue' pampa moto to nahilo toe-e . Toe pai' na'uli'-ki : " Ane Iko Tuama to mpo'ala' woto-nae , tudo'-ka-kuwo hiapa pontu'ua-nu , bona ku'ala'-i . "
43020016	Na'uli' Yesus : " Maria . " Pe'ili'-nami Maria hi Yesus , pai' na'uli' hi rala basa Yahudi : " Rabuni ! " ( batua-na : " Guru " ) .
43020017	Na'uli' Yesus mpo'uli'-ki Maria : " Neo'-a ulu nukamu , apa' ko'ia-a mengkahe' hilou hi Tuama-ku . Hilou-ko hi ompi'-ku , uli'-raka kahilou-ku hi Tuama-ku bo Tuama-ni , Alata'ala-ku bo Alata'ala-ni . "
43020018	Kahilou-nami Maria Magdalena mpohirua'-raka ana'guru-na Yesus pai' na'uli' : " Kuhilo-imi-kuna Pue' ! " Pai' naparata-raka hawe'ea to na'uli' Yesus .
43020019	Ngkabengia eo Mingku toe , ana'guru-na Yesus morumpu hi tomi to tehohoki wobo'-na , apa' mpoka'eka'-ra topoparenta to Yahudi . Muu-mule' rata-imi Yesus mokore hi laintongo'-ra , pai' natabe-ra , na'uli' : " Kalompea' rata hi koi' . "
43020020	Oti toe , natudo'-miraka pale pai' lumpeha-na . Uma-pi mowo kagoe'-ra mpohilo Pue'-ra .
43020021	Na'uli' tena Yesus : " Kalompea' rata hi koi' . Hewa Tuama-ku mposuro-a , wae wo'o Aku' mposuro-koi . "
43020022	Oti toe , natuwui'-ramo hante inoha'-na pai' na'uli' : " Doa-mokoi Inoha' Tomoroli' .
43020023	Hema-hema to ni'ampungi jeko'-ra , Alata'ala to mpo'ampungi-ra . Ane uma ni'ampungi jeko'-ra , Alata'ala uma mpo'ampungi-ra . "
43020024	Tomas , hadua ngkai to hampulu' rodua ana'guru Yesus , to ra'atu Ntomoropa' , uma-i-hana ria hante doo-na nto'u karata-na Yesus toe .
43020025	Toe pai' doo-na ntora mpo'uli'-ki : " Kihilo-imi-kaina Pue' ! " Na'uli' Tomas : " Ane ko'ia kuhiloi pakua' to hi pale-na pai' ku'unco' karawe-ku hi pakua' toe , pai' ane ko'ia ku'unco' pale-ku hi jaloa to hi lumpeha-na , bate uma kupangala' . "
43020026	Eo Mingku boko' , morumpu wo'o-ramo ana'guru-na hi rala tomi . Nto'u toe , Tomas , ria wo'o-imi-hawo dohe-ra . Tehohoki omea wobo' , aga nau' wae , muu-mule' rata-imi Yesus mokore hi laintongo'-ra , na'uli'-raka : " Kalompea' rata hi koi' . "
43020027	Oti toe , na'uli' mpo'uli'-ki Tomas : " Tu'u-mi karawe-nu hi rei , pai' hilo pakua' to hi pale-ku . Mai pale-nu , nupe'unco' hi rala jaloa to hi lumpeha-ku . Neo'-pi morara' nono-nu . Pangala'-mi ! "
43020028	Na'uli' Tomas : " Pue'-ku ! Alata'ala-ku ! "
43020029	Na'uli' Yesus mpo'uli'-ki : " Mepangala'-ko apa' nuhilo-ama . Marasi'-ra tauna to mepangala' hi Aku' , nau' ko'ia-a rahiloi . "
43020030	Wori'-pidi tanda mekoncehi to nababehi Yesus pai' to rasabii' ana'guru-na , aga uma te'uki' omea hi rala sura toi .
43020031	Aga napa to ku'uki' hi rehe'i , ku'uki' bona nipangala' Kayesus-na Magau' Topetolo' , Ana' Alata'ala , pai' bona mporata-koi katuwua' to lompe' duu' kahae-hae-na ngkai pepangala'-ni hi Hi'a .
43021001	Oti toe , Yesus mpopehuwu woto-na hangkani-pi hi ana'guru-na , hi wiwi' Rano Tiberias . Hewa toi tutura-na :
43021002	Ba hangkuja dua ana'guru-na morumpu hi ria . Simon Petrus , Tomas to ra'atu Ntomoropa' , Natanael ngkai Kana hi Galilea , to rodua ana' Zebedeus , pai' rodua ana'guru ntani'-na .
43021003	Na'uli' Simon Petrus hi doo-na : " Hilou-a-kuna mebau' . " Ra'uli' doo-na : " Hilou wo'o-ka-kaiwo . " Hilou mpu'u-ramo mohawi' sakaya pai'-ra mojala' hi rano . Aga hamengia toe , uma ria hama'aa woko' jala'-ra .
43021004	Parabaja-mi , Yesus mokore hi talinti , aga uma ra'incai Kayesus-na .
43021005	Na'uli'-raka : " Ana'-ku , ria wa bau'-nie ? " Ra'uli' : " Uma-di ria-e . "
43021006	Na'uli'-raka : " Tene' hi mali ngka'ana sakaya jala'-ni , bate morasi'-koi mpai' . " Ratene' mpu'u-mi jala'-ra , pai' uma-pi rakulei' mpodii' , apa' uma mowo kawori'-na uru to hi rala-na .
43021007	Ngkai ree , ana'guru to nape'ahi' Yesus mpo'uli'-ki Petrus : " Pue'-hana toe-e mai ! " Mpo'epe toe-di Petrus , kana'unco'-nami baju-na ( apa' uma-i mobajui ) , nahoo' hi hope'-na , pai' mengkalitowo'-imi hilou hi rala ue , monangu hilou hi role-na .
43021008	Ana'guru to ntani'-na , bate hi rala sakaya moto-ra , mpodii' jala' to ponu' uru hilou hi wiwi' rano . Uma-ra molaa rahi ngkai role-na , kira-kira ha'atu mete-wadi .
43021009	Kamana'u-ra hi role-na , rahilo-rawo ria-mi apu to rapobaa hi ree hante wuri to morea' , pai' hi lolo apu ria uru pai' ria wo'o roti .
43021010	Na'uli' Yesus mpo'uli'-raka : " Keni-mi tumai ba hangkuja ma'a uru woko' jala'-nie . "
43021011	Simon Petrus ngkahe' hi sakaya pai' nadii' jala'-na tumai hi role-na . Jala' toe bihi' hante uru to bohe : ha'atu lima mpulu' tolu ma'a kadea-ra . Aga nau' wae kawori'-na , uma moto morenta jala' toe .
43021012	Na'uli' Yesus : " Mai-tamo moduhu . " Uma ria haduaa ana'guru to daho' mpekune'-i : " Hema-ko ? " apa' monoto-mi hi nono-ra Kahi'a-na mpu'u-mi Pue' .
43021013	Hilou-imi Yesus mpo'ala' roti pai' nawai'-raka . Napohewa toe wo'o hante bau' uru .
43021014	Tohe'i katolu ngkani-nami Yesus mpopehuwu woto-na hi ana'guru-na ngkai katuwu'-na nculii' .
43021015	Ka'oti-ra ngkoni' , na'uli' Yesus mpo'uli'-ki Simon Petrus : " Simon ana' Yohanes , ha nupe'ahi'-a meliu ngkai doo-nu toera lau mpe'ahi'-a ? " Na'uli' Petrus : " Io' , nu'inca moto Pue' , kakupoka'ahi'-nue . " Na'uli' Yesus : " Ane wae , podoo ana' bima-ku . "
43021016	Oti toe , Yesus mpekune' Petrus karongkani-na : " Simon , ana' Yohanes , ha nupe'ahi'-a ? " Na'uli' Petrus : " Io' , nu'inca moto Pue' , kakupoka'ahi'-nue . " Na'uli' Yesus : " Ane wae , ewu-ra bima-ku . "
43021017	Ngkai ree , Yesus mpekune'-i katolu ngkani-na : " Simon , ana' Yohanes , ha nupoka'ahi' mpu'u-a ? " Peda'-mi nono-na Petrus , apa' Yesus mpekune'-i tolu ngkani ba napoka'ahi' mpu'u-i . Jadi' , na'uli' Petrus : " Pue' , nu'inca hawe'ea-na . Nu'inca kakupoka'ahi'-nu . " Na'uli' Yesus : " Ane wae , podoo bima-ku .
43021018	Makono mpu'u lolita-ku toi : Bula-nu mongura-pidi , iko moto mpehoo' abe' hi hope'-nu , pai'-ko hilou hiapa konoa-nu . Aga ane motu'a-poko mpai' , nutonu pale-nu rahoo' tau ntani'-na , pai'-ko rakeni hilou hi ka'umaa-na nupokonoi . "
43021019	Hante walatu toe , Yesus mpolowa beiwa Petrus rapatehi mpai' , bona mpobila' Alata'ala . Oti toe , na'uli' wo'o-mi Yesus , mpo'uli'-ki Petrus : " Tuku'-ama ! "
43021020	Ngkai ree , kame'ili'-nami Petrus , mpohilo-i ana'guru to nape'ahi' Yesus mpotuku'-ra . ( Ana'guru toe-mi to mohura ncori Yesus bula-ra ngkoni' ngkabengia pai' mpekune'-i : " Pue' , hema-idi mpai' to mpobalu'-koe ? " )
43021021	Kanahilo-na Petrus ana'guru toe , napekune' hi Yesus : " Pue' , beiwa-i-hawo mpai' doo-ku toii-e ? "
43021022	Na'uli' Yesus : " Ane konoa-ku tuwu' ncuu-i duu'-ku rata nculii' mpai' , uma mingki' nu'inca iko ! Wule' tuku'-ama-hana . "
43021023	Ngkai ree , molele-mi kareba hi topetuku' Yesus , to mpo'uli' ka'uma-na mpai' mate ana'guru toei . Ntaa' bela-di-hawo toe to na'uli' Yesus-e . Api' wae-di-hawo : " Ane konoa-ku tuwu' ncuu-i duu'-ku rata nculii' , uma mingki' nu'inca iko . "
43021024	Ana'guru toe-imi to mpohilo hawe'ea to jadi' toe , pai' to mpo'uli' posabi'-na . Hi'a-mile to mpo'uki' sura toi-e . Pai' ta'inca kamakono-na lolita-na toi .
43021025	Wori'-pidi to ntani'-ntani'-na to nababehi Yesus . Ane rapa'-na butu nyala-na to nababehi toe ra'uki' hi rala buku , kupekiri nau' humalili' dunia' toi rapontimamahii-ki , ba kana uma-i liu apa' wori' lia buku .
44001001	Teofilus to rabila' : Hi rala sura-ku to lomo'-na , oti-mi ku'uki' hawe'ea to nababehi pai' to napetudui' Yesus , ntepu'u ngkai lomo' pobago-na ,
44001002	duu' rata hi eo kara'ongkoa'-na hilou hi suruga . Ka'oti-na rapatehi pai' rapotuwu' nculii' , wori' ngkani-i mpopehuwu woto-na hi suro-na , bona monoa'-mi ra'inca katuwu'-na nculii' . Rala-na opo' mpulu' eo , rahilo moto-i , pai'-i mpotudui'-ra beiwa patuju-na Alata'ala mpohore manusia' ngkai huku' jeko'-ra pai' mpopajadi'-ra ntodea-na hi rala Kamagaua'-na . Kako'ia-na me'ongko' hilou hi suruga , hante kuasa Inoha' Tomoroli' natu'u hawa'-na hi suro-na to napelihi-ramo toe .
44001003	
44001004	Rala-na hangkani , bula-na morumpu dohe-ra , nawai'-ra hawa' toi . Na'uli'-raka : " Neo' ulu nipalahii ngata Yerusalem . Popea ulu hi rei duu'-na Tuama-ku mpowai'-koi to najanci-mi , to ku'uli'-mikokoi mperi'ulu .
44001005	Apa' Yohanes meniu' hante ue . Tapi' ba hangkuja eo-damo , raniu'-koi hante Inoha' Tomoroli' . "
44001006	Hangkani wo'o , nto'u suro-na morumpu hangkaa-ngkania hante Yesus , mepekune'-ra hi Yesus , ra'uli' : " Pue' , ba tempo toi-mi nubahaka-ta ngkai bali'-ta pai'-ko jadi' Magau' to Israel ? "
44001007	Na'uli' Yesus : " Tuama-ku moto to mponoa' ba nto'uma kadupa'-na hawe'ea patuju to napakatantu-mi hante kuasa-na . Uma mingki' ni'inca koi' .
44001008	Sampale-di , mporata-koi mpai' baraka' ane hompo-ipi Inoha' Tomoroli' hi koi' . Nto'u toe mpai' , koi' jadi' sabi'-ku hi Yerusalem , hi tana' Yudea pai' Samaria , duu' rata hi humalili' dunia' . "
44001009	Ka'oti-na mololita hewa toe , kate'oo-ongkoa'-imi hilou hi langi' . Mengoa'-ramo mpongoa'-i , duu'-na uma-ipi rahiloi apa' naleru limu'-imi .
44001010	Bula-ra mengoa'-pidi hi langi' mponaa pe'ongko'-na , ria ncorobaa rodua tomane moheai pohea to mengea' mokore hi ncori-ra .
44001011	Ra'uli' to rodua toera : " Ee to Galilea ! Napa pai' ntora mengoa'-koi hi langi' ? Yesus to nihilo te'ongko' hilou hi suruga toei lou , wae wo'o-i mpai' nculii' tumai ngkai suruga hewa to nihilo-e we'i . "
44001012	Ngkai ree , nculii'-ramo suro-na ngkai Bulu' Zaitun hilou hi Yerusalem . Bulu' Zaitun toe , ba hakilo kalaa-na ngkai Yerusalem .
44001013	Karata-ra hi ngata , hilou-ramo hi tomi po'ohaa'-ra ngkahe' hilou hi kamar to hi lolo-na . Hanga' suro Pue' Yesus toera : Petrus , Yohanes , Yakobus pai' Andreas , Filipus pai' Tomas , Bartolomeus pai' Matius , Yakobus ana' Alfeus , Simon to Zelot , pai' Yudas ana' Yakobus .
44001014	Hawe'ea-ra morumpu hangkaa-ngkania , pai' tida-ra mosampaya . Dohe-ra , ria wo'o ba hangkuja dua tobine , hante Maria tina-na Yesus pai' ompi'-ompi'-na Yesus .
44001015	Rala-na ha'eo , ria ba ha'atu rompulu'-ra morumpu . Nto'u toe , mokore-imi Petrus hi laintongo' ompi' hampepangalaa'-na toera , pai'-i mololita , na'uli' :
44001016	" Ompi'-ompi' , napa to te'uki' hi rala Buku Tomoroli' kana madupa' . Owi hante wiwi Magau' Daud , Inoha' Tomoroli' mpolowa ami'-mi Yudas , to mpakeni tauna to mpohoko' Yesus .
44001017	Yudas toei , doo-ta moto-i , pai' napo'ana'guru moto-i Pue' Yesus , hibalia hante kita' . "
44001018	( Yudas toei mpo'oli tana' hante doi to narata ngkai gau'-na to dada'a . Hi tana' to na'oli tohe'e , mate monawu'-i , mobenta ta'i tina-na , alaa-na ihi' rala-na malali omea .
44001019	Hawe'ea pue' ngata Yerusalem mpo'inca omea to jadi' tohe'e . Toe pai' tana' tohe'e rahanga' hi rala basa-ra moto Hakal-Dama . Batua-na , Tana' Raa' . )
44001020	Na'uli' wo'o-mi Petrus : " Hi rala Buku Rona' Daud , ria lolita to mpolowa Yudas . Hewa toi moni-na : ` Pelele' moto-miki-hawo po'ohaa'-na wao' . Neo' ria ba haduaa to mpo'ohai' . ' ` Agina huraa-nae na'ala' kahadua-na . ' "
44001021	Ngkai ree , napokaliliu Petrus lolita-na , na'uli' : " Ompi'-ompi' , toe pai' kana ria hadua ngkai olo'-ta tapelihi jadi' sabi' mpodohei-kai mposabii' katuwu'-na nculii'-mi Pue' Yesus . Tauna to tapelihi toe , kana hadua to biasa ami'-mi dohe-ta nto'u-na Pue' Yesus mako' hilou hiapa-apa hante kita' , ntepu'u ngkai pobago-na Yohanes Topeniu' duu' rata hi kara'ongko'-nami Pue'-ta ngkai laintongo'-ta . "
44001022	
44001023	Ngkai ree , rodua tomane to ratudo' . Hanga'-na to hadua , Yusuf Barsabas , pai' to hadua Matias . ( Yusuf toei , ria wo'o to mpohanga'-i Yustus . )
44001024	Oti toe , mosampaya-ramo , ra'uli' : " Pue' , nu'inca omea nono tauna . Yudas , monawu'-imi-hana ngkai bago-na jadi' suro-nu , pai'-i rahuku' ntuku'-ki gau'-na . Toe pai' kiperapi' Pue' , tudo'-kakai hema ngkai hira' to rodua tohe'ira to nupelihi-mi jadi' sampei-na . "
44001025	
44001026	Oti-ramo mosampaya , ratene'-mi undi hewa pompenoa'-ra . To natudo' pompenoa'-ra toe , Matias . Jadi' , ra'ongko' mpu'u-imi jadi' suro Pue' Yesus , bona hono' hampulu' rodua-ra hewa to lomo'-na .
44002001	Rata mpu'u-mi eo bohe to Yahudi to rahanga' Eo Pentakosta , hawe'ea topetuku' Yesus morumpu mopahantuda .
44002002	Muu-mule' ra'epe to moni ngkai langi' , hewa pewui ngolu' to bohe . Moni tohe'e ka'epea hobo' hi rala tomi porumpua-ra .
44002003	Pai' rahilo-rawo anu to hewa apu to molence mpojila' , ngkenele pai' dungku hi butu-butu dua-ra .
44002004	Ngkai ree , nakuasai omea-ramo Inoha' Tomoroli' , pai' ntepu'u-ramo mololita hante basa-basa to ko'ia ra'incai , ntuku' to napopolibu'-raka Inoha' Tomoroli' .
44002005	Nto'u toe wo'o-hawo , ria hi Yerusalem wori' to Yahudi ngkai ngata humalili' dunia' . Tauna tohe'era paka' to mengkoru hi Pue' Ala .
44002006	Kampo'epe-ra moni to hewa ngolu' we'i , mo'iko-ramo tumai morumpu . Ingu'-ra , apa' hore-hore mpo'epe basa-ra moto to rapake' suro Pue' Yesus toera .
44002007	Uma mowo kakonce-ra , ra'uli' : " Napa-koiwo to jadi' tohe'i-e ? Bo paka' to Galilea moto-ra to mololita toera .
44002008	Hiaa' napa-di pai' ta'epe-ra mololita hi rala basa-ta moto ?
44002009	Kita' toi , wori' nyala basa-ta . Ria-ta ngkai tana' Partia , Media , Elam , ngkai Mesopotamia , Yudea pai' Kapadokia . Ria-ta to ngkai tana' Pontus pai' Asia ,
44002010	ngkai Frigia pai' Pamfilia , ngkai Mesir pai' ngkai tana' Libia to mohu' ngata Kirene . Ria-ta to rata ngkai ngata Roma .
44002011	Hantongo'-ta to Yahudi , pai' ria wo'o tau ntani'-na to mesua'-mi hi agama Yahudi . Ria to tumai ngkai tana' Kreta pai' tana' Arab . Hawe'ea-ta himpau mpo'epe-ra mololita hi rala basa-ta moto , mpololita kajadia' bohe to nababehi Alata'ala . "
44002012	Konce pai' ingu' omea-ramo , pai' momepekune'-ra hadua pai' hadua , ra'uli' : " Napa mpu'u-koiwo batua-na to hewa toi-e ? "
44002013	Aga ria wo'o-ra hantongo' to mepopo'ore' , ra'uli' : " Malangu-ra-hanale ! "
44002014	Ngkai ree , mokore-imi Petrus hante doo-na to hampulu' hadua , pai'-i mpololitai tauna to wori' . Mololita-i napesukui , na'uli' : " Ompi'-ompi' to Yahudi , pai' koi' omea to mo'oha' hi Yerusalem ! Pe'epei lompe'-koi , apa' napa to majadi' tohe'i kupakanoto-kokoi .
44002015	Kai' tohe'i-e , uma-kai malangu hewa to ni'uli' , apa' ko'ia-hawo tempo ponginua . Lako' jaa sio mepulo .
44002016	To jadi' tohe'i-e , kadupa'-na to nalowa ami'-mi Pue' Ala owi hante wiwi nabi Yoel , hewa toi moni-na :
44002017	Na'uli' Alata'ala : ` Nto'u kahudua dunia' mpai' , Aku' mpewai' Inoha'-ku hi manusia' omea . Ana'-ni tomane pai' ana'-ni tobine mpohowa' mpai' lolita-ku . Kabilasa-ni mpohilo pangila to kupopohiloi-raka . Totu'a-ni mo'ompo' napa to kupopo'ompoi'-raka .
44002018	Rata-rata hi batua-ku , tomane ba tobine , kuwai'-ra Inoha'-ku hi eo toe mpai' , pai'-ra mpohowa' lolita-ku .
44002019	Kupopohiloi-koi anu mekoncehi hi langi' , pai' tanda mekoncehi hi wongko dunia' wo'o . Ria mpai' raa' pai' apu pai' rangahu to bue' .
44002020	Mobengi mpai' eo , wula molei hewa raa' , kako'ia-na rata Eo Pue' , eo to bohe pai' to mobaraka' lia .
44002021	Nto'u toe mpai' , hema-hema to mekakae hi Pue' bate rahore ngkai huku' jeko'-ra . ' "
44002022	Oti toe , na'umpui' Petrus lolita-na , na'uli' : " Ompi'-ompi'-ku to Israel ! Pe'epei to ku'uli'-kokoi tohe'i . Yesus to Nazaret , Hi'a-mi to napelihi pai' napakatantu Alata'ala jadi' Magau' Topetolo' . Alata'ala mpopo'incai-koi Kayesus-na Magau' Topetolo' , apa' nawai'-i kuasa mpobabehi wori' tanda mekoncehi pai' anu mobaraka' pai' kajadia' bohe . Nihilo moto-mi hawe'ea toe ompi' , pai' ni'inca kamakono-na .
44002023	Yesus toe ratonu hi koi' , pai'-i nipatehi , nitonu hi tauna to dada'a bona raparika' . Ntaa' to jadi' toe , bate ntuku' hawa' to napakatantu ami'-mi Alata'ala , apa' na'inca ami' napa to kana majadi' .
44002024	Koi' mpopatehi Yesus , aga Alata'ala mpotuwu' nculii'-i , nabahaka-i ngkai kuasa kamatea , apa' bate uma-i ma'ala mate oa' .
44002025	Apa' wae to na'uli' Magau' Daud owi mpolowa Yesus , hewa tohe'i : ` Kuhilo , bate Pue' oa' to mpodoo-a . Uma kupoka'eka' ba apa-apa , apa' Pue' to mpotulungi-a .
44002026	Toe pai' goe' lia nono-ku , pai' ntora ku'une'-ko Pue' . Rodo moto-a mpopea-ko .
44002027	Apa' uma nupelele' kao'-ku tida hi po'ohaa' tomate , woto-ku uma nupelele' hi rala daeo' duu'-na pope , apa' Aku' batua-nu to nupelihi .
44002028	Nutudo'-maka ohea mporata katuwua' to lompe' . Hono' lia mpai' kagoea'-ku , ane ria-apa mpai' dohe-nu . ' "
44002029	Ngkai ree , na'uli' wo'o-mi Petrus : " Ompi'-ompi'-ku , ma'ala ta'uli' hante kanoto-noto-na , bela woto-na moto to natoa' lolita Daud toe we'i . Apa' tuama-ta Daud , mate moto-i-hawo pai'-i ratana . Daeo'-na ria hi ngata-ta duu' tempo toi .
44002030	Daud hadua nabi , pai' na'inca ami' napa to nababehi Alata'ala hi eo mpeno . Alata'ala mpobabehi janci-na hi Daud hante mosumpa , na'uli' : hadua mpai' ngkai muli Daud na'ongko' jadi' magau' hewa Daud moto . Jadi' , toe pai' Daud mpolowa ami'-mi katuwu'-na nculii' Magau' Topetolo' , na'uli' : uma-i rapelele' hi po'ohaa' tomate , pai' woto-na uma rapelele' hi rala daeo' duu'-na pope .
44002031	
44002032	" Yesus toe-mile to natoa' lolita Daud-e we'i . Apa' Hi'a-mi to napotuwu' nculii' Alata'ala-e . Kai' toi-mi to jadi' sabi'-na .
44002033	Alata'ala to Tuama mpo'ongko'-imi , napopohura-i hi huraa karabilaa' hi mali ngka'ana-na , pai' nawai'-imi Inoha' Tomoroli' . Ngkai ree , Yesus mpohubui Inoha' Tomoroli' tumai hi kai' , ntuku' janci-na Alata'ala . Jadi' , napa to nihilo pai' to ni'epe-mi toe we'i lau , majadi' sabana kuasa Inoha' Tomoroli' .
44002034	" Ompi'-ompi' , bela-hawo Daud to ngkahe' hilou hi suruga . Tapi' ria lolita-na Daud to mpolowa kangkahe'-na Yesus hilou hi suruga , hewa toi moni-na : Pue' Ala mpo'uli'-ki Pue'-ku : ` Mohura-moko hi mali ngka'ana-ku ,
44002035	duu'-na kupopengkoru hawe'ea bali'-nu hi Iko . '
44002036	Jadi' , toe pai' hawe'ea to Israel kana mpo'inca mpu'u-mpu'u : Yesus to niparika'-e , Hi'a toe-mi to napelihi Alata'ala jadi' Pue' pai' Magau' Topetolo' . "
44002037	Kara'epe-na ntodea lolita Petrus toe , soho'-mi nono-ra , pai' mepekune'-ra hi Petrus pai' hi suro Pue' Yesus ntani'-na , ra'uli' : " Ane wae , napa-mi-kaiwo to kana kibabehi ? "
44002038	Na'uli' Petrus : " Medea-mokoi ngkai jeko'-ni , pai'-koi raniu' butu-butu dua-ni jadi' topetuku' Yesus Kristus . Ngkai ree mpai' , Alata'ala mpo'ampungi jeko'-ni , pai' nawai'-koi Inoha' Tomoroli' .
44002039	Apa' Alata'ala mojanci kanawai'-nata Inoha' Tomoroli' , pai' hi muli-muli-ta , duu' rata hi tauna to molaa . Pojanci Alata'ala toe , bate bagia hawe'ea tauna to nakio' Pue'-ta Pue' Ala jadi' topetuku'-na . "
44002040	Wori' nyala-pi lolita-na Petrus hi ntodea , naparesai'-ra pai' napopo'ingai'-ra , na'uli' : " Medea-mokoi ! Neo'-pi nituku' tauna to dada'a to tuwu' tempo toi , bona neo'-koi narata pehuku' Alata'ala to mporumpa'-ra mpai' ! "
44002041	Wori'-mi tauna to mpopangala' lolita Petrus , pai'-ra raniu' jadi' topetuku' Yesus . Hi eo toe , kawori' tauna to mepangala' hi Yesus , tetampai-mi kira-kira tolu ncobu .
44002042	Topetuku' Yesus to bo'u toera ntora mpopetudui' hi suro Pue' Yesus , pai' tida-ra morumpu hangkaa-ngkania . Ngkoni'-ra hangkaa-ngkania , mpopihe-pihe roti mpokiwoi kamate-na Pue' Yesus , pai' mosampaya wo'o-ra hangkaa-ngkania .
44002043	Wori' anu mobaraka' pai' tanda mekoncehi to rababehi suro Pue' Yesus . Toe pai' me'eka' lia-ramo ntodea .
44002044	Hintuwu'-ramo hawe'ea topepangala' hi Yesus . Rewa-ra raporewa hangkaa-ngkania .
44002045	Ria-ra to mpobalu' ihi' tomi-ra , pai' doi oli-na rabagi-bagi hi doo-ra to nakakurai' .
44002046	Butu eo-na morumpu-ra hi Tomi Alata'ala . Mpopihe-pihe-ra roti mpokiwoi kamate-na Pue' Yesus , pai' ngkoni'-ra hangkaa-ngkania hi rala tomi-ra hante goe' pai' karoli'-roli' nono-ra .
44002047	Ntora mpo'une'-ra Alata'ala , pai' hawe'ea ntodea mpokagoe'-ra . Butu eo-na Pue' mpodonihii kawori'-ra ; batua-na , butu eo-na kawoo-woria' tauna to mepangala' hi Pue' Yesus duu'-na tehore ngkai huku' jeko'-ra .
44003001	Rala-na ha'eo , Petrus pai' Yohanes hilou hi Tomi Alata'ala hi tempo posampaya to Yahudi , jaa tolu ncimonou' .
44003002	Hi wobo' to rahanga' Wobo' Ncola , ria hadua tomane to pungku ngkai kaputu-na . Butu eo-na rakeni oa'-i-hawo hi wobo' toe bona ma'ala-i merapi'-rapi' hi tauna to hilou hi Tomi Alata'ala .
44003003	Kampohilo-na Petrus pai' Yohanes mesua' , kaliliu naperapii'-ra .
44003004	Petrus pai' Yohanes mponaa topungku toei . Na'uli' Petrus mpo'uli'-ki : " Penoto'-kai ! "
44003005	Nanaa mpu'u-ramo , apa' nasarumaka mporata-i doi ngkai hira' .
44003006	Na'uli' wo'o-mi Petrus : " Uma mpu'u ria doi-ku . Aga napa to ria hi aku' , toe to kuwai'-koko : Hante kuasa Yesus Kristus to Nazaret ku'uli' , mako'-moko ! "
44003007	Ngkai ree , Petrus mpokamu pale ka'ana topungku toei bona mokore-i . Hangaa moroho-mi witi'-na .
44003008	Hangkore-i-dile mokore-e , pai'-i momako' hilou tumai . Ngkai ree , mesua'-imi hi rala Tomi Alata'ala dohe Petrus pai' Yohanes , momako' pai' mohajo-hajo mpo'une' Alata'ala .
44003009	Wori' tauna mpohilo-i momako' pai' mpo'une' Alata'ala ,
44003010	pai' ra'inca kahi'a-nami topungku to ntora merapi' hi Wobo' Ncola butu eo-na . Uma mowo kakonce-ra pai' ka'ingu'-ra mpohilo to jadi' toe-e .
44003011	Jadi' , topungku to lako' rapaka'uri' toei mpotuku' oa'-ra Petrus pai' Yohanes . Karata-ra hi pengkawinaraa to rahanga' Pengkawinaraa Salomo , wori' tauna tumai morumpu ngkarumangkai-ra , apa' konce-ra .
44003012	Kanahilo-na Petrus tauna to wori' toera , na'uli'-raka : " Ompi'-ompi'-ku to Israel ! Napa pai' konce-koi mpohilo to jadi' tohe'i-e ? Napa to ntora nikamata-kakai ? Ba ni'uli'-koina , pai'-i momako' tauna toei-e , apa' ria baraka'-kai , ba ngkai kamoroli' nono-kai ? Uma-hawoe' !
44003013	Alata'ala to rapue' ntu'a-ta owi , to napue' Abraham , Ishak pai' Yakub , Alata'ala toe-imi to mpomobohe Batua-na , Hi'a-mi Yesus . Yesus toei to nitonu hi topoparenta-e , pai' to nisapuaka hi Pilatus , nto'u Pilatus ke mpobahaka-i .
44003014	Moroli' pai' monoa'-i-hana , hiaa' nisapuaka-i , pai' niperapi' hi Pilatus bona nabahaka-kokoi hadua topepatehi .
44003015	Nipatehi mpu'u-imi Yesus . Tapi' Alata'ala mpotuwu'-i nculii' , apa' lawi' Yesus-mi to mpowai' katuwua' to lompe' . Kai' toi-mi sabi'-na , apa' kihilo mata-mi-kaina katuwu'-na nculii' .
44003016	Baraka' ngkai hanga' Yesus toe-mi to mpakaroho witi'-na topungku toei-e . Jadi' , tauna to nihilo pai' to ni'inca toi , jadi' mo'uri' sabana pepangala'-na hi Yesus . Ngkai pepangala' hi Yesus , toe pai' mo'uri'-imi hewa to nihilo moto-mi .
44003017	" Ompi'-ompi' , koi' moto-mi hante pangkeni-ta to mpopatehi Yesus-e . Aga ku'inca moto , napa to nibabehi tetu , nibabehi ngkai ka'uma-na-hawo ni'incai kalaua-na .
44003018	Aga nau' wae , ngkai napa to nibabehi tetu , madupa'-mi napa to na'uli' Alata'ala owi hante wiwi hawe'ea nabi , to mpo'uli' : Magau' Topetolo' kana mporata kaparia .
44003019	Toe-mi ompi'-ompi' , medea-mokoi ngkai jeko'-ni , pai'-koi mengkoru hi Pue' Ala , bona na'ampungi jeko'-ni . Ngkai ree mpai' , Pue' Ala mporohoi nono-ni , pai' nahubui tumai Yesus hi kita' . Apa' Hi'a-mi to napakatantu ami' Alata'ala jadi' Magau' Topetolo'-ta .
44003020	
44003021	Tempo toi , Yesus mo'oha' hi suruga , pai' bate tida-i hi ria , duu'-na rata mpai' tempo-na Alata'ala mpobo'ui omea , hewa to na'uli' hante wiwi nabi-nabi-na to moroli' owi .
44003022	" Ompi'-ompi' , ria lolita nabi Musa owi to mpolowa Pue' Yesus , hewa toi moni-na : ` Pue' Ala mpai' mpo'ongko' hadua ngkai ompi'-ni moto jadi' nabi , hewa aku' toi . Koi' kana mpotuku' napa to na'uli'-kokoi nabi toei .
44003023	Hema to uma mpotuku' napa to na'uli' nabi toei , uma-i rapohibilai' ntodea Alata'ala , kana rahuku' mate-i . '
44003024	Nabi-nabi to mpokeni Lolita Pue' owi , ntepu'u ngkai nabi Samuel duu' rata hi nabi-nabi to rata ngkabokoa' ngkai Samuel , hawe'ea-ra mpolowa to jadi' tempo toi .
44003025	Koi'-mile ompi' to mporata rasi' to najanci Alata'ala owi hante wiwi nabi-nabi toe-e . Koi'-mi to mporata rasi' ngkai pojanci Alata'ala hi ntu'a-ta owi . Apa' owi Alata'ala mpo'uli'-ki Abraham hewa toi : ` Ngkai muli-nu mpai' , kugane' hawe'ea tauna hi dunia' . ' Hi koi'-mile ompi' kadupaa'-na pojanci toe-e !
44003026	Jadi' ompi'-ompi' , toe pai' Alata'ala mpotuwu' nculii' Yesus Batua-na , pai' nahubui-i tumai lomo'-lomo'-na hi kita' to Yahudi , bona mpogane'-ta . Pompogane'-na toe , mpomedea-ta ngkai kehi-ta to dada'a . "
44004001	Bula-ra Petrus pai' Yohanes mololita-pidi mpololitai ntodea hi Tomi Alata'ala , rata ba hangkuja dua imam pai' to Saduki hante kapala' polisi Tomi Alata'ala , tumai mpohirua'-raka .
44004002	To Saduki , uma-rana raparasaya katuwu'-ra nculii' mpai' tauna to mate . Toe pai' moroe lia-ra mpo'epe Petrus pai' Yohanes mpotudui' ntodea katuwu'-na nculii' Yesus . Apa' tudui'-ra toe mpakanoto katuwu'-ra nculii' tauna tomate .
44004003	Toe pai' rahoko'-ramo suro to rodua toera , pai' rapopesua' hi rala tarungku' . Apa' neo' mobengi-mi , toe pai' rapotuhu hi ree-ramo ulu , duu' kamepulo-na .
44004004	Aga tauna to mpo'epe lolita-ra Petrus pai' Yohanes hi Tomi Alata'ala we'i , wori'-ramo to mepangala' hi Yesus , alaa-na katedoo-donihia lau-mi kawori' topetuku'-na Yesus , duu'-na lima ncobu-ramo .
44004005	Kamepulo-na , topohura agama , pangkeni to Yahudi pai' guru agama , morumpu omea-ra hi Yerusalem .
44004006	Porumpu-ra toe , hante Imam Bohe Hanas , pai' hante Kayafas , Yohanes , Aleksander pai' hante ompi'-ompi' Imam Bohe ntani'-na .
44004007	Ria-ramo omea , rapehubui-mi bona Petrus pai' Yohanes rakeni mponyanyo-ra . Karata-ra hi ree , mepekune'-ramo topohura toera mpekune' Petrus pai' Yohanes , ra'uli' : " Ngkaiapa kuasa-ni mpaka'uri' topungku tetui ? Hema to mpowai'-koi kuasa tetu ? "
44004008	Nto'u toe , Petrus nakuasai Inoha' Tomoroli' , pai'-i mololita , na'uli' : " Tuama-tuama pangkeni ntodea pai' topohura agama !
44004009	Hewa toe lau niparesa'-kai , apa' mpotulungi-kai tauna to pungku toi-e , doko' ni'inca beiwa-kai mpaka'uri'-i .
44004010	Jadi' , bona ni'inca pai' bona hawe'ea to Israel mpo'inca , tau toii mo'uri' pai' mokore hi rehe'i ngkai kuasa Yesus Kristus to Nazaret . Yesus toei niparika' , tapi' Alata'ala mpotuwu'-i nculii' .
44004011	Hi'a toe-imi to natoa' lolita Buku Tomoroli' to mpo'uli' hewa toi : ` Watu to nitadi koi' topowangu tomi , watu toe lau-mi to jadi' poko parawatu . '
44004012	Uma ria ohea ntani'-na mporata kalompea' ngkai Alata'ala , muntu' Yesus-wadi . Apa' hi humalili' dunia' , uma ria haduaa tau ntani'-na , muntu' Yesus-wadi to naparia Alata'ala hi manusia' , Hi'a-wadi to mokuasa mpohore-ta ngkai huku' jeko'-ta . "
44004013	Konce topohura toera mpo'epe Petrus pai' Yohanes mololita hante uma ria kakoo-koroa'-ra , apa' Petrus pai' Yohanes toera , tau biasa-ra-wadi to uma mosikola molangko . Pai' rapelence-ra , kahira'-nami wengi tauna to mpotuku' Yesus .
44004014	Aga topohura toera , uma-ra daho' mebaro . Apa' topungku to rapaka'uri' toei , ria wo'o-i-hawo hi ree mokore dohe-ra Petrus pai' Yohanes .
44004015	Toe pai' rapopalai-ra ulu suro Pue' Yesus toera ngkai porumpua-ra , pai'-ra mohawa' ,
44004016	ra'uli' : " Tapopai-ramo to rodua toera ? Apa' hawe'ea tauna hi Yerusalem mpo'inca kahira'-na to mpobabehi tanda mekoncehi to bohe toe . Hiaa' uma wo'o ma'ala tasapu .
44004017	Aga bona neo' hobo' tauna mpo'epe tudui'-ra , agina ta'ekahi-ra pai' tatagi-ra bona neo'-pi rajojo mpotudui' hema-hema mpokahangai' Yesus . "
44004018	Jadi' oti toe , rakio' nculii' wo'o-ramo Petrus pai' Yohanes mesua' , pai' ra'uli'-raka : " Kitagi mpu'u-koie' , neo'-pi metudui' ba mpokahangai' hanga' Yesus ! "
44004019	Ra'uli' Petrus pai' Yohanes : " Pekiri moto-koi , to'uma to napokono Alata'ala : mpotuku' hawa'-ni koi' , ba mpotuku' hawa' Alata'ala-di .
44004020	Ane kai'-kaina , uma ma'ala kipento'oi mpololita napa to kihilo pai' to ki'epe-mi . "
44004021	Ngkai ree , hangkedi' kamoroe-ra topohura toera mpokaroe Petrus pai' Yohanes . Tapi' ka'omea-na rabahaka moto-ra , apa' uma ria ohea mpohuku'-ra . Apa' hawe'ea ntodea mpo'une' Alata'ala sabana tanda mekoncehi to rababehi toe .
44004022	Apa' tauna to rapaka'uri' toei , umuru-na opo' mpulu' mpae labi-mi .
44004023	Ka'oti-na Petrus pai' Yohanes rabahaka , hilou-ramo mpohirua'-raka doo-ra , pai' ralolita napa to ra'uli'-raka imam pangkeni pai' pangkeni to Yahudi ntani'-na .
44004024	Kara'epe-na doo-ra lolita tohe'e , mekakae-ramo hangkaa-ngkania hi Alata'ala , ra'uli' : " Pue' , Iko to mpajadi' langi' , dunia' pai' tahi' hante hawe'ea ihi'-na .
44004025	Iko to mpopolibu' ntu'a-kai owi , Magau' Daud . Apa' Daud batua-nu , pai' bula-na nakuasai Inoha' Tomoroli' , lolita-na mpolowa ami'-mi pe'ewa hawe'ea tauna mpo'ewa Pue' Yesus . Na'uli' hewa toi : ` Napa-di pai' moroe rahi-ra tauna to bela-ra to Yahudi-e ? Pai' napa wo'o-di pai' ntodea mohawa' doko' mpo'ewa Pue' Ala ? Uma ria tuju-na hawa'-ra toe .
44004026	Magau'-magau' hi dunia' , ngasa'-ramo . Pai' hawe'ea topohawa' , hintuwu'-ra doko' mpo'ewa Pue' Ala pai' Magau' Topetolo' to napelihi-mi . '
44004027	O Pue' , lolita Daud tohe'e madupa' mpu'u-mi . Apa' hi rala ngata toi wengi , hintuwu' mpu'u-ramo Magau' Herodes Antipas pai' Pontius Pilatus , hante ntodea to Yahudi pai' tauna to bela-ra to Yahudi wo'o . Kahintuwua'-ra toe , doko' mpo'ewa Yesus , Batua-nu to Moroli' to nupelihi jadi' Magau' Topetolo' .
44004028	Mohawa'-ra toe , mpopatehi Yesus . Ntaa' to rababehi toe mpopadupa' napa to oti nupakatantu ami'-midi ! Hawe'ea tohe'e madupa'-mi ntuku' kuasa pai' konoa-nu moto Pue' .
44004029	" Wae lau Pue' , epe-mi libu'-ra mpongasai'-kai ! Toe pai' merapi'-makai hi Pue' , kai' batua-nu tohe'i , wai'-kai karohoa bona daho'-kai mpohowa' Lolita-nu .
44004030	Popohiloi-ra kuasa-nu Pue' , bona tauna to mohaki' ma'ala kipaka'uri' , pai' tanda mekoncehi pai' anu mobaraka' ma'ala kibabehi hante kuasa Yesus , Batua-nu to Moroli' . "
44004031	Ka'oti-ra mosampaya hewa toe , kamoduja-nami tomi porumpua-ra , pai' hawe'ea-ra nakuasai Inoha' Tomoroli' . Ngkai ree , daho' mpu'u-ramo mpoparata Lolita Alata'ala hi ntodea .
44004032	Hawe'ea topepangala' hi Yesus , tuwu' hintuwu' pai' hanono lau-ra-damo . Uma ria haduaa to mpo'uli' : " Tohe'i anu-ku moto-kuwo . " Hawe'ea to ria hi hira' rapodulua hangkaa-ngkania .
44004033	Suro Pue' Yesus ntora mpo'uli' posabi'-ra katuwu'-na nculii' Pue' Yesus , pai' uma mowo kamobaraka'-na lolita-ra . Pai' Alata'ala mpogane'-ra omea hante pegane' to bohe lia .
44004034	Uma ria haduaa topetuku' Yesus to nakakurai' . Apa' pontu-na , ria-ra to mpobalu' tana'-ra ba tomi-ra ,
44004035	pai' doi oli-na rakeni hilou ratonu hi suro Pue' Yesus . Doi tohe'e rabagi hi hema-hema to ria kaparaluua-na .
44004036	Wae wo'o-hawo to nababehi Yusuf . Napobalu' tana'-na , pai' doi oli tana'-na natonu-raka suro Pue' Yesus . Yusuf toei hadua to Lewi ngkai tana' Siprus . Suro Pue' Yesus mpohanga' wo'o-i Barnabas . Batua-na : to mporohoi nono .
44004037	
44005001	Ria wo'o hadua tomane , hanga'-na Ananias , hante tobine-na to rahanga' Safira . Ananias toei , mpobalu' wo'o-i-hawo tana'-na .
44005002	Hantongo' doi oli tana'-na toe natonu hi suro Pue' Yesus , na'uli' : " Oi-mi omea doi oli tana'-ku . " Ntaa' natimamahi moto-di-hana hantongo'-e . Babehia-na toe , kahibaliaa-ra hira' hancamoko .
44005003	Na'uli' Petrus mpo'uli'-ki Ananias : " Napa-di-kona pai' nupelele' Magau' Anudaa' mpokuasai nono-nue , doko' mpakawa' Inoha' Tomoroli'-e ? Nu'uli' doi oli tana'-nu nutonu omea-mi , ntaa' nutimamahi moto-di-kona hantongo'-e !
44005004	Kako'ia-na nupobalu' tana' tetu , iko moto-kowo pue'-na . Pai' ka'oti-na wo'o nupobalu' , oli-na bate-na iko moto-kowo pue'-na . Jadi' , napa-di pai' ria patuju nono-nu mpobabehi hewa tetu-e ? Bela kai' toi to nupakawa' . Alata'ala-hana to nupakawa' ! "
44005005	Kana'epe-na Ananias lolita Petrus toe , modungka ncorobaa-imi kaliliu mate . Hawe'ea tauna to mpo'epe to jadi' toe , uma mowo eka'-ra .
44005006	Ngkai ree , ba hangkuja dua tomane mpoputu' woto-na Ananias , pai' rakeni hilou ratana .
44005007	Ba ria nte tolu jaa ngkai ree , rata wo'o-imi-hawo tobine-na Ananias hi Petrus . Aga uma-hawo na'incai napa to jadi' we'i .
44005008	Na'uli' Petrus mpo'uli'-ki : " Uli'-ka pe' , tana'-ni to nipobalu'-e , ba tohe'i omea mpu'u-mi oli-nae ? " Na'uli' Safira : " Io' , tetu mpu'u-mi omea . "
44005009	Na'uli' Petrus : " Napa pai' hibalia nono-ni koi' hancamoko , doko' mpemai-mai roe-na Inoha' Pue' ? Hilo-dile ! Tauna to lako' oti mpotana tomane-nuele , etu-ramo hi wobo' . Iko wo'o mpai' rakeni hilou ratana . "
44005010	Kana'epe-na lolita Petrus toe , kamodungka-na wo'o-mi-hawo kaliliu mate . Karata-ra tauna to muli' mpotana Ananias , rahilo-rawo mate wo'o-imi-hawo tobine-na . Kara'ongko'-na wo'o-mi-hawo hilou ratana ncori daeo' tomane-na .
44005011	Ngkai ree , hawe'ea topepangala' hi Pue' Yesus to mo'oha' hi ree pai' tau ntani'-na wo'o , me'eka' lia-ramo mpo'epe to jadi' toe .
44005012	Wori' tanda mekoncehi pai' anu mobaraka' to rababehi suro Pue' Yesus hi mata ntodea . Hawe'ea tauna to mepangala' hi Pue' Yesus , hanono lau-ra-damo morumpu hi Pengkawinaraa Salomo to hi Tomi Alata'ala .
44005013	Tauna to uma mepangala' hi Yesus , uma-ra daho' morumpu dohe-ra . Aga nau' wae , hawe'ea topepangala' rabila' ntodea .
44005014	Kahaa-haea kawoo-woria' tauna to mepangala' hi Pue' Yesus , lompe' tomane lompe' tobine .
44005015	Wori' tanda mekoncehi to rababehi suro Pue' Yesus , alaa-na wori' topeda' rakeni ntali ali'-ra , rapopoturu hi wiwi' ohea . Apa' rasarumaka ane liu-ipi mpai' Petrus hi ree , nau' ba kampa' kao'-na bela hi woto-ra , mo'uri'-ra .
44005016	Jadi' , mo'iko-ra-damo tauna ngkai ngata-ngata to mohu' , hilou hi ngata Yerusalem mpokeni ompi'-ra to peda' pai' tauna to napesuai' seta . Hawe'ea-ra rapaka'uri' .
44005017	Nto'u toe , Imam Bohe hante doo-doo-na to mpotuku' tudui' to Saduki , mohingi'-ramo hi suro Pue' Yesus . Toe pai' ratepu'u-mi mpobalinai'-ra .
44005018	Suro Pue' Yesus toera rahoko' pai' rapotuhu hi rala tarungku' ngata .
44005019	Ngkabengia toe , hadua mala'eka Pue' mpobea wobo' tarungku' pai' nakeni-ra hilou hi mali-na . Na'uli' mala'eka toei mpo'uli'-raka :
44005020	" Hilou-mokoi mokore hi Tomi Alata'ala , mpoparata hi ntodea hawe'ea lolita to mpowai' katuwua' to bo'u tetu . "
44005021	Jadi' , mepupulo ngkii , hilou mpu'u-ramo hi Tomi Alata'ala pai'-ra mpotudui' ntodea . Nto'u toe wo'o , Imam Bohe pai' doo-na mpokio' hawe'ea pangkeni to Yahudi morumpu mpobabehi porumpua bohe agama Yahudi . Ria-ramo omea , ra'uli' mpo'uli'-raka topobago-ra : " Hilou-mokoi hi tarungku' mpo'ala' suro Pue' Yesus toera ria , pai' keni-ra tumai . "
44005022	Hilou mpu'u-ramo to rapahawa' toera . Ntaa' karata-ra hi tarungku' , uma-rapa ria raratai . Nculii'-ramo hilou hi topohura , ra'uli' :
44005023	" Kihilo-kaiwo wobo' tarungku' bate-na moto tehohoki piri . Pai' polisi topojaga bate-ra moto mpojaga wobo' . Kibea-kaiwo wobo' , uma ria haduaa tauna kiratai hi rala-na ! "
44005024	Kara'epe-na toe , ingu'-ramo kapala' polisi Tomi Alata'ala hante imam pangkeni , ba napa to jadi' hi suro toera . Pai' koro' wo'o-ra , ba napa-di mpai' to jadi' .
44005025	Ngkai ree , rata hadua tauna mpo'uli'-raka : " Epe-koi pe' ! Tauna to nitarungku'-ele ngone , oe moto-ra-hana ria , mpotudui' ntodea hi Tomi Alata'ala ! "
44005026	Kahilou-rami kapala' polisi hante doo-na hi Tomi Alata'ala , mpo'ala'-ra suro toera . Aga uma-ra raweba' , rapelompehi mpu'u mpobawai-ra , apa' me'eka'-ra hi ntodea , nee-neo' mpai' hira' lau to rakahurui , alaa-na ntodea mpopana'-ra hante watu .
44005027	Jadi' , rakeni-ramo suro toera hilou pai'-ra rabua' hi topohura . Imam Bohe mpoparesa'-ra , na'uli' :
44005028	" Kitaa-tagi-mokoi wengi , neo'-pi metudui' mpokahangai' hanga'-na Yesus . Hilo pe' to nibabehi-e ! Hobo' lau-mi ihi' ngata Yerusalem mpo'epe tudui'-ni tetu ! Ba kai' lau-mi to nirai' to masala' hi karapatehi-na tau tetui . "
44005029	Ratompoi' Petrus hante suro Pue' Yesus ntani'-na , ra'uli' : " Kai' bate-na mpotuku' hawa' Alata'ala , bela hawa' manusia' .
44005030	Yesus toe-e nipatehi-i-koina , nipaku' hi kaju parika' . Aga Alata'ala to rapue' ntu'a-ta owi mpotuwu' nculii'-imi
44005031	pai' na'ongko'-imi napopohura hi mali ngka'ana-na , pai' napajadi'-i Pangkeni pai' Magau' Tompohore-ta ngkai huku' jeko'-ta , bona kita' to Israel medea ngkai jeko'-ta pai' mporata ampu .
44005032	Kai' toi-mi to mposabii' hawe'ea toe , kai' hante Inoha' Tomoroli' wo'o to napewai' Alata'ala hi hema-hema to mengkoru hi hawa'-na . "
44005033	Kara'epe-na topohura lolita-ra toe , gigi-mi nono-ra , pai' doko' rapatehi-ra .
44005034	Tapi' ria hadua ngkai olo'-ra to rahanga' Gamaliel . Gamaliel toei , hadua to Parisi pai' guru agama to rabila' hawe'ea tauna . Mokore-imi mpohubui tauna ngkeni-ra suro toera hilou hi mali-na hampai' .
44005035	Oti toe , pai' na'uli'-raka topohura : " Ompi'-ompi'-ku to Israel ! Penonoi lompe'-koi , ba napa to doko' nibabehi hi tauna tohe'i-era .
44005036	Apa' ba hangkuja mpae to liu , ria hadua tomane to rahanga' Teudas . Mpo'uli'-i , hi'a tauna to mobaraka' . Wori' tauna mpotuku'-i , ba ria-ra nte opo' atu . Tapi' ka'omea-na mate rapatehi moto-i , pai' topetuku'-na pagaa'-gaa'-ramo , alaa-na uma-pi kaliliu patuju-ra .
44005037	Hangkani wo'o , nto'u sensus , ria wo'o hadua to Galilea , hanga'-na Yudas . Hi'a wo'o mpakeni wori' tauna mpo'ewa topoparenta . Aga rapatehi wo'o-i-hawo , pai' topetuku'-na pagaa'-gaa' wo'o-wadi .
44005038	Jadi' ompi'-ompi' , toi-ka lolita-ku : neo' tapopai-pai topetuku' Yesus toera lou . Pelele' moto-ra-rawo . Apa' ane ngkai manusia' wadi-hawo tudui' pai' patuju-ra , mogero moto-hawo mpai' .
44005039	Tapi' ane ngkai Alata'ala mpu'u-di tudui'-rae , uma-rale ma'ala tadagi-e . Apa' ane hewa toe-ko-koina , lence-na mpo'ewa Alata'ala lau-tamo . " Jadi' , lolita Gamaliel toe ratarima mpu'u-mi topohura .
44005040	Ngkai ree , rakio' nculii'-ramo suro Pue' Yesus , pai'-ra raweba' . Ra'uli'-raka : " Neo'-pi nitudui' tauna mpokahangai' hanga' Yesus ! " Pai' oti toe , rabahaka-ramo .
44005041	Malai-ramo suro toera ngkai porumpua . Goe'-ra , ra'uli' : " Marasi'-ta apa' Alata'ala mpopelihi-ta bona rabalinai' pai' raruge' sabana petuku'-ta hi Yesus . "
44005042	Butu eo-na hi Tomi Alata'ala ba hi tomi ntani'-na , uma ria kaputua-ra mpotudui' tauna Kareba Lompe' , Kayesus-na Magau' Topetolo' .
44006001	Kahaa-haea kawoo-woria'-mi tauna to mpotuku' Yesus . Lomo'-lomo'-na , topetuku' Yesus paka' to Yahudi . Aga to hantongo'-ra mobasa Yunani , pai' to hantongo' wo'o mobasa Yahudi moto-ra . Nto'u toe , ngkunuti-ramo topetuku' Yesus to mobasa Yunani , mpongkunutii doo-ra to mobasa Yahudi , ra'uli' : " Tobine-kai to balu , uma raratai bagia to rabagi butu eo-na hi to mpe'ahii' . "
44006002	Toe pai' suro Pue' Yesus to hampulu' rodua mpokio' hawe'ea topetuku' Yesus bona morumpu , pai' ra'uli'-raka : " Uma-hawo lompe' ane kai' mpo'urusi pompobagi koni' , apa' uma mpai' hono' loga-kai mpokeni Lolita Alata'ala .
44006003	Jadi' ompi'-ompi' , agina tapelihi ngkai laintongo'-ta tau pitu to lompe' po'ingku-ra , to nakuasai Inoha' Tomoroli' pai' to monoto nono-ra , bona hira'-mi to kiwai' bago mpo'urusi kara-kara pongkoni' toe .
44006004	Apa' pobago-kai kai' to poko-na mpu'u , mosampaya pai' mpokeni Lolita Alata'ala . "
44006005	Lolita suro toera rapo'io'-mi omea . Toe pai' mpopelihi-ramo Stefanus , to mepangala' mpu'u hi Pue' Yesus pai' to nakuasai Inoha' Tomoroli' . Rapelihi wo'o : Filipus , Prokhorus , Nikanor , Timon , Parmenas pai' Nikolaus to Antiokhia . Nikolaus toei , bela-i to Yahudi , aga mesua'-imi hi agama Yahudi .
44006006	To pitu toera rakeni hilou hi suro Pue' Yesus , pai' suro toera mpojama woo'-ra pai' mosampaya merapi' bona Pue' mpogane'-ra .
44006007	Jadi' , ngkai toe-mi pai' kawoo-woria' tauna to mpo'epe Lolita Alata'ala . Pai' katedoo-donihia-mi kawori' topetuku' Yesus hi Yerusalem . Imam-imam moto wo'o , wori'-ramo to mepangala' pai' mengkoru hi Pue' Yesus .
44006008	Ane Stefanus , Alata'ala mpogane' mpu'u-i , nawai'-i kuasa mpobabehi wori' tanda mekoncehi to mpopohiloi kabaraka'-na Alata'ala hi ntodea .
44006009	Aga ria wo'o-ra to mposapuaka . Tomesapuaka toera , anggota tomi posampayaa to rahanga' Tomi Libertini ( batua-na : tomi tauna to rabahaka ngkai karapobatuaa-ra ) . Anggota tomi posampayaa toe , to Yahudi to ngkai ngata Kirene pai' Aleksandria . Hira' toe hante to Yahudi ngkai tana' Kilikia pai' Asia mpomehono'-ki Stefanus .
44006010	Aga uma-ra hompe mpotompoi' lolita Stefanus , apa' Inoha' Pue' Ala mpowai'-i kanotoa nono mololita .
44006011	Toe pai' ba hangkuja dua tauna rawai' doi , bona hira' mpobabehi lolita boa' mpobalihi Stefanus , ra'uli' : " Ki'epe-i-kaina mporuge' Atura Musa pai' mpokedi' Alata'ala ! "
44006012	Ngkai ree , mpo'ukei'-ra ntodea hante pangkeni to Yahudi pai' guru agama , bona moroe-ra hi Stefanus . Kahilou-rami mpohoko'-i pai' rakeni hi topohura agama .
44006013	Karata-ra hi ree , rapope'onga wo'o-ramo-rawo to tungkai' mosabi' boa' . Ra'uli' sabi' boa' toera : " Tau tohe'ii ntora mporuge' Tomi Alata'ala pai' mporuge' Atura Musa !
44006014	Ki'epe-i mololita mpo'uli' : Yesus to Nazaret toe mpogero mpai' Tomi Alata'ala pai' mpobalii' hawe'ea ada to tapososora ngkai nabi Musa . "
44006015	Mpo'epe toe , hawe'ea topohura mponaa Stefanus . Rahilo-rawo , lio-na hewa lio mala'eka .
44007001	Mepekune' Imam Bohe hi Stefanus , na'uli' : " Makono mpu'u hewa to ra'uli' bali'-nu toera-e ? "
44007002	Na'uli' Stefanus : " Ompi'-ompi' , tuama-tuama ! Pe'epei-ka-kuwo ulu lolita-ku ! Owi , nto'u ntu'a-ta Abraham hi tana' Mesopotamia-pidi , kako'ia-na mentoli tumai hi ngata Haran , Alata'ala to bohe kabaraka'-na mehupa' hi ntu'a-ta toei ,
44007003	na'uli'-ki : ` Palahii ngata-nu pai' ompi'-nu . Hilou-ko hi ngata to kutudo'-koko mpai' . '
44007004	Toe pai' napalahii mpu'u-mi tana'-ra to Kasdim tumai hi ngata Haran . Hi ngata Haran toe , tuama-na Abraham mate-mi . Pai' oti toe , Alata'ala mpopentoli wo'o-imi Abraham tumai hi tana' tohe'i , to tapo'ohai'-mi tempo toi-e .
44007005	Nto'u toe , Alata'ala uma mpowai' tana' toi hi Abraham , nau' hampotomia . Sampale-di , Alata'ala mojanci hi Abraham , na'uli' : ` Tana' tohe'i mpai' kuwai'-koko , duu' rata hi muli-muli-nu . ' Hiaa' nto'u toe , ko'ia-hawo ria ana'-na .
44007006	Aga Alata'ala mpo'uli'-ki Abraham hewa toi : ` Muli-nu mpai' mesowo' hi ngata doo . Pue' ngata toera mpai' mpobatua-ra pai' mpobalinai'-ra hante makanca rala-na opo' atu mpae .
44007007	Tapi' oti toe , Aku' moto mpohuku' pue' ngata to mpobatua muli-nu toera , pai' lako' malai-rada ngkai tana' tetu , tumai mpopue'-a hi tana' tohe'i . ' Wae-mi lolita-na Alata'ala hi Abraham .
44007008	Oti toe , Alata'ala mpobabehi pojanci posidaia'-na hante Abraham , pai' nahubui bona Abraham pai' hawe'ea muli-na ratini' . Ada petini' toe jadi' tanda pojanci-na Alata'ala hante muli Abraham . Jadi' , putu mpu'u-mi ana' Abraham to rahanga' Ishak , natini'-imi hi eo kawalu-na . Oti toe wo'o-hawo , Ishak mpotini' Yakub ana'-na . Pai' Yakub mpotini' ana'-na to hampulu' rodua . Pai' hira' toe-mi to jadi' ntu'a-ta kita' to Yahudi .
44007009	" Ntu'a-ta toera mohingi' hi Yusuf ompi'-ra , alaa-na rapobalu'-i pai'-i rapobatua hi tana' Mesir . Aga Alata'ala mpodohei-i ,
44007010	pai' ka'omea-na nabahaka-imi ngkai hawe'ea kaparia-na . Nawai'-i kapantea to mpokagoe' nono Firaun , magau' hi tana' Mesir , alaa-na Firaun mpo'ongko'-i jadi' gubernur tana' Mesir pai' jadi' topohawa' hi rala tomi-na .
44007011	Ngkai ree , rata-mi oro' bohe hobo' hi tana' Mesir pai' tana' Kanaan . Rata-mi oro' bohe toe , wori' tauna to ntodohaka , pai' ntu'a-ta wo'o uma-pi ria pongkoni'-ra .
44007012	Ngkai ree , na'epe Yakub , ria-hana pae rapobalu' hi Mesir . Toe pai' nahubui-ramo ana'-ana'-na , ntu'a-ta toera-e , hilou hi Mesir . Tohe'e pomako'-ra to lomo'-na hilou hi Mesir .
44007013	Kahilou-ra karongkani-na , nalohu-miraka Yusuf kahi'a-nami ompi'-ra . Nto'u toe lako' na'inca-di Firaun kahema-ra ompi'-na Yusuf .
44007014	Oti toe , Yusuf mpakatu kareba hilou hi Yakub tuama-na , mpo'uli'-ki bona hira' hantinaa mentoli hilou hi tana' Mesir . Kawori' tauna to mentoli hilou hi Mesir toe , pitu mpulu' lima .
44007015	Jadi' , mentoli mpu'u-imi Yakub hi tana' Mesir , pai' tida hi ria duu'-na mate . Wae wo'o hawe'ea ana'-na .
44007016	Aga wuku-ra rakeni nculii' moto tumai hi ngata Sikhem pai' ratana hi rala daeo' to na'oli Abraham ngkai muli Hemor hante doi pera' .
44007017	" Mahaa-hae ngkai ree , neo' rata-mi tempo-na Alata'ala mpopadupa' pojanci-na hi Abraham . Momuli-muli-ramo ntu'a-ta hi tana' Mesir , duu'-na wori' lia-ramo .
44007018	Ka'omea-na , ria magau' to moparenta hi Mesir , to uma mpokiwoi kahema-na Yusuf .
44007019	Magau' toei mposapai ntu'a-ta owi pai' nabalinai'-ra . Nahubui-ra mpotadi ana'lei-ra bona mate .
44007020	Nto'u toe , putu-imi-hawo Musa . Musa toei , hadua ana' to subo' lia . Tolu mula-i-wadi rapodoo rala tomi totu'a-na , pai'-i ratadi .
44007021	Hi karatadi-na toe , ana' toronaa Firaun mpotima'-i , pai' napodoo naponcawa ana'-na moto-mi .
44007022	Jadi' , Musa rapoposikola hi hawe'ea kapantea to Mesir , pai' alaa-na mokuasa mpu'u-i hi pololita-na pai' hi pongkale-na .
44007023	" Kahono'-na opo' mpulu' mpae-mi umuru-na Musa , ria patuju-na doko' mpencuai' hingka ompi'-na muli Israel .
44007024	Karata-na hi ria , mpohilo-i hadua to Israel naweba' hadua to Mesir . Kahilou-nami mpehawa-ki ompi'-na , mpopatehi to Mesir toei .
44007025	Na'ulia'-hana Musa , ra'inca moto ompi'-na kahi'a-nami to napopale Alata'ala mpobahaka-ra ngkai karapobatuaa-ra . Ntaa' uma-di ra'incai .
44007026	" Kamepulo-na , nahilo wo'o rodua to motuda' , paka' to Israel . Jadi' , apa' doko' napopohintuwu'-ra , toe pai' na'uli'-miraka : ` Napa pai' motuda' moto-mokoi , koi' ntali ompi' ? '
44007027	Tapi' to hadua to mpoweba'-mi doo-na mpotulaka Musa pai' na'uli'-ki : ` Hema to mpo'ongko'-ko jadi' pangkeni to mpobotuhi kara-kara-kai ?
44007028	Ba doko' mpopatehi aku' wo'o-moko , hewa kampopatehi-nu to Mesir wengi-e ? '
44007029	Kana'epe-na Musa telohu-mi kehi-na toe , metibo'-imi ngkai tana' Mesir hilou tida hi tana' Midian . Hi ria-i motobinei , pai'-i mo'anai' rodua .
44007030	" Opo' mpulu' mpae ngkai ree , mehupa' hadua mala'eka mpohirua'-ki Musa hi tana' to wao' mohu' Bulu' Sinai . Mala'eka toe mehupa' hi rala julumpu to jela' .
44007031	Konce-i Musa mpohilo toe , toe pai' hilou namohui' doko' na'inca ba napa-i-hawo . Nto'u toe , na'epe lolita Pue' to mpo'uli' :
44007032	` Aku'-mi Alata'ala to rapue' ntu'a-nu . Aku'-mi Alata'ala to napue' Abraham , Ishak pai' Yakub . ' Mpo'epe toe , moridi'-imi Musa nakeni eka'-na , pai' uma-ipi daho' mponaa julumpu to jela' toe .
44007033	Na'uli' wo'o-mi Pue' mpo'uli'-ki : ` Roncu sapatu'-nu , apa' tana' to nupokorei tetu-e , tana' to moroli' .
44007034	Kuhilo mpu'u-mi kapai' tuwu'-ra ntodea-ku to Israel hi Mesir . Ku'epe-mi pontodohaka-ra . Toe pai' hompo-ama tumai doko' mpobahaka-ra . Jadi' , tumai-ko , kuhubui-ko hilou hi tana' Mesir , bona mpobahaka-ra to Israel . ' Toe-mi lolita-na Pue' Alata'ala hi Musa .
44007035	" Jadi' , Musa to rasapuaka to Israel wengi , hi'a lau-mi to nahubui Alata'ala hilou mpobahaka-ra . Lomo'-na rasapuaka-i , ra'uli' : ` Hema to mpo'ongko'-ko jadi' pangkeni to mpobotuhi kara-kara-kai ? ' Hiaa' hi'a mpu'u-mi to nakio' Alata'ala hante wiwi mala'eka to mpololitai-i ngkai rala julumpu . Hi'a mpu'u-mi to na'ongko' Alata'ala jadi' pangkeni to mpobahaka-ra .
44007036	Musa toe-mile to mpakeni-ra malai ngkai tana' Mesir . Hi'a-mi to mpobabehi anu mobaraka' pai' tanda mekoncehi hi Mesir , hi Tahi' Molei pai' hi tana' to wao' rala-na opo' mpulu' mpae .
44007037	Musa toe wo'o-mi to mpo'uli'-raka to Israel owi hewa toi : ` Alata'ala mpai' mpo'ongko' hadua ngkai ompi'-ni jadi' nabi hewa aku' toi . '
44007038	Musa toe-mile to mpodoo-ra ntodea to Israel hi tana' to wao'-e . Hi'a-mi to mpo'epe lolita mala'eka to mpololitai-i hi lolo Bulu' Sinai , pai'-i jadi' tauntongo' to mpoparata lolita toe hi ntu'a-ta owi . Hi'a to mpotarima ngkai Pue' Ala lolita to tuwu' to raparata-taka duu' tempo toi-e .
44007039	" Aga ntu'a-ta owi , uma-ra-rana dota mengkoru hi Musa . Rasapuaka-i jadi' pangkeni-ra . Doko' nculii' lau-ramo hilou hi tana' Mesir .
44007040	Ra'uli' mpo'uli'-ki Harun : ` Babehi-taka pinotau to ma'ala tapue' , bona pinotau tetu-damo to mpokeni-ta . Apa' uma-pi ki'incai napa to jadi' hi Musa tetui to mpakeni-ta malai ngkai Mesir . '
44007041	Ngkai ree , rababehi mpu'u-mi lence ana' japi ngkai bulawa . Rapue'-mi lence to rababehi tetu , rasumale'-ki porewua , pai' mosusa'-ramo mpo'une' babehia pale-ra moto .
44007042	Toe pai' Alata'ala mpalahii-ra , napelele'-ra mpopue' betue' hi langi' . Apa' ria Lolita Pue' Ala to te'uki' hi rala sura nabi-nabi , hewa toi moni-na : ` Ee to Israel ! Bula-ni hi tana' to wao' rala-na opo' mpulu' mpae , mposumale'-koi porewua jadi' pepue'-ni . Aga bela hi Aku' pepue'-ni tetu .
44007043	Mepue'-koi hi pue' to rahanga' Molokh , pai' tomi-na nikeni-keni oa' dohe-ni . Mepue' wo'o-koi hi pinotau to molence betue' Refan . Lence-lence toe-mi to nibabehi bona nipue' . Toe pai' kupelele' moto-koi mpai' ratawani , pai' rakeni hilou duu' rata hi mali ria ngata Babel . '
44007044	" Bula-ra ntu'a-ta owi hi tana' to wao' , Pue' Ala mpohubui Musa mpobabehi kemah jadi' tomi pepuea'-ra . Kemah toe jadi' tanda karia-na Alata'ala hi laintongo' to Yahudi , pai' rababehi ntuku' lence to napopohiloi Pue' Ala hi Musa . Jadi' , kemah pepuea' toe rakeni oa' ntu'a-ta owi bula-ra hi tana' to wao' .
44007045	Mahaa-hae ngkai ree , mate-ramo ntu'a-ta hi tana' to wao' toe . Pai' ana'-ra mpokeni kemah pepuea'-ra toe mesua' hi tana' Kanaan toi . Nto'u toe , Alata'ala mpopalai pue' ngata Kanaan , pai' Yosua mpakeni-ra to Israel mpema'ala tana' to tapo'ohai'-mi toi-e . Jadi' kemah pepuea' toe , ria-pidi hi laintongo' to Israel owi , duu' rata hi tempo-na Magau' Daud .
44007046	Daud tohe'e mpakagoe' nono Pue' Ala . Mekakae-i hi Pue' Ala , na'uli' : ` O Alata'ala to napue' Yakub owi , kuperapi' bona nupiliu-a mpowangu tomi po'ohaa'-nu . '
44007047	Aga uma napiliu-i . Ana'-na-damo mpai' to rahanga' Salomo to mpowangu Tomi Alata'ala .
44007048	" Tapi' kakoo-kono-na , Alata'ala uma-i-hana mo'oha' hi tomi to nababehi manusia' . Apa' meliu kabaraka'-na ngkai hawe'ea to rapue' . Ria hadua nabi owi to mpo'uli' hewa toi :
44007049	Na'uli' Pue' Ala : ` Langi' pohuraa-ku , pai' dunia' pentodua-ku . Ha tomi napa-i mpai' to doko' niwangu-kae ? Hiapa mpai' to natao jadi' tomi katidaa-kue ?
44007050	Hiaa' bo Aku'-di to mpajadi' hawe'ea-nae ! ' Wae-mi Lolita Pue' . "
44007051	Na'uli' wo'o-mi Stefanus mpo'uli'-raka totu'a to Yahudi : " Uma mowo katu'a maga-ni ompi' ! Uma mowo kamengkabatu-ni ! Uma mowo kamengkawongo-ni mpe'epei Lolita Pue' Ala ! Bate hibalia hante ntu'a-ta owi-koi , mposapuaka oa' Inoha' Tomoroli' .
44007052	Uma ria haduaa nabi to uma rabalinai' ntu'a-ni owi . Rapatehi-ra suro-suro Alata'ala owi to mpo'uli' karia-na mpai' Batua Alata'ala to monoa' , Hi'a-mi Yesus . Hiaa' hewa toe lau , koi'-mi to mpobalu' Batua Alata'ala toei hi bali'-na . Koi' to mpopatehi-i !
44007053	Koi' to mpotarima Atura Pue' Ala to raparata mala'eka hi ntu'a-ta , aga uma nituku' . "
44007054	Kara'epe-na topohura toera lolita Stefanus , gigi-mi nono-ra , pai' ngkuku' maga-ramo .
44007055	Ngkai ree , Stefanus nakuasai Inoha' Tomoroli' , pai'-i mengoa' hi langi' . Nahilo-mi baraka'-na Alata'ala , pai' nahilo wo'o Yesus mokore hi mali ngka'ana Alata'ala .
44007056	Na'uli' Stefanus : " Hilo-dile ! Kuhilo langi' mobea pai' Ana' Manusia' mokore hi mali ngka'ana Alata'ala ! "
44007057	Ngkai ree , topohura agama toera mpo'ompo tilinga-ra , pai'-ra mejeu' mpesukui bona neo'-pi ra'epei lolita Stefanus . Karaperapai-nami , rahoko'-i ,
44007058	pai'-i radii' hilou hi mali ngata bona rapatehi-i rapana' hante watu . Sabi' boa' to mpobalihi Stefanus mporoncu baju-ra bona lompe' pepana'-ra . Baju-ra toe rawai'-ki hadua tomane to rahanga' Saulus bona nadongo-raka .
44007059	Bula-na Stefanus rapana' , mekakae-imi , na'uli' : " Pue' Yesus , doa-mi kao'-ku ! "
44007060	Oti toe , mowingkotu'-i pai' na'uli' napesukui : " Pue' , neo'-ra nuhuku' ngkai jeko'-ra toi . " Ka'oti-na mololita hewa toe , mate-imi .
44008001	Saulus wo'o-hawo mpokagoe' karapatehi-na Stefanus toe .
44008002	Tauna to mengkoru hi Alata'ala mpo'ala' woto-na Stefanus , rapotantangii' hante nono mpu'u , pai'-i ratana .
44008003	Hiaa' Saulus-hana , ngasa' mpu'u-i mpobalinai' tauna to mepangala' hi Pue' Yesus . Butu-butu ntomi-na napesua' , pai' hema-hema to mepangala' hi Yesus , lompe' tomane lompe' tobine , nahoko' nadii' hilou hi mali-na pai' natonu hi topoparenta bona ratarungku' .
44008004	Jadi' , topetuku' Yesus to metibo' ngkai Yerusalem toera , hiapa kahiloua-ra raparata oa' Lolita Pue' .
44008005	Wae wo'o-hawo Filipus hilou hi ngata hi tana' Samaria , mpoparata-raka Kareba Lompe' Kayesus-na Magau' Topetolo' .
44008006	Nababehi wo'o tanda mekoncehi hi ria . Wae kara'epe-na to Samaria lolita Filipus toe , pai' karahilo-na tanda mekoncehi to nababehi , ratarima-mi kareba to nakeni hante nono-ra mpu'u .
44008007	Apa' napopalai seta ngkai wori' tauna to rapesuai' , alaa-na me'au-au-ramo tauna toera pai' malai mpu'u-mi seta to mpesuai'-ra . Pai' napaka'uri' wo'o wori' tauna topungku pai' tokejo .
44008008	Toe pai' goe' lia-ramo to Samaria toera mpotarima Filipus .
44008009	Hi rala ngata toe , ria hadua tomane to rahanga' Simon . Simon toei hadua topobali'mata . Mahae-imi mpopehuwu pake'-na to rapokakonce to Samaria . Mpo'uli'-i , hi'a tauna to bohe baraka'-na .
44008010	Hi hi'a-damo nono hawe'ea ihi' ngata , lompe' maradika lompe' ntodea , ra'uli' : " Simon toei , ria-ki-hana baraka'-na ngkai Alata'ala to rahanga' Kabaraka' Bohe . "
44008011	Mahae-imi mpakakonce-ra hante pake'-na , duu'-na hawe'ea pue' ngata toe mpotuku'-i pai' mpe'epei hawa'-na .
44008012	Aga karata-na Filipus hi ngata-ra , natudui'-ra Kayesus-na Magau' Topetolo' , pai' natudui'-ra mepangala' hi Yesus bona jadi' ntodea-na Alata'ala hi rala Kamagaua'-na . Jadi' , wori'-ramo pue' ngata mepangala' hi Yesus pai' mpopeniu' jadi' topetuku' Yesus , lompe' tomane lompe' tobine .
44008013	Ngkai ree , Simon wo'o-hawo mepangala' , pai'-i raniu' . Oti-i raniu' , metuku' oa'-imi hi Filipus , apa' konce-i mpohilo tanda to mekoncehi pai' tanda baraka' to jadi' .
44008014	Suro Pue' Yesus to hi Yerusalem mpo'epe napa to jadi' hi Samaria , apa' ria to mpo'uli'-raka : " To Samaria toera ria , mpotarima Lolita Alata'ala wo'o-ramo-rawo . " Toe pai' mohawa'-ra mpahawa' Petrus pai' Yohanes hilou hi ria .
44008015	Karata-ra Petrus pai' Yohanes hi ria , mosampaya-ramo mpekakae-raka to Samaria to mepangala'-mi hi Pue' Yesus , bona Pue' mpowai'-ra Inoha' Tomoroli' .
44008016	Apa' ko'ia-ra nakahompoi Inoha' Tomoroli' . Muntu' raniu'-ra mpokahangai' hanga' Pue' Yesus .
44008017	Yohanes pai' Petrus mosampaya pai'-ra mpojama to Samaria toera . Jadi' , mporata mpu'u-ramo Inoha' Tomoroli' .
44008018	Nahilo-hawo Simon , hema-hema to rajama suro Pue' Yesus toera , mporata mpu'u-ramo Inoha' Tomoroli' . Toe pai' Simon mpokeni doi-na hilou hi Petrus pai' Yohanes ,
44008019	pai' na'uli'-raka : " Wai'-a-kuwo kuasa-ni tetu , bona hema-hema wo'o-kuwo to kujama , mporata-ra Inoha' Tomoroli' . "
44008020	Na'uli' Petrus mpo'uli'-ki : " Harala ratadi-dako hi rala naraka , ntali doi-nu wo'o ! Ha nu'uli'-kona , pewai' Alata'ala ma'ala ra'oli hante doi ?
44008021	Uma ria huraa-nu mobago dohe-kai , apa' uma monoa' nono-nu hi poncilo Alata'ala .
44008022	Medea-moko ngkai jeko'-nu tetu-e , pai' merapi' hi Pue' bona na'ampungi patuju nono-nu to dada'a .
44008023	Apa' ku'inca mohingi' lia-ko , pai' napobatua jeko'-moko . "
44008024	Na'uli' Simon mpo'uli'-raka Petrus pai' Yohanes : " Perapi'-ka-kuwo hi Pue' bona neo'-a mpai' narumpa' silaka to ni'uli' tetu-e we'i ! "
44008025	Jadi' , kahudu-rami Petrus pai' Yohanes mpoparata Lolita Pue' pai' mporohoi nono-ra to Samaria , nculii'-ramo hilou hi Yerusalem . Hi pomakoa'-ra toe , raparata wo'o Lolita Pue' hi rala wori' ngata hi tana' Samaria .
44008026	Rala-na hangkani , hadua mala'eka Pue' mpololitai Filipus , na'uli' : " Hilou-moko tono' hi selatan , hi ohea to ngkai Yerusalem rata hi Gaza . " ( Ohea tohe'e uma-pi jau ratara . )
44008027	Hilou mpu'u-imi Filipus . Nto'u toe , ria wo'o-hawo hadua to Etiopia to ntara ohea toe nculii' hilou hi ngata-na . To Etiopia toei , tauna to mopangka' bohe , to mpokakamu hawe'ea ihi' tomi raja bine tana' Etiopia to rahanga' Kandake . Ka'oti-na mepue' hi Alata'ala hi Yerusalem , nculii'-imi hi ngata-na mpohawi' kereta to nadii' jara' . Bula-na mohura hi rala kereta-na , mpobasa-i sura nabi Yesaya .
44008028	
44008029	Inoha' Pue' Ala mpololitai Filipus , na'uli' : " Hilou-ko mpomohui' kereta toe mai . "
44008030	Pokeno-nami Filipus hilou mpomohui' kereta toe . Na'epe-hawo , tauna toei mpobasa sura nabi Yesaya . Filipus mpekune'-i , na'uli' : " Nu'inca wa batua-na to nubasa tetu-e ? "
44008031	Na'uli' tau toei : " Beiwa-kona kaku'inca-na , apa' uma ria tauna to mponotohi-ka . " Ngkai ree , nabawai Filipus ngkahe' hi rala kereta-na pai' mohura hi ncori-na .
44008032	Lolita to nabasa hi rala sura nabi Yesaya , hewa toi moni-na : Hi'a hewa hama'a bima to radii' hilou rasumale' . Hewa ana' bima to uma mobee' ane ragunci wulu-na , wae wo'o uma-i mololita nau' hamelaa .
44008033	Raruge'-i pai' rahuku' , hiaa' uma ria sala'-na . Uma ria haduaa tauna to mpotutura karia muli-na apa' rapatehi-i-hana . "
44008034	Ngkai ree , na'uli'-mi to Etiopia toei hi Filipus : " Uli'-ka ba hema-i to natoa' nabi toei , ba woto-na moto-di ba tau ntani'-nadi . "
44008035	Jadi' , ntepu'u ngkai pobasa-na toe we'i , Filipus mpakanoto-ki Kareba Lompe' Yesus .
44008036	Bula-ra mokereta toe , mpohilo-ra ue hi wiwi' ohea . Na'uli' to Etiopia toei mpo'uli'-ki Filipus : " Hilo , ohe'e mai ue . Niu'-ama-kuwo jadi' topetuku' Yesus . " ( (
44008037	Na'uli' Filipus : " Ane nupangala' mpu'u-imi , ma'ala moto-ko kuniu' . " Na'uli' to Etiopia toei : " Kupangala' Yesus Kristus , Hi'a-mi Ana' Alata'ala . " ) )
44008038	Ngkai ree , napopento'o-mi kereta-na , pai'-ra mehompo hilou hi rala ue , pai' Filipus mponiu'-i .
44008039	Pencore-ra ngkai rala ue , muu-mule' Inoha' Pue' Ala mpo'ala' Filipus ngkai ree , alaa-na to Etiopia toei uma-pi mpohiloi-i ba hiapa-imi . Napokaliliu pomako'-na hante nono to goe' .
44008040	Ane Filipus-hawo , muu-mule' mehupa'-imi hi ngata Asdod . Me'ongko'-imi hilou hi ngata Kaisarea , pai' halengko ohea mpoparata-i Kareba Lompe' hi butu-butu ngata to natara .
44009001	Nto'u toe wo'o , ngasa' oa'-imi Saulus mpongasai' pai' mpopatehi topetuku' Pue' Yesus . Hilou-i hi Imam Bohe ,
44009002	pai'-i mperapi' sura kuasa nakeni hilou hi pangkeni tomi posampayaa hi ngata Damsyik , bona ane ria-ra narata to mpotuku' Tudui' Yesus , nahoko' pai' nakeni-ra nculii' hi Yerusalem , ba tomane ba tobine .
44009003	Jadi' , pomako'-na hilou hi Damsyik tohe'e , mohu'-imi hi ngata , muu-mule' mehini ncorobaa baja ngkai langi' mpotipuhi-i .
44009004	Kamodungka-nami pai' na'epe-hawo topololita to mpo'uli'-ki : " Saulus ! Saulus ! Napa pai' nubalinai'-a ? "
44009005	Na'uli' Saulus : " Ha hema-ko Pue' ? " Na'uli' topololita toei : " Aku'-mile Yesus , to nubalinai'-e !
44009006	Wae-pi , memata-moko , mesua' hi rala ngata . Hi ria-damo mpai' ra'uli'-koko napa to kana nubabehi . "
44009007	Ane doo-doo Saulus toera , uma-rapa tepololita , kuyu-ramo nakeni eka'-ra . Apa' ra'epe moto wo'o-rawo topololita toe , aga uma rahiloi hema-i to mololita .
44009008	Ngkai ree , mokore-imi Saulus mpobini' mata-na , aga uma-ipi pehilo . Jadi' , ratete'-i-damo hilou hi rala ngata Damsyik .
44009009	Tolu eo kahae-na bate uma-i pehilo , pai' uma wo'o-i ngkoni' ba nginu .
44009010	Hi ngata Damsyik toe , ria hadua topetuku' Yesus , Ananias hanga'-na . Nto'u toe , mopangila-i . Hi rala pangila-na toe , Pue' Yesus mpokio'-i , na'uli' : " Ananias ! " Na'uli' Ananias : " Oi-a Pue' . "
44009011	Na'uli' Pue' : " Me'ongko'-moko hilou hi ohea to rahanga' Ohea Monoa' , hi tomi-na Yudas . Pekune' hi pue' tomi ba ria to Tarsus to rahanga' Saulus . Saulus toei bula-na mosampaya ,
44009012	pai' hi rala pangila-na nahilo-ko , Ananias . Nahilo-ko hilou mpohirua'-ki pai' mpojama-i bona pehilo nculii'-imi . "
44009013	Na'uli' Ananias : " Pue' , wori' tauna to mpotompo'wiwi Saulus tetui . Wori' pebalinai'-na hi topetuku'-nu to hi Yerusalem .
44009014	Hiaa' tumai wo'o-imi hi rehe'i , hante kuasa ngkai imam pangkeni , bona mpohoko' hawe'ea tauna to mekakae hi Iko Pue' . "
44009015	Na'uli' Pue' mpo'uli'-ki Ananias : " Bate hilou-ko ! Apa' Saulus toei ria , tungkai' kupelihi jadi' topobago-ku . Hi'a mpai' to mpoparata hanga'-ku hi to Yahudi pai' hi tauna to bela-ra to Yahudi , duu' hi magau' wo'o .
44009016	Ku'uli' moto-ki mpai' kaparia to kana natodohaka sabana petuku'-na hi Aku' . "
44009017	Jadi' , hilou mpu'u-imi Ananias hi tomi to na'uli' Pue' we'i . Karata-na hi ria , najama-i Saulus , na'uli'-ki : " Ompi'-ku Saulus ! Pue' Yesus to nuhilo hi lengko ohea katumai-nu toi-e , Hi'a-mi to mpohubui-a tumai mpokinomo-ko . Nahubui-a tumai bona pehilo nculii'-moko , pai'-ko nakuasai Inoha' Tomoroli' . "
44009018	Nto'u toe , ria to hewa ruke uru molepa' ngkai mata Saulus , pai' pehilo mpu'u-imi . Pokore-nami Saulus , pai'-i raniu' jadi' topetuku' Pue' Yesus .
44009019	Oti toe , ngkoni'-imi pai' moroho nculii'-imi .
44009020	Bula-na hi Damsyik toe , hilou oa'-i hi tomi-tomi posampayaa to Yahudi hi Damsyik , pai' na'uli'-raka : " Yesus , Hi'a-mi Ana' Alata'ala . "
44009021	Konce omea-ra to mpo'epe lolita-na , ra'uli' : " Ha beiwa-mi-koiwo tohe'i-e ? Apa' hi'a toe-mi wengi to mpopatehi tauna to mepue' hi Yesus hi Yerusalem . Pai' patuju-na tumai tetu-e , bona mpohoko' wo'o-ra to hi rehe'i pai' mpokeni-ra hi imam pangkeni hi Yerusalem bona rahuku' . "
44009022	Aga kaboo-bohea baraka'-na Saulus metudui' , napakanoto Kayesus-na Magau' Topetolo' . Jadi' , to Yahudi hi Damsyik , uma-pi rakulei' mpobaro-i .
44009023	Ba hangkuja kahae-na ngkai ree , mohawa'-ramo to Yahudi mpopatehi Saulus .
44009024	Pohawa'-ra toe , mpodongo hawe'ea wobo' wala ngata , lompe' hi eo-na lompe' hi bengi-na , bona ane liu-ipi mpai' , rapatehi-imi . Ntaa' na'inca-di Saulus patuju-ra tohe'e-e .
44009025	Jadi' , apa' hawe'ea wobo' radongo , Saulus kana mpali' akala-na bona ma'ala-i metibo' ngkai ngata . Toe pai' rala-na hamengi , ba hangkuja dua ana'guru-na Saulus mpokeni-i hilou hi wala tana' to mpotololiki ngata Damsyik , rapopohura-i hi rala karanci , pai'-i ra'ulu hi rala karanci toe ngkai lolo wala tana' hilou hi mali ngata , pai' kaliliu metibo'-imi .
44009026	Nculii'-imi Saulus hilou hi Yerusalem . Karata-na hi ria , doko' napobale-miraka topetuku' Yesus , aga rapoka'eka'-i , apa' ko'ia rapangalai' kametuku'-na mpu'u-mi hi Yesus .
44009027	Aga Barnabas-hana , hilou-i mpobale-ki Saulus , pai' napo'ema'-imi hilou hi suro Pue' Yesus . Natutura-raka beiwa Saulus mpohilo Pue' Yesus hi lengko ohea kahilou-na hi Damsyik , pai' beiwa Pue' mpololitai-i . Nalolita wo'o-raka kabia'-na Saulus mpokarebai kareba Pue' Yesus hi Damsyik .
44009028	Ngkai ree , hampodooa-ramo Saulus hante topetuku' Yesus hi Yerusalem , pai' modao'-i hobo' ngata mpoparata kareba Pue' Yesus hante uma ria kakoroa'-na .
44009029	Biasa wo'o-i momewai' ngkalolita pai' momehono' hante to Yahudi to mobasa Yunani . Toe pai' to Yahudi toera doko' mpopatehi-i .
44009030	Jadi' , kara'inca-na ompi'-ompi' hampepangalaa'-na karia-ra to doko' mpopatehi-i , rabawa-imi hilou hi ngata Kaisarea . Ngkai Kaisarea toe , rapope'ongko'-imi hilou hi ngata Tarsus .
44009031	Jadi' , nto'u toe uma-pi ria kakoroa'-ra hawe'ea topepangala' hi Pue' Yesus to hi tana' Yudea , Galilea pai' Samaria . Kawoo-woria' tauna to mepangala' hi Yesus pai' kamoroo-rohoa pepangala'-ra . Apa' mengkoru mpu'u-ra hi Pue' Ala , pai' Inoha' Tomoroli' moto to mporohoi nono-ra .
44009032	Petrus modao' mpencuai' topepangala' hi Pue' Yesus hiapa-apa . Rala-na ha'eo , rata-i hi ngata Lida .
44009033	Hi ngata Lida toe , mpohirua'-ki hadua tomane , hanga'-na Eneas . Eneas toei walu mpae-imi pungku , uma-i tepemata ngkai poturua-na .
44009034	Na'uli' Petrus mpo'uli'-ki : " Eneas , Yesus Kristus mpaka'uri'-ko ! Mokore-moko , pai' lulu-mi ali'-nu . " Hinto'u toe mpu'u , mokore-imi Eneas .
44009035	Hawe'ea tauna hi ngata Lida pai' hi Saron mpohilo kamo'uri'-nami , pai' mepangala'-ramo hi Pue' Yesus .
44009036	Uma molaa ngkai Lida toe , ria wo'o ngata to rahanga' Yope . Hi Yope toe , ria hadua tobine to mepangala' hi Yesus , Tabita hanga'-na . Hi rala basa Yunani hanga'-na Dorkas ( batua-na : ruha ) . Lompe' po'ingku-na , pai' wori' petulungia-na hi tauna to mpe'ahii' .
44009037	Nto'u Petrus hi Lida , peda' danca Dorkas toei , kaliliu mate . Ka'oti-na raniu' , ratu'u-i hi kamar to hi lolo-na .
44009038	Topetuku' Yesus hi Yope mpo'epe karia-na Petrus hi Lida , apa' ngata Yope toe mohu'-wadi hi Lida . Toe pai' rahubui rodua tauna hilou hi Petrus , merapi' bona napesahui tumai hi Yope .
44009039	Metuku' mpu'u-imi Petrus hilou dohe-ra . Karata-ra hi Yope , kaliliu rapo'ema'-i hilou hi powataa tomate . Hawe'ea tobine tobalu mpotipuhi Petrus . Geo'-ra pai' rapopohiloi-i baju pai' pohea to nadau-raka Dorkas bula-na tuwu'-pidi .
44009040	Ngkai ree , Petrus mpohubui-ra omea mpalahii kamar toe , pai' powilingkudu-nami mosampaya . Ka'oti-na mosampaya , pai'-i mponyanyohi tomate , na'uli'-ki : " Tabita , memata-moko ! " Hangaa mobini' mpu'u-mi mata-na mponaa Petrus , pai' kaliliu mohura-imi .
44009041	Petrus mpokakamu pale-na pai' mpo'ore'-i duu'-na mokore . Oti toe , nakio' nculii'-ramo topetuku' Yesus pai' tobalu to nahubui malai-e we'i , pai' na'uli'-raka : " Ohe'i-imi bale-ni , tuwu' nculii'-imi . "
44009042	Kajadia' toe rajarita hobo' hi ngata Yope , alaa-na wori' tauna mepangala' hi Pue' Yesus .
44009043	Oti toe , Petrus tida hi Yope ba hangkuja mengi-pidi kahae-na , mo'oha' hi tomi hadua topobago rewa kuliba to rahanga' Simon .
44010001	Hi ngata Kaisarea , ria hadua tomane , hanga'-na Kornelius . Kornelius tohe'ei , pangka'-na kapitee to mpohawai' ha'atu tantara to Roma hi rala hampo'emaa' to rahanga' " Tantara Italia . "
44010002	Bela-i to Yahudi , aga mengkoru mpu'u-i hi Pue' Ala , pai' hira' hantinaa-ra mepue' hi Alata'ala . Wori' doi nawai'-raka to Yahudi to kabu , pai' tida-i mosampaya hi Alata'ala .
44010003	Rala-na ha'eo , ba jaa tolu libe eo wae , mopangila-i Kornelius . Hi rala pangila-na toe , monoto lia nahilo hadua mala'eka Pue' mehupa' pai' mpokio'-i , na'uli' : " Kornelius ! "
44010004	Me'eka'-i Kornelius mponaa mala'eka toei . Metompoi'-i : " Napa-die Pue' ? " Na'uli' mala'eka toei : " Goe'-i Alata'ala mpo'epe posampaya-nu , pai' na'inca kamanara-nu mpotulungi tokabu .
44010005	Wae-pi , hubui tauna hilou hi Yope mpali' hadua tauna to rahanga' Simon Petrus , pai' kio'-i tumai .
44010006	Po'ohaa'-na mohu' hi wiwi' tahi' , hi tomi hadua topobago rewa kuliba , Simon wo'o hanga'-na . "
44010007	Kamalai-na mala'eka to mpololitai-i toe , Kornelius mpokio' rodua pahawaa'-na pai' hadua tantara sarumakaa-na . Tantara sarumakaa-na toe , to mengkoru wo'o-i-hawo hi Pue' Ala .
44010008	Kornelius mpo'uli'-raka napa to lako' nahilo we'i hi rala pangila-na , pai' nahubui-ra hilou hi Yope mpopali' Petrus .
44010009	Kamepulo-na , bula-ra hi lengko ohea-pidi to rahubui toera , kamohu'-ra hi Yope , Petrus wo'o-hawo ngkahe' hilou hi pengkawinaraa to hi lolo tomi to molempe ata'-na , hilou mosampaya .
44010010	Neo' tebua'-mi eo-na , mo'oro'-imi doko' ngkoni' . Jadi' , bula-na mpeka'au kataha' koni' , muu-mule' ria pangila-na .
44010011	Hi rala pangila-na toe , mpohilo-i langi' tebea pai' ria to hewa kumu' to mowela' ratoe hi opo' huno-na pai' ra'ulu tumai hi tana' .
44010012	Hi rala kumu' to ra'ulu toe , mparanyalaa binata , ria omea : to opo' witi'-na , to menyolo , hante danci wo'o .
44010013	Oti toe , na'epe Petrus ria to mpololitai-i , na'uli'-ki : " Ee Petrus ! Mai-moko , sumale'-ramo binata toera lau , pai' nukoni' . "
44010014	Na'uli' Petrus : " Uma-e' Pue' ! Ko'ia ria kukoni' to rapalii' ba to ra'uli' babo' ntuku' ada agama-kai . "
44010015	Na'uli' tena topololita toei mpo'uli'-ki Petrus : " Napa to na'uli' Alata'ala lompe' , neo' nu'uli' iko babo' . "
44010016	Pangila toe tolu ngkani nahilo , pai' oti toe , te'ore' nculii'-mi kumu' toe hilou hi langi' .
44010017	Ngkai ree , ingu'-imi Petrus mpopekiri ba napa batua-na pangila to lako' nahilo toe . Bula-na mopekiri-pidi , rata-ramo suro Kornelius hi ngata Yope . Mepekune'-ra hi pue' ngata kahiapa-na tomi Simon . Ratudo'-raka tomi to rapali' pai' hilou-ramo mokore hi wobo' wala ,
44010018	pai'-ra mepekune' , ra'uli' : " Ba ria hi rehe'i hadua torata to rahanga' Simon Petrus ? "
44010019	Bula-na mopekiri-pidi Petrus , Inoha' Tomoroli' mpo'uli'-ki hewa toi : " Epe pe' ! Ria tolu tauna tumai mpali'-ko .
44010020	Pesahui mana'u . Neo' morara' nono-nu mpotuku'-ra , apa' Aku'-hana to mpohubui-ra . "
44010021	Jadi' , pana'u-nami Petrus ngkai tomi pai' na'uli'-raka to lako' rata toera : " Aku'-mile to nipali'-e . Napa-di to nipali'-kae ? "
44010022	Ratompoi' : " Kai' tohe'i , napowiwi Kapitee Kornelius . Hi'a toe , tauna to monoa' ingku-na . Mengkoru-i hi Alata'ala , pai'-i rabila' hawe'ea to Yahudi . Hadua mala'eka Pue' mpohubui-i mpokio'-ko hilou hi tomi-na , bona na'epe ba napa to nu'uli'-ki . "
44010023	Petrus mpo'uli'-raka suro Kornelius toera : " Turu rei-tamo ulu hamengi . " Turu mpu'u-ramo hamengi hi ree . Kamepulo-na , me'ongko' mpu'u-imi Petrus mpotuku'-ra hilou hi ngata Kaisarea . Pai' ria wo'o ba hangkuja dua ompi' hampepangalaa' ngkai Yope hilou dohe-ra .
44010024	Hamengi-ra hi lengko ohea pai' lako' rata-rada hi Kaisarea . Karata-ra hi ria , mpolia' morumpu-ramo Kornelius hante posantina-na mpopea Petrus . Ria wo'o tongki-na pai' bale-na to nakio' morumpu hi tomi-na .
44010025	Jadi' , karata-na Petrus hi tomi Kornelius , mehompo-imi Kornelius ngkai tomi hilou mpotomu-i . Motingkua'-i hi nyanyoa Petrus mponyompa-i .
44010026	Aga Petrus mpotagi-i , na'ore'-i nculii' pai' na'uli'-ki : " Neo'-hawo wae ! Mokore-moko . Aku' manusia' wo'o-a-wadi-kuwo , hewa iko . "
44010027	Bula-na Petrus mpololitai-i , mesua'-ramo hi rala tomi . Nahilo-hawo Petrus , wori'-mi tauna himuhu .
44010028	Na'uli' Petrus mpo'uli'-raka : " Ni'inca moto-le , ntuku' atura agama-kai , kai' to Yahudi uma ma'ala mposigalo-kokoi tauna to bela-koi to Yahudi ba mesua' hi rala tomi-ni . Aga Alata'ala mpakanoto-ka hi rala pangila-ku wengi , ka'uma-na ria manusia' to babo' ntuku' ada agama ba to rapalii' mposigalo-raka .
44010029	Toe pai' kanikio'-ku tumai , uma-a leba' motance . Jadi' , hewa toe lau , doko' ku'inca ba napa pai' nikio'-a tumai . "
44010030	Na'uli' Kornelius : " Tolu mengi to liu , ba hewa jaa toe-mi lau , bula-ku mosampaya hi tomi-ku jaa tolu libe eo , ria ncorobaa hadua tomane mokore hi nyanyoa-ku . Pohea-na meringkila'-damo .
44010031	Na'uli' tauna toei mpo'uli'-ka : ` Kornelius , Alata'ala mpo'epe posampaya-nu pai' na'inca kamanara-nu .
44010032	Wae-pi , hubui tauna hilou hi ngata Yope mpokio' tauna to rahanga' Simon Petrus . Po'ohaa'-na mohu' hi wiwi' tahi' , hi tomi Simon topobago rewa kuliba . '
44010033	Toe pai' kupesahui mpotuma tauna tilou mpokio'-ko . Hiaa' lompe' mpu'u nono-nu , baa' he'i-madakoe . Jadi' hewa toe lau , morumpu-makai hi rehe'i natiroi Alata'ala , doko' mpo'epe hawe'ea to nahubui-koko Alata'ala mpo'uli'-kakai . "
44010034	Na'uli' Petrus : " Wae lau monoto mpu'u-mi ku'inca , Alata'ala uma mpelence tauna .
44010035	Hema-hema to mengkoru hi Hi'a pai' to monoa' kehi-ra , bate natarima-ra , pai' uma napoposisala ba to'apa-ra .
44010036	Toi-mi kareba to naparata Alata'ala hi kai' to Yahudi , kareba to mpakanoto ohea-na bona posidaia' Alata'ala hante manusia' ma'ala jadi' lompe' nculii' hante petolo'-na Yesus Kristus . Yesus toei , Pue' hawe'ea manusia' .
44010037	Tantu ni'inca moto-mi kajadia' to jadi' hobo' hi tana' to Yahudi . Pontepu'ua-na hi Galilea ka'oti-na Yohanes mponiu' tauna to medea ngkai jeko'-ra .
44010038	Ni'inca wo'o tutura Yesus to Nazaret . Alata'ala mpopelihi-i pai' mpowai'-i Inoha' Tomoroli' pai' baraka' . Hiapa pomakoa'-na hi tana' to Yahudi , nababehi to lompe' , pai' napaka'uri' hawe'ea tauna to nakuasai Magau' Anudaa' , apa' Alata'ala mpodohei-i .
44010039	Kai' tohe'i-mi to mpohilo hawe'ea to nababehi hi tana' to Yahudi duu' rata hi ngata Yerusalem . Ka'omea-na , rapatehi-i , rapaku' hi kaju parika' .
44010040	Aga hi eo katolu-na , Alata'ala mpotuwu'-i nculii' pai' mpopohiloi-i hi manusia' .
44010041	Aga uma hi hawe'ea tauna , muntu' hi kai' to napelihi ami'-mi Alata'ala jadi' sabi'-na . Ka'oti-na Yesus tuwu' nculii' , nginu pai' ngkoni' moto-kai dohe-na .
44010042	Nahubui-kai mpokeni Kareba Lompe' hi hawe'ea tauna , pai' mposabii' Kahi'a-na mpu'u-mi to napelihi Alata'ala jadi' Topobotuhi hi hawe'ea manusia' , lompe' to tuwu'-pidi lompe' to mate-mi .
44010043	Hawe'ea nabi owi mpotompo'wiwi-i , ra'uli' : hema-hema to mepangala' hi Yesus , jeko'-ra ra'ampungi sabana petolo'-na . "
44010044	Bula-na mololita-pidi Petrus , hompo-mi Inoha' Tomoroli' mpokahompoi hawe'ea tauna to mpo'epe lolita-na .
44010045	Konce omea-ramo to Yahudi topepangala' hi Yesus to mpodohei Petrus ngkai Yope , apa' tauna to bela-ra to Yahudi mporata Inoha' Tomoroli' wo'o-ramo-rawo .
44010046	Monoto-mi kamporata-ra Inoha' Tomoroli' , apa' mololita-ra hante basa to nawai'-raka Inoha' Tomoroli' , mpo'une'-une' Alata'ala . Ngkai ree , na'uli'-mi Petrus :
44010047	" Hilo pe' . Tauna toera lau , mporata-ramo Inoha' Tomoroli' hibalia hewa to jadi' hi kita' . Jadi' , hema-koi to daho' mpotagi-ra ? Bate kana raniu' wo'o-ramo-rawo jadi' topetuku' Yesus ! "
44010048	Toe pai' Petrus mpohubui-ra hira' Kornelius bona raniu' mpokahangai' hanga' Yesus Kristus . Oti toe , Kornelius pai' doo-na merapi' hi Petrus bona mo'oha'-i ulu dohe-ra ba hangkuja mengi .
44011001	Ngkai ree , suro Pue' Yesus hante ompi'-ompi' hampepangalaa' to hi tana' Yudea mpo'epe karia-ra to bela-ra to Yahudi mpotarima wo'o-ramo-rawo Lolita Alata'ala .
44011002	Toe pai' karata-na Petrus hi Yerusalem , ba hangkuja dua to Yahudi topepangala' hi Yesus mposalai'-i ,
44011003	ra'uli'-ki : " Napa pai' mesua'-ko-kona hi tomi tauna to babo' ntuku' ada agama-ta , pai' ngkoni' wo'o-ko-kona dohe-rae ? "
44011004	Ngkai ree , Petrus mpotutura-raka hawe'ea to jadi' ngkai lomo'-na , na'uli' :
44011005	" Bula-ku mosampaya hi ngata Yope , muu-mule' molinga'-a pai' ria pangila-ku . Hi rala pangila-ku toe , kuhilo kumu' to mowela' , ratoe hi opo' huno-na pai' ra'ulu tumai ngkai langi' hompo hi ncori-ku .
44011006	Kukamata ihi'-na , kuhilo-kuwo wori' nyala binata to opo' witi'-na , binata to me'ila , binata to menyolo , pai' nte danci wo'o .
44011007	Ngkai ree , ku'epe to mpololitai-a , na'uli'-ka : ` Petrus , mokore-moko , sumale'-ramo pai' nukoni' . '
44011008	" Kutompoi' : ` Uma-e' Pue' ! Ko'ia ria hangkania kukoni' binata to rapalii' ba to babo' ntuku' ada agama-kai . '
44011009	" Ku'epe tena lolita tohe'e mpo'uli'-ka : ` Napa to na'uli' Alata'ala lompe' , neo' nu'uli' iko babo' . '
44011010	Tohe'e kuhilo tolu ngkani , pai' te'ore' nculii'-mi hilou hi langi' .
44011011	" Nto'u toe wo'o-hawo , rata-mi tolu tauna hi tomi po'ohaa'-ku . To tolu toera , tauna to bela-ra to Yahudi to rahubui ngkai ngata Kaisarea hilou hi Yope mpopali'-a .
44011012	Inoha' Tomoroli' mpo'uli'-ka : ` Petrus , neo' morara' nono-nu mpotuku' tauna toera . ' Jadi' , hilou mpu'u-ama dohe-ra . Pai' ria moto sabi'-ku hi rehe'i , apa' ompi'-ta to ono toera mai mpodohei-a hilou hi Kaisarea . Karata-kai hi tomi Kornelius , mesua'-makai hi rala-na .
44011013	Kornelius mpotutura-kakai kampohilo-na hadua mala'eka mehupa' hi tomi-na to mpo'uli'-ki : ` Hubui tauna hilou hi Yope mpopali' hadua tomane to rahanga' Simon Petrus bona tumai-i .
44011014	Hi'a mpai' to mpoparata-koko kareba to mpokeni kalompea' hi iko , duu'-na hi hawe'ea tauna ihi' tomi-nu . '
44011015	" Jadi' , bula-ku mpololitai-ra-pidi , hompo-mi Inoha' Tomoroli' mpokuasai-ra , hibalia hewa to jadi' hi kita' to Yahudi lomo'-na .
44011016	Ngkai ree , kukiwoi-mi lolita Pue' to mpo'uli' : ` Yohanes meniu' hante ue , aga koi' mpai' raniu' hante Inoha' Tomoroli' . '
44011017	Jadi' , ompi'-ompi' , monoto-mi Alata'ala mpowai' Inoha' Tomoroli' hi hira' to bela-ra to Yahudi , hibalia hewa to nawai'-taka kita' , sabana pepangala'-ta hi Pue' Yesus Kristus . Jadi' , hema rahi-a aku' toi-e , pai' daho'-a mpolawa' patuju Alata'ala ? "
44011018	Kara'epe-na toporumpu toera lolita Petrus , rabahakai-mi mposalai'-i . Mpo'une' Alata'ala lau-ramo , ra'uli' : " Ane wae-tano , natarima moto-ra-rawo Alata'ala tauna to bela-ra to Yahudi , napalogai-ra medea ngkai jeko'-ra duu'-na mporata katuwua' to lompe' duu' kahae-hae-na . "
44011019	Jadi' , ntepu'u ngkai karapatehi-na Stefanus , topetuku' Yesus hi Yerusalem rabalinai' , pai' wori'-ramo to metibo' hilou hi ngata doo , alaa-na pahawu'-hawu'-ramo . Ria-ra to rata hi tana' Fenisia , ria wo'o-ra to loha hi tana' Siprus pai' hi ngata Antiokhia . Hiapa kahilouaa-ra , mpoparata-ra Lolita Pue' Ala , aga muntu' hi to Yahudi-wadi .
44011020	Jadi' ngkai ree , ria wo'o-ra-rawo to mepangala' hi Yesus to ngkai tana' Siprus pai' Kirene . Ngkai hira' toe , ria to hilou hi ngata Antiokhia mpokeni Kareba Lompe' hi tauna to bela-ra to Yahudi , mpo'uli'-raka Kayesus-na Pue' .
44011021	Baraka' Pue' ria dohe-ra , pai' alaa-na wori'-ramo to Antiokhia mepangala' pai' mpotonu katuwu'-ra hi Pue' .
44011022	Jadi' , topetuku' Yesus to hi Yerusalem , mpo'epe wo'o-ra napa to jadi' hi Antiokhia toe . Toe pai' Barnabas rahubui hilou hi Antiokhia .
44011023	Karata-na Barnabas hi ria , goe' lia-mi nono-na , apa' nahilo kabohe pegane' Alata'ala mpogane' tauna to mepangala' hi Yesus toera . Jadi' , Barnabas mporohoi nono-ra pai' na'uli'-raka bona tida-ra mpotuku' Pue' Yesus hante nono mpu'u .
44011024	Barnabas toei , tauna to lompe' nono-na . Nakuasai-i Inoha' Tomoroli' pai' moroho pepangala'-na . Toe pai' wori' tena to Antiokhia mepangala' hi Pue' .
44011025	Oti toe , hilou-imi Barnabas hi ngata Tarsus mpopali' Saulus .
44011026	Wae kanarua'-na , napo'ema'-imi hilou hi Antiokhia . Barnabas pai' Saulus , tida-ra hi Antiokhia hampae kahae-na , morumpu ncuu-ra hante topepangala' hi Pue' Yesus to hi ria , pai'-ra mpotudui' wori' tauna . Hi Antiokhia toe-mi lomo'-na topetuku' Yesus rahanga' to Kristen .
44011027	Nto'u toe wo'o , ba hangkuja dua to Kristen ngkai Yerusalem rata hi Antiokhia . To Kristen toera , paka' nabi apa' ria pakulea'-ra mpohowa' lolita Alata'ala .
44011028	Hadua ngkai tauna toera , hanga'-na Agabus . Mokore-i pai' hante petete' Inoha' Tomoroli' nalowa ami'-mi karia-na mpai' oro' bohe hi humalili' Kamagaua' Roma . ( Oro' toe madupa' mpu'u-mi nto'u poparenta-na Magau' Klaudius hi Roma . )
44011029	Mpo'epe toe , mohawa'-ramo topetuku' Yesus hi Antiokhia doko' mpotulungi ompi' hampepangalaa'-ra to hi tana' Yudea . Jadi' , butu-butu dua-ra mpowai' doi ntuku' pakulea'-ra ,
44011030	pai' doi tohe'e rarumpu . Oti toe , Barnabas pai' Saulus rasarumaka mpokeni doi toe hilou hi pangkeni topetuku' Yesus hi Yerusalem .
44012001	Nto'u toe wo'o , Magau' Herodes Agripa ntepu'u mpobalinai' ba hangkuja dua topepangala' hi Pue' Yesus .
44012002	Ngkai hawa'-na toe , Yakobus ompi'-na Yohanes rasumale' .
44012003	Kanahilo-na Herodes to Yahudi mpokono babehia-na toe , natampai tena : nahubui tauna mpohoko' Petrus . Tohe'e jadi' nto'u eo bohe to Yahudi to rahanga' Posusa' Roti to Uma Raragii .
44012004	Rahoko' mpu'u-imi Petrus , pai'-i ratarungku' . Opo' ntuda tantara rapahawa' mpodongo-i , butu ntuda , opo'-ra hampo'emaa' . Patuju-na Herodes , bona ane timpaliu-damo posusa' Paskah , rapohurai kara-kara-na Petrus hi mata ntodea pai'-i rahuku' mate .
44012005	Jadi' , Petrus rapotuhu hi rala tarungku' , aga topepangala' hi Pue' Yesus tida mosampaya hi Alata'ala , mposampayai-i .
44012006	Rala-na hamengi , turu-imi Petrus hi olo' rodua tantara , pai' rahoo' ntimalia pale-na hante rante . Ria wo'o tantara to mpodongo wobo' tarungku' . Patuju-na Herodes , bona mepulo mpai' rapohurai kara-kara-na hi mata ntodea .
44012007	Ntaa' we'i , hi bengi toe muu-mule' mehupa'-mi mala'eka Pue' hi rala tarungku' , mokore hi ncori Petrus , pai' ria to mehini hi rala tarungku' toe . Mala'eka toei mpolengo-lengo Petrus mpolike-i , na'uli'-ki : " Ee , pesahui memata ! " Nto'u toe , hangaa mobongka moto-mi rante pohoo' pale-na Petrus .
44012008	Na'uli' wo'o-mi mala'eka toei mpo'uli'-ki : " Ala'-mi pohea-nu , pai' unco'-mi sapatu'-nu ! " Natuku' mpu'u-mi Petrus hawa'-na . Oti toe , na'uli' wo'o-mi mala'eka : " Mobajui-moko , pai' tuku'-ama . "
44012009	Metuku' mpu'u-imi Petrus . Aga ko'ia monoto mpu'u hi rala nono-na napa to nababehi mala'eka toei . Na'uli' mpohilo pangila-i-wadi .
44012010	Jadi' , mako'-ramo hilou mpoliu tantara to mpodongo wobo' to lomo'-na pai' tantara to mpodongo wobo' karomeha'-na , pai' rata-ramo hi wobo' ahe' ohea hilou hi ngata . Wobo' ahe' toe mobea moto-imi-hawo . Kaliliu-ramo mpotara wobo' toe hilou hi rala ngata . Ko'ia-ra mahae momako' , moronto ncorobaa-imi mala'eka mpalahii Petrus .
44012011	Lako' toe-di monoto-mi hi Petrus , pai' na'uli' : " Makono mpu'u-mi-tano ! Pue' mpohubui mala'eka-na tumai mpobahaka-a ngkai pale Herodes pai' ngkai hawe'ea to doko' rababehi to Yahudi hi aku'-e . "
44012012	Ka'oti-na mokanono hewa toe , hilou-imi hi tomi Maria , tina-na Yohanes Markus . Hi tomi toe , wori' tauna morumpu mosampaya .
44012013	Jadi' , Petrus mpokado' wobo' hi mali tomi toe . Hadua tobine topobago hi tomi toe , hanga'-na Rode , tumai ke mpobea wobo' .
44012014	Na'epe-hawo libu' Petrus-di to hi mali wobo'-e . Nakeni kagoe'-na , uma-idi kaliliu mpobea wobo' , lala' lau-idi nculii' hilou hi rala tomi mpo'uli'-raka doo-na : " Petrus-hanale to hi wobo' toe-e ria ! "
44012015	Ra'uli'-ki : " Wuli-ko ! " Aga najojo lau-mi mpo'uli' kahi'a-na mpu'u-mi . Toe pai' ra'uli'-ki : " Bela-le Petrus tetu-e . Mala'eka-na tetu-e . "
44012016	Jadi' , lingku'-na Rode hilou hi rala tomi , Petrus ntora mpokado' wobo' . Rabea mpu'u-mi wobo' , rahilo mpu'u-rawo , etu-imi Petrus . Konce lia-ra .
44012017	Ngkai ree , Petrus mpohuka'-raka bona mengkalino-ra , pai' nalolita-raka beiwa Pue' mpokeni-i malai ngkai rala tarungku' . Pai' na'uli' wo'o-raka : " Napa to jadi' tohe'i , uli'-ki Yakobus pai' hi ompi'-ompi' ntani'-na . " Oti toe , malai-imi Petrus hilou hi po'ohaa' ntani'-na .
44012018	Kamepulo-na mpu'u-mi , sese'-ramo tantara topojaga . Ingu'-ra ba napa to jadi' hi Petrus .
44012019	Herodes mpohubui tauna mpopali' Petrus , aga uma-i raruai' . Toe pai' Herodes mpehubui bona tantara to mpodongo Petrus toe-e ngone raparesa' pai' rapatehi . Oti toe Herodes malai ngkai tana' Yudea hilou mo'oha' hi ngata Kaisarea .
44012020	Hangkani tempo , moroe lia-i Magau' Herodes mpokaroe pue' ngata Tirus pai' Sidon . Toe pai' mohawa'-ramo to Tirus pai' to Sidon hante hanono lau mposuro tauna hilou hi ngata Kaisarea doko' mpali' kahintuwuaa' hante magau' . Apa' to Tirus pai' to Sidon toera mporata pongkoni'-ra ngkai tana' to naparentai Herodes . Lomo'-na , kako'ia-ra mponyanyo magau' , ra'oluhi hadua pahawaa'-na to mpo'urusi tomi magau' , hanga'-na Blastus , bona tono' hi hira'-i , pai' lako' hilou-ra mponyanyo magau' mpali' kahintuwuaa' .
44012021	Jadi' , hi eo to rapakatantu , Herodes mpo'unco' pohea kamagaua'-na pai' mohura hi pohuraa kamagaua'-na , pai'-i mololita hi ntodea .
44012022	Mogora-ramo ntodea mpo'une' Herodes , ra'uli' : " Tohe'i-e bela-pi lolita manusia' . Hewa pololita tauna to mobaraka' to ngkai langi' ! "
44012023	Hinto'u toe , mala'eka Pue' mpohuku' ncorobaa Herodes hante haki' , apa' molangko rahi nono-na , pai' uma-i dota mpobila' Alata'ala . Bula-na tuwu'-pidi , ulea ami'-imi , alaa-na napomate-ki .
44012024	Jadi' kahaa-haea kawoo-woria' tauna to mpo'epe Lolita Pue' , pai' kawoo-woria'-mi to mepangala' hi Yesus .
44012025	Ane Barnabas pai' Saulus , kahudu-na bago-ra hi Yerusalem , nculii'-ramo hilou hi Antiokhia , pai' mpokeni wo'o-ra Yohanes Markus dohe-ra .
44013001	Hi olo' topetuku' Yesus to hi Antiokhia , ria ba hangkuja dua nabi pai' guru to mpokeni Lolita Pue' , hanga'-ra : Barnabas ; Simeon to ra'atu Nto'eta ; Lukius to ngkai ngata Kirene ; Menahem to rapokakama dohe Magau' Herodes Antipas ; pai' Saulus .
44013002	Hangkani , bula-ra mepue' hi Pue' Ala pai' mopuasa' , Inoha' Tomoroli' mpololitai-ra hewa tohe'i : " Barnabas pai' Saulus toe , kupelihi-ra jadi' topobago-ku . Jadi' , patani'-ramo , bona hilou-ra mpobabehi bago to kupopokoloi-raka . "
44013003	Jadi' , ka'oti-ra mopuasa' pai' mosampaya , rajama-ramo Barnabas pai' Saulus , pai' raposampayai . Oti toe , rapope'ongko' mpu'u-ramo hilou mpokeni Kareba Lompe' .
44013004	Jadi' , apa' Inoha' Tomoroli' mpahawa'-ra mpopalele Kareba Lompe' , mako'-ramo hilou hi ngata Seleukia to hi wiwi' tahi' . Ngkai ree , mpohawi' kapal-ramo hilou hi lewuto' Siprus .
44013005	Karata-ra hi ree hi ngata Salamis , raparata-mi Lolita Alata'ala hi tomi posampayaa to Yahudi . Yohanes Markus mpongawa'-ra hi rala bago-ra toe .
44013006	Modao'-ra hobo' hi lewuto' toe , duu'-ra rata hi ngata Pafos . Hi ria-ra mpohirua'-ki hadua to Yahudi , hanga'-na Baryesus . Hi rala basa Yunani hanga'-na Elimas . Elimas toei , hadua topobali'mata to wori' inca-na , pai' na'uli' wo'o kahi'a-na nabi Alata'ala . Hi'a toei bale-na gubernur to hi lewuto' toe , Sergius Paulus hanga'-na . Gubernur toei , tauna to pante . Nakio'-ra Barnabas pai' Saulus tumai mpohirua'-ki , apa' doko' na'epe-hawo Lolita Alata'ala . Aga Elimas topobali'mata toei , mpobaro lolita-ra , apa' doko' nalawa' bona neo' mpai' gubernur mepangala' hi Yesus .
44013007	
44013008	
44013009	Tapi' Saulus -- to rahanga' wo'o Paulus -- nakuasai Inoha' Tomoroli'-i . Mpomonaa-i Elimas , na'uli'-ki :
44013010	" Ee topebagiu ngkaraka' ! Iko bali' hawe'ea to monoa' ! Hewa Magau' Anudaa'-hana kehi-nu tetu-e ! Napa pai' uma nubahakai oa' mpohala'weo tudui' Pue' to monoa' ?
44013011	Wae lau , hilo pe' ! Pue' mpohuku'-ko ! Ngkai wae lau wero-ko , uma-poko pehilo ba hangkuja eo kahae-na ! " Hinto'u toe , Elimas mporasai ria to mo'eta hewa rangahu mpoleru mata-na , alaa-na mogao'-gao'-i-damo mpopali' tauna mpotete'-i .
44013012	Kanahilo-na Gubernur napa to jadi' tohe'e , mepangala'-imi hi Pue' Yesus , apa' konce-i mpo'epe tudui' Pue' .
44013013	Ngkai Pafos , Paulus pai' doo-na mpohawi' kapal hilou hi ngata Perga hi tana' Pamfilia . Hi ngata toe , Yohanes Markus mpalahii-ra pai' nculii' hilou hi Yerusalem .
44013014	Ngkai Perga , rapokaliliu pomako'-ra rata hi ngata Antiokhia hi tana' Pisidia . Hi Eo Sabat ( eo pepuea'-ra to Yahudi ) , hilou-ramo mohura hi tomi posampayaa to Yahudi .
44013015	Hi porumpua toe , ria to mpobasa Atura Musa pai' sura nabi-nabi . Oti toe , pangkeni tomi posampayaa toe mpohubui tauna hilou mepekune' hi Paulus pai' Barnabas , ra'uli'-raka : " Ompi' , ane ria lolita-ni doko' mpotudui'-kai , hewa toe lau kipalogai-koi mololita . "
44013016	Kamokore-nami Paulus , mohuka' bona molino-ra , pai' na'uli' : " Ompi'-ompi'-ku to Israel , pai' koi' wo'o to bela-koi to Israel aga to mepue'-mokoi hi Alata'ala : Epe-ka-kuwo lolita-ku .
44013017	Alata'ala to tapue' kita' to Israel mpopelihi-mi ntu'a-ta owi , pai' napopomuli-ra alaa-na wori' lia-ramo bula-ra mesowo' hi tana' Mesir . Ngkai ree , napopohiloi-ra kuasa-na to bohe nto'u kanatete'-ra malai ngkai Mesir .
44013018	Oti toe , opo' mpulu' mpae kahae-na , napengkatarii mpohilo pesapuaka-ra bula-ra hi tana' to wao' .
44013019	Pitu magau' hante ntodea-ra hi tana' Kanaan nadagi bona tana'-ra nabagi-bagi-raka to Israel bona hira'-mi pue'-na .
44013020	Kajadia' hawe'ea tohe'i we'i , kira-kira opo' atu lima mpulu' mpae kahae-na . " Oti toe , Pue' Ala mpowai'-ra tadulako-tadulako to jadi' pangkeni-ra , duu' rata hi nabi Samuel .
44013021	Nto'u toe , merapi'-ra bona Pue' Ala mpowai'-ra magau' . Jadi' , Alata'ala mpowai'-ra magau' , Saul hanga'-na , ana'-na Kis muli Benyamin . Saul toe-mi to jadi' magau' to Israel opo' mpulu' mpae kahae-na .
44013022	Aga ka'omea-na Pue' Ala mpopohu-i ngkai huraa-na , pai'-i mpo'ongko' Daud jadi' magau' to Israel . Toi-mi to na'uli' Alata'ala mpotompo'wiwi Daud : ` Daud ana' Isai toei , tauna to mpokagoe' nono-ku pai' to mpobabehi konoa-ku . '
44013023	" Ompi'-ompi' , ngkai muli Daud toe-mi , Alata'ala mpo'ongko'-taka kita' to Israel hadua Magau' Tompohore-ta ngkai huku' jeko'-ta , ntuku' pojanci-na owi . Magau' toei , Yesus hanga'-na .
44013024	Kako'ia-na Yesus mpotepu'u bago-na , Yohanes Topeniu' mpo'uli'-raka hawe'ea to Israel bona medea-ra ngkai jeko'-ra pai'-ra raniu' .
44013025	Neo' hudu-mi pobago-na Yohanes , na'uli'-raka ntodea : ` Ntuku' pomporataa-ni , hema-a aku' toi-e ? Bela-kuwo aku' Magau' to nipopea . Rata moto-i mpai' ane oti-pi bago-ku . Bangku' jadi' pahawaa'-na to mpobongka koloro sapatu'-na , uma-a-kuwo natao . '
44013026	" Ompi'-ompi'-ku muli Abraham , pai' koi' wo'o to bela-koi to Yahudi aga to mepue'-mi hi Alata'ala : Hi kita' toi-mi raparata kareba toe , to mpo'uli' ohea bona tebahaka-ta ngkai huku' jeko'-ta .
44013027	Ompi'-ta to mo'oha' hi Yerusalem hante pangkeni-ra , uma ra'incai Kayesus-na Magau' Topetolo' toei . Uma ra'incai batua-na lolita nabi to rabasa butu Eo Sabat . Toe pai' rahuku' mate-i-hana Yesus . Ntaa' hante babehia-ra tohe'e , te'ihii' lau-mi to ralowa nabi owi .
44013028	Nau' uma raratai to toto-na rahuku' mate-ki , aga raperapi' oa' hi Pilatus bona rapatehi-i .
44013029	Hudu-mi rababehi hawe'ea to te'uki' owi to mpolowa-i , rapopana'u woto-na ngkai kaju parika'-na pai'-i ratana .
44013030	Aga Alata'ala mpotuwu'-i nculii' .
44013031	Oti toe , wori' mengi-i-pidi mpopehuwu woto-na hi tauna to mpotuku'-i ngkai Galilea hilou hi Yerusalem . Hira' toe-mi to jadi' sabi'-na hi kita' to Yahudi , Kahi'a-na mpu'u-mi Magau' Topetolo' .
44013032	" Jadi' ompi'-ompi' , hewa toe lau , kai'-mi to mparata-kokoi Kareba Lompe' tohe'i . Napa to najanci Alata'ala owi hi ntu'a-ta , napadupa' hi kita' muli-ra tempo toi-e hi kanapotuwu'-na nculii' Yesus ngkai kamatea . Hewa to te'uki' hi rala Rona' Daud karomeha'-na : ` Iko-mi Ana'-ku . Eo toe lau kupo' Ana'-moko . '
44013033	
44013034	Yesus tohe'e , napotuwu' mpu'u-imi Alata'ala , pai' bate uma-ipi mate nculii' ba jadi' pope hi rala daeo' . Toe-mile batua lolita Buku Tomoroli' to mpo'uli' hewa toi-e : ` Napa to kujanci-ki Magau' Daud owi , bate moroli' pai' monoa' kadupa'-na . Napa to kujanci toe , bate kupadupa' hi koi' . '
44013035	" Toe wo'o-mi batua lolita Daud hi rala posampaya-na , na'uli' hewa toi : ` Woto-ku uma nupelele' hi rala daeo' duu'-na pope , apa' Aku' batua-nu to nupelihi . '
44013036	Ompi'-ompi' , bela woto-na Daud moto to natoa' lolita toe we'i . Apa' Daud mpobabehi hawe'ea to nahubui-ki Alata'ala , pai' kahudu tuwu'-na hi dunia' toi , mate-imi . Woto-na ratana hi ncori daeo' ntu'a-na pai' bate jadi' pope-mi .
44013037	Aga Yesus , to napotuwu' nculii' Alata'ala-e , uma-i-hana jadi' pope hi rala daeo' .
44013038	Jadi' , ompi'-ompi' , toe pai' kuparata-kokoi kareba toi : hante napa to jadi' hi Yesus toe , jeko'-ni ma'ala ra'ampungi .
44013039	Uma-ta bisa tebahaka ngkai huku' jeko'-ta hi kampotuku'-ta Atura Musa . Aga hema-hema to mepangala' hi Yesus , tebahaka mpu'u-ra ngkai hawe'ea jeko'-ra , duu'-na jadi' monoa' mpu'u-ramo hi poncilo Alata'ala .
44013040	" Aga kana tapelompehi , bona neo' mpai' jadi' hi kita' hewa to na'uli' Alata'ala hante wiwi nabi owi . Na'uli' :
44013041	` Pelompehi-e' , koi' to meruge' . Konce-koi mpai' mpohilo babehia-ku , ka'omea-na rahuku' mate-koi . Apa' tempo toi kubabehi anu to mobaraka' lia . Hiaa' oja'-ko-koina mpopangala' , nau' ria to mponotohi-kokoi . ' "
44013042	Kamalai-ra Paulus pai' Barnabas ngkai tomi posampayaa toe , tauna to morumpu hi ree mpo'uli'-raka : " Kiperapi' bona Eo Sabat to rata , tumai wo'o-koi mpai' mpakanoto tena-kakai tudui' toe-e we'i . "
44013043	Oti toe , pagaa'-gaa'-ramo ngkai tomi posampayaa toe . Wori' to Yahudi mpotuku' Paulus pai' Barnabas . Pai' wori' wo'o tauna to bela-ra to Yahudi aga to mesua'-mi hi agama Yahudi , metuku' wo'o-ra-rawo mpotuku' Paulus pai' Barnabas . Suro Pue' Yesus toera mpo'apui nono-ra bona tida-ra mepangala' hi Alata'ala to mpowai'-ta kalompea' ngkai kabula rala-na .
44013044	Jadi' , mingku boko' hi Eo Sabat wo'o-mi , neo' hawe'ea pue' ngata morumpu doko' mpo'epe Lolita Alata'ala .
44013045	Tapi' karahilo-na to Yahudi kawori' tauna to morumpu , mohingi'-ramo . Toe pai' raruge'-i Paulus pai' rabaro hawe'ea to na'uli' .
44013046	Tapi' hangkedi' kabia'-ra Paulus pai' Barnabas mololita . Ra'uli' mpo'uli'-raka to Yahudi : " Taoa-na , Lolita Alata'ala kana raparata mperi'ulu hi koi' to Yahudi . Tapi' , bo uma-ko-koina dota ntarima , koi' moto-mi-koiwo to mpakanoa' ka'uma-nakoi natao mporata katuwua' to duu' kahae-hae-na . Wae-pi , kipalahii-mokoi , hilou mpokeni Lolita Alata'ala hi tauna to bela-ra to Yahudi !
44013047	Apa' toi-mi hawa' Pue' Ala hi kai' . Na'uli' : ` Kupelihi-moko jadi' baja to mpobajahi nono tauna to bela-ra to Yahudi , bona Iko mpoparata kalompea' hi tauna humalili' dunia' . ' "
44013048	Kara'epe-na-rawo tauna to bela-ra to Yahudi lolita toe , goe'-ramo , pai'-ra mpo'une' Lolita Pue' . Pai' hema-hema to napelihi ami'-mi Alata'ala bona mporata katuwua' to lompe' duu' kahae-hae-na , mepangala'-ramo hi Pue' Yesus .
44013049	Jadi' , Lolita Pue' molele hobo' hi tana' toe .
44013050	Tapi' to Yahudi mpo'ukei' totu'a-totu'a ngata pai' tobine-tobine to mo'ua' to mengkoru hi Alata'ala , alaa-na Paulus pai' Barnabas rabalinai' pai' rapopalai ngkai ngata Antiokhia .
44013051	Toe pai' Paulus hante Barnabas mpotonta awu to hi witi'-ra , tanda kabela-napi-rawo hira' to mpotangku ane Alata'ala mpohuku' pue' ngata toe . Oti toe hilou-ramo hi ngata Ikonium .
44013052	Topetuku' Pue' Yesus hi Antiokhia , nakuasai-ramo Inoha' Tomoroli' pai' goe' lia nono-ra .
44014001	Napa to jadi' hi ngata Antiokhia wengi , toe wo'o to jadi' hi Ikonium . Paulus pai' Barnabas hilou hi tomi posampayaa to Yahudi , pai'-ra mpoparata Kareba Lompe' hi tauna to morumpu hi ria , alaa-na wori' to Yahudi pai' to bela-ra to Yahudi mepangala' hi Yesus .
44014002	Tapi' to Yahudi to uma dota mepangala' mpo'ukei' ntodea to bela-ra to Yahudi , bona mpokahuku'-ra topepangala' hi Pue' Yesus .
44014003	Paulus pai' Barnabas , mahae-ra mobago hi ngata toe . Mpoparata-ra Kareba Pue' hante uma ria eka'-ra . Pai' Pue' moto-mi mpotulungi-ra , apa' nawai'-ra baraka' mpobabehi tanda mekoncehi , bona monoto-mi hi hawe'ea tauna kamakono-na lolita to rakeni . Lolita toe mpo'uli' kabula rala Alata'ala mpowai' kalompea' hi manusia' .
44014004	Tapi' ihi' ngata toera uma-ra hintuwu' . Ria-ra to tono' hi to Yahudi , ria wo'o-ra to tono' hi suro Pue' Yesus .
44014005	Ka'omea-na tauna to bela-ra to Yahudi pai' tauna to Yahudi hante pangkeni-ra wo'o , mohawa'-ramo doko' mpobalinai' pai' mpowatuhi-ra Paulus pai' Barnabas .
44014006	Ntaa' ra'inca-di Paulus pai' Barnabas patuju-rae . Toe pai' metibo'-ramo hilou hi tana' Likaonia , pai'-ra mo'oha' hi ree , mohu' hi ngata Listra pai' Derbe .
44014007	Hi ree wo'o-ra mpoparata Kareba Lompe' .
44014008	Hi ngata Listra , ria hadua tomane to pungku ngkai lomo' kaputu-na . Ntora mohura-i-wadi , apa' uma moroho witi'-na pai' uma mpu'u nakulei' momako' .
44014009	Topungku toei mohura mpo'epe Paulus mololita . Paulus mpenoto'-i pai' nahilo karia pepangala'-na bona rapaka'uri'-i .
44014010	Toe pai' na'uli' napesukui : " Mokore monoa'-moko ! " Hangkore-idile , pai'-i momako' hilou tumai .
44014011	Karahilo-na ntodea napa to nababehi Paulus toe , mololita-ramo hi rala basa-ra moto , to rahanga' basa Likaonia , ra'uli' : " Hompo-mi anitu bola' tumai hi wongko dunia' molence mpo-manusia' ! "
44014012	Barnabas rahanga' Zeus , pai' Paulus rahanga' Hermes , apa' Paulus poko topololita .
44014013	Ngkai ree , apa' ria-hawo tomi pepuea' hi Zeus hi mali ngata , pangkeni agama-ra ngkeni ba hangkuja ma'a pamawa japi pai' wunga hilou hi wobo' ngata , hangkaa-ngkania hante tauna to wori' . Patuju-ra , doko' mposumale' japi toe rapopepue' hi Barnabas pai' Paulus .
44014014	Ntaa' we'i , kara'epe-na Barnabas pai' Paulus napa patuju-ra , raheu'-heu'-mi pohea-ra , tanda kasusa' nono-ra , pai'-ra mokeno hilou hi laintongo' tauna to wori' , rapesukui mololita , ra'uli' :
44014015	" Napa-di to nibabehi tohe'i-ee ? Kai' toi-e , manusia' biasa moto wo'o-ka-kaiwo hewa koi' . Tumai-kai tohe'i-e , mpokeni Kareba Lompe' hi koi' , bona nibahakai mepue' hi pue' to uma ria kalaua-na tetu , pai' bona mepue'-koi hi Alata'ala to Tuwu' , Alata'ala to mpajadi' langi' , dunia' , tahi' hante hawe'ea ihi'-na .
44014016	Owi Pue' Ala mpelele' tauna humalili' dunia' mpotuku' konoa-ra moto .
44014017	Aga nau' wae , uma nalipo' mpowai'-ta tanda-tanda to mpakanoto-taka karia-na Alata'ala . Nawai'-ta wori' nyala pewai' to lompe' : nawai'-ta uda ngkai langi' , napopowua' hinu'a-ta hi tempo-na . Nawai'-ta pongkoni' , nawai'-ta kagoea' nono . "
44014018	Nau' wae-mi lolita-ra Paulus pai' Barnabas hi ntodea , aga mokoro lia-pidi mpotagi-ra bona neo'-ra mpokeni pepue'-ra hi hira' .
44014019	Uma mahae ngkai ree , ba hangkuja dua to Yahudi to ngkai ngata Antiokhia pai' Ikonium rata hi Listra , doko' mpo'ewa Paulus . Mpo'ukei'-ra ntodea hi Listra bona hira' wo'o doko' mpo'ewa-i . Oti toe , hilou-ramo mpowatuhi-i pai'-i radii' hilou hi mali ngata pai' rapalahii-mi hi retu , ra'uli'-rawo mate-imi .
44014020	Ntaa' we'i , bula-ra topetuku' Yesus mokore ntololikia-na , muu-mule' memata-imi , pai'-i kaliliu mesua' hi rala ngata . Kamepulo-na , hilou-imi dohe Barnabas hi ngata Derbe .
44014021	Hi Derbe , Paulus pai' Barnabas mpoparata wo'o Kareba Lompe' , alaa-na wori' tauna jadi' topetuku' Yesus . Ngkai ree , nculii'-ramo hilou hi ngata Listra , pai' ngkai ree hilou hi Ikonium , kaliliu wo'o hi ngata Antiokhia tana' Pisidia .
44014022	Hi butu ngata to rakahiloui toe , rarohoi nono-ra topetuku' Yesus , ra'uli'-raka : " Neo' tabahakai mepangala' hi Pue' Yesus , apa' kita' to jadi' ntodea-na Alata'ala kana mporata kaparia ncala' , aga hi eo mpeno mo'oha'-ta dohe-na hi rala Kamagaua'-na . "
44014023	Hi butu ngata to rakahiloui toe , Paulus pai' Barnabas mpo'ongko' tauna to jadi' pangkeni to mpototu'ai topetuku' Yesus hi ria . Mopuasa' pai' mosampaya-ra , merapi' bona Pue' mpewili'-ra , apa' Hi'a-wadi poncarumakaa-ra .
44014024	Oti toe , Paulus pai' Barnabas mpokaliliu pomako'-ra ntara hi tana' Pisidia rata hi tana' Pamfilia .
44014025	Ngkai ree-ra mpokeni Lolita Alata'ala hi ngata Perga , pai' lako' mana'u-ra hilou hi wiwi' tahi' rata hi ngata Atalia .
44014026	Hudu-mi pobago-ra mpokeni Kareba Lompe' hi ngata-ngata toe . Toe pai' mehawi' kapal-ramo nculii' hilou hi ngata Antiokhia hi tana' Siria . Apa' ngkai ngata Antiokhia toe-mi pontepu'ua pomako'-rae wengi , pai' topetuku' Yesus to hi Antiokhia toe-ramo wengi to mposampayai-ra pai' merapi' bona Alata'ala mpewili'-ra hante kabula rala-na bula-ra mpobago bago to lako' hudu rapobago toe .
44014027	Karata-ra hi Antiokhia toe , rarumpu-ramo hawe'ea topepangala' hi Pue' Yesus , pai' ratutura-raka hawe'ea to nababehi Alata'ala hi pomakoa'-ra . Ralolita wo'o beiwa Alata'ala mpobea-raka ohea bona tauna to bela-ra to Yahudi mepangala' wo'o-ra-rawo hi Yesus .
44014028	Jadi' , Paulus pai' Barnabas , mahae hala'-ra tida hi ngata toe dohe topetuku' Yesus .
44015001	Ria ba hangkuja dua to Yahudi ngkai Yudea to mepangala'-mi hi Pue' Yesus , hilou hi ngata Antiokhia . To Yahudi toera mpotudui' topetuku' Yesus hi Antiokhia , ra'uli'-raka : " Ane uma-koi ratini' ntuku' ada to hi rala Atura Musa , bate uma-koi mpai' tebahaka ngkai huku' jeko'-ni ! "
44015002	Uma mowo pe'ewa-ra Paulus pai' Barnabas mpobaro tudui'-ra toe . Ka'omea-na , to Kristen to hi Antiokhia mpo'uli' : " Agina tasuro ba hangkuja dua doo-ta hilou hi Yerusalem , mpobua' kara-kara toe hi suro Pue' Yesus pai' totu'a ntani'-na . " To rasuro hilou toe , hira' Paulus , Barnabas , pai' ba hangkuja dua to ntani'-na .
44015003	Jadi' , to Kristen to hi Antiokhia mpobawa-ra rata hi mali ngata . Ngkai ree , mako'-ramo hilou mpotoa' Yerusalem . Hi pomakoa'-ra tohe'e , mpotara tana' Fenisia pai' Samaria , pai' halengko ohea ratutura beiwa tauna to bela-ra to Yahudi medea ngkai jeko'-ra pai' mepangala' hi Pue' Yesus . Kareba tohe'e mpakagoe' nono-ra hawe'ea ompi' hampepangalaa' .
44015004	Rata mpu'u-ramo hi Yerusalem , to Kristen hi ria hante suro Pue' Yesus pai' totu'a ntani'-na mpotarima lompe'-ra . Ngkai ree , Paulus pai' Barnabas mpotutura-raka hawe'ea to nababehi Alata'ala hi pomakoa'-ra wengi mpokeni Kareba Lompe' hi tauna to bela-ra to Yahudi .
44015005	Aga ria wo'o ba hangkuja dua to Parisi to mepangala'-mi hi Pue' Yesus . Pokore-rami to Parisi toera , ra'uli' : " Tauna to bela-ra to Yahudi tetura , uma hono' ane mepangala'-ra hi Yesus-wadi . Kana ratini' wo'o-ra pai' rahubui mpotuku' Atura Musa . "
44015006	Toe pai' morumpu-ramo suro Pue' Yesus pai' totu'a ntani'-na , mpohurai kara-kara toe .
44015007	Mahae lia-ra momewai' ngkalolita . Ngkai ree , Petrus mokore pai' na'uli' : " Ompi'-ompi' , ni'inca moto ba hangkuja mpae to liu , aku' napelihi Alata'ala ngkai laintongo'-ta , nahubui-a mpokeni Kareba Lompe' hi tauna to bela kita' to Yahudi . Ra'epe mpu'u-mi Kareba Lompe' , pai' mepangala'-ramo hi Yesus .
44015008	Pai' Alata'ala to mpotiroi nono manusia' , mpotarima tauna to bela-ra to Yahudi toera . Ta'inca kanatarima-ra , apa' nawai'-ra Inoha' Tomoroli' , hibalia hewa to nawai'-taka kita' toi-e .
44015009	Kita' to Yahudi pai' hira' to bela-ra to Yahudi , uma napoposisala . Napakaroli' nono-ra apa' mepangala'-ramo hi Yesus .
44015010	Jadi' ompi'-ompi' , napa-di pai' doko' ta'ewa patuju-na Alata'ala-e ? Napa pai' doko' tapopokoloi-raka tauna to bela-ra to Yahudi parenta pai' palia to motomo lia ? Bangku' ntu'a-ta-hawoe , duu' rata hi kita' toi-e lau , uma takulei' mpotuku' hawe'ea parenta pai' palia tetu-e !
44015011	Uma-ta tebahaka ngkai huku' jeko'-ta hi kampotuku'-ta parenta pai' palia hewa tetu . Taparasaya kamporata-ta kalompea' muntu' ngkai kabula rala-na Pue' Yesus-wadi . Wae wo'o-rawo hira' . "
44015012	Kahudu-na Petrus mololita , hawe'ea tauna to morumpu toera , mengkalino-ra-wadi mokanono . Oti toe , rape'epei wo'o-pi lolita-ra Barnabas pai' Paulus , mpololita tanda mekoncehi pai' anu mobaraka' to rababehi hante kuasa Alata'ala bula-ra mpokeni Kareba Lompe' hi tauna to bela-ra to Yahudi .
44015013	Hudu lolita-ra Barnabas pai' Paulus , na'uli'-mi Yakobus : " Ompi'-ompi' , pe'epei-ka-kuwo lolita-ku .
44015014	Ta'epe-mi we'i lolita-na Simon , mpo'uli'-taka beiwa lomo'-na Alata'ala mpopohiloi ahi'-na hi tauna to bela-ra to Yahudi , napelihi ngkai laintongo'-ra tauna to napajadi' ntodea-na .
44015015	Toe hibalia hante lolita-ra nabi owi , apa' ria nabi owi to mpolowa kanakio'-ra Alata'ala tauna to bela-ra to Yahudi jadi' ntodea-na . Moni-na hewa toi :
44015016	Na'uli' Pue' Ala : ` Oti mpai' toe , nculii' moto-a tumai mpokinomo-ra muli to Yahudi to naparentai Daud owi . Kupoka'ahi'-ra pai' kuwangu nculii' kamagaua'-na Daud . Ngkai ree mpai' , tau ntani'-na wo'o mpopali'-a . Hawe'ea tauna to bela-ra to Yahudi , to kukio' jadi' ntodea-ku , bate tumai-ra hi Aku' . '
44015017	
44015018	Wae-mi ponguli' Pue' to mpakanoto patuju-na ngkai owi . "
44015019	Napokaliliu Yakobus lolita-na , na'uli' : " Jadi' ompi'-ompi' , toi-mi lolita-ku . Neo'-ta-hawo mpakasusa'-ra to bela-ra to Yahudi to mengkoru-mi hi Alata'ala . Neo' tapewuku-ra mpotuku' Atura Musa .
44015020	Sampale-wadi , agina ta'uki' sura , taperapi' bona neo'-ra mpokoni' pongkoni' to rapopepue' hi pinotau , neo' ngkoni' raa' pai' neo' ngkoni' bau' to uma ralali ncala' raa'-na . Pai' ta'uli' wo'o-raka bona neo'-ra mogau' sala' hante toronaa ba hante tobine doo .
44015021	Taperapi' bona ratuku' hawa'-hawa' toe , bona hintuwu'-ra hante to Yahudi . Apa' ngkai owi , to Yahudi hiapa-apa mpobasa Buku Atura Musa butu Eo Sabat hi tomi posampayaa . Pai' hawa'-hawa' toe raparata-raka hi butu ngata po'ohaa'-ra . "
44015022	Kahudu-na pololita Yakobus toe , suro-suro Pue' Yesus pai' totu'a ntani'-na hante hawe'ea topepangala' hi Pue' Yesus to morumpu toera mpokahibaliai kabotu'-ra , ra'uli' : " Agina tapelihi ba hangkuja dua doo-ta , tasuro-ra hilou hi Antiokhia dohe Paulus pai' Barnabas , mpokeni kabotu' lolita-ta . " Jadi' , rapelihi mpu'u-mi rodua tauna . Hanga'-na to hadua , Silas . Pai' hanga'-na to hadua , Yudas , to rahanga' wo'o Barsabas . To rodua toera , tauna to rabila' hawe'ea ompi' hampepangalaa' .
44015023	Oti toe , suro Pue' Yesus mpo'uki' kabotu' lolita-ra hi rala sura , pai' ratonu hi Silas pai' Yudas bona rakeni hilou hi Antiokhia . Moni-na hewa toi : " Kai' suro Pue' Yesus pai' totu'a to Kristen to hi rehe'i to nipo'ompi' hi rala Pue' Yesus , mpopakatu sura toi hi ompi'-ompi' to bela-koi to Yahudi to hi ngata Antiokhia , hi tana' Siria pai' Kilikia . Wori' tabe !
44015024	" Ria ki'epe ba hangkuja dua-ra ngkai kai' hi rehe'i tilou mpaka'ingu'-koi pai' mpolengo pepangala'-ni hante tudui'-ra . Jadi' , bona ni'inca : bela-kaiwo kai' to mposuro-ra .
44015025	Toe pai' mohawa'-makai hi rehe'i hante hanono lau , mpopelihi rodua doo-kai to kihubui tilou . To kihubui tilou , ompi'-ta Yudas pai' Silas . Hira' to rodua toera-damo mpai' to mpo'uli'-kokoi hante wiwi-ra moto napa to ki'uki' hi rala sura toi . Yudas pai' Silas toe , kihubui tilou hidohea hante Barnabas pai' Paulus to kipoka'ahi' . Barnabas pai' Paulus tohe'ira , tauna to mpotonu-mi katuwu'-ra hi Pue'-ta , Yesus Kristus , bona mpopalele hanga'-na .
44015026	
44015027	
44015028	" Ompi'-ompi' , toi-mi kabotu' to kirata ntuku' konoa Inoha' Tomoroli' , pai' to kipokono wo'o-kaiwo , kai' pangkeni-ni , bona neo'-koi rapakasusa' hante wori' nyala parenta . Uma-koi rapewuku mpotuku' Atura Musa . Toi-wadi to paraluu ki'uli'-kokoi :
44015029	Kiperapi' bona neo'-koi mpokoni' pongkoni' to rapopepue' hi pinotau . Neo' ngkoni' raa' , pai' neo' ngkoni' bau' to uma ralali ncala' raa'-na . Pai' neo' mogau' sala' hante toronaa ba hante tobine doo . Ane nipokalaa-damo katuwu'-ni ngkai hawe'ea toe , hono'-mi . Hudu rei-mi ulu lolita-kai . "
44015030	Ka'oti-ra mositabe , me'ongko' mpu'u-ramo to rasuro toera hante Paulus pai' Barnabas hilou hi ngata Antiokhia . Karata-ra hi Antiokhia toe , rarumpu-ramo hawe'ea topepangala' hi Pue' Yesus pai' ratonu-miraka sura to rakeni ngkai Yerusalem .
44015031	Karabasa-na hi ntodea sura toe , goe'-ramo omea , apa' ihi'-na mpotanta'u nono-ra .
44015032	Oti toe , Yudas pai' Silas mololita moloe wo'o-ra-rawo , mporohoi nono ompi' hampepangalaa'-ra pai' mparesai'-ra bona tida-ra mepangala' hi Pue' , apa' hira' roduaa nabi to mpoparata Lolita Pue' Ala .
44015033	Ba hangkuja mengi-ramo tida hi Antiokhia , pai' oti toe rapope'ongko'-ramo nculii' hilou hi Yerusalem . Ra'uli' to Antiokhia toera , mpo'uli'-raka Silas pai' Yudas : " Pelompehi hi ohea . Parata-kaka-kaiwo tabe-kai hi suro Pue' Yesus to mpohubui-koi tumai . " ( (
44015034	Aga Silas-hana , na'uli' : " Ko'ia-a ulu nculii' hilou hi Yerusalem . Hi rehe'i-a ulu hi Antiokhia . " ) )
44015035	Ane Paulus pai' Barnabas , mahae hala'-ra-rana hi Antiokhia , mpotudui' tauna pai' mpoparata Lolita Pue' , hante wori' tau ntani'-na .
44015036	Ngkai ree , na'uli' Paulus hi Barnabas : " Nculii'-tamo hilou mpencuai' ompi'-ompi' hampepangalaa'-ta hi butu-butu ngata to tatara-mi wengi mpokeni Lolita Pue' , bona tahilo kababeiwa-na pepangala'-ra . "
44015037	Barnabas doko' ngkeni Yohanes Markus hi pomakoa'-ra toe ,
44015038	tapi' Paulus mpo'uli' : " Neo' , apa' napalahii-ta wengi hi tana' Pamfilia , ko'ia hudu bago-ta . "
44015039	Ngkai ree , momehono'-ramo Paulus pai' Barnabas , alaa-na mogaa'-ramo . Barnabas mpo'ala' Markus napodohe , pai'-ra mpohawi' kapal hilou hi tana' Siprus .
44015040	Paulus mpelihi Silas napo'ema' , pai'-ra me'ongko'-rawo . Pai' ompi'-ompi' hampepangalaa'-ra hi ngata Antiokhia mpope'ongko'-ra hante mosampaya , bona Alata'ala mpewili'-ra hante kabula rala-na hi pomakoa'-ra .
44015041	Paulus pai' Silas mpodaoi' tana' Siria pai' Kilikia , mporohoi nono-ra topepangala' hi Pue' Yesus to hi ria .
44016001	Paulus mpokaliliu pomako'-na hilou hi ngata Derbe pai' Listra . Hi ngata toe , ria hadua topepangala' hi Yesus , hanga'-na Timotius . Tina-na , to Yahudi to mepangala' wo'o-mi-hawo hi Yesus . Aga tuama-na to Yunani .
44016002	Timotius toei , tauna to rabila' hawe'ea ompi' hampepangalaa'-na hi ngata Listra pai' Ikonium .
44016003	Konoa Paulus bona Timotius hilou dohe-na hi pomakoa'-na mpokeni Kareba Lompe' . Toe pai' natini'-i ulu ntuku' Atura Musa . Patuju-na mpotini'-i toe , bona to Yahudi mpotarima-i , apa' hawe'ea to Yahudi hi tana' toe mpo'inca Katoyunani-na tuama-na .
44016004	Ngkai ree , me'ongko' wo'o-ramo Paulus pai' doo-na , pai' hi butu ngata to ratara , raparata oa' hi topetuku' Yesus kabotu' lolita suro Pue' Yesus pai' totu'a hi Yerusalem wengi . Pai' ratudui'-ra bona mpotuku' hawa'-hawa' to rapakatantu-mi toe .
44016005	Ngkai ree , karoo-rohoa pepangala'-ra topepangala' hi Pue' Yesus hi ngata toe , pai' butu eo-na kawoo-woria' tauna to mepangala' .
44016006	Inoha' Tomoroli' uma mpiliu-ra Paulus pai' doo-na mpoparata Lolita Pue' Ala hi propinsi Asia . Toe pai' rabalii'-mi patuju-ra , pai' hilou-ramo mpodaoi' tana' Frigia pai' Galatia .
44016007	Karata-ra hi sipa' tana' Misia , ke kaliliu-ra hilou hi propinsi Bitinia , aga Inoha' Yesus mpotagi-ra , neo' hilou hi ria .
44016008	Toe pai' raliu tana' Misia , pai'-ra mana'u hilou hi ngata Troas to hi wiwi' tahi' .
44016009	Hi bengi poturu-ra hi Troas , mopangila-i Paulus . Rala pangila-na tohe'e , mpohilo-i hadua tomane to ngkai propinsi Makedonia mokore hi mai , mpopetulungi , na'uli' : " Mai-mokoi hi Makedonia mpotulungi-ka-kaiwo ! "
44016010	Hi kampohilo-na pangila-na toe , ngkarewa mpu'u-makai hilou hi tana' Makedonia toe , apa' monoto-mi hi kai' kanahubui-kai Pue' Ala mpokeni Kareba Lompe' hi ria .
44016011	Me'ongko'-makai ngkai Troas , mpohawi' kapal hilou hi lewuto' Samotrake , pai' kamepulo-na hilou hi ngata Neapolis .
44016012	Ngkai ree , mehompo-makai ngkai kapal , pai'-kai mako' hilou hi ngata Filipi . Filipi toe , ngata hi bagia Makedonia to lomo'-na . Wori' to Roma mo'oha' hi ngata toe . Hi ree-makai ba hangkuja mengi kahae-na .
44016013	Hi Eo Sabat , hilou-kai hi po'ole halu' hi mali ngata , apa' ki'inca karia-na posampayaa-ra to Yahudi hi ria . Jadi' , mohura-kai hante ba hangkuja dua tobine pai' kipololitai-ra .
44016014	Ria hadua tobine to rahanga' Lidia ngkai ngata Tiatira . Lidia toei , tauna to mepue' hi Alata'ala . Pobago-na , mpobalu' kain to molei jore' to masuli' oli-na . Pue' Ala mponotohi nono-na , alaa-na natarima mpu'u-mi napa to natudui'-ki Paulus .
44016015	Oti toe , Lidia hante tauna ihi' tomi-na , raniu' omea-ramo jadi' topetuku' Pue' Yesus . Oti-ramo raniu' , nabawai-kai hilou mo'oha' hi tomi-na , na'uli'-kakai : " Ane nihilo makono pepangala'-ku hi Pue' Yesus , mai-tamo hilou hi tomi-ku . " Pai' napewuku-kai kana ntuku' pomperapia'-na .
44016016	Hangkani wo'o , kahilou-kai hi posampayaa to Yahudi toe , hirua'-kai hante hadua tobine to tuwu' batua . Tobine toei , ria anitu-na . Ngkai baraka' anitu toe , ma'ala-i mpolowa napa mpai' to jadi' kako'ia-na jadi' . Maradika-na mporata wori' doi ngkai pobago-na toe .
44016017	Tobine toei ntora mpotuku'-kai kai' Paulus , pai' ntora mejeu'-i , na'uli' : " Tauna tohe'ira batua Alata'ala to meliu baraka'-na ngkai hawe'ea to rapue' ! Tumai-ra toi-e mpo'uli'-kokoi ohea bona tehore-koi ngkai huku' jeko'-ni . "
44016018	Rala-na ba hangkuja eo , bate toe oa'-mi lolita-na , alaa-na oha-imi Paulus mpo'epe-i . Ngkai ree , pe'ili'-nami Paulus pai' na'uli' hi anitu to mpesuai' tobine toei : " Hante hanga' Yesus Kristus , palai-ko ngkai tobine tetui ! " Palai-na mpu'u-mi-hawo anitu toei .
44016019	Ngkai ree , rahilo-rawo pue'-na tobine toei , ka'uma-napi ria pomporataa-ra doi . Toe pai' rahoko'-ramo hira' Paulus pai' Silas , pai'-ra radii' hilou hi topohura ngata to hi laintongo' ngata .
44016020	Karata-ra hi topoparenta to Roma , ra'uli' : " Tauna tohe'ira to Yahudi , tumai-ra mpobalinai' ngata-ta .
44016021	Mpotudui'-ra tauna mpotuku' ada to mosisala hante ada-ta . Kita' to Roma , uma-ta ma'ala mpotarima ba mpotuku' ada to hewa toe . "
44016022	Ntodea wo'o-hawo medulu mepakilu . Jadi' , topoparenta toera mpehubui bona pohea-ra Paulus pai' Silas raroncu ngkai woto-ra pai'-ra raweba' .
44016023	Wori' mela-ramo raweba' , pai' oti toe ratarungku'-ramo . Ra'uli' mpo'uli'-ki kapala' tarungku' : " Nujaga mpu'u-rae' to rodua toera ! "
44016024	Toe pai' napopesua'-ramo hi bagia tarungku' to poko hi rala-na , pai' witi'-ra ntimalia rahoo' hi kaju to motomo .
44016025	Jadi' ngkai ree , ba ntongo' bengi-mi , Paulus pai' Silas mosampaya pai' morona' mpo'une' Alata'ala . Tauna to ratarungku' ntani'-na mpo'epe rona'-ra .
44016026	Nto'u toe , muu-mule' ria ncorobaa linu bohe , alaa-na parawatu tarungku' toe molengo . Kaliliu mobea hawe'ea wobo' , pai' mobongka moto-mi rante to rahoo'-raka hawe'ea to ratarungku' .
44016027	Molike-imi kapala' tarungku' , nahilo-hawo hawe'ea wobo' tebea-mi . Kanawute'-nami piho'-na doko' mekahunca' , apa' na'uli'-hawo metibo'-ramo hawe'ea to ratarungku' .
44016028	Kanahilo-na Paulus toe , mekio'-imi ngkai rala tarungku' , na'uli' : " Neo' mekahunca' , he'i moto-kai omea ! "
44016029	Ngkai ree , kapala' tarungku' mperapi' hulu' , pai'-i mokeno mesua' hi rala tarungku' . Moridi'-imi mowilingkudu mponyanyo Paulus pai' Silas .
44016030	Nakeni-ramo hilou hi mali-na pai' na'uli'-raka : " Napa-kuwo to kana kubabehi bona neo'-a mpai' rahuku' ? "
44016031	Ra'uli' Paulus pai' Silas : " Mepangala'-moko hi Pue' Yesus , tebahaka moto-ko mpai' ngkai huku' jeko'-nu , iko pai' tauna to hi rala tomi-nu . "
44016032	Ngkai ree , Paulus pai' Silas mpoparata Lolita Pue' hi kapala' tarungku' toei , pai' hi hawe'ea tauna to hi rala tomi-na .
44016033	Jadi' , nto'u toe kapala' tarungku' mpokeni-ra hilou hi mali-na , pai' nabohoi' webaa'-ra . Pai' hi bengi toe wo'o , hi'a hante hawe'ea tauna to hi rala tomi-na raniu' jadi' topetuku' Yesus .
44016034	Oti toe , nakeni-ramo hilou hi tomi-na pai'-ra napokoni' . Goe' lia-ramo hantomia , apa' mepangala'-ramo hi Alata'ala .
44016035	Kamepulo-na topoparenta to Roma mpohubui polisi hilou hi tarungku' pai' mpo'uli'-ki kapala' tarungku' : " Bahaka-ramo to rodua to rahoko' wengi . "
44016036	Mpo'epe toe , na'uli'-mi kapala' tarungku' toei hi Paulus pai' Silas hewa tohe'i : " Rata hawa' ngkai topoparenta , mpo'uli'-ka bona rabahaka-mokoi . Jadi' , hilou-mokoi , pai' pelompehi-hawo momako' . "
44016037	Aga na'uli' Paulus hi polisi toera : " Kai' tohe'i to Roma-kai . Ko'ia-di rapohurai kara-kara-kai ntuku' atura poparenta Roma , ncaliu raweba'-maka-kaina hi mata ntodea pai' ratarungku' . Hiaa' wae-e lau doko' rapopalai bongo wo'o-makai . Uma-kai dota ! Uli'-raka retu , bate hira' moto-rawo to tumai mpobahaka-kai . "
44016038	Nculii'-ramo-rawo polisi toera mpowoli' lolita Paulus hi topoparenta . Kara'epe-na topoparenta Katoroma-ra Paulus pai' Silas , me'eka'-ramo .
44016039	Hilou-ramo merapi' ampu hi Paulus pai' Silas , pai' rabawa-ra hilou hi mali-na , pai' ra'uli'-raka : " Agina malai-mokoi ngkai ngata-kai . "
44016040	Jadi' , malai-ramo Paulus pai' Silas ngkai tarungku' , pai'-ra hilou hi tomi-na Lidia . Hi ria-ra mpohirua'-raka ompi'-ompi' hampepangalaa'-ra , pai' mporohoi nono-ra . Oti toe , me'ongko' mpu'u-ramo mpalahii ngata Filipi .
44017001	Paulus pai' Silas mpokaliliu pomako'-ra ntara hi ngata Amfipolis pai' Apolonia , rata hi ngata Tesalonika . Hi Tesalonika toe , ria tomi posampayaa to Yahudi .
44017002	Jadi' , kahilou-na wo'o-mi Paulus hi tomi posampayaa toe hewa kabiasaa-na , pai' momewai' ngkalolita hante tauna to morumpu hi retu . Tolu mingku mometuku' , hewa toe oa' pobago Paulus hi Eo Sabat .
44017003	Mobasa-i Buku Tomoroli' , napakanoto pai' nabajahi-raka batua-na , na'uli' : " Magau' Topetolo' to najanci Pue' Ala owi , bate kana mporata kaparia duu'-na mate , aga tuwu' nculii' moto-i . Yesus to kulolita-kokoi toi , Hi'a-mi Magau' Topetolo' to ralowa owi-e . "
44017004	Ria-ra to Yahudi to mpangala' lolita toe , pai'-ra mpotuku' Paulus pai' Silas . Wori' wo'o-ra to Yunani to mengkoru hi Pue' Ala pai' wori' wo'o tobine to bohe hanga'-ra , mepangala' wo'o-ramo-rawo hi lolita to nakeni Paulus toe .
44017005	Aga to Yahudi to uma mepangala' , mohingi'-ramo mpokahingii'-ra hira' Paulus pai' Silas . Toe pai' me'ukei'-ra mpo'ukei' tauna to dada'a to mengkalose-lose hi rala ngata . Wori'-mi to morumpu , mako'-ramo hilou mpobabehi pewongoia hi rala ngata . Pomako'-ra toe , rata hi tomi Yason , apa' hi ria po'ohaa'-ra Paulus pai' Silas . Mesua'-ramo hi rala tomi toe ke doko' mpohoko' pai' mpokeni-ra hilou hi ntodea .
44017006	Jadi' , apa' uma-ra raruai' , Yason moto-mi to rakahurui . Rahoko'-i hante ba hangkuja dua topepangala' hi Yesus ntani'-na , pai' radii'-ra hilou hi topohura ngata . Rata ria , mejeu'-ra , ra'uli' : " Paulus pai' doo-doo-na toi-e mpaka'ingu' tauna humalili' dunia' . Hiaa' rata wo'o-ramo hi ngata-ta toi-e .
44017007	Pai' Yason tohe'ii , natarima-ra-hana hi rala tomi-na ! Hira' toe-mi to mpo'ewa hawa' Kaisar , magau'-ta hi Roma , ra'uli' karia-na magau' ntani'-na to rahanga' Yesus . "
44017008	Mpo'epe lolita-ra toe , morani' mpu'u-mi nono ntodea hante nono-ra wo'o topohura .
44017009	Ka'omea-na , Yason pai' topepangala' hi Yesus ntani'-na rapopowaya' , pai' lako' rabahaka .
44017010	Hi bengi toe , ompi'-ompi' hampepangalaa'-ra to hi Tesalonika mpo'uli'-raka Paulus pai' Silas : " Agina malai-mokoi ngkai rei . " Jadi' , malai mpu'u-ramo hilou hi ngata Berea . Karata-ra hi Berea , hilou-ra hi tomi posampayaa to Yahudi .
44017011	To Yahudi to hi Berea toera , lompe' nono-ra , uma-ra hewa to hi Tesalonika . Goe'-ra mpo'epe Kareba Yesus , pai' butu eo-na rapewulihi' Buku Tomoroli' bona ra'inca ba makono lolita Paulus ba uma .
44017012	Ka'omea-na , wori' to Yahudi toera to mepangala'-mi hi Yesus , pai' wori' to Yunani to bohe hanga'-ra , mepangala' wo'o-ramo hi Yesus , lompe' tomane lompe' tobine .
44017013	Uma mahae ngkai ree , to Yahudi to hi ngata Tesalonika mpo'epe karata-na wo'o-mi Paulus hi Berea mpokeni Lolita Alata'ala . Toe pai' kahilou-ra wo'o-mi hi Berea . Karata-ra hi ria , ra'ukei' pai' raranii' nono ntodea .
44017014	Jadi' ngkai ree , ompi'-ompi' hampepangalaa'-na Paulus mpesahui mpobawa-i hilou hi wiwi' tahi' . Aga Silas pai' Timotius , tida moto-ra hi Berea .
44017015	Tauna to mpobawa Paulus toera mpobawa-i rata hi ngata Atena . Oti toe na'uli' Paulus mpo'uli'-raka : " Nculii'-mokoi hilou hi Berea , pai' uli'-raka Silas pai' Timotius bona sohi'-ra tumai hi aku' . "
44017016	Bula-na Paulus mpopea-ra Silas pai' Timotius hi Atena , susa'-mi nono-na mpohilo kawori'-na pinotau to rapue' to Atena .
44017017	Toe pai' hi tomi posampayaa , momewai' ngkalolita-i hante to Yahudi pai' tau ntani'-na to mesua'-mi agama Yahudi . Pai' butu eo-na , momewai' ngkalolita wo'o-i hante hema-hema to narua' hi rala ngata .
44017018	Hi ngata Atena toe , ria wo'o-ra tauna to pante to mpotuku' tudui' Epikuros pai' tudui' to Stoa . Tauna to pante toera mpomehono'-ki Paulus . Ria-ra to mpotuntui'-i , ra'uli' : " Mpo'uli' napa-idie tauna toei-e mai ? Pe'inca-na hangkedi' , tapi' lolita-na wori' . " Ria wo'o-ra to mpo'uli' : " Ba lue' doko' natudui'-ta hanga' pue' to ko'ia ta'incai , " apa' hi rala tudui'-na , Paulus mpokahangai' Yesus pai' katuwu'-ra nculii' manusia' ngkai kamatea .
44017019	Toe pai' rabawa-imi hilou hi poromua bohe to rahanga' Bulu' Areopagus , ra'uli'-ki : " Doko' ki'epe-kaina tudui'-nu to bo'u tetu-e .
44017020	Ko'ia ria ki'epei tudui' to motani' rahi hewa tetu , pai' doko' ki'inca batua-na . "
44017021	( Apa' to Atena pai' tau ntani'-na to mo'oha' hi Atena , kagoea'-ra doko' ntora mpo'epe pai' mpojarita lolita-lolita to bo'u . )
44017022	Ngkai ree , pokore-nami Paulus hi laintongo'-ra to morumpu hi Bulu' Areopagus toe , pai' na'uli' : " Pue' ngata Atena ! Kuhilo hi rala butu nyala pogau'-ni , mo'agama mpu'u-koi .
44017023	Apa' bula-ku modao' hi rala ngata-ni mpohilo pepuea'-ni , kuhilo-kuwo hameha' watu pepuea' to ria ukia'-na hewa tohe'i : ` Pepuea' hi Pue' to Uma Ra'incai Hanga'-na . ' Jadi' , pue' to uma ni'incai hanga'-na tetu-e , Hi'a-mi to kuparata-kokoi tohe'i-e .
44017024	Alata'ala to mpajadi' dunia' hante ihi'-na omea , Hi'a-mi Pue' langi' pai' dunia' . Uma-i-hawo mo'oha' hi tomi pepuea' to nababehi manusia' .
44017025	Uma wo'o-i merapi' tulungi hi manusia' , apa' Hi'a-hana to mpowai'-ta katuwua' pai' inoha' pai' hawe'ea to taparaluu .
44017026	Ngkai hadua tauna , napopomuli hawe'ea manusia' , pai' nahubui-ta mpo'ohai' humalili' dunia' . Napakatantu ami'-mi ngkai lomo'-na sipa' tana' po'ohaa' butu negara pai' tempo poparenta-na .
44017027	Nababehi hewa toe bona doko' ta'inca kahema-na , bona ane tapali'-i , tapohirua' mpu'u-ki . Apa' kakoo-kono-na , uma-i molaa ngkai kita' butu dua-ta .
44017028	Hewa to ra'uli' totu'a : ` Ngkai Hi'a-wadi pai' alaa-na tuwu'-ta pai' mongkale-ta pai' ria-ta hi rala dunia' . ' Hibalia wo'o to na'uki' ntu'a-ni owi to pante mpobabehi rona' , na'uli' : ` Hawe'ea-tale , ana' Alata'ala moto-ta . '
44017029	" Jadi' ompi'-ompi' , apa' lawi' kita' ana'-na , uma lompe' ane Pue' Ala taponcawa lence to rababehi ngkai bulawa ba ngkai salaka' ba ngkai watu , ntuku' kapantea manusia' .
44017030	Owi , ane mepue'-ta hi pue' to uma makono hewa tetu , uma-ta nahuku' Alata'ala . Napiri moto mata-na hi kawojoa-ta tetu . Tapi' hewa toe lau , nahubui hawe'ea manusia' hi humalili' dunia' medea ngkai jeko'-ra .
44017031	Apa' napakatantu-mi hangkani tempo mpai' , mpobotuhi-i kara-kara tauna humalili' dunia' hante kanoo-noaa'-na . Bago pompobotuhi toe mpai' , natonu hi hadua tauna to napelihi ami'-mi . Tauna toei , napotuwu' nculii' ngkai kamatea , bona monoto hi hawe'ea tauna Kahi'a-na mpu'u-mi to napelihi jadi' Topobotuhi hi hawe'ea manusia' . "
44017032	Kara'epe-na lolita Paulus toe , hantongo'-ra mpotawai-i , apa' uma rapangalai' karia tauna to tuwu' nculii' ngkai kamatea . Aga ria moto wo'o-ra hantongo' to mpo'uli' : " Doko' tena-pidi-kai mpo'epe lolita-nu tetu . "
44017033	Oti toe , malai-imi Paulus ngkai porumpua-ra .
44017034	Aga ria-ramo to mpotuku'-i pai' mepangala'-ramo hi Yesus . Hadua to mepangala' hi Yesus toe , hanga'-na Dionisius , pangkeni porumpua to hi Bulu' Areopagus . Ria wo'o hadua tobine to rahanga' Damaris , pai' ba hangkuja wo'o-pi to ntani'-na .
44018001	Oti toe , me'ongko'-imi Paulus ngkai Atena , hilou hi ngata Korintus .
44018002	Hi Korintus toe , Paulus hirua' hante hadua to Yahudi to rahanga' Akwila . Ngata kaputua-na hi tana' Pontus . Akwila toei hante Priskila tobine-na , lako' rata wo'o-ra-rawo hi Korintus toe , apa' lako' mentoli-ra ngkai tana' Italia . Pentoli-ra ngkai tana' Italia toe , apa' ria hawa' Magau' Klaudius mpopalai hawe'ea to Yahudi ngkai ngata Roma to hi tana' Italia . Jadi' , karata-na Paulus hi Korintus , hilou-i mpencuai'-ra hira' Akwila pai' Priskila ,
44018003	pai'-i mo'oha' dohe-ra . Mobago-ra hangkaa-ngkania , apa' pobago Paulus hibalia hante pobago-ra hira' , mpobabehi kemah .
44018004	Butu Eo Sabat , Paulus momewai' ngkalolita hante tauna to morumpu hi tomi posampayaa , lompe' to Yahudi lompe' to Yunani . Patuju-na doko' mponotohi nono-ra bona mepangala'-ra hi Pue' Yesus .
44018005	Jadi' , karata-ra Silas pai' Timotius ngkai propinsi Makedonia , Paulus uma-pi mobago mpobabehi kemah . Napake' hawe'ea tempo-na mpokeni Kareba Lompe' hi to Yahudi , na'uli'-raka Kayesus-na Magau' Topetolo' to najanci Alata'ala .
44018006	Tapi' to Yahudi to hi Korintus ntora mporuge'-i . Toe pai' natonta-mi awu to mentaka' hi pohea-na , tanda kanapalahii-ra . Pai' na'uli'-raka : " Ane nahuku' Alata'ala-koi , bela aku' to mpotangku ! Koi' moto-koiwo ! Ngkai wae lau , kupalahii-mokoi , hilou-ama mpokeni Kareba Lompe' hi tauna to bela-ra to Yahudi ! "
44018007	Oti toe , malai mpu'u-imi hilou hi tomi to hi ncori tomi posampayaa toe . Pue' tomi toe , bela-i to Yahudi , aga to mepue' hi Pue' Ala . Hanga'-na Titius Yustus .
44018008	Aga hadua pangkeni tomi posampayaa toe to rahanga' Krispus , mepangala' wo'o-i hi Pue' Yesus hante hawe'ea posantina-na . Pai' wori' wo'o to Korintus ntani'-na mpo'epe kareba to nakeni Paulus toe , duu'-na mepangala' wo'o-ramo-rawo hi Pue' Yesus , pai'-ra raniu' jadi' topetuku'-na .
44018009	Rala-na hamengi , mopangila-i Paulus . Hi rala pangila-na toe , Pue' mpo'uli'-ki : " Neo'-ko me'eka' , pai' neo' nupento'oi mpoparata Lolita-ku .
44018010	Apa' wori' mpai' tauna hi ngata toi to jadi' ntodea-ku . Aku' moto to mpodohei-ko . Uma mpai' hema to dungku pale-ra hi iko . "
44018011	Jadi' ka'omea-na , Paulus mo'oha' hi Korintus hampae ono mula , mpotudui' tauna Lolita Alata'ala .
44018012	Nto'u Galio jadi' gubernur hi propinsi Akhaya toe , to Yahudi hintuwu' mpo'ewa Paulus . Rakeni-i hilou hi tomi pobotuhia .
44018013	Rapakilu-i , ra'uli' : " Hi'a tohe'i mpotudui' tauna mpopue' Alata'ala hante tudui' to mosisala hante Atura Musa ! "
44018014	Ko'ia napoka'alai Paulus mololita , na'uli'-mi Galio : " Ee to Yahudi ! Ane to nipakilu-ki tetu mpokahangai' petiboki-na hi atura ngata ba gau' to dada'a mpu'u , mosabara moto-a mpe'epei pangadua'-ni .
44018015	Tapi' tohe'i-e , pomehonoa'-ni mpokahangai' lolita pai' hanga' hi atura agama-ni moto-koiwo . Wae-pi , koi' moto-koiwo to mpo'urusi tetu-e lau . Aku' , oja'-a-kuna ! "
44018016	Oti toe , pai' napopalai-ramo ngkai tomi pobotuhia .
44018017	Hi mali tomi pobotuhia toe , ntodea mpohoko' Sostenes , hadua pangkeni tomi posampayaa , pai'-i raweba' . Aga Galio uma mposaile' babehia-ra toe .
44018018	Ngkai ree , mahae-i-pidi Paulus tida hi Korintus , pai' lako' mpalakana-i hi ompi'-ompi' hampepangalaa'-na . Patuju-na doko' nculii' hilou hi tana' Siria . Jadi' , hilou-imi hi wiwi' tahi' hi ngata Kengkrea . Hi ria-i mpopesongki' wuluwoo'-na , apa' ria janci-na hi Alata'ala pai' wae-mi-hawo ada to Yahudi , ane hudu-damo tempo pojanci-ra kana rasongki' wuluwoo'-ra . Oti toe , mohawi' kapal-imi hilou hi Siria , hidohea hante Priskila pai' Akwila .
44018019	Hi pomakoa'-ra toe , mehani-ra hi ngata Efesus , pai' Paulus hilou hi tomi posampayaa pai' momewai' ngkalolita hante to Yahudi to morumpu hi ria . Raperapi'-i bona mahae hala'-i dohe-ra , tapi' uma-i dota . Sampale-di hinto'u pe'ongko'-na , na'uli'-raka : " Ane napokono Alata'ala , nculii' moto-a mpai' tumai hi rehe'i . " Priskila pai' Akwila , tida-ramo-rana hi Efesus , tapi' Paulus mpokaliliu pomako'-na , mpohawi' kapal hilou hi tana' Siria .
44018020	
44018021	
44018022	Rata mpu'u-imi hi ngata Kaisarea hi tana' Siria , hilou ncala'-i hi Yerusalem mpotabe topepangala' hi Pue' Yesus to hi ria , pai' lako' hilou-idi hi ngata Antiokhia .
44018023	Ba hangkuja eo-i hi Antiokhia , pai' me'ongko' wo'o-imi hilou hi tana' Galatia pai' Frigia , bona mporohoi pepangala'-ra topetuku' Pue' Yesus hi ria .
44018024	Nto'u Priskila pai' Akwila hi Efesus , rata wo'o hi ria hadua to Yahudi , hanga'-na Apolos . Ngata kaputua-na , Aleksandria . Pante lia-i mololita , pai' na'inca lia ihi' Buku Tomoroli' .
44018025	Oti wo'o-imi ratudui' tutura-na Pue' Yesus . Jadi' , karata-na hi Efesus , metudui'-i hante nono-na mpu'u , mpotudui' tauna tutura Yesus hante kanoto-noto-na . Aga ko'ia na'incai omea tudui'-na Yesus , lako' peniu' Yohanes Topeniu'-pidi to na'inca .
44018026	Nto'u toe , natepu'u wo'o-mi mololita hi tomi posampayaa to Yahudi hante uma ria ka'ekaa'-na . Kara'epe-na Priskila pai' Akwila lolita Apolos toe , rapo'ema'-i hilou hi tomi-ra , pai' ranotohi tena-ki patuju-na Alata'ala mpohore manusia' ngkai huku' jeko'-ra hante petolo'-na Pue' Yesus .
44018027	Oti toe , ria patuju-na Apolos doko' hilou hi propinsi Akhaya . Pai' ompi'-ompi' hampepangalaa'-na hi Efesus mpotulungi-i : rapakatu sura hilou hi hingka topepangala'-ra hi Akhaya bona ratarima lompe'-i Apolos . Jadi' , rata mpu'u-imi Apolos hi Akhaya , pai' tudui'-na mpokeni wori' rasi' hi hawe'ea tauna to mepangala'-mi hi Pue' Yesus sabana kabula rala-na Alata'ala .
44018028	Apolos momewai' ngkalolita hante to Yahudi hi mata ntodea , pai' nadagi-ra apa' motede' mpu'u pololita-na . Nabasa-raka ihi' Buku Tomoroli' , pai' ngkai lolita Buku Tomoroli' toe napakanoa' Kayesus-na Magau' Topetolo' to najanci Alata'ala .
44019001	Bula-na Apolos hi Korintus , Paulus modao' mpotara ngata to hi bulu'-na hi Asia Kedi' , pai' lako' mana'u-idi hilou hi ngata Efesus . Hi ria-i hirua' hante ba hangkuja dua topetuku' Alata'ala .
44019002	Napekune'-ra , na'uli' : " Ria-mokoi mporata Inoha' Tomoroli' kamepangala'-nie ? " Ratompoi' : " Ko'ia-hana ! Ko'ia ria ki'epei karia-na Inoha' Tomoroli' tetu-e . "
44019003	Napekune' tena Paulus , na'uli' : " Ane wae , raniu'-koi ntuku' tudui' hema ? " Ratompoi' : " Ntuku' tudui'-na Yohanes Topeniu' . "
44019004	Ngkai ree , na'uli' Paulus mpo'uli'-raka : " Peniu'-na Yohanes-le , tanda kamedea-ta ngkai jeko'-ta . Aga bula-na Yohanes meniu' tohe'e , na'uli'-raka to Yahudi bona kana mepangala'-ra hi tauna to rata ngkabokoa' ngkai hi'a , hanga'-na Yesus . "
44019005	Kara'epe-na toe , raniu'-ramo jadi' topetuku' Pue' Yesus .
44019006	Kanajama-ra Paulus , pehompo-nami Inoha' Tomoroli' hi tauna toera , alaa-na mololita-ramo hante basa to nawai'-raka Inoha' Tomoroli' , pai'-ra mpohowa' lolita to ngkai Alata'ala .
44019007	Kawori'-ra toe , ba ria hampulu' rodua-ra .
44019008	Bula-na Paulus hi ngata Efesus toe , hilou oa'-i hi tomi posampayaa to Yahudi . Rala-na tolu mula , mololita-i hante uma ria ka'ekaa'-na , momewai' ngkalolita hante tauna to morumpu hi ree . Natudui'-ra beiwa ohea-na jadi' ntodea-na Alata'ala hi rala Kamagaua'-na , nanotohi nono-ra pai' nabawai-ra bona mepangala'-ra hi Yesus .
44019009	Aga ria ba hangkuja dua to motu'a nono-ra , uma-ra dota mepangala' . Hi rala poromua-ra , rasapuaka Tudui' Pue' Yesus . Jadi' , Paulus pai' topetuku' Pue' Yesus uma-pi moromu hi tomi posampayaa toe . Malai-ramo hilou moromu hi tomi-na Tiranus . Tomi Tiranus toe , tomi bohe to biasa rapake' hewa tomi poromua . Butu eo-na Paulus momewai' ngkalolita hante tauna to moromu hi ree .
44019010	Toe bago-na rala-na rompae , duu'-na hawe'ea tauna to hi propinsi Asia , lompe' to Yahudi lompe' to bela-ra to Yahudi , mpo'epe-ramo Lolita Pue' .
44019011	Bula-na Paulus hi Efesus toe , Alata'ala mpowai'-i kuasa mpobabehi tanda to mekoncehi lia .
44019012	Bangku' lenco ba abe' to napake' Paulus , ane rakeni hilou hi topeda' , hangaa mo'uri'-ramo , pai' ane ria seta to mpobalinai'-ra , metibo' wo'o-ra-rawo .
44019013	Nto'u toe , ria wo'o hi Efesus ba hangkuja dua to Yahudi to modao'-dao' mpopalai seta to mpesuai' tauna . Ngkai hira' toe , ria pitu tomane , paka' ana' imam pangkeni to rahanga' Skewa . Hangkani , to pitu toera mperao mpopalai seta ngkai hadua tauna hante mpokahangai' hanga' Pue' Yesus . Ra'uli' : " Hante hanga' Yesus to nakeni Paulus , palai-ko ! "
44019014	
44019015	Hampetompoi' seta toei : " Ane Yesus ku'inca moto-i , Paulus ku'inca wo'o-i . Hiaa' koi' , hema wo'o-ko-koiwo ! "
44019016	Ngkai ree , pengkalitadi-nami tauna to napesuai' seta toe , hilou mpo'uko'-ra . Uma radadahi mpo'ewa-i , apa' parimuku mpu'u-i . Petibo'-rami ngkai rala tomi , weho pai' putu lawa-ramo , apa' pohea-ra oti nagani'-gani' .
44019017	Hawe'ea tauna to mo'oha' hi Efesus , lompe' to Yahudi lompe' to bela-ra to Yahudi , mpo'epe to jadi' tohe'e . Toe pai' me'eka'-ra , pai' hanga' Yesus rapomobohe .
44019018	Ngkai ree wo'o , wori'-mi topepangala' hi Yesus mpangaku' hi mata ntodea babehia-ra to uma tumotoa .
44019019	Wori'-ra to ria pake'-ra mpokeni buku-buku pake'-ra , rarumpu pai' rasuwe hi mata ntodea . Oli buku pake'-ra tohe'e ane rarumpu , ria nte lima mpulu' ncobu doi pera' .
44019020	Jadi' , ngkai kajadia' to mobaraka' hewa toe , kawoo-woria' tauna to mpo'epe Lolita Pue' , pai' kawoo-woria' to mepangala' .
44019021	Timpaliu-mi to jadi' toe , Paulus mopatuju hilou hi propinsi Makedonia pai' Akhaya , pai' oti toe doko' hilou-i hi ngata Yerusalem . Na'uli' wo'o : " Oti-a mpai' ngkai Yerusalem , kana hilou-a hi ngata Roma . "
44019022	Ngkai ree , nahubui-mi rodua topobago-na hilou meri'ulu hi Makedonia . Hanga'-ra , Timotius pai' Erastus . Aga Paulus moto , ria-i-pidi-hana hi propinsi Asia .
44019023	Nto'u toe , wori' tauna mpobabehi pewongoia hi ngata Efesus sabana Tudui' Pue' Yesus . Hewa toi tutura-na :
44019024	Hi Efesus toe , ria hadua tomane to pante mpobabehi rewa ngkai salaka' , hanga'-na Demetrius . Pobago-na mpobabehi too-tomia ngkai salaka' to molence tomi pepuea' hi anitu to rahanga' Dewi Artemis . Ngkai pobago-na tohe'e , hi'a pai' topobago-na mporata doi uma hangke-ngkedi' .
44019025	Rala-na ha'eo , narumpu-ramo doo-doo hampobagoa-na hante topobago pante salaka' ntani'-na , pai' na'uli'-raka : " Ompi'-ompi' , ni'inca moto-mi , ngkai bago-ta tohe'i wori' lia pomporataa-ta .
44019026	Hiaa' nihilo pai' ni'epe-mi-koiwo napa to nababehi tauna to rahanga' Paulus toei lou . Na'uli' lence to rababehi manusia' , uma natao rapue' . Wori'-mi tauna to nabawai , duu'-na mepangala'-ramo hi tudui'-na tetu . Uma muntu' hi Efesus , neo' hi humalili' propinsi Asia , bate wae wo'o .
44019027	Jadi' ompi'-ompi' , me'eka'-ta , nee-neo' mpai' uma-pi hema to dota mpo'oli lence-lence to tababehi ngkai salaka' . Uma muntu' toe , tapi' meka' ba lue' tomi pepuea'-ta hi Artemis wo'o uma-pi rasaile' , duu'-na uma-pi rabila' hanga' Artemis to mobaraka' lia . Bo anitu-ta toe to rapue' hawe'ea tauna hi Asia pai' hi humalili' dunia' . "
44019028	Kara'epe-na lolita Demetrius toe , moroe-ramo , pai'-ra ntora mogora : " Une'-imi Artemis , anitu-ta to Efesus ! "
44019029	Pewongoia tohe'e ngkenele hobo' hi rala ngata . Ngkai ree , mo'iko-ra ntodea hilou hi tomi poromua bohe to hi rala ngata . Rahoko'-ramo Gayus pai' Aristarkhus , pai'-ra rakeni hilou dohe-ra hi tomi poromua toe . Gayus pai' Aristarkhus toe , rodua to Makedonia to mpodohei Paulus hi pomakoa'-na .
44019030	Paulus doko' hilou dohe-ra mesua' hi rala poromua toe . Aga topetuku' Yesus mpokorai'-i bona neo'-i hilou .
44019031	Wae wo'o , ba hangkuja dua maradika hi propinsi Asia to mpobale-ki Paulus mpohubui tauna hilou mpo'uli'-ki bona neo'-i hilou hi poromua toe .
44019032	Nto'u toe , uma mowo kamerodo'-ra to morumpu toera . Ria to mpo'uli' hewa toi , ria to mpo'uli' hewa tetu . To wori'-na uma mpo'incai napa pai' morumpu-ra .
44019033	Hadua to Yahudi to rahanga' Aleksander mokore doko' mololita , apa' hi'a to rahubui to Yahudi mpololitai ntodea . Nahuka'-raka ntodea bona mengkalino-ra , apa' doko'-i mpo'uli' noa'-na .
44019034	Ntaa' we'i , karahilo-na ntodea Katoyahudi-na , rajojo lau-mi mogora rojaa kahae-na , ra'uli' : " Une'-imi Artemis , anitu-ta to Efesus ! "
44019035	Ka'omea-na , hadua totu'a ngata mpopengkalino-ra , pai' na'uli'-raka : " Ompi'-ompi' to Efesus ! Kita' to Efesus mpojampangi tomi pepuea' hi Artemis , anitu-ta to bohe lia baraka'-na . Kita' to mpotimamahi watu to moroli' to monawu' ngkai langi' . Uma hema to uma mpo'incai toe-e ompi' .
44019036	Uma hema to mposapu toe . Toe pai' mengkalino-ta ulu , neo'-ta nakeni roe nono-ta .
44019037	Tauna to rodua tohe'ira , nikeni-ra tumai , tapi' uma-ra-hawo mpanakoi tomi pepuea'-ta ba mporuge' hanga' anitu-ta .
44019038	Jadi' , ane Demetrius hante ema' hampobagoa-na doko' mpakilu ba hema-hema , bate kana rabua' hi topohura ngata-hawo . Ria moto tempo to rapakatantu , tempo topohura mpohurai kara-kara .
44019039	Jadi' ompi'-ompi' , ane ria-pidi kara-kara-ni , kara-kara tetu kana rapohurai hi porumpua ntuku' atura topoparenta-hana .
44019040	Apa' napa to tababehi tohe'i-e , mekoroi' lia . Ra'uli' mpai' topoparenta Roma , porumpu-ta toi mpobabehi pe'ewaa . Pai' ane rarai' mpu'u-ta mpai' , napa-mi-hawo to ta'uli' , apa' uma ria huraa-ta mpobabehi poromua to merodo' tohe'i-e . "
44019041	Hudu-mi lolita totu'a ngata toei , pai' nahubui-ramo omea nculii' hilou hi tomi-ra .
44020001	Ora-mi pewongoia hi Efesus toe , Paulus mporumpu topetuku' Yesus pai' narohoi nono-ra . Oti toe , mpalakana-imi pai' napokaliliu-mi pomako'-na hilou hi tana' Makedonia .
44020002	Hi pomakoa'-na toe , nakinomo-ra topetuku' Yesus pai' narohoi nono-ra hante wori' nyala paresa'-na . Ngkai ree , hilou wo'o-imi hi propinsi Akhaya , tana'-ra to Yunani .
44020003	Mo'oha'-i hi ria tolu mula kahae-na . Timpaliu tolu mula toe , ria patuju-na mpohawi' kapal nculii' hilou hi tana' Siria . Aga nto'u toe , ria kareba to mpo'uli' : to Yahudi mohawa' mpatehi-i . Toe pai' na'uli' : " Agina ntara hi role-na moto-a mpohulii' pomakoa'-ku hilou hi propinsi Makedonia . " Jadi' , hilou mpu'u-imi hi Makedonia .
44020004	Hi pomako'-na toe , ria wo'o ba hangkuja dua doo-na to hilou dohe-na . Hanga'-na to hadua , Sopater ana'-na Pirus to ngkai Berea . Ria wo'o Aristarkhus pai' Sekundus to ngkai Tesalonika ; Gayus to ngkai Derbe ; Tikhikus pai' Trofimus to ngkai Asia . Pai' Timotius .
44020005	Jadi' , karata-kai hi tana' Makedonia , to pitu toera meri'ulu ngkai kai' , mpopea-kai hi ngata Troas .
44020006	Timpaliu-mi eo bohe to Yahudi to rahanga' Posusaa' Roti to Uma Raragii , mehawi' kapal-kai mpalahii ngata Filipi . Pai' lima mengi ngkai toe , hirua' nculii'-makai hante doo-kai hi Troas , pai' mo'oha'-kai hi ree hamingku kahae-na .
44020007	Eo Mingku morumpu-kai bona ngkoni' hangkaa-ngkania hante ompi' hampepangalaa'-kai hi Troas . Tomi porumpua-kai toe , tomi to molangko . Morumpu-kai hi kamar to hi lolo-na mpu'u . Wori' lampu rasuwe . Moloe pololita-na Paulus mpololitai-ra to morumpu toe . Mololita-i duu' mentongo' bengi , apa' patuju-na me'ongko'-i kamepulo-na .
44020008	
44020009	Hi porumpua-kai toe , ria hadua kabilasa , Eutikhus hanga'-na , mohura-i hi jendela . Ngkai ka'uma-na napentoo-nto'oi Paulus metudui' , tetunu'-imi kabilasa toei nculi' leta' , alaa-na monawu'-imi hi tana' . Hiaa' jendela toe hi katolu duncu-na ngkai tana' . Mehompo-ramo doo-na hilou mpo'ongko'-i , rahilo-rawo mate-imi .
44020010	Ngkai ree , mehompo-imi Paulus ngkai tomi , pai'-i motingkua' mpokupui kabilasa toei , na'uli'-raka doo-na : " Neo' me'eka' , tuwu' moto-i-hawo . "
44020011	Oti toe , ngkahe' nculii'-imi hilou hi tomi , mpopihe-pihe roti , pai' ngkoni'-makai hangkaa-ngkania . Mololita tena-i Paulus duu' mobaja . Oti toe , me'ongko'-imi .
44020012	Ane kabilasa to monawu' toei we'i , tuwu' moto-i-hawo , pai' goe' lia-ra doo-na mpokeni-i hilou hi tomi-na .
44020013	Kai' , meri'ulu-makai mohawi' kapal hilou hi ngata Asos . Aga Paulus , doko' merole-i-hana hilou hi ria , na'uli'-kakai kipohirua'-ki hi ria-damo .
44020014	Hirua' mpu'u-makai hi Asos , pai' mohawi' wo'o-imi dohe-kai hi kapal hilou hi ngata Mitilene .
44020015	Ngkai ree , kaliliu wo'o-makai , pai' kamepulo-na rata hi tana' to momekidipoi-ki lewuto' Khios . Kamepulo-na wo'o rata-makai hi lewuto' Samos , pai' kamepulo-na wo'o rata hi ngata Miletus .
44020016	Napakatantu ami'-mi Paulus , bona neo'-pi leba' mehani hi ngata Efesus , bona neo'-kai mahae rahi hi propinsi Asia . Doko' napesahui pomako'-na , apa' konoa nono-na doko' mpokaralai eo bohe Pentakosta hi Yerusalem .
44020017	Ngkai Miletus toe , Paulus mpakatu kareba hilou hi Efesus , bona pangkeni to Kristen to hi ria tumai mpohirua'-ki hi Miletus .
44020018	Rata mpu'u-ramo hi Miletus , na'uli' Paulus mpo'uli'-raka : " Ompi'-ompi' , ni'inca moto-mi beiwa po'ingku-ku dohe-ni , ngkai lomo' karata-ku hi propinsi Asia toi duu' hewa toe lau .
44020019	Hante nono mengkadingki' pai' hante ue mata mo'ili , mpobago-a bago Pue' hi laintongo'-ni . Pai' wori' kaparia mporumpa'-a sabana patuju-ra to Yahudi to doko' mpatehi-a .
44020020	Ni'inca moto ompi' ka'uma-ku koro' mpo'uli'-kokoi napa-napa to mokalaua . Kutudui'-koi ompi' , lompe' bula-ni moromu lompe' hi tomi-ni moto .
44020021	Kupopo'ingai' oa'-koi omea , lompe' to Yahudi lompe' to bela-koi to Yahudi , bona medea-koi ngkai jeko'-ni pai' mengkoru hi Alata'ala pai' mepangala' hi Pue'-ta Pue' Yesus .
44020022	" Wae lau , hilou-ama hi Yerusalem , ntuku' hawa' Inoha' Tomoroli' hi aku' . Hiaa' uma ku'incai ba napa mpai' to jadi' hi woto-ku hi ria .
44020023	Sampale-wadi to ku'inca , hi butu ngata to kukahiloui-mi wengi , Inoha' Tomoroli' mpakanoto-maka bate rahoo'-a mpai' hi ria pai' mporata kaparia .
44020024	Aga uma kuparipoko woto-ku moto . Nau' ba rapatehi mpu'u-a mpai' , uma beiwa . Asala ma'ala kupohudu pobago to nawai'-ka Pue' Yesus . Pobago-ku tetu-le , mpokarebai Kareba Lompe' to mpo'uli' Alata'ala mpowai'-ta kalompea' ngkai kabula rala-na .
44020025	" Ompi'-ompi' omea , mahae-ama mobago hi laintongo'-ni , kukinomo-koi pai' kutudui'-koi mepangala' hi Pue' Yesus bona jadi' ntodea-na Alata'ala hi rala Kamagaua'-na . Aga monoto-mi hi nono-ku , ka'uma-napi mpai' nihiloi-a .
44020026	Toe pai' kupakalonto' ami'-mikokoi eo toe lau : ane ria-koi to mporata silaka mpeno , bela-pi-kuwo sala'-ku .
44020027	Apa' uma-a koro' mpo'uli'-kokoi omea patuju Alata'ala hi kita' .
44020028	Pelompehi-koi mpojaga woto-ni moto pai' mpojaga hawe'ea topetuku' Alata'ala to nasarumaka-mikokoi Inoha' Tomoroli' . Kana nipewili'-ra , hewa topo'ewu mpo'ewu bima-na , apa' Pue' Yesus mate , raa'-na mo'ili , mpobayari huku' jeko'-ta , bona kita' jadi' bagia Alata'ala .
44020029	Ku'inca moto-le ompi' , ane malai-a-damo ngkai rei , bate rata-rale mpai' tauna to dada'a to mpobalinai' tauna to ni'ewu tetu-e , hewa serigala mpobalinai' bima .
44020030	Bangku' ngkai koi' moto mpai' , ria to mpokeni tudui' to sala' , bona topetuku' Yesus rahinai pai' rabagiu , duu'-na tono' hi hira'-ramo .
44020031	Toe pai' mo'inga'-inga'-koi . Kiwoi-koi ompi' , rala-na tolu mpae uma kupento'oi mpoparesai'-koi butu dua-ni , lompe' hi eo-na lompe' hi bengi-na , pai' wori' ngkani mo'ili ue mata-ku mpokageoi'-koi .
44020032	" Wae lau ompi'-ompi' , mekakae-ama hi Pue' Ala , kuperapi' bona Hi'a-damo to mpewili'-koi . Kuparesai'-koi bona tida-mokoi mpotuku' Lolita Pue' to mpo'uli'-taka kabula rala-na Alata'ala hi kita' . Apa' Alata'ala-wadi to mokuasa mporohoi nono-ta pai' mpowai'-ta rasi' to naporodo ami'-mi hi hawe'ea tauna to napobagia .
44020033	Uma-a ria mpokahina doi ba pohea hema-hema .
44020034	Ni'inca moto ompi' beiwa-a mobago hante pale-ku moto bona ma'ala-a mpo'oli napa-napa kaparaluua-ku pai' kaparaluua doo-doo-ku .
44020035	Hi butu nyala-na , kupopohiloi-mokoi tonco , beiwa-ta kana mobago mpotulungi doo-ta to uma mpakulei' . Apa' kana takiwoi oa' lolita Pue' Yesus to mpo'uli' : ` Morasi'-pi tauna to mewai' ngkai tauna to mpodoa . ' "
44020036	Kahudu-na Paulus mololita , mowingkotu'-imi hangkaa-ngkania hante hawe'ea doo-na to ngkai Efesus toera , pai'-i mosampaya .
44020037	Kageo'-ra omea-mi pai'-ra mpokupui Paulus pai' ra'uli'-ki : " Pelompehi momako' . "
44020038	To mpopedahi rahi nono-ra , lolita Paulus to mpo'uli' uma-ipi rahiloi mpai' . Ngkai ree , rabawa-imi duu'-na rata hi kapal .
44021001	Mometabe-makai hante pangkeni to Kristen to ngkai Efesus toera , pai' kipalahii-ramo mpokaliliu pomako'-kai hilou hi propinsi Siria . Me'ongko'-mi kapal-kai kaliliu hilou hi lewuto' Kos , pai' kamepulo-na rata hi lewuto' Rodos . Ngkai ree , kaliliu-makai hilou hi lewuto' Patara .
44021002	Hi Patara toe , hirua'-kai hante kapal to hilou hi tana' Fenisia hi propinsi Siria . Jadi' , mehawi'-makai hi kapal toe mpokaliliu pomako'-kai .
44021003	Bula pomako'-kai toe , mpohilo-kai lewuto' Siprus hi mali ngki'ii-kai , tapi' kaliliu moto-ka-kaiwo , rata hi tana' Siria . Mana'u-makai ngkai kapal hi ngata Tirus , apa' kapal toe kana rapopana'u kenia-na hi ree .
44021004	Jadi' , hi ree-kai mpencuai' topetuku' Yesus pai' mo'oha' dohe-ra hamingku . Ngkai petete' Inoha' Tomoroli' , doo-kai hi Tirus toera mpopo'ingai' Paulus bona neo'-i-hawo kaliliu hilou hi Yerusalem .
44021005	Aga nau' wae , karata tempo-na pe'ongko' kapal-kai , ki'uli'-mi bate kaliliu moto-kai hilou hi Yerusalem . Jadi' , hawe'ea doo-kai toe mpobawa-kai hilou hi mali ngata , hante tobine-ra pai' ana'-ana'-ra . Hi wiwi' tahi' , mowingkotu'-makai hangkaa-ngkania pai' mosampaya .
44021006	Oti mosampaya , mometabe-makai , pai' ngkahe'-makai hi rala kapal . Hira' to mebawa toera , nculii' wo'o-ramo-rawo hilou hi tomi-ra .
44021007	Ngkai Tirus , kaliliu-makai rata hi ngata Ptolemais . Hi ria wo'o-kai mpencuai' ompi' hampepangalaa'-kai pai' mpometabe-raka . Hamengi-kai dohe-ra .
44021008	Kamepulo-na , me'ongko' wo'o-makai hilou hi ngata Kaisarea . Hi ree-kai hilou mo'oha' hi tomi Filipus . Filipus toei , tauna to mpokeni Kareba Lompe' , pai' hi'a toe-mi hadua ngkai tauna to pitu to rapelihi hi Yerusalem wengi .
44021009	Ria opo'-ki ana'-na paka' toronaa , pai' paka' nabi -- batua-na to ria pakulea'-ra mpohowa' Lolita Alata'ala .
44021010	Ba hangkuja eo-makai hi tomi Filipus toe , rata hadua tauna ngkai Yudea , hanga'-na Agabus . Agabus toei , ria pakulea'-na mpohowa' Lolita Alata'ala .
44021011	Karata-na Agabus toe , na'ala'-mi salepe'-na Paulus , nahoo'-ki witi'-na pai' pale-na moto , pai' na'uli' : " Toi-mi lolita Inoha' Tomoroli' : Pue' salepe' toii mpai' rahoko' to Yahudi hi Yerusalem , rahoo' hewa toi-e , pai'-i ratonu-raka topoparenta to bela-ra to Yahudi . "
44021012	Kaki'epe-na tohe'e , kai' pai' doo-kai hi Kaisarea merapi' mpu'u hi Paulus bona neo'-i kaliliu hilou hi Yerusalem .
44021013	Aga na'uli'-kakai : " Napa-di-koina pai' geo'-koi hewa tetu-e ? Doko' mpolentei nono-ku lau-wadi-koi ! Nau' ba rahoo'-a mpai' hi Yerusalem , ba paiana rapatehi mpu'u-a mpai' sabana petuku'-ku hi Pue' Yesus , sadia moto-ale hilou hi ria-e ! "
44021014	Jadi' , apa' uma oa' napangalai' petagi-kai , kipento'oi lau-mi mpotagi-i , ki'uli' : " Kadota Pue'-damo to jadi' . "
44021015	Oti toe , ngkarewa-makai , pai'-kai me'ongko' mpu'u-mi hilou hi Yerusalem .
44021016	Ba hangkuja dua ompi' hampepangalaa'-kai ngkai Kaisarea hilou mpobawa-kai , duu' rata hi tomi po'ohaa'-kai hi Yerusalem . Tomi po'ohaa'-kai toe , tomi hadua to Siprus to mahae-mi jadi' topetuku' Yesus , hanga'-na Manason .
44021017	Karata-kai hi Yerusalem , ompi'-ompi' hampepangalaa'-kai mpotarima-kai hante goe' nono-ra .
44021018	Kamepulo-na , hilou-makai dohe Paulus mpencuai' Yakobus . Hawe'ea pangkeni ntani'-na , ria wo'o-ra-rawo morumpu dohe Yakobus .
44021019	Ka'oti-kai mometabe , natepu'u-mi Paulus mpotutura-raka hawe'ea to nababehi Alata'ala hi olo' tauna to bela-ra to Yahudi nto'u-na mpokeni Kareba Lompe' hi ria .
44021020	Kara'epe-na pangkeni hi Yerusalem lolita Paulus tohe'e , ra'une'-mi Alata'ala . Ngkai ree , ra'uli'-mi mpo'uli'-ki Paulus : " Hewa toe , ompi' : bona nu'inca , moncobu-ncobu-mi ompi'-ta to Yahudi to mepangala'-mi hi Yesus . Hira' toe , paka' to mpotuku' Atura Musa hante nono mpu'u .
44021021	Hiaa' ra'epe wo'o-mi kareba to mpotuntui'-ko ompi' . Ra'epe kanutudui'-ra to Yahudi to mposowo'-ra to bela-ra to Yahudi bona neo'-pi mpotuku' Atura Musa . Nutudui'-ra bona neo'-pi mpotini' ana'-ra pai' neo'-pi mpotuku' ada totu'a-ta owi .
44021022	Hiaa' wae-e lau , bate ra'epe mpai' karata-nu hi rei . Jadi' beiwa-mi ?
44021023	Agina nutuku' paresa'-kai toi ompi' , bona monoto-mi ka'uma-na-hawo makono lolita petuntui' toe : Ria-ra hi rehe'i opo' doo-kai to oti-mi mpobabehi janci hi Alata'ala hante mosumpa .
44021024	Jadi' , iko wo'o-kowo , hilou-ko dohe-ra hi Tomi Alata'ala mpobabehi ada agama pompobohoi' woto , pai' iko mpobayari oli porewua pepue'-ra , bona ma'ala-ra mposongki' wuluwoo'-ra ntuku' ada-ta . Ane hewa toe-damo , monoto-mi hi hawe'ea tauna ka'uma-na-hawo makono kareba to ra'epe mpotuntui'-ko . Apa' nutuku' wo'o-kowo Atura Musa .
44021025	Jadi' , toe-mi paresa'-kai hi iko ompi' . Aga ane hira' to bela-ra to Yahudi to mepangala'-mi hi Yesus , oti-mi kipakatu-raka sura mpo'uli'-raka kabotu'-kai . Uma-ra mingki' mpotuku' Atura Musa . Sampale kiperapi' bona neo'-ra mpokoni' pongkoni' to rapopepue' hi pinotau , pai' neo' wo'o mpokoni' raa' ba bau' to ko'ia ralali ncala' raa'-na , pai' bona neo'-ra mogau' sala' . "
44021026	Paresa'-ra toe napangala' mpu'u-mi Paulus . Kamepulo-na hilou mpu'u-imi hante to opo' tohe'era mpobabehi ada agama pompobohoi' woto . Oti toe , mesua'-imi hi rala Tomi Alata'ala mpo'uli'-ki imam hangkuja eo-pi pai' lako' hudu tempo pompobohoi'-ra . Apa' ane hudu-damo tempo pompobohoi'-ra , Paulus hante doo-na to opo' toera hore-hore kana ngkeni pepue'-ra .
44021027	Neo' hudu-mi pitu eo to rapakatantu , ria ba hangkuja dua to Yahudi ngkai propinsi Asia mpohilo Paulus hi Tomi Alata'ala . Me'ukei'-ramo mpo'ukei' ntodea , pai'-ra mpohoko'-mi Paulus .
44021028	Mpokio'-ra doo-ra , ra'uli' : " Mai-koi ompi'-ompi' to Israel ! Ngawa' ! Ohe'i-mi tauna to mpotudui' hawe'ea tauna hiapa-apa tudui' to mpo'ewa-ta kita' to Yahudi , mposapuaka Atura Musa pai' mposapai tomi pepuea'-ta toi-e ! Hiaa' wae lau nakeni wo'o-mi tauna to bela-ra to Yahudi tumai mesua' hi rala Tomi Alata'ala , mpobaboi' tomi to moroli' toi . "
44021029	Pai' hewa toe pololita-ra , apa' mpohilo-ra hadua to Efesus mo'ema' hante Paulus hi ngata we'i . Hanga' to Efesus toei , Trofimus , bela-i to Yahudi . Jadi' , ra'ulia'-rana , Paulus mpokeni Trofimus toei mesua' hi rala Tomi Alata'ala .
44021030	Ngkai ree , mpara'ekaa'-mi tauna hobo' hi ngata Yerusalem , pai' mo'iko-ramo hilou hi Tomi Alata'ala . Rahoko'-imi Paulus pai'-i radii' hilou hi mali Tomi Alata'ala . Oti toe , wobo' Tomi Alata'ala rahohoki-mi .
44021031	Bula-ra ngasa' mpatehi Paulus toe , ria wo'o tauna hilou mpoparata hi kapala' tantara to Roma , mpo'uli' karia-na pewongoia bohe hi ngata .
44021032	Kahilou-nami kapala' tantara toei hante ba hangkuja tadulako pai' tantara-na , kaliliu mpotoa' ntodea . Karahilo-na ntodea tantara toera , rapento'oi-mi mpoweba' Paulus .
44021033	Kapala' tantara toei hilou mpohoko'-i , pai' nahubui tantara-na mpohoo' pale-na ntimalia hante rante . Oti toe , pai'-i mepekune' : " Hema-i tauna toii-e ? Napa to nababehi ? "
44021034	Ria-ra to mpo'uli' hewa toe , ria wo'o to mpo'uli' hewa tetu . Apa' mewongoi rahi , uma lau-pi na'incai napa mpu'u to jadi' toe . Toe pai' nahubui-ramo tantara-na mpokeni Paulus hilou hi rala tomi tantara , bona raparesa' hi ria-i-damo .
44021035	Karata-ra hi tuka' to ngkahe' hilou hi tomi tantara toe , mome'upi'-damo ntodea pai' ngasa' mpu'u-ra doko' mpopatehi Paulus . Toe pai' Paulus kana ra'ongko' pai' rahorongko tantara .
44021036	Metuku' oa'-ra tauna to wori' , pai'-ra mejeu' : " Patehi lau-imi ! "
44021037	Neo' mesua'-ramo hi rala tomi tantara , na'uli' Paulus hi kapala' tantara : " Ma'ala-a-kuwo mololita kampa' hampai' ? " Na'uli' kapala' tantara toei : " Ha nu'inca basa Yunani-e ?
44021038	Ha bela-kowo iko to Mesir toe-e wengi to mpo'usoki ntodea , pai' mpakeni opo' ncobu tauna hilou hi tana' to wao' mpobabehi pe'ewa hi topoparenta ? "
44021039	Natompoi' Paulus : " Aku' toi-le to Yahudi , ngkai ngata Tarsus , ngata to bohe hanga'-na hi tana' Kilikia . Palogai-a-kuwo mpololitai ntodea toera lau . "
44021040	Jadi' , napalogai mpu'u-imi . Toe pai' mokore-imi Paulus hi tuka' , pai' nahuka'-raka ntodea bona mengkalino-ra . Molino-ramo , natepu'u-mi mololita hi rala basa Ibrani , basa-ra to Yahudi .
44022001	Na'uli' : " Tuama-tuama , ompi' hawe'ea ! Pe'epei-ka-kuwo , ku'uli'-kokoi noa'-ku . "
44022002	Kara'epe-na ntodea Paulus mololita hi rala basa-ra moto , hangkedi' pengkalino-ra . Napokaliliu Paulus lolita-na , na'uli' :
44022003	" Aku' tohe'i , to Yahudi-a . Ngata kaputua-ku , Tarsus hi tana' Kilikia , aga ngkai kakedia'-ku mo'oha'-a hi rehe'i hi Yerusalem . Pai' mosikola lompe' wo'o-a , guru-ku Gamaliel , hadua guru to rabila' lia . Natudui'-a hawe'ea atura to nawai' Musa hi ntu'a-ta owi . Tida mpu'u-a mpotuku' Alata'ala , hewa koi' toi-e ompi' .
44022004	Jadi' , toe pai' kuhuduwukui wengi mpo'ewa tauna to mpotuku' Tudui' Pue' Yesus . Ria-ra to kupatehi . Wori'-ra to kuhoko' pai' to kutarungku' , lompe' tomane lompe' tobine .
44022005	Imam Bohe moto pai' hawe'ea pangkeni agama ma'ala mposabii' ka'uma-ku boa' . Apa' hira' toe-mi wengi to mpowai'-a sura kuasa hilou hi ompi'-ompi'-ta to Yahudi hi ngata Damsyik . Patuju-ku hilou hi Damsyik toe , mpohoko' topetuku' Yesus to hi ria , kuhoo' pai' kukeni nculii' tumai bona rahuku' .
44022006	" Hi rala pomako'-ku hilou hi Damsyik toe , ba neo' tebua'-mi eo , neo' rata-makai hi Damsyik . Nto'u toe , muu-mule' mehini ncorobaa baja to mekiroi' ngkai langi' , mehini hi ntololikia-ku .
44022007	Kamodungka-kumi hi tana' , pai'-a mpo'epe lolita to mpo'uli' : ` Saulus ! Saulus ! Napa pai' nubalinai'-a ? '
44022008	" Kupekune'-i : ` Ha hema-ko Pue' ? ' " Na'uli'-ka : ` Aku'-mile Yesus to Nazaret , to nubalinai'-e . '
44022009	Ane doo-doo-kuera , rahilo moto wo'o-rawo to mehini toe , aga uma ra'incai napa to na'uli'-ka .
44022010	" Ngkai ree , ku'uli' : ` Ane wae , napa to kana kubabehi Pue' ? ' " Na'uli' Pue' : ` Memata-moko pai' kaliliu mesua' hi rala ngata . Hi ria-damo mpai' ra'uli'-koko hawe'ea to nahubui-koko Alata'ala bona nubabehi . '
44022011	Ngkai ree , apa' wero-ama , napakawero to mehini toe-e we'i , ratete' doo-kua-damo rata hi ngata Damsyik .
44022012	" Hi Damsyik toe , ria hadua tomane , Ananias hanga'-na . Ananias toei , tau monoa'-i , moroho petuku'-na hi Atura Musa . Hawe'ea to Yahudi to mo'oha' hi Damsyik mpobila'-i .
44022013	Tumai-imi Ananias toei mpokinomo-a , mokore-i hi ncori-ku , pai' na'uli'-ka : ` Ompi'-ku Saulus , pehilo nculii'-moko ! ' Hampinisi mata pehilo mpu'u-ama , pai' kuhilo-imi .
44022014	Ngkai ree , na'uli' wo'o-mi mpo'uli'-ka : ` Alata'ala to rapue' ntu'a-ta owi mpelihi-moko , bona nu'inca napa konoa-na . Napelihi-ko bona nuhilo-i Yesus , Batua-na Alata'ala to Monoa' , pai' bona nu'epe libu'-na hante tilinga-nu moto .
44022015	Iko-mi mpai' to jadi' sabi'-na to mpokarebai hi hawe'ea tauna napa to nuhilo pai' to nu'epe-mi tetu-e .
44022016	Wae-pi , napa wo'o-pi to nupopea ! Mokore-moko pai' raniu'-moko jadi' topetuku' Yesus . Mekakae-moko hi Pue' Yesus bona na'ampungi jeko'-nu . '
44022017	" Jadi' , ngkai ree , nculii'-ama tumai hi Yerusalem , pai' bula-ku mosampaya hi Tomi Alata'ala , ria pangila-ku .
44022018	Kuhilo Pue' Yesus mpololitai-a , na'uli'-ka : ` Pesahui malai ngkai Yerusalem , apa' uma-ra mpai' mpotarima posabi'-nu mposabi'-ka . '
44022019	" Kutompoi' hewa toi : ` Pue' , ratarima moto mpai' . Apa' ra'inca moto-hana kehi-ku ri'ulu : beiwa-a mesua' hi rala tomi posampayaa , kuhoko' pai' kuweba' hawe'ea tauna to mepangala' hi Iko Pue' .
44022020	Wae wo'o , hi karapatehi-na sabi'-nu Stefanus , retu wo'o-a-kuwo mpokagoe' karapatehi-na , pai' aku'-mi to mpodongo baju-ra to mpopatehi-i . '
44022021	" Oti toe , na'uli' tena-ka Pue' : ` Bate hilou-moko , apa' kuhubui-ko mpai' hilou hi ngata to molaa , hi tauna to bela-ra to Yahudi . ' "
44022022	Rodo oa'-ramo ntodea mpo'epe Paulus mololita . Tapi' kana'uli'-na we'i kahilou-na hi tauna to bela-ra to Yahudi , pejeu'-rami rahuduwukui , ra'uli' : " Patehi lau-imi pe' ! Uma ntoto-ipi natao tuwu' ! "
44022023	Nto'u pejeu'-ra tohe'e , ratene'-mi baju-ra , pai'-ra mpohawu' awu hi lolo raoa , apa' nakeni kagigi nono-ra .
44022024	Toe pai' kapala' tantara mpohubui tantara-na ngkeni Paulus kaliliu hilou hi tomi tantara , bona hi ria-damo mpai' raweba' pai' rapompekunei' bona ra'inca napa pai' moroe rahi-ra to Yahudi mpolibui'-i .
44022025	Rata hi ria , rataka'-imi Paulus hi tuha' bona raweba' . Toe pai' na'uli' mpo'uli'-ki tadulako to hi ncori-na : " Ha ma'ala moto-hawo raweba' hadua warga negara Roma , ane ko'ia rapohurai kara-kara-nae ? "
44022026	Mpo'epe toe we'i , kahilou-nami tadulako toei hi kapala'-na pai' na'uli' : " Napa to tababehi , Kapala' ? Apa' to Roma-i-hana . "
44022027	Oti toe , kapala' tantara hilou hi Paulus pai' mpekune'-i : " Uli'-ka , ba makono mpu'u-ko warga negara Poparenta Roma ? " Na'uli' Paulus : " Makono mpu'u-di . "
44022028	Na'uli' kapala' : " Wori'-hana pobayari-ku bona mesua'-a warga negara Roma . " Na'uli' Paulus : " Ane aku' , ngkai kaputu-kumi-kuna warga negara Roma-a . "
44022029	Ngkai ree , ngkala'ura-ramo tantara to doko' mpoparesa' Paulus , pai' me'eka' wo'o-imi-hawo kapala' tantara toei . Apa' napehubui-hana we'i mpohoo' Paulus , ntaa' warga negara Roma-idi .
44022030	Kapala' tantara toei we'i doko' mpo'inca ba napa mpu'u sala' Paulus pai'-i rapakilu to Yahudi-e . Toe pai' kamepulo-na , nakio' hawe'ea imam pangkeni pai' pangkeni agama Yahudi ntani'-na bona moromu . Oti toe , nabahaka-imi Paulus ngkai tarungku' pai' nakeni-i hilou mponyanyo-ra .
44023001	Karata-na Paulus hi porumpua toe , nanaa hawe'ea topohura toera , na'uli'-raka : " Ompi'-ompi'-ku ! Moroli' mpontolumanu' nono-ku ! Duu' hi eo tohe'i , kupenonoi uma ria sala'-ku hi poncilo Alata'ala . "
44023002	Nto'u-na Paulus mololita hewa toe , Imam Bohe Ananias mpohubui tauna to hi ncori Paulus mpohopo'-i .
44023003	Hampetompoi' Paulus : " Harala nahopo' Alata'ala wo'o-ko-kowo mpai' , iko to lompe' hi mali-na-wadi-ko ! Mohura-ko retu mai , doko' mpobotuhi kara-kara-ku ntuku' Atura Musa , bo iko moto ntiboki Atura Musa toe , apa' nupehubui rahopo'-a . "
44023004	Ngkai ree , tauna to ncori Paulus mpo'uli'-ki : " Daho' rahi-ko-kona mpolibui' Imam Bohe to napelihi Alata'ala hewa tetu ! "
44023005	Na'uli' Paulus : " Uma-kuwo ku'incai kahi'a-na Imam Bohe-e . Hiaa' ria mpu'u-di to te'uki' hi rala Buku Tomoroli' to mpo'uli' : ` Neo' ralibui' hapa' pangkeni ngata-ta . ' "
44023006	Na'inca-hawo Paulus , topohura toera , ria-ra to mpotuku' tudui' to Saduki , ria wo'o-ra to mpotuku' tudui' to Parisi . Toe pai' napesukui mpololitai-ra omea , na'uli' : " Ompi'-ompi' ! Aku' toi-le to Parisi-a , pai' muli to Parisi wo'o-a . Pai'-a tumai rapohurai tohe'i-e , apa' kuparasaya-kuna , tauna to mate bate tuwu' nculii' . "
44023007	Kara'epe-na toe , momehono'-ramo to Parisi pai' to Saduki , alaa-na uma-rapa hintuwu' .
44023008	Apa' ntuku' to Saduki , tauna to mate uma tuwu' nculii' , pai' uma ria kao' manusia' to tuwu' liu-liu , pai' uma ria mala'eka . Tapi' to Parisi-rana , raparasaya hawe'ea toe .
44023009	Ka'omea-na , moe'-mi pomehono'-ra . Ria ba hangkuja dua guru agama to tono' hi to Parisi mokore pai' mehono' , ra'uli' : " Uma ria sala'-na tau tohe'ii . Meka' ba lue' ria mpu'u-di mala'eka ba rate mpololitai-i . "
44023010	Ngkai ree , kaboo-bohea lau-mi pomehono'-ra , alaa-na koro'-imi kapala' tantara , nee-neo' mpai' Paulus rapomerentai lau-imi . Nahubui-mi tantara-na hilou mpo'ala' Paulus , pai'-i rakeni nculii' hilou hi tomi tantara .
44023011	Bengi karomengia-na Paulus hi tomi tantara toe , muu-mule' mokore-imi Pue' Yesus hi ncori-na , na'uli'-ki : " Pakaroho nono-nu . Oti-mi nuposabi'-ka hi Yerusalem rei , pai' bate nuposabi' wo'o-ka mpai' hi ngata Roma . "
44023012	Kamepulo-na , ba hangkuja dua to Yahudi mohawa' mpopatehi Paulus . Mosumpa-ra , ra'uli' : " Uma-kai ulu ngkoni' ba nginu ane da koo-ko'ia kipatehi-i ! "
44023013	Kadea-ra to mosumpa toera , labi opo' mpulu' .
44023014	Jadi' , hilou-ramo to mosumpa toera hi imam pangkeni pai' pangkeni to Yahudi ntani'-na , ra'uli' : " Mojanci mpu'u-kai hante mosumpa , uma-kai ulu ngkoni' napa-napa ane ko'ia kipatehi-i Paulus .
44023015	Wae-pi , kiperapi' hi tuama-tuama hante topohura agama bona nipakatu sura hilou hi kapala' tantara to Roma , mperapi' bona Paulus rakeni nculii' mponyanyo-koi , ntani' raparesa' tena kara-kara-na . Ntaa' kilede-idi pai' kipatehi hi lengko ohea-e ! "
44023016	Jadi' , hawa'-ra toe na'epe pino'ana'-na Paulus . Kahilou-nami hi tomi tantara mparata patuju-ra toe hi Paulus .
44023017	Ngkai ree , Paulus mpokio' hadua tadulako pai' na'uli'-ki : " Po'ema' ana' toii hilou hi kapala' . Ria anu naparata . "
44023018	Napo'ema' mpu'u-imi hilou hi kapala' pai' na'uli' : " Paulus , to ratarungku' toei ria , merapi' bona kukeni-i ana' toii tumai hi Kapala' . Ria anu naparata-koko . "
44023019	Jadi' , kapala' tantara toei mpokamu pale-na ana' toei , pai' natete'-i hilou bona hira' rodua-wadi , pai' napekune'-i : " Napa to doko' nu'uli'-ka , uto' ? "
44023020	Na'uli' ana' toei : " Ria-ra to Yahudi to mohawa' , merapi' hi Kapala' bona mepulo mpai' uma'-ku rakeni hi poromua topohura , ntani' ra'uli' raparesa' tena kara-kara-na .
44023021	Neo' ratuku' pomperapia'-ra ! Apa' ria-ra labi opo' mpulu' to mengkawuni hi ohea doko' mpo'inawu-i . Mojanci-ra hante mosumpa bona uma-ra ulu ngkoni' ba nginu ane da koo-ko'ia-i rapatehi . Toe lou , rodo-ramo mpopea woli' lolita ngkai Kapala'-damo . "
44023022	Na'uli' kapala' tantara toei : " Neo' nu'uli' hi hema-hema kanulohu-namaka patuju-ra tetu-e . " Oti toe , pai' nahubui-imi nculii' .
44023023	Oti toe , kapala' tantara toei mpokio' rodua tadulako-na , pai' na'uli'-raka : " Porodo ro'atu tantara biasa , pai' pitu mpulu' tantara to mojara' , pai' ro'atu wo'o tantara to moponcii' . Porodo wo'o jara' to nahawi' Paulus . Jaa sio bengi toe mpai' lau , me'ongko'-mokoi hilou hi Kaisarea , keni-i Paulus hilou hi Gubernur Feliks . Pai' jaga lompe'-i bona uma-i moapa hi ohea . "
44023024	
44023025	Oti toe , kapala' tantara mpo'uki' sura hilou hi gubernur , moni-na hewa toi :
44023026	" Hi Gubernur Feliks to rabila' . Wori' tabe ngkai aku' , Klaudius Lisias !
44023027	Dohe sura toi , kupakatu hi Tuama hadua tauna to rahanga' Paulus . Paulus toii , rahoko'-i to Yahudi wengi , pai' neo' rapatehi lia-imi . Tapi' ku'epe Katoroma-nai . Toe pai' hilou-ama hante tantara-ku mpe'agoi-i ngkai laintongo'-ra .
44023028	Apa' doko' ku'inca napa to rapakilu-ki , toe pai' kukeni-i hilou hi topohura to Yahudi bona raparesa' .
44023029	Raparesa'-i toe , uma-hawo ria sala'-na to masipato' rapatehi ba ratarungku'-ki . Pangadua'-ra toe , ngkai ada agama-ra moto-wadi .
44023030	Oti toe , ku'epe karia-na patuju dada'a to Yahudi hi hi'a . Toe pai' kupopekeni-i tilou hi Tuama Gubernur . Pai' ku'uli'-raka bali'-na hi rei , kana tilou-ra hi Gubernur ane doko' rapakilu-i . Hudu rei . "
44023031	Ngkai ree , ka'oti-na na'uki' sura toe , nahubui tantara-na mpokeni-i Paulus hilou hi Gubernur . Hi bengi toe rakeni-i hilou hi ngata Antipatris .
44023032	Kamepulo-na tantara to mako' witi' nculii' hilou hi tomi tantara . Tantara to mojara'-damo mpokeni Paulus kaliliu hilou hi Kaisarea .
44023033	Karata-ra hi Kaisarea , ratonu-miki Gubernur sura to ngkai kapala'-ra , pai' Paulus wo'o ratonu hi kuasa Gubernur .
44023034	Ka'oti-na Gubernur mpobasa sura toe , napekune'-i Paulus : " Hiapa ngata kaputua-nu ? " Natompoi' Paulus : " Hi tana' Kilikia . " Kana'inca-na Gubernur toe ,
44023035	na'uli'-mi : " Wae . Kuparesa' moto kara-kara-nu ane rata-ra-damo mpai' bali'-nu . " Oti toe , nahubui tantara-na mpojaga Paulus hi rala tomi bohe to nawangu Magau' Herodes owi .
44024001	Lima mengi oti toe , Imam Bohe Ananias pai' ba hangkuja dua pangkeni to Yahudi hilou hi Kaisarea hante hadua to pante mololita , hanga'-na Tertulus . Karata-ra hi ria , hilou-ramo hi Gubernur Feliks mpobua' pangadua'-ra .
44024002	Jadi' , Gubernur Feliks mpohubui tauna mpokeni Paulus tumai hi poromua-ra . Tertulus ulu to rapalogai mololita . Natepu'u-mi mpakilu Paulus hewa toi : " Tuama-kai Gubernur Feliks to kibila' ! Ngkai poparenta-nu , kai' ntodea-nu tuwu' hante kalompea' . Pai' ngkai kapantea-nu mohawa' , wori'-mi to tekolompehii hi rala ngata-kai .
44024003	Hawe'ea toe kitu'u oa' hi lolo tanuana'-kai , pai' uma ria kaputua-nakai mpo'uli' wori' wori' tarima kasi .
44024004	Aga , bona neo' mpokerei mara tempo Gubernur , kusarumaka ahi' ngkai Gubernur mpe'epei-ka-kuwo lolita-ku to rede' toi .
44024005	" Ta'uli'-mi-hawo , Paulus toei-e mai , tauna to mpobalinai' ngata . Hiapa-apa-i mpo'usoki to Yahudi mpo'ewa topoparenta . Pai' hi'a toe-mi pangkeni-ra to mpotuku' tudui'-na Yesus to Nazaret .
44024006	Meliu ngkai toe , doko'-i mpobaboi' Tomi Alata'ala . Toe pai' kihoko'-imi . ( ( Ria patuju-kai wengi mpohurai kara-kara-na ntuku' atura agama-kai moto-kaiwo .
44024007	Tapi' kapala' tantara Lisias mpe'agoi-i ngkai pale-kai .
44024008	Pai' na'uli' hema to doko' mpakilu-i kana tumai hi Tuama Gubernur . ) ) Jadi' , ane nuparesa'-i mpai' , nu'epe moto ngkai wiwi-na kamakono-na hawe'ea pangadua'-kai toi . "
44024009	Hawe'ea to Yahudi to ria hi retu , medulu wo'o-ramo-rawo mepakilu pai' mporohoi lolita Tertulus toe .
44024010	Oti toe , Gubernur mpohuka'-ki Paulus bona mololita-i . Pololita-nami Paulus , na'uli' : " Goe' mpu'u-a , apa' rawai'-a loga mpo'uli' noa'-ku hi Tuama Gubernur . Apa' ku'inca mompae-mpae-mi Gubernur jadi' topobotuhi hi rala ngata-kai .
44024011	Ma'ala moto nupewulihi' , lako' hampulu' romengi to liu , hilou-a hi Yerusalem bona mepue' hi rala Tomi Alata'ala .
44024012	Uma-a hangkania raruai' momehono' hante hema-hema ba mpo'usoki ntodea hi Tomi Alata'ala ba hi tomi posampayaa , ba hiapa-apa hi rala ngata .
44024013	Hiaa' uma wo'o-di ma'ala rapopohiloi-ko kamakono-na pangadua'-ra toe we'i to rapangadu'-ka .
44024014	Sampale-di to kupangaku' hi Gubernur , aku' mpotuku' Tudui' Pue' Yesus , to rasapuaka bali'-ku toera . Ntuku' tudui' toe-mi mepue'-a hi Alata'ala to rapue' ntu'a-kai owi , pai' bate kuparasaya hawe'ea to te'uki' hi rala Atura Musa pai' sura nabi-nabi .
44024015	Poncarumakaa-ku hi Alata'ala , bate hibalia hante poncarumakaa bali'-ku toera mai . Kusarumaka Alata'ala mpotuwu' nculii' hawe'ea tomate hi eo mpeno , lompe' to monoa' ingku-ra lompe' to mogau' dada'a .
44024016	Toe pai' kuhuduwukui oa' mpobabehi po'ingku to lompe' , bona ku'inca hi rala nono-ku ka'uma-na ria sala'-ku , ba hi poncilo Alata'ala ba hi poncilo manusia' .
44024017	" Ba hangkuja mpae-mi , uma-a ria hilou hi Yerusalem . Tapi' bo'u toi , hilou-a hi Yerusalem , mpokeni doi petulungi hi ompi'-ku to Yahudi pai' mpokeni pepue'-ku hi Alata'ala .
44024018	Bula-ku mpokeni pepue'-ku toe , ba hangkuja dua to Yahudi to ngkai propinsi Asia mpohirua'-ka hi Tomi Alata'ala , ka'oti-ku mpobabehi ada pompobohoi' agama . Nto'u toe , uma-hawo ria wori' tauna dohe-ku , pai' uma wo'o ria to mewongoi .
44024019	Kakoo-kono-na , ke to Yahudi to ngkai Asia toera-dile to kana tumai mpakilu-a hi Gubernur , ane ria mpu'u sala'-ku hi hira'-e .
44024020	Tapi' uma-ra-rawo ria hi rehe'i . Jadi' , agina bali'-ku to ria-mi hi rehe'i mpo'uli' napa sala'-ku to rarua' hi karaparesaa'-ku wengi topohura agama hi Yerusalem . Raparesa'-a toe , uma ria sala'-ku raruai' .
44024021	Muntu' lolita-ku to hamela-wadi to rapodaa' nto'u toe . Bula-ku mokore hi laintongo'-ra , ku'uli' mpesukui hewa toi : ` Pai'-a raparesa' toi , sabana kuparasaya katuwu'-ra nculii' tauna tomate . ' "
44024022	Gubernur Feliks mpo'inca lia napa to raparasaya tauna to mepangala' hi Yesus . Toe pai' na'uli' : " Hudu rei-mi ulu pohura-ta . Kubotuhi moto mpai' kara-kara toi , ane rata-ipi kapala' tantara Lisias . "
44024023	Oti toe , nahawai' tadulako-na mpojaga Paulus . Tapi' nau' rajaga-i , uma-i hewa tauna to ratarungku' mpu'u . Apa' rapalogai moto-i modao' , pai' rapiliu moto bale-na mpowai'-i napa to naparaluu .
44024024	Ba hangkuja eo ngkai ree , rata wo'o-imi Gubernur Feliks hante tobine-na , hanga'-na Drusila . Drusila toei to Yahudi . Feliks mpohubui tantara-na mpokeni Paulus tumai hi nyanyoa-ra , bona na'epe lolita-na Paulus mpokahangai' pepangala'-na hi Kristus Yesus .
44024025	Hi rala pololita-na Paulus , na'uli'-ki Feliks hewa toi : kita' kana monoa' po'ingku-ta , pai' kana mpokuasai konoa nono-ta moto , apa' rata mpai' Eo Kiama , nto'u Alata'ala mpobotuhi kara-kara hawe'ea manusia' . Mpo'epe toe , kame'eka'-nami Feliks , na'uli' : " Wae-mi ulu ! Kukio' wo'o-damo-ko mpai' , ane ria loga-ku . "
44024026	Kakoo-kono-na , Feliks mposarumaka Paulus mpowai'-i doi bona nabahaka-i . Toe pai' jau-i nakio' bona napololitai-i .
44024027	Feliks doko' ngala' nono-ra to Yahudi , toe pai' napelele' moto-i Paulus ratarungku' rompae kahae-na . Timpaliu rompae toe , Feliks rasampei , pai' Perkius Festus jadi' gubernur to bo'u .
44025001	Lako' tolu eo-i Festus moparenta hi propinsi toe , me'ongko'-imi ngkai ngata Kaisarea hilou hi Yerusalem .
44025002	Karata-na hi ria , imam pangkeni pai' pangkeni to Yahudi ntani'-na mpohirua'-ki , pai' ra'uli'-ki pangadua'-ra to rapangadu'-ki Paulus .
44025003	Merapi'-ra hi Festus bona hante kalompe' nono-na nahubui tauna mpokeni Paulus tumai hi Yerusalem . Ntaa' we'i , patuju-ra doko' mpolede Paulus pai' mpopatehi-i hi lengko ohea .
44025004	Aga natompoi' Festus : " Ane Paulus , ratarungku' hi Kaisarea-i-hana . Pai' aku' uma-apa mahae hilou nculii' hi ria .
44025005	Agina hema-koi topololita hilou dohe-ku hi Kaisarea , bona hi ria-damo mpai' kupe'epei pangadua'-ni , ane ria mpu'u-ki kasalaa'-na . "
44025006	Kira-kira nte walu mengi ba hampulu' bengi-i Festus hi Yerusalem , nculii'-imi hilou hi Kaisarea . Rata mpu'u-ramo hi Kaisarea , kamepulo-na narumpu-ramo omea topohura , pai' napahawa' tauna mpokeni Paulus tumai hi porumpua-ra .
44025007	Karata-na Paulus , to Yahudi to tumai ngkai Yerusalem mokore mpotipuhi-i , pai' ra'uli' pangadua'-ra . Wori' nyala kasalaa' to dada'a to rapangadu'-ki , tapi' uma ria kanoo-noaa'-na pangadua'-ra toe .
44025008	Paulus mpobaro lolita-ra , na'uli' : " Uma-kuna ria hangkedia' sala' to kubabehi ! Uma-a ria ntiboki atura to Yahudi , ba mpobaboi' Tomi Alata'ala , ba ncapuaka magau' hi Roma ! "
44025009	Apa' Festus doko' ngala' nono to Yahudi , toe pai' na'uli' mpo'uli'-ki Paulus : " Dota-ko hilou hi Yerusalem , bona hi ria-damo mpai' kupohurai kara-kara-nu ? "
44025010	Na'uli' Paulus : " Tuama Gubernur ! Toi-e , bula-ku mokore hi rehe'i hi kantoro' Gubernur , apa' Gubernur to jadi' wakele' Kaisar , magau'-ta hi Roma . Pai' bate topoparenta to Roma to natao mpobotuhi kara-kara-ku . Nu'inca moto ka'uma-na ria sala'-ku hi to Yahudi .
44025011	Ane rapa'-na ria lau-ama mpotiboki atura mpobabehi to kasipato'-na rapatehi-ka , uma kuhuna rapatehi . Aga ane uma makono pangadua'-ra to Yahudi , uma ria haduaa to ma'ala mpotonu-a hi rala pale-ra . Mpopebua'-a kara-kara-ku hi Kaisar ! "
44025012	Mpo'epe toe , Festus mololita hante hingka topohura-na . Oti toe , na'uli' mpo'uli'-ki Paulus : " Bo merapi'-ko mpobua' kara-kara-nu hi pobotuhia Kaisar , wae-pi bate hilou moto-ko hi ngata Roma mpohirua'-ki Kaisar . "
44025013	Uma mahae ngkai ree , Magau' Agripa hante Bernike , hilou hi ngata Kaisarea mpotabe Festus ngkai kara'ongko'-na jadi' gubernur .
44025014	Ba hangkuja mengi-ramo hi Kaisarea , Festus mpololita kara-kara Paulus hi Magau' Agripa , na'uli' : " Ria hi rehe'i hadua tauna to ratarungku' nto'u poparenta-na Feliks .
44025015	Nto'u-ku ria hi Yerusalem wengi , imam pangkeni pai' totu'a to Yahudi ntani'-na mpo'uli' pangadua'-ra to rapangadu'-ki , pai' raperapi' bona kuhuku'-i .
44025016	Kutompoi'-ra : ntuku' atura to Roma , tauna to rapakilu uma ma'ala hangaa ratonu hi bali'-na ane ko'ia-i rapopohirua' hante bali'-na , pai' ko'ia-i rapalogai mpo'uli' noa'-na .
44025017	Ngkai ree , ba hangkuja dua pangkeni to Yahudi tumai dohe-ku ngkai Yerusalem . Karata-kai hi rehe'i , uma leba' kupopea mahae . Kamepulo-na , ncaliu kupahawa' tauna mpokeni Paulus tumai , pai' kupohurai kara-kara-na .
44025018	Hawe'ea topepakilu toera mpo'uli' pangadua'-ra . Ku'uli'-kuna , ba ria gau'-na to dada'a lia to rapakilu-ki . Ntaa' to rapakilu-ki toe , bela-hawo gau' to dada'a .
44025019	To kurua'-na , muntu' posisalaa-ra hi agama-ra moto-rawo . Momehono' wo'o-ra mpomehonoi' hadua tauna to rahanga' Yesus . Yesus toei , mate-imi , tapi' Paulus mpo'uli' tuwu' nculii'-i .
44025020	Jadi' , ingu'-a-kuwo mpobotuhi kara-kara toe . Toe pai' kupekune'-i Paulus , ku'uli'-ki : ` Dota-ko hilou hi Yerusalem , bona hi ria-damo mpai' rapohurai kara-kara-nu ? '
44025021	Tapi' naperapi' bona kara-kara-na rabua' hi Kaisar . Pai' naperapi' wo'o bona rajaga-i duu' kara-kara-na rabua' hi Kaisar . Toe-die pai' kupelele' moto-i ratarungku' duu'-na ria loga-ku mpopakatu-i hilou hi Kaisar . "
44025022	Ngkai ree , na'uli' Magau' Agripa mpo'uli'-ki Festus : " Bo doko' wo'o-a-kuwo mpo'epe lolita-na . " Na'uli' Festus : " Mepulo-damo mpai' ta'epe-i . "
44025023	Kamepulo-na , tumai mpu'u-ramo Agripa pai' Bernike , pai'-ra rapotomu hante wori' nyala pebila' . Mesua'-ramo hi rala tomi poromua hante tadulako tantara pai' totu'a ngata . Festus mpopahawa' bona Paulus rakeni hi poromua-ra .
44025024	Ngkai ree , natepu'u-mi Festus mololita , na'uli' : " Magau' Agripa pai' tuama-tuama omea to morumpu hi rehe'i ! Tau tohe'ii rapangadu' hawe'ea to Yahudi , lompe' hi Yerusalem lompe' hi rehe'i . Rajojo merapi' hi aku' bona rapasangkani lau-imi .
44025025	Hiaa' aku' , uma-kuwo ria kuruai' ba sala' napa to nababehi to natao rahuku' mate-ki . Hiaa' oti toe wo'o , merapi'-i bona kara-kara-na rabua' hi Kaisar . Toe wo'o-mi-kuwo pai' kupomonoa'-mi mpopakatu-i hilou hi Kaisar .
44025026	Aga ko'ia-kuwo ria kanoaa'-na to natao ku'uki' hi rala sura-ku to hilou hi Kaisar . Jadi' , toe pai' hewa toe lau , kukeni-i tumai hi rehe'i , hangkedia'-nami hi Magau' Agripa to kubila' . Patuju-ku , ane hudu-pi pomparesa'-ta tohe'i , ria-mi to ma'ala ku'uki' .
44025027	Apa' ku'uli' , uma-hawo ohea-na mpopakatu tauna hilou hi pobotuhia Kaisar ane uma rapakanoto sala' to rapakilu-ki . "
44026001	Oti toe , na'uli' Agripa hi Paulus : " Rapalogai-moko-kowo mololita , mpo'uli' noa'-nu . " Paulus mpo'ongko' pale-na , pai'-i mpo'uli' noa'-na . Lolita-na hewa tohe'i :
44026002	" Magau' Agripa to kubila' ! Lomo'-lomo'-na ku'uli' , morasi' lia-a , ma'ala-a-kuwo mpo'uli' noa'-ku hi Magau' , mpotompoi' hawe'ea pangadua' to Yahudi hi aku' .
44026003	Hangkedia'-nami apa' Magau' mpo'inca lia ada pai' tudui' to rapomehonoi' to Yahudi . Toe pai' merapi'-a-kuwo bona mosabara-ko mpe'epei-ka-kuwo noa'-ku .
44026004	" Hawe'ea to Yahudi mpo'inca omea dala ngkatuwu'-ku ngkai lomo'-na . Ngkai kakedia'-ku mo'oha'-a dohe ompi'-ku hi Yerusalem .
44026005	Mahae moto-mile ra'inca gau'-kue . Ane dota-ra , hira' moto ma'ala mpotutura dala ngkatuwu'-ku ngkai lomo'-na , ka'aku'-na tohe'i mpotuku' tudui' to Parisi , to mantata' mpu'u petuku'-ra hi hawe'ea ada agama Yahudi .
44026006	Jadi' , hewa toe lau , mokore-a hi rehe'i bona raparesa' , apa' kusarumaka Alata'ala mpopadupa' janci-na hi ntu'a-ta owi to mpo'uli' : hawe'ea tomate napotuwu' nculii' hi eo mpeno . Kita' muli Israel to hampulu' rontina , hawe'ea-ta mpopea kadupa'-na pojanci toe , toe pai' mepue' ncuu-ta hi Alata'ala , lompe' hi eo-na lompe' hi bengi-na . Magau' to kubila' , ngkai pepangala'-ku hi pojanci Alata'ala toe-die , pai' alaa-na rapakilu-a to Yahudi toi-e . Pai' koi' ompi'-ompi'-ku to Yahudi ! Napa-di pai' uma nipangalai' kabaraka'-na Alata'ala mpotuwu' nculii' tomate-e ?
44026007	
44026008	
44026009	" Owi wo'o-kuwo-le , wori' nyala akala-ku mpo'ewa tauna to mpotuku' Yesus to Nazaret toei .
44026010	Hiaa' ku'ewa mpu'u-ra hi Yerusalem . Hante sura kuasa ngkai imam pangkeni , wori' tauna to mepangala' hi Yesus kutarungku' . Kupokono wo'o-kuwo ane rahuku' mate-ra .
44026011	Wori' ngkani-a mpobalinai'-ra hi rala tomi posampayaa , pai' kupewuku-ra mposapuaka pepangala'-ra hi Yesus . Dede'-damo nono-ku , alaa-na hilou-ama hi ngata-ngata to molaa mpobalinai'-ra .
44026012	" O Magau' to kubila' , hante patuju toe-mi , pai' hilou-a hi ngata Damsyik , rapowiti' pai' rawai' kuasa ngkai imam pangkeni . Hi pomako'-ku hilou hi Damsyik toe , hi lengko ohea-a-pidi , kira-kira tebua'-mi eo , muu-mule' kuhilo baja to mehini ngkai langi' mpohinii-a hante doo-doo-ku . Baja toe meliu kabaja-na ngkai hini eo .
44026013	
44026014	Kamodungka-kai omea-mi . Pai' ria ku'epe to mpololitai-a hi rala basa Yahudi , na'uli'-ka : ` Saulus ! Saulus ! Napa pai' nubalinai'-a ? Aga iko moto-kowo mpai' to peda' ane nujojo mpo'ewa pekio' Pue'-nu ! '
44026015	" Ku'uli'-ki : ` Ha hema-ko Pue' ? ' " Natompoi'-a : ` Aku'-mile Yesus , to nubalinai'-e !
44026016	Aga wae lau , mokore-moko ! Mehupa'-ama hi iko hewa toe lau , apa' ria patuju-ku hi iko : kupelihi-moko jadi' topobago-ku pai' sabi'-ku . Iko kana mpoparata hi tau ntani'-na napa to nuhilo-mi eo toe lau , pai' napa to kupopohiloi-koko hi eo-eo to tumai mpai' .
44026017	Kubahaka moto-ko mpai' ngkai kuasa-ra to Yahudi pai' ngkai kuasa-ra to bela-ra to Yahudi . Kusuro-moko hilou mpokeni Lolita-ku hi tauna to bela-ra to Yahudi .
44026018	Kusuro-ko hilou mpobini' mata-ra , pai' mpotete'-ra ngkai kabengia-na tumai hi kabajaa-ku ; bona tebahaka-ra ngkai kuasa Magau' Anudaa' pai' nakuasai-ramo Alata'ala ; bona te'ampugi jeko'-ra pai' jadi'-ramo bagia Alata'ala sabana pepangala'-ra hi Aku' . '
44026019	" O Magau' Agripa to kubila' , toe-mi pai' kuhuduwukui oa' mpotuku' napa to na'uli'-ka Pue' hi rala pangila-ku toe-e .
44026020	Kuparata hi hawe'ea tauna kareba to mpo'uli' : kana medea-ta ngkai jeko'-ta pai' mpotonu katuwu'-ta hi Alata'ala , pai' kana tapopohiloi hante gau'-ta kamedea-ta mpu'u-mi ngkai jeko'-ta . Lomo'-na kareba toe kuparata hi ngata Damsyik , oti toe hi Yerusalem pai' hobo' hi tana' Yudea . Pai' hilou wo'o-a hi tauna to bela-ra to Yahudi mpokeni kareba toe .
44026021	Toe-mi pai' alaa-na rahoko' to Yahudi-a hi Tomi Alata'ala , doko' rapatehi .
44026022	Aga nau' wae , Alata'ala mpotulungi-a ngkai lomo'-na duu' rata hi eo toe lau . Toe pai' mokore-a hi rehe'i mpo'uli' posabi'-ku hi tauna omea , lompe' maradika lompe' ntodea . Napa to ku'uli' tohe'i , uma ria ntani'-na , bate hibalia hante napa to nalowa ami'-mi nabi Musa pai' nabi-nabi ntani'-na owi ,
44026023	to mpo'uli' : Magau' Topetolo' kana mporata kaparia duu'-na rapatehi , pai' Hi'a-mi to lomo'-na tuwu' nculii' ngkai kamatea . Bona Hi'a-mi to mpokeni kabajaa-na hi hawe'ea tauna , ba to Yahudi-ra ba bela-ra to Yahudi . "
44026024	Bula-na Paulus mololita-pidi mpo'uli' noa'-na , mejeu'-mi Festus na'uli' : " Wuli-ko Paulus ! Kapantea-nu to wori' tetu mpokeni-ko wuli . "
44026025	Na'uli' Paulus : " Uma-a-kuwo wuli , O Gubernur to kubila' . Monoto moto nono-ku , pai' makono lolita-ku .
44026026	Ane Magau' Agripa , na'inca wo'o-hawo hawe'ea to ku'uli' we'i . Toe pai' daho'-a-kuwo mololita hante kalonto'-lonto'-na . Apa' ku'uli' uma ria to ko'ia na'incai Magau' , apa' hawe'ea to jadi' tohe'e uma jadi' hi kawunia-na .
44026027	Magau' Agripa to kubila' ! Nupangala' wa lolita nabi owi-e ? Kusarumaka bate nupangala' ! "
44026028	Na'uli' Magau' Agripa mpo'uli'-ki Paulus : " Ha nu'uli'-kona mojoli mpobawai-a jadi' to Kristen hangkale'liu-e ? "
44026029	Na'uli' Paulus : " Hi tempo to hangkale'liu ba tempo to mahae , mekakae-a hi Alata'ala bona Magau' hante hawe'ea to mpo'epe lolita-ku eo toe lau jadi' hewa aku' toi . Sampale-wadi pohoo' tohe'i-e , neo' mporata-koi . "
44026030	Kahudu-na Paulus mololita , mokore-ramo magau' pai' gubernur pai' Bernike hante doo-ra , pai'-ra malai-mi ngkai tomi porumpua .
44026031	Karata-ra hi mali-na , momepololitai-ramo ra'uli' : " Tau tohe'ei ria , uma-hawo ria sala'-na to natao rapatehi-ki ba ratarungku'-ki . "
44026032	Na'uli' Magau' Agripa mpo'uli'-ki Festus : " Kakono-na , ane ke uma-i mpopebua' kara-kara-na hi Kaisar , ma'ala tabahaka lau-imi . "
44027001	Oti toe , Feliks mpobotuhi bona Paulus rapopehawi' hi kapal hilou hi tana' Italia . Jadi' , Paulus pai' ba hangkuja dua tau ntani'-na to ratarungku' ratonu hi Yulius , tadulako hi rala tantara to Roma to rahanga' Pasukan Kaisar .
44027002	Yulius mpopehawi'-kai hi kapal bohe ngkai ngata Adramitium , to sadia-mi me'ongko' mpotoa' ngata-ngata hi wiwi' tahi' to hi propinsi Asia . Me'ongko' mpu'u-makai . Doo-kai hi pomakoa' toe , Aristarkhus , to ngkai ngata Tesalonika hi tana' Makedonia .
44027003	Kamepulo-na , mehani-makai hi ngata Sidon . Lompe' lia ingku-na Yulius hi Paulus . Napalogai moto-i hilou hi role-na mpencuai' doo-na hi rala ngata , bona rawai'-i ba napa-napa to naparaluu .
44027004	Ngkai ree , kipokaliliu-mi pomako'-kai . Aga ngolu' mpotomu kapal-kai , toe pai' mewiwi'-kai hi lewuto' Siprus tono' hi mata'eo , bona uma-kai narumpa' rahi ngolu' .
44027005	Ngkai ree-makai mpobonte tahi' to mpomenyanyohi tana' Kilikia pai' Pamfilia , duu'-na rata-kai hi ngata Mira hi tana' Likia .
44027006	Hi ngata Mira toe , tadulako tantara mporua' kapal ngkai ngata Aleksandria to mpotoa' tana' Italia . Jadi' , napopentoli-makai hi kapal toe .
44027007	Rala ba hangkuja eo , pie' lia pomako' kapal . Ncaruku' rata-kai hi ngata Knidus . Ngkai ree , apa' uma oa' lompe' pewui ngolu' , uma kipokaliliu pomako'-kai ntuku' to ratoa' lomo'-na . Toe pai' kapal-kai ntara hi Tanjung Salmone pai' mewiwi' hi lewuto' Kreta , bona uma-kai narumpa' rahi ngolu' .
44027008	Mokoro lia-kai mewiwi' hi lewuto' Kreta toe . Ka'oo-omea-na , rata-makai hi pehania kapal to rahanga' Pehania Lompe' , to mohu' ngata Lasea .
44027009	Apa' wori'-mi tempo-kai to teliu , timpaliu-mi eo bohe popuasaa' to Yahudi , pai' neo' rata-mi tempo lengi' . Biasa-na nto'u toe , hawe'ea kapal kana mento'o , apa' mekoroi' pewui ngolu' pai' uma-pi lompe' pomako' kapal . Toe pai' Paulus mpopo'ingai'-ra bona neo' kaliliu , na'uli' :
44027010	" Ompi'-ompi' , ane tapokaliliu pomako'-ta , wori' mpai' karugia-ta . Uma muntu' kapal pai' kenia-ta to morugi , meka' ba lue' ria-ta mpai' to mate . "
44027011	Tapi' tadulako tantara toei , uma-i mpangalai' lolita Paulus , apa' meliu-pi pompangala'-na lolita tompajala' kapal pai' pangkeni kapal . Hira' doko' kaliliu .
44027012	Jadi' , apa' uma mpu'u-hawo lompe' pehania toe napento'oi kapal nto'u tempo lengi' , toe pai' wori' to mpo'uli' , agina kipalahii lau-mi pehania toe , pai' kipekukuhi bona rata-kai hi ngata Feniks mpopea katimpaliu-na tempo lengi' . Feniks tohe'e , pehania kapal hi Kreta to lompe' rapehanii nto'u tempo lengi' , apa' teleru hala' ngkai ngolu' .
44027013	Nto'u toe , ngolu' ngkai selatan lompe' pewui-na . Toe pai' ra'uli' topobago hi kapal , ma'ala-ramo mpokaliliu pomako'-ra hante kalompea'-na . Jadi' , ra'ore'-mi ahe' to mpotaha kapal ( to rahanga' balango' ) , pai'-ra kaliliu mewiwi' hi lewuto' Kreta .
44027014	Ntaa' we'i , ko'ia mahae ngkai ree , rata-mi ngolu' bohe ngkai role-na , ngolu' to rahanga' Bara' Tahi' .
44027015	Apa' uma-pi-hawo nadadahi kapal mponyanyo ngolu' , toe pai' ra'uli' topobago hi kapal , pelele' wae-mi kapal nawui ngolu' .
44027016	Uma mahae ngkai ree , teleru hala'-makai ngkai ngolu' hi kampotara-kai tono' selatan lewuto' to rahanga' Kauda . Nto'u toe , ki'ore' sakaya to kedi' to biasa radii' hi tilingkuria kapal ( to rahanga' sekoci ) . Mokoro lia pobago toe .
44027017	Ka'oti-na ki'ore' sakaya to kedi' toe hi lolo kapal , kihoo'-mi pakaroho bona neo'-i mpai' moronto . Oti toe , kapal wo'o baha rakapu' hante koloro bona moroho . Ngkai ree , apa' me'eka'-ramo topobago hi kapal , nee-neo' mpai' kapal-kai mporumpa' wo'one hi kalongkea ue to mohu' hi tana' Libia , toe pai' rapopana'u-mi layar , pai' rapelele'-mi kapal nawui ngolu' .
44027018	Kamepulo-na topobago kapal ntepu'u mpetadi kenia kapal hi rala tahi' , bona monangko' kapal , apa' uma ria pento'oa uda mpongolu' mporumpa'-kai .
44027019	Kamepulo-na tena , topobago hi kapal mpotadi rewa-rewa kapal hi rala tahi' .
44027020	Ba hangkuja eo , uma-kai mpohiloi lence eo ba betue' , pai' uma ria pento'oa-na uda mpongolu' mporumpa'-kai , alaa-na mere'-mi nono-kai , ki'uli' olo' mpobira'-kai tuwu' .
44027021	Ba hangkuja eo-ramo topobago hi kapal uma tepongkoni' nakeni kakawuhe-ra . Ngkai ree , mokore-imi Paulus hi laintongo'-ra pai' na'uli'-raka : " Ane ke nipangala'-a wengi bona neo'-ta ulu me'ongko' ngkai Kreta , ke uma wa morugi-ta hewa tohe'i .
44027022	Aga hewa toe lau ku'uli'-kokoi , pakaroho nono-ni ! Uma-ta ria haduaa to mate . Kapal-wadi to morugi .
44027023	Apa' ngkabengia ngone , Alata'ala to kupue' , Alata'ala to jadi' Pue'-ku , mpopahawa' mala'eka-na mpohirua'-ka .
44027024	Na'uli'-ka mala'eka toei : ` Neo'-ko me'eka' , Paulus . Apa' bate rata moto-ko mpai' hi Roma mponyanyo magau' hi ria . Pai' ngkai kama'ahi'-na Alata'ala hi iko , hawe'ea tauna to hi rala kapal dohe-nu , uma-ra moapa . '
44027025	Toe-mi ompi' , pakaroho nono-ni . Apa' bate kupangala' , napa to na'uli'-ka Alata'ala kana madupa' .
44027026	Nau' kapal-ta mogero mpai' , tehore moto-ta omea hi hameha' lewuto' . "
44027027	Hono' hampulu' opo' mengi , kapal-kai bate nawui ngolu' bohe hi tahi' Adria . Ba ria mentongo' bengi , ra'epe topobago hi kapal hewa mohu'-mi kapal hi role-na .
44027028	Toe pai' ra'ulu watu pompetudu bona ra'inca kanala tahi' . Rapetudu toe , rompulu' nopo kanala-na . Oti toe rapetudu tena , hampulu' lima nopo-damo .
44027029	Me'eka'-ramo nee-neo' mpai' kapal mporumpa' watu ranga' . Toe pai' ra'ulu-mi hilou hi rala ue opo' meha' ahe' to motomo hi tilingkuria kapal ( to rahanga' balango' ) , bona tetaha kapal . Pai' mosampaya-ra bona sohi'-sohi'-mi mobaja .
44027030	Ngkai ree , topobago kapal toera doko' metibo' bongo-ramo ngkai kapal . Toe pai' rapopana'u-mi sakaya to kedi' hi tahi' , ntani' doko' mpotoe ahe' to motomo hi nyanyoa kapal .
44027031	Mpohilo toe , na'uli' Paulus mpo'uli'-ki tadulako hante tantara-na : " Ane malai-ra topobago toera ngkai kapal , bate uma-koi mpai' tuwu' ! "
44027032	Toe pai' tantara mpobintohi potoe sakaya to kedi' , alaa-na sakaya toe monawu' hi tahi' pai' ma'anu' .
44027033	Neo' mehupa'-mi eo , na'uli'-mi Paulus mpo'uli'-raka : " Kana ngkoni' omea-koi ! Hampulu' opo' eo-mi , hangaa mpopea napa to jadi'-damo-koi . Uma-koi ngkoni' .
44027034	Jadi' , toe pai' ku'uli'-kokoi , ngkoni' kampa' hangkedi' , bona moroho-wakoi . Apa' uma moto-koi moapa-apa . "
44027035	Ka'oti-na mololita hewa toe , na'ala'-mi pongkoni' , pai'-i mpo'uli' tarima kasi hi Alata'ala hi nyanyoa-ra omea . Nabagi-mi pongkoni' toe , pai'-i ngkoni' .
44027036	Ngkai ree , moroho-mi nono-ra , ngkoni' omea-ramo .
44027037	Hawe'ea tauna ihi' kapal toe , ro'atu pitu mpulu' ono .
44027038	Bohu-ramo ngkoni' , gandum kenia kapal ratadi hi rala tahi' , bona kapal monangko' hala' .
44027039	Kamobaja-nami , rahilo topobago hi kapal kahiloa-mi role-na . Aga uma ra'incai ba napa hanga' ngata toe . Pai' rahilo wo'o , etu-mi mai huno tahi' hante talinti to uma watua . Toe pai' patuju-ra ane rakule' , mencore hi mai-ra .
44027040	Jadi' , rabintohi-mi koloro potoe ahe' pontaha kapal , pai' ahe' pontaha toe rapelele' moto-mi hi rala tahi' . Nto'u toe wo'o , rabongka-mi koloro to mpohoo' guli' kapal , bona kapal ma'ala rapajala' . Pai' ratoe layar hi nyanyoa kapal bona kapal mpotoa' role-na .
44027041	Ntaa' we'i , uma-di kaliliu hi role-na , mporumpa' wo'one lau-midi apa' longke ue-na . Woo'-na kapal toka' hi wo'one , alaa-na uma-pi molengo-lengo . Hiaa' hi tilingkuria-na narumpa' balumpa tahi' to bohe , alaa-na moreke .
44027042	Ngkai ree , mohawa'-ramo tantara doko' mpatehi hawe'ea to rataha , bona neo' mpai' ria to monangu hilou hi role-na pai' nculi' metibo' .
44027043	Tapi' tadulako mpotagi-ra , apa' ma'ahi'-i hi Paulus . Napehubui bona tauna to nginca monangu ngkalitadi hi tahi' pai' monangu hilou hi role-na .
44027044	Oti toe , to hantongo' to uma mpo'incai monangu mpolama' kaju ba pengka kapal bona rakeni hilou hi role-na . Toe-damo pai' uma-kai moapa , rata moto-kai omea hi role-na .
44028001	Hi role-na omea-makai , lako' ki'inca-di : lewuto' toe rahanga' Malta .
44028002	Lompe' lia nono-ra pue' ngata hi kai' . Ratarima lompe'-kai , rapobaa-kakai apu kiponerui , apa' udaa wo'o-mi pai' molengi' .
44028003	Paulus mporumpu kaju pai' nalobu . Bula-na mpodampa kaju hi lolo apu , hangaa mehupa' hama'a ule ngkai rala kaju , apa' morani'-hawo nanene apu . Ule toe mpotilo' pale-na .
44028004	Karahilo-na pue' ngata ule to mentoe hi pale Paulus , ra'uli'-mi : " Topepatehi-i-tawo' tau tohe'ii ! Bo hilo-mi , nau' uma-i mate hi rala tahi' we'i , aga Anitu Topotangara' uma mpelele'-i tuwu' . "
44028005	Ane Paulus-hana , uma hangkedia' peda' na'epe . Napetonta-wadi ule toe hi rala apu .
44028006	Ra'uli' pue' ngata , mowoto-ki mpai' pale-na , ba mule' modungka mata'-i pai' mate . Hiaa' mahae rapeka'au , uma-hawo moapa-i . Ngkai ree mobali' wo'o-mi pekiri-ra , ra'uli' : " Paulus toei , to mobaraka'-i ! "
44028007	Uma molaa ngkai ree , ria bonea . Bonea toe , bonea Publius , kapala' hi lewuto' toe . Hante kalompe' nono-na , nakio'-kai hilou hi tomi-na , pai' natorata-kai rala-na tolu eo .
44028008	Nto'u toe , tuama-na Publius peda' ngkelengi' pai' nturi mo'ue . Paulus hilou hi poturua-na , naposampayai pai' najama-i , alaa-na mo'uri'-imi .
44028009	Oti toe , hawe'ea to peda' hi lewuto' toe tumai mpopetulungi hi Paulus , pai' napaka'uri'-ra .
44028010	Wori' rewa to rawai'-kakai hewa pebila'-ra . Pai' nto'u-kai ngkarewa-mi me'ongko' , rakeni napa-napa kaparaluua-kai pai' ratu'u hi rala kapal .
44028011	Hono'-makai tolu mula hi lewuto' Malta , me'ongko' wo'o-makai mpohawi' kapal to ngkai Aleksandria . Kapal toe mahae-imi-hana mento'o hi lewuto' mpeka'au katimpaliu-na tempo lengi' . Hanga' kapal toe , Anitu Moropa' .
44028012	Mehani-kai hi ngata Sirakusa , tolu eo-kai hi ria .
44028013	Ngkai ree , kaliliu wo'o-makai mpewiwi' tahi' , rata hi ngata Regium . Kamepulo-na , mewui ngolu' to lompe' ngkai selatan . Toe pai' mogasi pomako' kapal-kai , pai' ro'eo oti toe rata-makai hi ngata Putioli hi tana' Italia . Mana'u-makai ngkai kapal hi ree .
44028014	Pana'u-kai ngkai kapal toe , hirua'-kai hante ba hangkuja dua ompi' hampepangalaa' . Rakio'-kai hilou hi tomi-ra pai' ratorata-kai hamingku . Ngkai ree , mako' witi'-makai hilou hi Roma .
44028015	Hi lengko ohea-pidi-kai , ompi'-ompi' hampepangalaa' to hi Roma mpo'epe kaneo'-kai rata-mi . Toe pai' katumai-rami mpotomu-kai hi ngata to rahanga' Pasar Apius pai' Pasanggrahan to Tolu . Kanahilo-na Paulus ompi' hampepangalaa'-kai ngkai Roma toera , na'uli' tarima kasi hi Alata'ala , pai' morawa-mi nono-na .
44028016	Karata-kai hi Roma , Paulus uma-pi ratarungku' . Rapalogai moto-i mo'oha' hiapa konoa-na , aga hadua tantara mpodongo-i .
44028017	Tolu eo-kai hi ria , Paulus mpokio' totu'a-totu'a to Yahudi bona mpohirua'-ki . Porumpu-ra toe , mololita-imi Paulus , na'uli'-raka : " Ompi'-ompi' , uma-kuwo ria sala'-ku hi ompi'-ta to Yahudi , uma-a ria mpotiboki ada totu'a-ta . Aga nau' wae , rahoko'-a hi Yerusalem pai'-a ratonu hi topoparenta to Roma .
44028018	Kara-kara-ku toe raparesa' topoparenta to Roma , pai' doko' rabahaka-a , apa' monoto-mi ka'uma-na ria sala'-ku to natao rapatehi-ka .
44028019	Tapi' to Yahudi hi Yudea me'ewa ncuu , uma-ra dota mpobahaka-a . Jadi' , uma ria ohea ntani'-na , merapi'-ama mpobua' kara-kara-ku hi Kaisar . Nau' wae , uma ba ria to kupakilu-raka ompi'-ta to Yahudi .
44028020	Jadi' , toe pai' oi-ama hi Roma , pai' ohe'i-mokoi ompi'-ompi' , kukio'-koi tumai apa' doko' kupololitai-koi . Apa' pai'-a rataha tohe'i-e , ngkai pepangala'-ku hi Magau' Topetolo' to najanci Alata'ala , hibalia hante hawe'ea to Israel . "
44028021	Ra'uli' totu'a to Yahudi toera mpo'uli'-ki Paulus : " Uma ria sura kitarima ngkai Yudea to mpotompo'wiwi-ko . Pai' uma wo'o ria ba haduaa ngkai ria to ngkeni kareba ba mpololita kada'aa-nu .
44028022	Sampale-di , doko' ki'epe tudui'-nu mpokahangai' Magau' Topetolo' tetu-e . Apa' ki'epe moto tauna hiapa-apa mposapuaka tudui' tetu . "
44028023	Oti toe , raponoa'-mi eo kahiruaa'-ra tena hante Paulus . Rata mpu'u-mi eo to ratoa' , wori'-mi tauna morumpu hi po'ohaa' Paulus . Ngkai mepulo duu' ncimonou' , napakanoto-raka Kayesus-na Magau' to najanci Alata'ala . Nabasa ihi' Atura Musa pai' sura nabi-nabi , nanotohi-raka pai' nabawai-ra mepangala' hi Yesus .
44028024	Ria-ra to mpangala' lolita-na , ria wo'o to uma mpangala' .
44028025	Pagaa'-gaa'-ramo ngkai porumpua toe , apa' uma mpu'u-pi ria kahintuwuaa'-ra . Aga kako'ia-ra mogaa' , Paulus mpololitai-ra hewa tohe'i : " Makono mpu'u-di lolita Inoha' Tomoroli' to napohowa' nabi Yesaya hi ntu'a-ta owi-e .
44028026	Hewa tohe'i moni-na : Na'uli' Pue' Ala : ` Hilou-ko , uli'-raka to Yahudi toera : Pe'epe moto-ra , aga uma oa' ra'incai batua-na . Pehilo moto-ra , aga hewa to uma oa' rahiloi mpu'u .
44028027	Apa' moko'o-mi nono-ra , mengkawongo-ra pai' mengkawero-ra : oja'-ra pehilo hante mata-ra , oja'-ra pe'epe hante tilinga-ra , oja'-ra ranotohi nono-ra . Ka'omea-na , uma-ra mpai' nculii' tumai hi Aku' , pai' uma-ra kuwai' kalompea' . ' "
44028028	Oti toe , na'uli' wo'o-mi Paulus : " Ompi'-ompi' ! Ane uma-koi dota mpotarima Kareba Lompe' to mpokeni kalompea' hi manusia' , sala'-ni moto . Tapi' bona ni'inca : kareba toe raparata-miraka tauna to bela-ra to Yahudi . Hira'-mi-hana mpai' to mpotarima . " ( (
44028029	Ka'oti-na Paulus mololita hewa toe , nculii'-ramo to Yahudi ngkai ree , pai'-ra momehono'-hono' . ) )
44028030	Ngkai ree , Paulus tida hi Roma rompae kahae-na hi rala tomi to nasewa . Goe'-i mpotarima hawe'ea tauna to doko' mpencuai'-i .
44028031	Hante uma ria kakoo-koroa'-na , naparata-raka Kayesus-na Pue' pai' Magau' Topetolo' , pai' natudui'-ra ohea-na jadi' ntodea-na Alata'ala hi rala Kamagaua'-na . Pai' uma ria to mposaleroi-i .
45001001	Sura toi ngkai aku' Paulus , batua Yesus Kristus . Napelihi-ama pai' nasuro-a ngkeni Kareba Lompe' to ngkai Alata'ala .
45001002	Kareba Lompe' toe najanci ami'-mi Alata'ala hante wiwi nabi-nabi-na owi , hewa to te'uki' hi rala Buku Tomoroli' .
45001003	Kareba Lompe' toe mpo'uli' kahema-nai Ana' Alata'ala , Pue'-ta Yesus Kristus . Ntuku' kaputu-na jadi' manusia' , Yesus muli Magau' Daud owi . Tapi' Yesus toei , Ana' Alata'ala wo'o-i , apa' moroli'-i hibalia hante Alata'ala . Monoto-mi tohe'e apa' Alata'ala mpopotuwu'-i nculii' , pai' hante tanda mekoncehi toe napakanoto Kahi'a-na mpu'u-mi Ana' Alata'ala .
45001004	
45001005	Hante wiwi Yesus toe-mi Alata'ala mpowai'-a rasi' bohe na'ongko'-a jadi' suro-na , bona aku' to mpokeni Kareba Lompe' hi tauna hi humalili' dunia' , mpotudui'-ra mepangala' pai' mengkoru hi Pue' Yesus , bona hanga' Yesus rapomobohe .
45001006	Wae-koiwo koi' to Kristen to hi ngata Roma tetu . Alata'ala mpokio' wo'o-ko-koiwo jadi' bagia-na Yesus Kristus .
45001007	Toe pai' kupakatu sura toi hi hawe'ea to Kristen hi Roma . Nape'ahi'-mokoi Alata'ala pai' nakio'-koi jadi' topetuku'-na to moroli' . Wori' tabe : mekakae-a hi Alata'ala Tuama-ta pai' hi Pue' Yesus Kristus bona nagane'-koi ngkai kabula rala-na pai' nawai'-koi kalompea' tuwu' .
45001008	Lomo'-lomo'-na , rala hanga' Yesus Kristus , aku' mpo'uli' tarima kasi hi Pue'-ku Pue' Alata'ala sabana koi' ompi' . Apa' pepangala'-ni hi Pue' Yesus rapotompo'wiwi-mi hi humalili' dunia' .
45001009	Mobago-a hante nono mpu'u mpobago bago to nawai'-ka Alata'ala , mpoparata Kareba Lompe' to mpotompo'wiwi Ana'-na . Pai' Alata'ala mpo'inca ihi' nono-ku , na'inca beiwa-a mpokahangai' oa'-koi hi rala posampaya-ku .
45001010	Kuposampayai oa'-koi ompi' pai' kuperapi' mpu'u hi Alata'ala bona ane da ma'aa-ala napalogai-a tilou mpencuai'-koi , ane napokono Alata'ala .
45001011	Doko' lia-a mpohirua'-kokoi , bona ma'ala kubagi-kokoi rasi' ngkai Inoha' Tomoroli' to mporohoi pepangala'-ni .
45001012	Patuju-ku , bona aku' wo'o terohoi ngkai pepangala'-ni , bona kita' momeroo-rohoi ngkanono hadua pai' hadua .
45001013	Ompi'-ompi' , bona ni'inca : wori' ngkani-ama moliwo tilou mpencuai'-koi , aga ria oa' to mpolawa'-a . Patuju-ku mpencuai'-koi toe , bona ria mpai' wua' bago-ku hi ngata-ni , hewa ria wo'o wua' bago-ku hi olo' tauna to bela-ra to Yahudi hi ngata-ngata ntani'-na .
45001014	Doko' kupencuai'-koi apa' ria inta-ku hi hawe'ea tauna , pai' ohea-ku mpobayari inta-ku toe , mpopalele-a Kareba Lompe' hi hawe'ea tauna , uma mpelihi ba to mo'oha' hi rala ngata ba to molompu , uma mpenara' ba to mosikola ba to uma-ra mosikola .
45001015	Toe-mi pai' doko' lia-a mpoparata Kareba Lompe' hi koi' wo'o to hi ngata Roma .
45001016	Uma kupoka'ea' ngkeni Kareba Lompe' . Apa' Kareba Lompe' toe-mi baraka' Alata'ala to mpowai' kalompea' hi hawe'ea tauna to mepangala' . Lomo'-na Kareba Lompe' raparata-raka to Yahudi , aga hewa too-toi raparata wo'o-miraka tauna to bela-ra to Yahudi .
45001017	Hi Kareba Lompe' toe , Alata'ala mpo'uli'-taka beiwa ohea jadi' monoa' hi poncilo-na . Ohea-na toe muntu' ngkai pepangala'-ta hi Alata'ala-wadi , uma ria ohea ntani'-na . Hewa to te'uki' hi Buku Tomoroli' owi : " Tauna to monoa' hi poncilo Alata'ala-le , hira'-mi tauna to mporata katuwua' to lompe' ngkai pepangala'-ra . "
45001018	Ngkai suruga Alata'ala mpopohiloi roe-na mpokaroe hawe'ea manusia' to uma mengkoru hi Hi'a pai' to mpobabehi po'ingku to uma monoa' . Ngkai po'ingku-ra to uma monoa' toe , manusia' mposapuaka tudui' to makono .
45001019	Apa' monoto hi hawe'ea manusia' kabeiwa-na Alata'ala , apa' Alata'ala moto-mi to mpakanoto-raka .
45001020	Apa' nau' uma tahiloi lence Alata'ala , ngkai lomo' kajadi' dunia' incana moto hi manusia' kabeiwa-na Alata'ala . Ngkai hawe'ea to napajadi' , tahilo kabohe tuwu'-na pai' tahilo wo'o baraka'-na to uma ria kahudua-na . Jadi' , uma ria manusia' to ma'ala mpo'uli' : " Uma-kuna ku'incai ! "
45001021	Ra'inca moto karia-na Alata'ala , tapi' uma-ra mpobila'-i hewa to masipato' hi Alata'ala , pai' uma ra'uli' tarima kasi hi Hi'a . Wori' pekiri-ra to uma ria kalaua-na , alaa-na mobengi-mi nono-ra , uma-pi ra'incai tudui' to makono .
45001022	Ra'uli' pante-ra . Ntaa' wojo-radi !
45001023	Oja'-ra mepue' hi Alata'ala to tuwu' liu-liu hante uma ria kabali'-na . Mepue'-ra hi pinotau to rababehi ntuku'-ki lence manusia' to mate moto mpai' . Mepue'-ra hi pinotau to molence mpodanci ba ule ba binata ntani'-na .
45001024	Jadi' , apa' manusia' uma dota mepue' hi Alata'ala , toe pai' napelele' lau-ramo mpotuku' konoa nono-ra , bona mogau' dada'a-ra , alaa-na mpobabehi gau' to me'eai' lau-ramo hi himpau hira' .
45001025	Tudui' Alata'ala to makono rasapuaka , tudui' to boa' lau-di to rapangala' . Oja'-ra mpopue' Topejadi' , anu tuwu' to napajadi' Alata'ala , toe lau-di to rapue' pai' to rapengkorui . Hiaa' kakoo-kono-na Topejadi' toe-idi-hawo to natao ta'une' duu' kahae-hae-na . Amin !
45001026	Jadi' , apa' oja'-ra mpopue'-ie , toe pai' napelele' lau-ramo mpotuku' kahinaa nono-ra to me'eai' toe . Ntahawe' tobine-tobine uma-pi mogau' hewa gau' manusia' biasa . Himpau tobine moto-ramo momepotobine .
45001027	Tomane wae wo'o-wadi-hawo : uma-ra mpotobine tobine , tapi' mpokahina hingka tomane-radi . Tomane mpobabehi gau' to uma tumotoa hi hingka tomane-ra , pai' ka'omea-na mporata lau-ramo pehuku' to hintotoa hante gau'-ra to sala' toe .
45001028	Apa' oja'-ra mpangaku' Alata'ala hi rala pekiri-ra , toe pai' Alata'ala mpelele' pekiri-ra jadi' mogero , alaa-na mpobabehi-ra to uma taoa-na rababehi .
45001029	Wori' nyala jeko' pai' pekiri to uma monoa' hi rala nono-ra . Jampa-ra , dada'a gau'-ra , mohingi' , doko' mepatehi , motuda' , mebagiu , mohuku' ,
45001030	metuntui' pai' mporuge' doo , mpokahuku' Alata'ala , sapa , molangko nono-ra , pai' mpope'une' . Rapali'-pali' ohea-ra mpobabehi to dada'a . Mposapuaka totu'a-ra .
45001031	Uma-ra monono , uma-ra mpo'ihii' tipa'-ra , uma ria ahi'-ra , uma ria petulungi-ra hi doo .
45001032	Ra'inca moto hawa' Alata'ala to mpo'uli' hema-hema to mogau' hewa toe masipato' rahuku' mate . Aga nau' wae , rababehi oa' gau' to hewa toe , pai' rapokono lau-mi ane ria doo-ra to mpobabehi-e .
45002001	Ta'inca moto-mi ompi' , ane Alata'ala mpohuku' tauna to mogau' dada'a hewa toe , pobotuhi-na bate makono . Aga uma ria huraa-ta mposalai' doo-ta , apa' ane tasalai' doo-ta , hibalia woto-ta moto-mi to tasalai'-e , bo hewa toe wo'o-wadi-hawo gau'-tae . Jadi' , uma mpu'u ria ohea-ta mpe'arai' sala'-ta .
45002002	
45002003	Ane tababehi moto gau' to tasalai'-ki doo-ta , neo' ta'uli' ka'uma-na mpai' nahuku'-ta Alata'ala-e .
45002004	Lompe' nono-na Alata'ala , mosabara-i pai' moloe ahi'-na . Aga neo' ta'uli' hi rala nono-ta : " Uma mingki' kubalii' gau'-ku . " Kiwoi-e' ompi' : patuju kalompe' nono Alata'ala toe , bona ria loga-ta medea ngkai jeko'-ta-hana .
45002005	Jadi' , ompi'-ompi' , ane motu'a nono-ta , ane uma tabalii' gau'-ta , motomo mpai' huku'-ta hi Eo Kiama . Nto'u Eo Kiama toe mpai' , Alata'ala mpobotuhi omea hante kanoaa'-na , pai' nahuku' hawe'ea tauna to dada'a .
45002006	Nahiwili po'ingku butu dua tauna .
45002007	Ria tauna to tida mogau' lompe' , apa' doko' mporata-ra pe'une' , pebila' pai' katuwua' to uma ria ka'otia-na ngkai Alata'ala . Hi tauna to hewa toe Alata'ala mpowai' katuwua' to lompe' duu' kahae-hae-na .
45002008	Aga ria wo'o tauna to mpenonoi woto-ra moto-wadi . Oja'-ra mpotuku' konoa Alata'ala , mpotuku' konoa to dada'a lau-rada . Hira' toe-mi to poko mporata roe pai' pehuku' Alata'ala-e .
45002009	Butu dua tauna to mpobabehi to dada'a , bate ntodohaka pai' mporata kasusaa'-ra , ntepu'u ngkai to Yahudi , rata-rata wo'o hi tauna to bela-ra to Yahudi .
45002010	Aga tauna to mpobabehi to lompe' mporata pe'une' , pebila' hante kalompea' tuwu' , lomo'-na hi to Yahudi , rata-rata wo'o hi to bela-ra to Yahudi .
45002011	Apa' Alata'ala uma mpelence tauna .
45002012	Tauna to uma mpo'incai Atura Pue' , ane mpobabehi jeko'-ra , bate masala'-ra pai' masipato' ragaa' ngkai Alata'ala . Alata'ala mpohuku'-ra sabana jeko'-ra , aga uma nahuku'-ra sabana petiboki-ra hi Atura Pue' . Wae wo'o tauna to mpo'inca Atura Pue' . Ane mpobabehi jeko'-ra , Alata'ala mpohuku' wo'o-ra-rawo , aga hira' toe nahuku' sabana petiboki-ra hi Atura Pue' .
45002013	Bela tauna to mpo'epe Atura Pue' to jadi' monoa' hi poncilo-na . Tauna to mpotuku' Atura Pue' , hira'-di to monoa' hi poncilo-na .
45002014	Tauna to bela-ra to Yahudi uma mpo'incai Atura Pue' to na'uki' Musa . Tapi' pontu-na nono-ra moto mpotudui'-ra mpobabehi po'ingku to lompe' , hewa po'ingku to te'uki' hi rala Atura Pue' . Nau' uma ra'incai Atura Pue' to te'uki' , nono-ra moto to jadi' hewa Atura Pue' hi hira' .
45002015	Ngkai po'ingku-ra toe , monoto-mi ta'inca karia-na parenta ngkai Atura Pue' te'uki' hi rala nono-ra . Ngkai pekiri-ra wo'o ta'inca karia-na atura hi rala nono-ra , apa' ra'uli' hi rala nono-ra : " Sala' kehi toe , " ba ra'uli' " Lompe' kehi toe . "
45002016	Jadi' , bate hewa toe-mi mpai' to jadi' hi Eo Kiama . Nto'u toe mpai' , Alata'ala mpowai' kuasa hi Yesus Kristus bona mpohurai pai' mpobotuhi hawe'ea ihi' nono manusia' to tewunii' . Toe-mi ihi' Kareba Lompe' to kukeni-e .
45002017	Jadi' , kakaliliua-na ompi' , beiwa-mi ane kita' to Yahudi-e ? Ha ria-ta to molangko nono-ta apa' ta'uli' ria posidaia'-ta hante Alata'ala ? Ha ria-ta to mpo'uli' kanatarima-ta mpai' Alata'ala sabana petuku'-ta hi Atura Pue' to naparata Musa ?
45002018	Kita' to Yahudi , ta'inca konoa Pue' pai' ta'inca mpoposisala napa to lompe' pai' napa to dada'a , apa' tarata tudui' ngkai Atura Pue' .
45002019	Ta'uli' , kita' to pante mpotete' tauna to uma mpo'incai Alata'ala , kita' to ma'ala mponotohi-ra to hi rala kabengia-na-pidi pai' to ko'ia mpo'incai tudui' to makono . Apa' hi kita' to Yahudi kariaa-na poko pe'inca pai' tudui' to makono to te'uki' hi rala Atura Pue' .
45002020	
45002021	Jadi' , kita' mpotudui' tau ntani'-na . Hiaa' napa-di pai' uma tatudui' woto-ta moto-e ! Tatudui' doo bona neo' manako . Hiaa' beiwa-mi ane manako moto-tae !
45002022	Ta'uli'-ki doo neo' mobualo' , beiwa ane mobualo' moto-ta ! Ta'uli' uma-ta mepue' hi pinotau . Ane bongko wae-di , napa pai' ria moto-ta to mponongko' rewa ngkai rala tomi pontu'ua pinotau toe-e !
45002023	Bohe rahi nono-ta ompi' , apa' ria-tana Atura Pue' to naparata-taka Musa owi . Hiaa' napa-mi kalaua-na ane taruge' lau-imi Alata'ala hi ka'uma-na tatuku' hawa'-na !
45002024	Ria te'uki' hi rala Buku Tomoroli' owi to mpo'uli' hewa toi : " Ngkai kada'a kehi-ni koi' to Yahudi , alaa-na tauna to bela-ra to Yahudi mporuge' hanga' Alata'ala lau-ramo . "
45002025	Kita' to Yahudi mpo'uli' ria kalaua-na ada petini'-ta ntuku' Atura Pue' . Pai' ria mpu'u kalaua-na karatini'-ta toe , asala tatuku' mpu'u wa Atura Pue' . Aga ane tatiboki Atura Pue' , uma ntoto ria kalaua-ta ratini' .
45002026	Ane tauna to bela-ra to Yahudi , uma-ra ratini' ntuku' Atura Pue' . Aga ane monoa' po'ingku-ra hewa po'ingku to ratuntu' hi rala Atura Pue' , bate natarima moto-ra mpai' Alata'ala hibalia hante tauna to tetini' ntuku' Atura Pue' .
45002027	Ane hewa toe , ka'omea-na mpai' po'ingku-ra tauna to bela-ra to Yahudi toe mpopohiloi kamasala'-ta kita' to Yahudi . Apa' kita' , ria-taka Atura Pue' to te'uki' , pai' ratini' wo'o-ta ntuku' Atura Pue' toe , hiaa' tatiboki lau-mi hawa' Pue' . Hira' , uma-ra ratini' , aga hira' lau-di to mpotuku' hawa' Pue' .
45002028	To Yahudi to jadi' ntodea Alata'ala mpu'u , bela tauna to jadi' to Yahudi ngkai kaputu-ra , bela wo'o to ratini' wotoloka'-ra-wadi .
45002029	To Yahudi to jadi' ntodea Alata'ala mpu'u-le , tauna to jadi' to Yahudi hi rala nono-ra , pai' to ratini' hi rala nono-ra . Batua-na , pobago Inoha' Tomoroli' hi rala nono-ra mpopajadi'-ra ntodea Alata'ala , uma-ra jadi' ntodea Alata'ala hi kampotuku'-ra atura-atura to te'uki' . Tauna to hewa toe-mi to na'une' Alata'ala . Nau' manusia' uma mpo'une'-ra , aga Alata'ala bate mpo'une'-ra .
45003001	To Yahudi pai' to bela to Yahudi hibalia-wadi , masala' omea-ramo hi poncilo Alata'ala . Aga neo' ta'uli' hewa toi , uma melabi kamarasi'-ra to Yahudi ngkai tau ntani'-na , pai' uma ria kalaua-na ada petini'-ra .
45003002	Ria moto rasi'-ra , pai' wori' moto kalaua-na ! Lomo'-na , apa' Alata'ala mpowai' Lolita-na hi to Yahudi owi .
45003003	To Yahudi to hantongo' uma tida mepangala' hi Alata'ala . Aga nau' wae , Alata'ala bate tida mpo'ihii' tipa'-na .
45003004	Nau' hawe'ea manusia' moboa' , bate makono lolita Alata'ala . Hewa to na'uli' Magau' Daud owi : O Pue' , bate makono mpu'u lolita-nu . Nau' ba hema-hema to mposalai'-ko , bate kana rapangaku' kamonoa'-nu . "
45003005	Jadi' , ngkai po'ingku manusia' to uma monoa' , lonto'-mi kamonoa'-na Alata'ala . Aga neo' ta'uli' hewa toi : " Ane wae-di , ane Alata'ala mpohuku' manusia' to dada'a , uma-i monoa' . " Ria mpu'u manusia' to mpo'uli' hewa toe ,
45003006	tapi' pekiri-ra toe bate uma makono . Apa' ane ke uma-i monoa' Alata'ala , ke uma-i ma'ala mpohurai kara-kara hawe'ea manusia' hi Eo Kiama .
45003007	Jadi' , meka' ba ria to mpo'uli' hewa toi : " Ane bongko ngkai po'ingku-ta to bengku' pai' alaa-na lonto' lau-mi kamonoa'-na Alata'ala pai'-i ra'une'-e , ha napa pai' nahuku'-ta sabana jeko'-tae ? "
45003008	Ane hewa toe-di , ma'ala lau-mi ta'uli' hewa toi : " Agina tababehi lau po'ingku to dada'a bona mehuwu to lompe' . " Ria-midi tauna to mpobalihi-a , ra'uli' ria-a mololita hewa toe . Tauna to hewa toe , masipato' lia-ra nahuku' Alata'ala .
45003009	Jadi' lolita powoe-na hewa toi : kita' to Yahudi uma meliu kalompe'-ta ngkai tau ntani'-na . Apa' hewa to ku'uli' we'i , hawe'ea manusia' bate masala' apa' topojeko' omea-ta , lompe' to Yahudi lompe' tau ntani'-na .
45003010	Hewa to te'uki' hi rala Buku Tomoroli' owi : Uma ria tauna to monoa' , nau' haduaa uma ria .
45003011	Uma ria to monoto nono-ra , Uma ria to mpopali' Alata'ala .
45003012	Hawe'ea tauna mengkawulaa-mi ngkai Alata'ala , Uma-pi mokalaua tuwu'-ra . Uma hema to lompe' gau'-ra , nau' haduaa uma ria . "
45003013	" Babo' pai' me'eai' lolita-ra , Lolita mpebagiu mehupa' hi wiwi-ra . " Lolita-ra mpopedahi nono doo hewa petilo' dalimoo' . "
45003014	" Lolita-ra paka' peruge' pai' petipo'-damo . "
45003015	" Ngasa' oa'-ra doko' mpopatehi doo .
45003016	Hiapa-apa kahiloua-ra , mpokeni-ra kada'aa pai' kaparia-wadi .
45003017	Oja'-ra mpopali' kahintuwuaa' . "
45003018	" Uma ntoto ra'incai mengkoru hi Alata'ala . "
45003019	Ngkai lolita Atura Pue' toe , ta'inca ka'uma-na ria manusia' to monoa' . Pai' monoto-mi ta'inca , hawe'ea to te'uki' hi Buku Atura Pue' , bate mpobelahi to Yahudi to rapowaii' Atura Pue' toe . Jadi' , uma ria tauna to ma'ala mpo'uli' : " Aku' , monoa'-a-kuna ! " Hawe'ea manusia' bate masala' hi poncilo Alata'ala .
45003020	Uma ria haduaa to monoa' hi poncilo Alata'ala ngkai kampotuku'-ra Atura Pue' . Apa' ngkai Atura Pue' toe-di , ta'inca lau-mi kamojeko'-ta .
45003021	Tapi' tempo toi , Alata'ala mpopehuwu-mitaka beiwa ohea-na manusia' ma'ala jadi' monoa' hi poncilo-na . Hi rala Buku Atura Pue' pai' sura nabi-nabi owi telowa ami'-mi beiwa ohea-na Alata'ala mpomonoa'-ta . Aga uma-ta jadi' monoa' hi poncilo Alata'ala ngkai kampotuku'-ta Atura Pue' .
45003022	Alata'ala mpomonoa'-ta hi poncilo-na ane mepangala'-ta hi Yesus Kristus . Toe nababehi hi hawe'ea tauna to mepangala' , uma napelence kato'apa-ra .
45003023	Apa' mojeko' omea-tamo , pai' uma-ta natao mporata bagia hi rala kabohe tuwu'-na Alata'ala .
45003024	Aga nabahaka-tamo ngkai huku' jeko'-ta toe , pai' na'uli' kamonoa'-ta hi poncilo-na sabana petolo' Kristus Yesus . Hawe'ea toe , pewai' mara Alata'ala hi kita' ngkai kabula rala-na .
45003025	Ntuku' hawa' Alata'ala , Yesus rapatehi pai' raa'-na rabowo . Alata'ala mpobabehi hewa toe , bona Yesus rahuku' mpohompo' jeko' manusia' , bona na'ampungi jeko'-ta ane mepangala'-ta hi Yesus . Kako'ia-na Yesus mate , Alata'ala uma mpohuku' jeko' manusia' . Napelele' ulu jeko' manusia' , apa' ngkai posabara-na . Aga ane uma oa'-i mpohuku' jeko' , uma-i monoa' . Jadi' , hante kamate-na Yesus , Alata'ala mpopohiloi mpu'u-mi kamonoa'-na .
45003026	Hante kamate-na Yesus toe , incana-mi kamonoa'-na Alata'ala mpohuku' jeko' , pai' ma'ala moto-i mpo'uli' kamonoa'-ra tauna topojeko' to mepangala' hi Yesus .
45003027	Jadi' , uma-pi ria ohea-ta mpomolangko nono-ta . Apa' Alata'ala uma mpotarima-ta ngkai po'ingku-ta to lompe' . Natarima-tale , ngkai pepangala'-ta hi Pue' Yesus .
45003028	Apa' toi-mi poko lolita-ku : kita' jadi' monoa' hi poncilo Alata'ala ngkai pepangala'-ta , bela ngkai po'ingku-ta to lompe' mpotuku' Atura Pue' .
45003029	Apa' uma muntu' to Yahudi to napoka'ahi' Alata'ala . Napoka'ahi' wo'o tauna to bela-ra to Yahudi .
45003030	Apa' hadua-na-wadi Alata'ala , pai' Hi'a to mpomonoa' to Yahudi ngkai pepangala'-ra , pai' Hi'a wo'o to mpomonoa' tauna to bela-ra to Yahudi , ngkai pepangala'-ra wo'o-wadi .
45003031	Jadi' , Alata'ala mpo'uli' kamonoa'-ta hi poncilo-na ngkai pepangala'-ta-wadi . Aga neo' ta'uli' hewa toi : tatadi-mi Atura Pue' . Neo' ! Ngkai pepangala'-ta toe , tapomobohe-mi Atura Pue' .
45004001	Jadi' , wae lau ta'ala' tapotonco-imi Abraham , ntu'a-ta owi . Beiwa ohea-na Abraham jadi' monoa' hi poncilo Alata'ala ?
45004002	Ane rapa'-na Abraham jadi' monoa' hi poncilo Alata'ala sabana po'ingku-na to lompe' , ma'ala napomolangko nono-na . Aga uma-hawo ria huraa-na Abraham mpomolangko nono-na hi nyanyoa Alata'ala .
45004003	Apa' ria te'uki' hi Buku Tomoroli' to mpotompo'wiwi Abraham hewa toi : " Abraham mpopangala' Alata'ala , pai' ngkai pepangala'-na toe Alata'ala mpo'uli' kamonoa'-na hi poncilo-na . "
45004004	Ane rapa'-na tauna to mobago ngkoni' gaji' , bate ma'ala-i mpesingarai' gaji'-na . Gaji'-na toe bela pewai' mara , bate anu-na mpu'u-mi-hawo .
45004005	Tapi' posidaia'-ta hante Alata'ala uma hewa tetu . Apa' uma-hawo ngkai po'ingku-ta pai' alaa-na natarima-ta Alata'ala . Ane mepangala'-ta hi Alata'ala , nau' masala'-ta , na'uli' kamonoa'-ta hi poncilo-na ngkai pepangala'-ta hi Hi'a .
45004006	Tudui' toi hibalia hante lolita Magau' Daud owi . Apa' Daud mpo'uli' kamarasi'-ra tauna to natarima Alata'ala hewa tauna to monoa' , aga bela ngkai po'ingku-ra .
45004007	Na'uli' hewa toi : Marasi' tauna to te'ampungi sala'-ra , pai' to tetawuhi-mi jeko'-ra .
45004008	Marasi' mpu'u-ra , apa' Pue' Ala uma-pi mpotuntu' jeko'-ra . "
45004009	Rasi' to na'uli' Daud toe we'i , uma muntu' hi tauna to ratini' ntuku' atura agama Yahudi , tapi' hi tauna to uma ratini' wo'o . Apa' hewa to oti-mi ku'uli' we'i , Alata'ala mpo'uli' kamonoa'-na Abraham ngkai pepangala'-na-wadi .
45004010	Ha nto'uma-i Abraham jadi' monoa' hi poncilo Alata'ala ? Ka'oti-na ratini' ba kako'ia-na ratini'-di ? Ane tabasa tutura-na , monoto-mi tahilo : Abraham jadi' monoa' hi poncilo Alata'ala kako'ia-na ratini' .
45004011	Ratini' ngkabokoa'-i-damo-hawo , pai' karatini'-na toe jadi' tanda kamonoa'-na hi poncilo Alata'ala . Jadi' , monoto-mi tahilo : Abraham jadi' monoa' hi poncilo Alata'ala ngkai pepangala'-na kako'ia-na ratini' . Toe pai' ma'ala-mi ta'uli' , Abraham toe tapotuama omea . Abraham rapotuama tauna to bela-ra to Yahudi to mepangala' hi Yesus , apa' nau' uma-ra ratini' ntuku' Atura Pue' , bate jadi' monoa'-ramo hi poncilo Alata'ala sabana pepangala'-ra , hibalia hante Abraham .
45004012	Wae wo'o Abraham rapotuama to Yahudi , apa' hi'a to rapotonco hawe'ea to Yahudi to ratini' pai' to mepangala' hi Alata'ala hibalia hante Abraham kako'ia-na ratini' .
45004013	Owi Alata'ala mojanci hi Abraham pai' hi muli-na kanawai'-ra mpai' dunia' . Patuju-na Alata'ala bona Abraham pai' muli-na mporata napa to najanci toe apa' mepangala'-ra , pai' ngkai pepangala'-ra toe hira' jadi' monoa' hi poncilo-na . Bela tauna to mpotuku' Atura Pue' to mporata napa to najanci Alata'ala .
45004014	Apa' ane rapa'-na tauna to mpotuku' Atura Pue' mporata janci-na , batua-na pepangala'-ta hi Alata'ala uma ntoto ria tuju-na , pai' janci Alata'ala uma mpai' madupa' .
45004015	Apa' roe Alata'ala lau-di to tarata ngkai Atura Pue' , apa' mpotiboki-ta Atura-na toe . Ane ke Alata'ala uma mpowai'-ta Atura-na , ke uma-ta masala' mpotiboki Atura-na toe .
45004016	Jadi' , Alata'ala mpo'uli' kamonoa'-ta hi poncilo-na muntu' ngkai pepangala'-ta , bona napa to najanci Alata'ala toe tatarima hewa pewai' mara , bona hawe'ea muli Abraham bate mporata napa to najanci Alata'ala . Janci Alata'ala toe , uma muntu' bagia to Yahudi to mpo'inca Atura Pue' . Janci Alata'ala toe , bate bagia hema-hema to mepangala' hi Alata'ala hewa Abraham . Apa' Abraham jadi' tuama-ta omea .
45004017	Ria lolita Alata'ala hi Abraham to mpo'uli' hewa toi : " Kupajadi'-moko tuama wori' tauna hi humalili' dunia' . " Hi poncilo Alata'ala , Abraham jadi' tuama-ta omea , apa' mepangala'-i hi Alata'ala to mpotuwu' nculii' tomate , mepangala'-i hi Alata'ala to mpohowa' lolita-na mpokahangai' napa to ko'ia ria , alaa-na ria mpu'u-mi .
45004018	Nau' uma-pi ria poncarumakaa-na Abraham mo'anai' , bate mepangala' pai' ncarumaka Alata'ala oa'-i . Napangala' janci-na Alata'ala to mpo'uli' : kahi'a-na mpai' jadi' tuama wori' tauna hi humalili' dunia' . Apa' kako'ia-na Abraham mo'anai' , Alata'ala mpo'uli'-ki hewa toi : " Muli-nu mpai' hewa betue' hi langi' kawori'-ra . "
45004019	Hiaa' nto'u toe , umuru-na Abraham mohu' ha'atu mpae-mi , woto-na hewa to mate-mi , apa' tu'a-imi . Wae wo'o Sara tobine-na , woto-na hewa to mate wo'o-hawo apa' lalo-i . Na'inca moto hawe'ea toe . Aga nau' wae , uma mere' pepangala'-na .
45004020	Uma morara' nono-na hi pojanci Alata'ala . Bate mepangala' oa'-i , pai' pepangala'-na toe mporohoi nono-na . Toe pai' Abraham mpo'uli' tarima kasi ami'-mi hi Alata'ala ,
45004021	apa' naparasaya kamobaraka'-na Alata'ala mpopadupa' janci-na .
45004022	Ngkai pepangala'-na toe-mi , pai' ria to te'uki' hi Buku Tomoroli' owi to mpo'uli' : " Alata'ala mpo'uli' kamonoa'-na Abraham hi poncilo-na . "
45004023	To te'uki' toe uma muntu' bagia-na Abraham-wadi .
45004024	To te'uki' toe bate bagia-ta omea . Kita' toi , natarima wo'o-tamo-tawo Alata'ala , na'uli' kamonoa'-ta hi poncilo-na , apa' mepangala'-ta hi Alata'ala to mpopotuwu' nculii' Pue'-ta , Pue' Yesus .
45004025	Yesus toe mpewai' woto-na rapatehi bona mpotolo' sala'-ta . Pai' oti toe Alata'ala mpotuwu' nculii'-i bona kita' jadi' monoa' hi poncilo-na .
45005001	Jadi' , apa' lawi' monoa'-tamo hi poncilo Alata'ala ngkai pepangala'-tae , lompe'-mi posidai'-ta hante Alata'ala sabana Pue'-ta Yesus Kristus .
45005002	Apa' petauntongoi'-na Yesus Kristus toe mpopohintuwu'-ta hante Alata'ala sabana pepangala'-ta , bona tarasai kabula rala-na Alata'ala to tarata-mi toe-e lau . Pai' goe' nono-ta , apa' moroho poncarumakaa-ta kamporata-ta mpai' bagia hi rala kabohe tuwu'-na Alata'ala .
45005003	Pai' uma muntu' toe , goe' wo'o nono-ta hi rala kaparia to mporumpa'-ta . Apa' ta'inca , ngkai kaparia toe kita' jadi' ntaha .
45005004	Pai' ane jadi' ntaha-ta-damo , ma'ala-ta mpodagi pesori , duu'-na Alata'ala mpokono po'ingku-ta . Pai' ane ta'inca kanapokono-na Alata'ala po'ingku-ta , bate kamoroo-rohoa-mi poncarumakaa-ta hi Alata'ala .
45005005	Pai' ane ncarumaka Alata'ala-ta-damo , uma-ta mpai' hala'ulu . Napadupa' hawe'ea janci-na hi kita' . Ta'inca toe , apa' tarasai ahi' Alata'ala hi rala nono-ta ngkai pobago-na Inoha' Tomoroli' to nawai'-taka .
45005006	Hewa toi-mi ahi' Alata'ala hi kita' : hi tempo to napakatantu Alata'ala , nto'u-na uma ria karohoa-ta mpotulungi woto-ta moto , nto'u toe-mi Kristus mate mposampei-ta . Hiaa' bo nto'u toe , molaa-ta ngkai Alata'ala .
45005007	Hi gau' manusia' , molaka tarua' tauna to dota mate mposampei doo-na to uma masala' . Ane doo-na toe tauna to lompe' lia nono-na , meka' ria moto nte hadua to daho' mate mposampei-i .
45005008	Aga uma hewa toe ahi' Alata'ala . Alata'ala mpopehuwu ahi'-na hi kita' nto'u-ta mojeko'-pidi . Apa' bula-ta mojeko'-pidi , Kristus mate mposampei-ta .
45005009	Jadi' toe-e , monoa'-tamo hi poncilo Alata'ala sabana raa' Yesus to mate mpohompo' jeko'-ta . Toe pai' monoto tena ta'inca katebahaka-ta mpai' ngkai roe Alata'ala hi Eo Kiama sabana petauntongoi'-na Yesus toe .
45005010	Ri'ulu , bula-ta mosisala-pidi hante Alata'ala , nahubui Ana'-na mate mposampei-ta , alaa-na hintuwu'-tamo hante Alata'ala . Jadi' , hewa toe lau hintuwu'-tamo hante Alata'ala , pai' Yesus tuwu' liu-liu dohe-ta . Toe pai' hangkedi' kanoto-na katebahaka-ta mpai' ngkai roe Alata'ala hi Eo Kiama .
45005011	Pai' uma muntu' toe , goe' nono-ta mpokagoe' posidaia'-ta hante Alata'ala to tarata sabana Pue'-ta Yesus Kristus . Apa' ngkai Yesus Kristus toe , hintuwu'-tamo hante Alata'ala .
45005012	Jeko' ria hi rala dunia' sabana tau hadua to mpotiboki hawa' Alata'ala , hi'a-mi Adam . Pai' ngkai jeko'-na Adam toe-mi alaa-na ria-mi kamatea hi rala dunia' . Ngkai jeko' Adam toe-mi , pai' hawe'ea muli-na jadi' topojeko' , alaa-na hawe'ea manusia' kana mate .
45005013	Owi , kako'ia-na ria Atura Pue' to naparata Musa , mojeko' moto hawe'ea manusia' . Aga ane uma ria atura to rawai'-raka manusia' , uma-ra ma'ala ratuntu' ngkai jeko'-ra .
45005014	Tapi' nau' wae , ngkai tempo Adam duu' rata hi tempo nabi Musa , kamatea mpokuasai hawe'ea manusia' . Nau' uma-ra mpotiboki hawa' Alata'ala hewa to natiboki Adam , bate mate moto-ra hibalia hante Adam .
45005015	Aga pobago Adam pai' pobago Yesus mosisala mpu'u . Pewai' mara Alata'ala hi kita' meliu kabohe-na ngkai petiboki-na Adam . Ngkai petiboki-na Adam , hawe'ea manusia' mate . Tapi' meliu mpu'u kalompe' nono-na Alata'ala to nawai' mara hi manusia' hante petauntongoi' Yesus Kristus .
45005016	Pewai' mara Alata'ala hi kita' mosisala hante jeko' Adam . Tau hadua toei mpotiboki hawa' Alata'ala , alaa-na hawe'ea tauna jadi' masala' hi poncilo Alata'ala pai' kana rahuku' . Tapi' ngkai pewai' mara Alata'ala hi kita' , napori hawe'ea petiboki-ta pai' na'uli' kamonoa'-ta hi poncilo-na .
45005017	Ngkai petiboki-na tau hadua toei , hawe'ea tauna bate kana mate sabana posidaia'-ra hante tau hadua toei . Tapi' meliu mpu'u kabohe pobabehi-na tauna to hadua , Hi'a-mi Yesus Kristus ! Hema to mepangala' hi Hi'a , mporata-ramo kuasa pai' katuwua' to lompe' duu' kahae-hae-na . Mporata-ra toe hewa pewai' mara ngkai Alata'ala apa' bohe lia pe'ahi'-na hi kita' . Na'uli' kamonoa'-ta hi poncilo-na sabana posidaia'-ta hante Yesus Kristus .
45005018	Jadi' , ngkai petiboki-na Adam toe , hawe'ea tauna jadi' masala' pai' masipato' rahuku' . Wae wo'o , ngkai pobabehi-na Yesus to monoa' toe , hawe'ea tauna ma'ala jadi' monoa'-mi hi poncilo Alata'ala pai'-ra mporata katuwua' to lompe' duu' kahae-hae-na .
45005019	Adam toei , uma-i mengkoru hi parenta Alata'ala , alaa-na wori' tauna jadi' topojeko'-mi . Wae wo'o-hawo Yesus , mengkoru-i hi parenta Alata'ala , pai' ngkai pengkoru-na toe-mi , wori' tauna jadi' monoa' hi poncilo Alata'ala .
45005020	Ane Atura Pue' to naparata Musa , patuju-na Alata'ala mpowai' Atura toe hi manusia' bona lonto' kamasala'-ra , apa' wori' petiboki-ra hi Atura-na toe . Tapi' nau' hewa apa-mi kabohe-na jeko' manusia' , kaboo-bohea lau-di kabula rala Alata'ala hi manusia' !
45005021	Ri'ulu jeko' to mokuasa hi rala katuwu' hawe'ea manusia' , alaa-na hawe'ea manusia' kana rahuku' mate pai' ragaa' ngkai Alata'ala . Aga hewa toe lau , kabula rala Alata'ala-mi to mokuasa hi rala katuwu'-ta . Ngkai kabula rala-na toe , Alata'ala mpo'uli' kamonoa'-ta hi poncilo-na pai' nawai'-ta katuwua' to lompe' duu' kahae-hae-na sabana petauntongoi'-na Yesus Kristus Pue'-ta .
45006001	Alata'ala mpo'ampungi jeko'-ta sabana kabula rala-na . Aga neo' ta'uli' hewa toi : " Ane wae , tapokaliliu lau-mi mpobabehi jeko' bona kawoo-woria' ahi' Alata'ala mpo'ampungi-ta . "
45006002	Neo'-e' ompi' ! Uma-hawo bela ohea-na ane tapokaliliu mpobabehi jeko' , apa' ma'ala-mi ta'uli' mate-tamo hangkaa-ngkania hante Kristus bona mogaa' posidaia'-ta hante jeko' .
45006003	Tantu ni'inca moto ompi' , kita' toi raniu' hi rala posidaia'-ta hante Kristus Yesus , pai' karaniu'-ta toe mpobatuai kamate-ta hangkaa-ngkania hante Hi'a .
45006004	Hi karaniu'-ta toe , ma'ala ta'uli' , kita'-mi to mate pai' ratana hangkaa-ngkania hante Kristus , bona hewa Kristus rapotuwu' nculii' ngkai kamatea hante baraka' Alata'ala to Tuama , wae wo'o-hawo kita' mporata katuwua' to bo'u hante po'ingku to bo'u .
45006005	Jadi' , ane ntoa' mosidai'-ta-damo hante Yesus pai' hante kamatea-nae , bate rapotuwu' nculii' wo'o-ta mpai' hibalia hante Hi'a .
45006006	Ta'inca ompi' : katuwu'-ta to ri'ulu rapatehi-mi hangkaa-ngkania hante Kristus hi kaju parika' , bona mogero kuasa jeko' to hi rala katuwu'-ta , bona uma-tapa napobatua jeko' .
45006007	Apa' ane rapa'-na mate hadua tauna , tebahaka-imi ngkai kuasa jeko' .
45006008	Jadi' , ane ntoa' mate-ta-damo hangkaa-ngkania hante Kristus toe-e , taparasaya bate tuwu' wo'o-ta mpai' hangkaa-ngkania hante Hi'a .
45006009	Apa' ta'inca ompi' , Kristus rapotuwu' nculii' , pai' oti toe tuwu' liu-liu-imi-hana . Uma-pi ria kuasa napa-napa to ma'ala mpopatehi-i .
45006010	Mate hangkani-i-wadi mpodagi kuasa jeko' duu' kahae-hae-na . Pai' hewa too-toi , tuwu' liu-liu-imi mpotuku' konoa Alata'ala .
45006011	Wae wo'o kita' kana mpo'uli' hi rala nono-ta : " Mate-ama hangkaa-ngkania hante Kristus Yesus , uma-pi ria posidaia'-ku hante jeko' . Tuwu'-a pai' mpotuku' konoa Alata'ala-a-damo sabana posidaia'-ku hante Kristus Yesus . "
45006012	Jadi' , neo'-pi tapelele' jeko' mpokuasai katuwu'-ta hi dunia' toi , neo' tatuku' kahinaa-ta to dada'a .
45006013	Woto-ta neo' taponcawa rewa to tahenta mpobabehi jeko' pai' po'ingku to dada'a . Tatonu katuwu'-ta hi Alata'ala , apa' lawi' tebakaha-tamo ngkai kamatea pai'-ta mporata katuwua' to bo'u . Tatonu woto-ta hi Alata'ala bona woto-ta toe tapake' mpobabehi po'ingku to monoa' .
45006014	Apa' kita' , uma-tapa nakuasai jeko' . Apa' uma-tapa tehoo' hi Atura Pue' . Ncarumaka kabula rala-na Alata'ala-ta-damo .
45006015	Jadi' , Alata'ala mpo'uli' kamonoa'-ta hi poncilo-na muntu' ngkai kabula rala-na-wadi , bela ngkai petuku'-ta hi Atura-na . Aga neo' ta'uli' hewa toi : " Ane wae-di , ma'ala moto-ta mpobabehi jeko' . " Neo'-koiwo ompi' !
45006016	Tantu ni'inca ompi' : ane rapa'-na mengkoru-ta hi hadua tauna pai' tatuku' hawa'-na , kita' jadi' batua tauna toei . Wae wo'o-hawo hante jeko' : ane ntora tatuku' kahinaa nono-ta to dada'a , napobatua jeko'-tamo . Ka'omea-na mpai' mporata-ta kamatea to mpogaa'-ta ngkai Alata'ala . Aga ane mengkoru-ta hi Alata'ala , napobatua Alata'ala-tamo pai' na'uli' kamonoa'-ta hi poncilo-na .
45006017	Ri'ulu kako'ia-ni mepangala' hi Yesus , napobatua jeko' mpu'u-koi . Aga tarima kasi hi Alata'ala ! Apa' mengkoru-mokoi hante karoli'-roli' nono-ni hi kareba to raparata-mikokoi .
45006018	Jadi' , tebahaka-mokoi ngkai kanapobatua-ni jeko' , pai' jadi' batua Alata'ala-mokoi to mpotuku' konoa-na .
45006019	Lolita rapa'-ku toe kupake' bona mojoli nipaha tudui'-ku . Ri'ulu-koi napobatua jeko' , apa' nipelele' woto-ni mpotuku' kahinaa-ni to dada'a pai' to uma tumotoa , alaa-na dada'a mpu'u kehi-ni . Wae wo'o tempo toi , tonu woto-ni hi Alata'ala bona koi' jadi' batua-na . Ka'omea-na mpai' monoa' mpu'u-mi kehi-ni pai' moroli' katuwu'-ni .
45006020	Ri'ulu bula-ni napobatua jeko'-pidi , uma-koi mengkoru hi konoa Alata'ala .
45006021	Napa-mi-hawo rasi' to nirata ngkai katuwu'-ni to ri'ulu tetu ? Nipoka'ea' lau-mi po'ingku-ni to ri'ulu tetu . Po'ingku to hewa tetu mpokeni kamatea to mpogaa'-koi ngkai Alata'ala .
45006022	Tapi' tempo tohe'i-e , tebahaka-mokoi ngkai kuasa jeko' pai' napobatua Alata'ala-mokoi . Tohe'i mpokeni rasi' mpu'u hi koi' , apa' tuwu' moroli'-koi pai' ka'omea-na mporata-mokoi katuwua' to lompe' duu' kahae-hae-na .
45006023	Hema to mpobabehi jeko' bate mporata gaji' , pai' gaji' tetu-le kamatea to mpogaa'-ta ngkai Alata'ala . Tapi' pewai' mara Alata'ala hi kita' , katuwua' to lompe' duu' kahae-hae-na . Pewai' mara toe tarata ngkai posidaia'-ta hante Kristus Yesus , Pue'-ta .
45007001	Ompi'-ompi' , ni'inca moto atura topoparenta . Jadi' , tantu ni'inca napa to ku'uli' tohe'i : kita' manusia' bate tuwu' hi une' kuasa atura topoparenta bula-ta tuwu'-pidi . Aga ane mate-ta-damo , uma-pi ria kuasa atura toe hi kita' .
45007002	Rapa'-na hadua tobine to motomanei : bula tomane-na tuwu'-pidi , bate tehoo'-i hi tomane-na hante atura poncamoko . Aga ane mate-damo tomane-na , tebahaka-imi ngkai atura to mpohoo'-i hi tomane-na toe .
45007003	Jadi' , ane rapa'-na tobine toei mpotomane tomane ntani'-na bula tuwu'-pidi tomane-na to lomo'-na , mobualo' hanga'-na . Aga ane mpolia' mate-mi-hawo tomane-na , uma-ipi tehoo' hante atura toe . Nau' ncamoko-i hante tomane ntani'-na , uma-i-hawo rahanga' topobualo' .
45007004	Wae wo'o hante kita' ompi' . Ri'ulu tehoo'-ta hi Atura Pue' . Tapi' mate-tamo hangkaa-ngkania hante woto Kristus alaa-na mogaa'-mi posidaia'-ta hante Atura Pue' , uma-pi ria kuasa atura toe hi kita' . Pai' hewa toe lau , mosidai'-tamo hi kahadua-na , Hi'a-mi Kristus to tuwu' nculii' ngkai kamatea . Ngkai posidaia'-ta hante Kristus toe , kita' jadi' mokalaua hi Alata'ala .
45007005	Ri'ulu , kako'ia-ta mepangala' hi Yesus , ria kahinaa nono-ta doko' mpobabehi to dada'a . Napa to ratagi-taka hi rala Atura Pue' , toe lau-mi to doko' tababehi-e . Toe pai' hi rala katuwu'-ta to ri'ulu tapake' woto-ta mpobabehi jeko' , alaa-na masipato'-ta rahuku' mate pai' ragaa' ngkai Alata'ala .
45007006	Aga hewa toe lau , tebahaka-tamo ngkai Atura Pue' to mpohoo'-ta ri'ulu toe , apa' mate-tamo hangkaa-ngkania hante Kristus . Jadi' , uma-tapa mpotuku' ohea to hae : uma-tapa mpotuku' atura-atura to te'uki' . Hewa toe lau mpotuku' ohea to bo'u-tamo : mpotuku'-ta konoa Alata'ala ngkai baraka' Inoha' Tomoroli' .
45007007	Ta'uli' we'i Kristus mpobahaka-ta ngkai Atura Pue' . Aga neo' ta'uli' hewa toi : dada'a-hana Atura Pue' . Uma makono lolita toe ! Atura Pue' lompe' , apa' ngkai Atura Pue' toe ta'inca napa to rahanga' jeko' . Ane rapa'-na uma ria parenta to mpo'uli' : " Neo' mpokahina anu doo , " ke uma-hawo ku'incai kadada'a-na hina to hi rala nono-ku .
45007008	Aga kampo'epe-ku Atura Pue' to mpo'uli' : " Neo' mehina , " mologa-mi jeko' mobago hi rala nono-ku , alaa-na kamehii-hinaa lau-ama . Ane rapa'-na uma ria Atura Pue' to mpotudo' jeko'-ku , ke uma ria kuasa jeko' hi rala nono-ku .
45007009	Ri'ulu kako'ia-na ku'incai Atura Pue' , ku'uli' lompe' moto katuwu'-ku . Ntaa' we'i , kampo'epe-ku Atura Pue' , mehupa' lau-mi jeko' to hi rala nono-ku ,
45007010	pai' masipato'-a rahuku' mate pai' ragaa' ngkai Alata'ala . Kakono-na , patuju-na Atura Pue' bona mporata-a katuwua' to lompe' . Ntaa' we'i , kampo'inca-ku Atura Pue' toe , mojeko' lau-ama alaa-na masipato'-a rahuku' mate pai' ragaa' ngkai Alata'ala .
45007011	Kampo'epe-ku Atura Pue' , mologa lau-mi jeko' mobago hi rala nono-ku . Ma'ala ta'uli' hewa toi : ngkai Atura Pue' toe , napahala'nawu' jeko' lau-ama , alaa-na masipato'-a rahuku' mate pai' ragaa' ngkai Alata'ala .
45007012	Jadi' , Atura Pue' moroli' , pai' parenta Pue' bate moroli' , monoa' pai' lompe' .
45007013	Aga neo' ta'uli' hewa toi : ha Atura Pue' to lompe' toe-mi pai' alaa-na mate-a pai' ragaa' ngkai Alata'ala ? Tantu uma . Tapi' Atura Pue' toe napo'ohea jeko' mpokeni kamatea hi aku' pai' mpogaa'-a ngkai Alata'ala . Ngkai Atura Pue' to lompe' toe , lonto'-mi jeko' to hi rala nono-ku , pai' lonto'-mi kadada'a-na jeko' .
45007014	Ta'inca moto ompi' , Atura Pue' bate lompe' apa' ngkai Inoha' Tomoroli'-i . Tapi' aku' toi-e , manusia' to lente-a , apa' napobatua jeko'-a-hana .
45007015	Uma ku'incai kalaua-na kehi-ku toi . Po'ingku to lompe' to doko' kubabehi , uma lau kubabehi . Po'ingku to kupokahuku'-e , toe lau-di to kubabehi !
45007016	Tapi' ane kubabehi po'ingku to uma kupokonoi , batua-na kupangaku' kalompe'-na Atura Pue' .
45007017	Jadi' , hewa to bela-hawo aku' mpu'u to mpobabehi po'ingku to dada'a toe . Jeko' to ria ami' hi rala nono-ku , hi'a-mi pue' bago .
45007018	Apa' ku'inca moto-le , uma ria to lompe' hi rala nono-ku , aku' toi manusia' topojeko' . Dota moto-a mpobabehi po'ingku to lompe' , aga uma kukulei' mpobabehi .
45007019	Uma kubabehi po'ingku to lompe' hewa to kupokono . To ntora kubabehi-e , po'ingku to dada'a to uma kupokonoi .
45007020	Tapi' ane kubabehi po'ingku to uma kupokonoi , batua-na bela aku' to mpobabehi tetu . Jeko' to hi rala nono-ku , hi'a-mi pue' bago .
45007021	Toe-toe oa' to jadi' hi rala katuwu'-ku : dota-a mpobabehi po'ingku to lompe' , hiaa' to dada'a ria ami'-mi hi rala nono-ku .
45007022	Hi rala nono-ku kupokono Atura Pue' Ala .
45007023	Tapi' uma lau-di kutuku' Atura Pue' toe-e , apa' ria kuasa ntani'-na hi rala katuwu'-ku to mpodagi-a . Hi rala nono-ku dota mpu'u-a mpotuku' Atura Pue' , tapi' kuasa jeko' to hi rala katuwu'-ku mosisala hante kadota nono-ku toe , alaa-na nadagi jeko'-ama .
45007024	Aku' manusia' to silaka mpu'u toi-e ! Hema-mi-kuwo to mpobahaka-a ngkai woto to mpokeni kamatea toi-e ?
45007025	Tarima kasi ku'uli' hi Alata'ala ! Hi'a-mi to mpobahaka-a , hante petauntongoi'-na Yesus Kristus , Pue'-ta . Jadi' , hi rala nono-ku dota-a mpotuku' Atura Pue' Ala . Tapi' bate nakuasai jeko' oa'-a sabana kahinaa nono-ku to dada'a .
45008001	Jadi' ngkai toe-mi , uma-pi ria pehuku' hi kita' to mosidai' hante Kristus Yesus .
45008002	Apa' ngkai posidaia'-ta hante Kristus Yesus toe , baraka' Inoha' Tomoroli' mpowai'-ta katuwua' to bo'u pai' nabahaka-ta ngkai kuasa jeko' pai' kamatea .
45008003	Atura Pue' uma bisa mpobahaka-ta ngkai kuasa jeko' , apa' hante karohoa-ta moto uma takulei' mpotuku' Atura Pue' toe . Tapi' napa to meliu ngkai pakulea' Atura Pue' , nababehi-mi-hana Alata'ala : nahubui Ana'-na tumai hi dunia' mewali manusia' ; wotoloka'-na hibalia hante wotoloka' manusia' topojeko' . Pai' Ana'-na toe mate mpotolo' jeko' manusia' . Jadi' , ngkai kamate Ana'-na toe-e , Alata'ala mpodagi jeko' to hi rala nono manusia' .
45008004	Patuju Alata'ala mpobabehi toe , bona kita' jadi' monoa' mpu'u hi poncilo-na , hewa to ratuntu' hi rala Atura Pue' . Apa' kita' toi , uma-tapa mpotuku' kahinaa nono-ta to dada'a . Mpotuku' konoa Inoha' Tomoroli'-tamo .
45008005	Hema-hema to mpotuku' kahinaa nono-ra to dada'a , toe-toe oa' to rapenonoi . Tauna to hewa toe mporata kamatea to mpogaa'-ra ngkai Alata'ala . Tapi' hema-hema to mpotuku' konoa Inoha' Tomoroli' , konoa Inoha' Tomoroli' toe to rapenonoi , pai'-ra mporata katuwua' to lompe' pai' kahintuwuaa' hante Alata'ala .
45008006	
45008007	Tauna to ntora mpotuku' kahinaa nono-ra to dada'a mpo'ewa Alata'ala . Uma-ra mengkoru hi hawa'-na , apa' gati uma rakulei' mengkoru hi hawa'-na .
45008008	Tauna to mpotuku' kahinaa nono-ra to dada'a , uma rakulei' mpakagoe' nono Alata'ala .
45008009	Aga koi' ompi'-ompi' , uma-pi nituku' kahinaa nono-ni to dada'a . Mpotuku' konoa Inoha' Alata'ala-mokoi -- ane ntoa' mo'oha' mpu'u-imi Inoha' Alata'ala hi rala nono-ni . Tapi' ane tauna to uma ria Inoha' Kristus hi rala nono-ra , bela-ra bagia Kristus .
45008010	Tapi' ane ntoa' ria-imi Kristus hi rala nono-ta , nau' wotoloka'-ta toi kana mate sabana jeko' , Inoha' Tomoroli' mpowai'-ta katuwua' to lompe' duu' kahae-hae-na , apa' monoa'-tamo hi poncilo Alata'ala .
45008011	Alata'ala mpotuwu' nculii' Yesus hante baraka' Inoha' Tomoroli' , pai' Inoha' Tomoroli' toe wo'o-mi to mo'oha' hi rala nono-ta . Jadi' , nau' mate moto mpai' woto-ta , Alata'ala bate mpotuwu' nculii' woto-ta toi hante baraka' Inoha' Tomoroli' to mo'oha' hi rala nono-ta .
45008012	Jadi' ompi'-ompi' , ria inta-ta . Inta-ta toe , kana mpotuku' Alata'ala-ta-damo . Neo'-pi tatuku' kahinaa nono-ta to dada'a .
45008013	Apa' ane tatuku' kahinaa nono-ta to dada'a , ka'omea-na mpai' mate-ta pai'-ta ragaa' ngkai Alata'ala . Tapi' ane tabahaka po'ingku-ta to dada'a hante baraka' Inoha' Tomoroli' , mporata-ta katuwua' to lompe' dohe Alata'ala .
45008014	Hema-hema to natete' Inoha' Alata'ala , hira'-mi ana'-na Alata'ala .
45008015	Ri'ulu , bula-ta tehoo'-pidi hi Atura Pue' , me'eka'-ta mpoka'eka' pehuku'-na Alata'ala . Aga hewa toe lau , uma-tapa me'eka' , apa' mporata-tamo Inoha' Tomoroli' . Apa' Inoha' Tomoroli' toei mpopajadi'-ta ana'-ana'-na Alata'ala . Pai' ngkai kuasa Inoha' Tomoroli' toei , kita' mpo'uli'-ki Alata'ala : " O Mama ! O Tuama-ku ! "
45008016	Inoha' Tomoroli' moto mobago hangkaa-ngkania hante nono-ta , mpakanoto kakita'-na ana' Alata'ala .
45008017	Jadi' , ane ntoa' ana' Alata'ala-ta-damo , monoa' wo'o-mi kamporata-ta mpai' rasi' to naporodo-mi Alata'ala hi ana'-na . Tarata rasi' toe hangkaa-ngkania hante Kristus . Apa' hi rala dunia' toi , kita' rabalinai' hibalia hante Kristus , pai' hi eo mpeno-na mporata wo'o-ta kabohe tuwu' hibalia hante Hi'a .
45008018	Ntuku' pomporataa-ku , hawe'ea kasusaa' to mporumpa'-ta tempo toi hewa hangkutuno'-wadi , ane mpenonoi kabohe tuwu' to rapopehuwu-taka hi eo mpeno .
45008019	Tempo toi , hawe'ea to napajadi' Alata'ala mepopea-pea hante nono lentora , mpopea tempo-na Alata'ala mpopehuwu kabohe tuwu' ana'-ana'-na .
45008020	Apa' owi , dunia' toi pai' hawe'ea ihi'-na jadi' tetotowi-mi , alaa-na uma-pi mokalaua tuwu'-ra . Tohe'e majadi' uma ngkai konoa dunia' moto . Alata'ala to mpototowi dunia' toi , apa' wae-mi kabotu'-na .
45008021	Toe pai' hawe'ea to napajadi' Alata'ala mposarumaka ria mpai' tempo-na Alata'ala mpobahaka dunia' toi ngkai kuasa to mpokeni kamatea , duu'-na dunia' toi jadi' tebahaka mpu'u pai' mporata bagia hi rala kabohea tuwu'-ra ana'-ana' Alata'ala .
45008022	Apa' ta'inca moto ompi' , wori' kasusaa' hi rala dunia' toi . Ma'ala-mi ta'uli' dunia' toi ntora ntodohaka , mpopea tempo-na Alata'ala mpobo'ui omea . Pontodohaka-na dunia' toi hewa pontodohaka hadua tobine to mpopea po'anaa'-na .
45008023	Pai' uma muntu' dunia' toi to ntodohaka . Kita' to napo'ana' Alata'ala wo'o ntodohaka hi rala nono-ta . Tatarima-mi Inoha' Tomoroli' hewa tanda pojanci-na Alata'ala hi kita' . Aga tapopea-pidi tempo-na Alata'ala mpo'ongko'-ta jadi' ana'-na , pai' mpobahaka woto-ta ngkai hawe'ea to dada'a .
45008024	Tempo toi , mpolia' tebahaka-tamo ngkai huku' jeko'-ta , pai' ncarumaka-ta hi Alata'ala , tasarumaka kanawai'-ta mpai' hawe'ea to najanci-taka . Hiaa' ane ta'uli' ncarumaka-ta , batua-na ko'ia taratai napa to tasarumaka toe . Apa' uma-hawo hema to mposarumaka anu to mpolia' narata-mi .
45008025	Jadi' , ane tasarumaka kamporata-ta mpai' anu to ko'ia taratai , tari-ta mpopea .
45008026	Wae wo'o Inoha' Tomoroli' mpotulungi-ta hi rala kalentea-ta . Apa' uma ta'incai mpu'u napa to kana ta'uli' hi rala posampaya-ta . Aga Inoha' Tomoroli' mpodohei-ta mpohowa' pomperapia'-ta hi Alata'ala hante pekakae to meliu ngkai pakulea' basa manusia' .
45008027	Pai' Alata'ala to mpowile nono manusia' , mpo'inca patuju-na Inoha' Tomoroli' toe : Inoha' Tomoroli' mosampaya ntuku' konoa Alata'ala , mpekakae-raka hawe'ea tauna to mepangala' hi Alata'ala .
45008028	Ta'inca toi : hi rala hawe'ea to jadi' , Alata'ala mobago bona mpowai' kalompea' hi kita' to mpoka'ahi'-i , pai' kita' to nakio' jadi' ana'-na , apa' wae ami'-mi patuju-na hi kita' .
45008029	Apa' ngkai lomo'-na na'inca ami'-mi Alata'ala hema-ra to napelihi jadi' ana'-na . Pai' napakatantu ami' bona hira' toe napopohibalia hante Yesus , bona Yesus jadi' Ana' Ulumua' , pai' kita' to wori' jadi' tu'ai-na .
45008030	Jadi' , kita' to napakatantu ngkai lomo'-na , nakio' wo'o-ta bona kita' jadi' ana'-na . Pai' kita' to nakio' jadi' ana'-na , bate napomonoa' hi poncilo-na . Pai' kita' to napomonoa' hi poncilo-na , bate nawai' kabohea tuwu' hi eo mpeno .
45008031	Ane tapenonoi hawe'ea to nababehi Alata'ala toe , teperohoi-mi nono-ta . Ane ntoa' Alata'ala tono' hi kita' , hema mpai' to hompe mpo'ewa-ta !
45008032	Bangku' Ana'-na moto-e' uma napekabosi' , nahubui-i tumai bona mate-i mposampei-ta omea . Jadi' , bangku' Ana'-na moto uma napekabosi' , tantu nawai' wo'o-ta butu nyala-na .
45008033	Hema to daho' mpakilu-ta , to mpolia' napelihi-mi Alata'ala ! Apa' Alata'ala moto-mi mpo'uli' uma-pi ria sala'-ta .
45008034	Hema to daho' mpo'uli' kana rahuku'-ta ! Apa' Kristus Yesus moto-mi mate mpotolo' jeko'-ta . Pai' meliu ngkai toe : rapotuwu' nculii'-imi , pai' mohura-imi hi mali ngka'ana Alata'ala . Kristus Yesus toe-imile to mpome'alai'-ta hi nyanyoa Alata'ala-e .
45008035	Hema mpai' to mpogaa'-ta ngkai ahi' Kristus ? Nau' kasusaa' ba kaparia , nau' pebalinai' ba oro' ba kakuraa' , nau' ba silaka , ba paiana rapatehi mpu'u-ta , uma molaka' ahi' Kristus hi kita' .
45008036	Te'uki' hi rala Buku Tomoroli' owi hewa toi : O Pue' , uma ria kaputua tauna doko' mpopatehi-kai sabana petuku'-kai hi Iko . Kai' toi-e raponcawa porewua to rapodoo bona rasumale' . "
45008037	Aga nau' ba napa-napa to mporumpa'-ta , bate medagi oa'-ta , pai' uma mowo kabohe pedagi-ta toi sabana Yesus to mpoka'ahi'-ta !
45008038	Apa' kuparasaya , uma ria to ma'ala mpogaa'-ta ngkai ahi' Alata'ala . Mate ba tuwu' , bate napoka'ahi' oa'-ta . Uma ria mala'eka ba kuasa anudaa' , uma ria napa-napa tempo toi ba napa-napa to tumai hi eo mpeno , uma ria baraka' hi langi' ba hi rala dunia' , uma ria napa-napa to ma'ala mpogaa'-ta ngkai ahi' Alata'ala to tarata sabana Kristus Yesus Pue'-ta .
45008039	
45009001	Napa to ku'uli' toi , ku'uli' ngkai nono-ku mpu'u . Uma-a boa' , apa' aku' toi bagia Kristus . Pai' Inoha' Tomoroli' mposabii' kamakono-na lolita-ku toi . Uma mowo kasusa' nono-ku toi-e ! Susa' lia ku'epe pai' peda' ncuu nono-ku , apa' hingka to Yahudi-ku , oja'-ra mepangala' hi Yesus .
45009002	
45009003	Ane ke ma'ala , ke aku' lau ratotowi pai' ragaa' ngkai Kristus , asala ompi'-ku to Yahudi toera rabahaka ngkai huku' jeko'-ra .
45009004	Owi to Israel mporata wori' rasi' ngkai Alata'ala , apa' hira' toe tauna to napobagia Alata'ala ngkai owi , napajadi'-ra ana'-na moto . Napopohiloi-ra baraka'-na . Ngkai pojanci Alata'ala hi to Israel owi , ria posidaia'-ra hante Alata'ala . Nawai'-ra Atura-na , natudui'-ra ada mpepue'-ra . Wori' pojanci Alata'ala to lompe' hi to Israel .
45009005	Hira' toe muli Abraham , Ishak pai' Yakub , totu'a-ra owi to napelihi Alata'ala . Pai' hi kaputu-na Magau' Topetolo' mewali manusia' , putu ngkai muli to Israel wo'o-i-wadi-hawo . Magau' Topetolo' toei meliu kuasa-na ngkai hawe'ea , Hi'a-mi Alata'ala to masipato' ta'une' duu' kahae-hae-na . Amin !
45009006	Tempo toi , kaworia' to Yahudi uma napobagia Alata'ala . Aga neo' ta'uli' hewa toi : " Alata'ala uma mpo'ihii' janci-na hi to Yahudi . " Uma makono lolita toe ! Apa' uma hawe'ea muli Israel to napelihi Alata'ala jadi' bagia-na .
45009007	Uma hawe'ea muli Abraham to jadi' ana' Abraham mpu'u . Apa' hewa toi lolita Alata'ala hi Abraham : " Muntu' muli Ishak-wadi to jadi' muli-nu ntuku' janci-ku , bela muli-nu to ntani'-na . "
45009008	Batua-na : uma kabua'-bua' tauna to napomuli wotoloka' Abraham to jadi' ana'-ana' Alata'ala . Muntu' tauna to putu ntuku' pojanci Alata'ala-wadi to jadi' ana'-na .
45009009	Ana' Abraham to rahanga' Ishak putu ntuku' pojanci Alata'ala hi Abraham . Alata'ala mpo'uli'-ki Abraham hewa toi : " Tumai-a mpai' mpae boko' , pai' Sara tobine-nu mo'ana' , mpo'ote hadua ana' tomane . "
45009010	Pai' uma muntu' toe , hi tutura Esau pai' Yakub monoto tena tahilo beiwa Alata'ala mpopelihi tauna jadi' bagia-na . Esau pai' Yakub toera , ana' to moropa' to na'ote Ribka . Tuama-ra hadua lau-wadi , hanga'-na Ishak , ntu'a-ta owi .
45009011	Nto'u-na Ribka neo' mo'ana'-mi , Alata'ala mpo'uli'-ki : " Ana' ulumua'-nu mpai' mengkoru hi tu'ai-na . " Nto'u pololita toe , ana' to rodua toe ko'ia-ra putu , pai' ko'ia-ra mpobabehi napa-napa to lompe' ba to dada'a . Tapi' nto'u toe-mi Alata'ala mpakatantu ami' to'uma to napelihi mporata gane'-na . Patuju Alata'ala mpobabehi hewa toe , bona monoto mpu'u tahilo : ane Alata'ala mpopelihi tauna jadi' bagia-na , uma-ra napelihi sabana po'ingku-ra . Napelihi-rale ngkai kabotu'-na moto-hawo .
45009012	
45009013	Hi rala Buku Tomoroli' tabasa Lolita Alata'ala tohe'i : " Muli Yakub to kupelihi , muli Esau uma . "
45009014	Aga neo' ta'uli' hewa toi : " Ane Alata'ala mpopelihi to hadua pai' mpoka'oja' to hadua , uma-i monoa' ! " Uma-e' makono lolita toe !
45009015	Kiwoi-dile lolita Alata'ala hi nabi Musa owi to mpo'uli' : Aku' moto-kuwo to mpobotuhi hema to kupopohiloi ahi'-ku pai' hema to kupe'ahi' . "
45009016	Jadi' , ane Alata'ala doko' mpopohiloi ahi'-na hi tau hadua , bela konoa manusia' to mpobotuhi toe , bela wo'o pobago manusia' . Alata'ala moto-wadi to mpobotuhi .
45009017	Kiwoi wo'o lolita Alata'ala hi Firaun , magau' tana' Mesir owi , to mpo'uli' : " Ku'ongko'-ko jadi' magau' hante hanyala lau-wadi patuju-ku : bona ngkai pesapuaka-nu kupopohiloi kabaraka'-ku , alaa-na mpai' hanga'-ku rapomobohe hi humalili' dunia' . "
45009018	Jadi' , Alata'ala mpopohiloi ahi'-na hi tau hadua , pai' napokatu'a nono to hadua . Nababehi toe ntuku' konoa-na moto .
45009019	Jadi' , bate ria mpai' tauna to mpo'uli' hewa toi : " Ane hewa toe-di , napa-hana pai' Alata'ala mposalai' kehi-ta to dada'a , apa' kehi-ta toe bate ntuku' kabotu'-na ami'-midie ! "
45009020	Neo' ta'uli' hewa toe , ompi' ! Uma-hawo bela ohea-na ane kita' manusia' mehono' hewa toe hi Alata'ala . Ha natao hameha' kura mpo'uli'-ki tauna to mpobabehi-i hewa toi : " Napa-di-kona pai' nubabehi hewa toi-ae ? "
45009021	Ria huraa-na topobabehi mpobabehi kura ntuku' konoa-na moto-hawo . Ngkai haluntea tana' pulu' , ma'ala nababehi hameha' kura to napenasa pai' hameha' to uli' kanababehi-na .
45009022	Wae wo'o hante Alata'ala : ria kuasa-na mpobabehi napa konoa-na hante kita' manusia' . Kakoo-kono-na , dota moto-i mpokaroe tauna to dada'a pai' mpopohiloi baraka'-na , apa' masipato' lia-ra rahuku' duu' kahae-hae-na . Aga nau' wae , mosabara-i-pidi hi tauna to natao nakaroe toera .
45009023	Nababehi toe bona mpopohiloi ka'uma-na mowo kabohe tuwu'-na hi tauna to napoka'ahi' pai' to napakasadia ami'-mi mporata bagia hi rala kabohe tuwu'-na toe .
45009024	Kita' toi-mi to nakio' mporata rasi' toe , uma muntu' ngkai olo' to Yahudi-wadi , tapi' ngkai olo'-ra to bela-ra to Yahudi wo'o .
45009025	Hi rala sura nabi Hosea , Alata'ala mpo'uli' hewa toi : Tauna to bela-ra topetuku'-ku pai' to uma mpo'incai ahi'-ku , kukio'-ra mpai' jadi' topetuku'-ku pai' kupopohiloi-ra ahi'-ku . "
45009026	" Owi Alata'ala mpo'uli'-raka : ` Bela-koi bagia-ku . ' Tapi' rata mpai' tempo-na tauna toera rapololitai hewa toi : ` Napo'ana' mpu'u-mokoi Alata'ala to Tuwu' ! ' "
45009027	Wae-mi lolita Alata'ala to mpotompo'wiwi-ra to bela-ra to Yahudi . Aga ane tauna to Yahudi-hana , ria lolita nabi Yesaya to lonto' lia to mpotompo'wiwi-ra . Moni-na hewa toi : Tauna to napomuli-ki Israel , wori' lia , hewa kawori' wo'one hi wiwi' tahi' . Aga nau' wae , hangkedi'-wadi mpai' to mporata kalompea' .
45009028	Apa' rata mpai' tempo-na Pue' mpobotuhi kara-kara hawe'ea tauna hi dunia' hante kanoa'-noa'-na , naposipolea mpu'u-mi , uma-pi naderu'-deru' tempo-na . "
45009029	Ria wo'o lolita pelowa nabi Yesaya to mpo'uli' : Ane rapa'-na Pue' Alata'ala to mobaraka' uma mpetoro-taka ba hangkuja dua pomuli , ke ropu' mpu'u-tamo , hewa pue' ngata Sodom pai' Gomora owi . "
45009030	Jadi' , hewa toi lolita-ku : Tauna to bela-ra to Israel , uma-ra mpopali' ohea-ra bona jadi' monoa' hi poncilo Alata'ala . Aga ria moto-ra hantongo' to jadi' monoa' hi poncilo-na . Alata'ala mpomonoa'-ra hi poncilo-na sabana pepangala'-ra .
45009031	To Israel , mahae-ramo doko' jadi' monoa' hi poncilo Alata'ala hi petuku'-ra hi Atura Pue' to naparata Musa , tapi' uma oa' raratai to rapali' toe .
45009032	Uma raratai , apa' mpoperaha-ra po'ingku-ra mpotuku' Atura Pue' , uma ngkai pepangala'-ra hi Alata'ala . Tewinci'-ra hi watu katewincia' -- batua-na : uma-ra dota mepangala' hi Magau' Topetolo' .
45009033	Katewinci'-ra toe telowa ami'-mi hi rala Buku Tomoroli' owi . Na'uli' Alata'ala hewa toi : Mpu'u-mpu'u ku'uli' : Magau' to kutu'u hi Bulu' Sion , kurapai'-ki hameha' watu . Wori' tauna tewinci' hi watu toe , alaa-ra tehopo' . Aga hema-hema to mepangala' hi Hi'a , uma-ra mpai' hala'nawu' . "
45010001	Ompi'-ompi' hampepangalaa'-ku ! Konoa-ku mpu'u , bona to Israel tebahaka ngkai huku' jeko'-ra . Toe to kupekakae oa'-raka hi Alata'ala .
45010002	Mantata' mpu'u pepue'-ra hi Alata'ala -- kusabii' moto toe-e . Aga uma ra'incai ohea to makono hilou hi Alata'ala .
45010003	Rapiri mata-ra hi ohea to napakasadia Alata'ala . Oja'-ra mengkoru hi Kristus bona jadi' monoa'-ra hi poncilo Alata'ala , ra'agi mpotuku' ohea-ra moto-rawo , doko' mpomonoa' woto-ra hi kampotuku'-ra Atura Pue' .
45010004	Tapi' Kristus , Hi'a-mi kadupaa'-na Atura Pue' . Hawe'ea tauna to mepangala' hi Hi'a , jadi' monoa' hi poncilo Alata'ala .
45010005	Ria lolita nabi Musa owi to mpo'uli' : hema to doko' jadi' monoa' ngkai kampotuku'-ra Atura Pue' , mporata-ra katuwua' to lompe' asala ratuku' omea Atura Pue' toe .
45010006	Aga ria wo'o-pidi lolita Musa kahamela-na to mpo'uli' ma'ala-ta jadi' monoa' hi poncilo Alata'ala ngkai pepangala'-ta . Hewa toi moni-na : Neo' nu'uli' hi rala nono-nu : ` Hema to mpakule' ngkahe' hilou hi suruga ? Hema to bisa mana'u hilou hi po'ohaa' tomate ? ' "
45010007	
45010008	Na'uli' wo'o Musa hewa toi : Kareba Pue' mohu'-wadi , ria hi wiwi-ta pai' ria hi nono-ta . "
45010009	Ane tapangaku' hante wiwi-ta : " Yesus Hi'a-mi Pue' , " pai' ane tapangala' hi rala nono-ta Alata'ala mpotuwu'-i nculii' ngkai kamatea , bate tehore-tamo ngkai huku' jeko'-ta .
45010010	Apa' mepangala'-ta hi Yesus hante nono-ta , alaa-na Alata'ala mpo'uli' kamonoa'-ta hi poncilo-na . Pai' tapangaku' Yesus hante wiwi-ta , alaa-na tehore-tamo ngkai huku' jeko'-ta .
45010011	Hi rala Buku Tomoroli' ria te'uki' hewa toi : " Hawe'ea tauna to mepangala' hi Hi'a , uma-ra mpai' hala'nawu' . "
45010012	Lolita toe bate mpobelahi hawe'ea tauna , apa' uma ria posisalaa-na to Yahudi ba tau ntani'-na . Hadua lau-wadi Pue' hi hawe'ea manusia' , pai' bohe ahi'-na hi hawe'ea tauna to mekakae hi Hi'a .
45010013	Apa' " Hawe'ea tauna to mekakae hi Pue' , bate tehore-ra ngkai huku' jeko'-ra . "
45010014	Hiaa' beiwa-ramo-rana mekakae hi Pue' ane ko'ia-ra mepangala' ? Pai' uma wo'o hema to mepangala' ane ko'ia ra'epei Kareba Lompe' . Pai' uma wo'o-ra bisa mpo'epe Kareba Lompe' ane uma hema to mpokarebai-raka .
45010015	Pai' hema mpai' to mpokarebai-raka ane uma hema to rasuro ? Hewa to te'uki' owi hi rala Buku Tomoroli' : " Lompe' lia karata tauna to mpokeni kareba lompe' ! "
45010016	Aga uma hawe'ea tauna mpopangala' Kareba Lompe' to raparata-raka toe . Ria lolita nabi Yesaya owi to mpo'uli' : " Pue' , uma hema to mpangala' kareba to kikeni . "
45010017	Jadi' , manusia' kana mpo'epe ulu kareba-na , pai' lako' ma'ala-ra mepangala' . Pai' ane ria to mpoparata-raka Kareba Kristus toe , pai' lako' ma'ala-ra mpo'epe .
45010018	Aga neo' ta'uli' hewa toi : " To Israel , ko'ia-ra mpo'epei Kareba Lompe' . " Ra'epe moto-midi ! Hi rala Buku Tomoroli' te'uki' hewa toi : Kareba toe molele-mi hi humalili' dunia' . Lolita toe raparata-mi hi hawe'ea manusia' . "
45010019	Neo' wo'o ta'uli' hewa toi : " To Israel uma-hawo mpopaha patuju Alata'ala mpowai' kalompea' hi manusia' . " Rapaha moto-midi ! Lomo'-lomo'-na , ria Lolita Alata'ala to naparata nabi Musa , hewa toi moni-na : Koi' to Yahudi , kubabehi-koi mohingi' mpai' kampohilo-ni ahi'-ku hi tauna to bela-ra to Yahudi . Nipokedi' nono mpai' mpohilo pompewili'-ku hi tauna to uma mpo'incai-a ngkai owi . "
45010020	Oti toe , ria wo'o Lolita Alata'ala to lonto' lia to naparata nabi Yesaya . Na'uli' Alata'ala hewa toi : Tauna to uma mpopali'-a , hira' lau-mi to mporua'-a . Pai' tauna to uma mpekune' kahema-ku , kupopo'incai lau-ramo kahema-ku . "
45010021	Hiaa' ane to Israel-hana , Alata'ala mpo'uli' hewa toi : " Ha'eoa kutonu pale-ku doko' mpodoa-ra , tapi' bate mesapuaka-ra pai' motu'a oa' nono-ra . "
45011001	Jadi' , kupekune' : ha natadi mpu'u-ramo Alata'ala to Israel to napobagia ngkai owi-e ? Uma-hawo . Apa' aku' toi , to Israel wo'o-a-kuwo . Aku' muli Abraham ngkai posantinaa Benyamin .
45011002	Alata'ala uma mpotadi tauna to napelihi ami'-mi ngkai lomo'-na . Kiwoi-dile tutura nabi Elia to te'uki' hi rala Buku Tomoroli'-e . Elia mpopakilu to Israel hi Alata'ala , na'uli' :
45011003	" Pue' , rapatehi-ramo nabi-nu , pai' rakero wo'o-mi watu pontunua pepue'-kai hi Iko . Muntu' hadua-ku-damo to tuwu' , aga rapali' wo'o-ama doko' rapatehi ! "
45011004	Na'uli'-ki Alata'ala hewa toi : " Neo' nu'uli' hadudua-nu-damo to mpotuku'-a . Ria-ra-pidile to kupetoro-e , pitu ncobu-rapa . Hira' toe bate bagia-ku , uma-ra mepue' hi pinotau to rahanga' Baal . "
45011005	Hewa to jadi' hi tempo nabi Elia owi , wae wo'o to jadi' tempo toi : kaworia' to Yahudi uma mepangala' hi Yesus , tapi' ria moto-ra hantongo' to mepangala' , apa' hira' toe to napelihi ami'-mi Alata'ala jadi' bagia-na . Napelihi-ra toe muntu' ngkai kabula rala-na moto-hawo ,
45011006	bela ngkai po'ingku-ra . Apa' ane rapa'-na napelihi-ra sabana pohiwili-na ngkai po'ingku-ra to lompe' , batua-na kabula rala Alata'ala bela kabula rala mpu'u .
45011007	Jadi' , lolita powoe-na hewa toi : to Israel doko' mpotuku' ohea-ra moto bona ngalai' jadi' monoa'-ra hi poncilo Alata'ala , aga uma raratai napa to rapali' toe . Ria moto-ra to mporata , aga hangkedi'-wadi , paka' to napelihi ami'-ramo Alata'ala . To ntani'-ntani'-na mengkabatu hi pekio' Pue' ,
45011008	hewa to te'uki' owi hi rala Buku Tomoroli' : Alata'ala mpowai'-ra nono to moko'o . Napokapiri mata-ra bona neo' rahiloi ohea to makono . Na'unca tilinga-ra bona neo' ra'epei kareba to makono , duu' hewa toe lau . "
45011009	Wae wo'o-hawo lolita Magau' Daud owi to mpo'uli' : O Pue' , kuperapi' bona hawe'ea rasi' to hi tauna toera mpopanawu'-ra lau-mi , duu'-na mporata silaka pai' huku'-ra , bona tepehawai kehi-ra to dada'a .
45011010	Pakabengi pekiri-ra , bona neo' ra'incai ohea to makono . Pakasusa'-ra , bona bungku'-ra mpokolo kasusaa'-ra toe . "
45011011	Jadi' , kaworia' to Yahudi tewinci' apa' uma-ra mepangala' . Aga neo' ta'uli' hewa toi : tewinci'-ra toe , alaa-na monawu' lau-ramo duu' kahae-hae-na . Bela-hawo toe patuju Alata'ala . Ngkai petiboki to Yahudi toe , tauna to bela-ra to Yahudi rapalogai mepangala' hi Pue' Yesus duu'-na tehore-ra ngkai huku' jeko'-ra . Ka'omea-na mpai' , mehina-ramo to Yahudi doko' mpotuku' tonco tauna to bela-ra to Yahudi .
45011012	Kaworia' to Yahudi mesapuaka pai' uma-ra napobagia Alata'ala . Pai' ngkai ree wori' tauna to bela-ra to Yahudi hi humalili' dunia' mporata rasi' bohe ngkai Alata'ala . Jadi' , peliu-liu-nami mpai' kamarasi'-na ihi' dunia' ane to Yahudi medea pai' nculii' hi Alata'ala !
45011013	Lolita-ku tohe'i kutoa' hi koi' ompi'-ompi'-ku to bela-koi to Yahudi . Aku' toi suro Pue' Yesus , to nasuro mpokeni Kareba Lompe' hi koi' to bela-koi to Yahudi . Bago-ku toi kutu'u oa' hi tanuana'-ku .
45011014	Ngkai bago-ku toi , meka' ria mpai' hingka to Yahudi-ku to mehina mpohilo tauna to bela-ra to Yahudi mepangala' hi Pue' Yesus , alaa-na mepangala' wo'o-ramo-rawo hi Pue' Yesus , pai' tehore-ra ngkai huku' jeko'-ra .
45011015	Apa' nto'u-na Alata'ala mpotadi to Yahudi , tebea-mi ohea hi hawe'ea tauna hi dunia' bona posidaia'-ra hante Alata'ala jadi' lompe' . Jadi' , meliu kamarasi'-na ihi' dunia' ane Alata'ala mpotarima nculii'-ramo to Yahudi toera . Kajadia' toe mpai' hewa tomate to tuwu' nculii' .
45011016	Ane ulumua' hinu'a-ta tatonu hi Alata'ala , batua-na hawe'ea hinu'a-ta Alata'ala-mi pue'-na . Ane rali'-na Alata'ala pue'-na , ra'a-na Alata'ala wo'o-wadi pue'-na . To Yahudi ma'ala rarapai'-ki hangkaju kaju zaitun to rapiara . Rali'-na mpobatuai ntu'a to Yahudi to napobagia Alata'ala owi . Ra'a-na mpobatuai muli-ra . Ra'a-na hantongo' nahepi' Alata'ala , pai' hi pohepia'-na toe napopentaka' ra'a ngkai kaju zaitun to uma rapiara , bona ra'a toe tuwu' pai' mporata rudu' ngkai rali' kaju to rapiara . Rali' to napopentaka' toe-e , koi'-mi to bela-koi to Yahudi .
45011017	
45011018	Aga neo' molangko nono-ni ompi' . Neo' niruge'-ra to Yahudi to ratadi toera . Kiwoi-e' : koi' hewa ra'a wo'o-wadi , koi' mporata rasi' ngkai rali' kaju to rapiara , bela kaju to mporata rasi' ngkai koi' !
45011019	Pai' neo' wo'o ni'uli' hewa toi hi rala nono-ni : " Kai'-kaina to napokono Alata'ala , apa' to Yahudi to hantongo' toera natadi bona kai'-mi mposampei-ra . "
45011020	Makono moto-di ompi' . Tapi' kiwoi-e' : hira' ratadi apa' uma-ra mepangala' . Koi' rapotuwu' apa' mepangala'-koi . Neo' molangko nono-ni , mengkoru lau-mokoi hi Alata'ala !
45011021	Apa' ane Alata'ala mpotadi to Yahudi , to hewa ra'a to ria ami'-mi hi woto kaju , neo' ni'uli' wae , uma mpai' lau nono-na mpotadi-koi ane mesapuaka-koi .
45011022	Hi ree tahilo kama'ahi'-na Alata'ala pai' tahilo wo'o kamonoa'-na mehuku' . Monoa'-i mpohuku' tauna to mesapuaka . Ma'ahi'-i hi koi' ompi' , asala tida-koi hi ahi'-na toe . Ane uma , natadi wo'o-ko-koiwo mpai' !
45011023	Ane to Yahudi to mesapuaka toera , ane medea-ra ngkai pesapuakaa-ra , bate natarima nculii' moto-ra Alata'ala . Ria kuasa-na mpotarima-ra nculii' .
45011024	Apa' koi' rarapai'-ki ra'a ngkai kaju to uma rapiara , aga nau' wae rapopentaka'-mokoi hi woto kaju to rapiara . Jadi' , ane ra'a ngkai kaju to uma rapiara ma'ala rapopentaka' hi woto kaju to rapiara , peliu-liu-nami mpai' ra'a ngkai kaju to rapiara bisa rapopentaka' nculii' hi karahepia'-na ami' .
45011025	Ompi'-ompi' hampepangalaa'-ku ! Doko' ku'uli'-kokoi napa patuju Alata'ala to uma ra'incai manusia' ngkai owi . Ku'uli'-kokoi toi bona neo' mpai' molangko nono-ni . Bona ni'inca : to Israel hantongo' motu'a nono-ra tempo toi . Aga kamotu'a nono-ra toe hampai'-wadi , duu'-na hono'-mi kadea-ra tauna to bela-ra to Yahudi mepangala' hi Yesus .
45011026	Ngkai ree mpai' , hawe'ea to Israel tehore ngkai huku' jeko'-ra . Kajadia' toe , hintotoa hante lolita to te'uki' hi rala Buku Tomoroli' owi . Na'uli' Alata'ala : Rata mpai' tempo-na , Topetolo' mehuwu ngkai Bulu' Sion , pai' napori hawe'ea kadada'aa ngkai muli Yakub .
45011027	Toi-mi janci-ku hi hira' : Hi tempo toe mpai' , ku'ampungi jeko'-ra . "
45011028	Tempo toi to Yahudi jadi' bali' Alata'ala , apa' oja'-ra mpopangala' Kareba Lompe' . Ngkai ree , marasi' lau-koi to bela to Yahudi . Aga nau' wae , to Yahudi toera , bate napoka'ahi' oa'-ra Alata'ala , apa' napelihi-ramo ngkai owi pai' nakiwoi oa' pojanci-na hi ntu'a-ra .
45011029	Apa' ane Alata'ala mpopelihi pai' mpogane' tauna , uma nadii' nculii' gane'-na toe .
45011030	Owi uma-koi mengkoru hi Alata'ala . Tapi' tempo toi nirata-mi ahi' Alata'ala , apa' ngkai pesapuaka-ra to Yahudi .
45011031	Wae wo'o-ra to Yahudi . Tempo toi mesapuaka-ra , bona ahi' Alata'ala rata hi koi' . Aga hira' wo'o-rawo mpai' mporata ahi' Alata'ala , hibalia hewa koi' .
45011032	Alata'ala mpelele' hawe'ea tauna mesapuaka , bona ma'ala-i mpopehuwu ahi'-na hi hawe'ea tauna .
45011033	Uma mpu'u mowo kabohe tuwu'-na Alata'ala ! Uma mowo kamonoto nono-na pai' kape'inca-na ! Hema to ma'ala mpeputu patuju-na ! Hema to ma'ala mpewulihi' hawe'ea bago-na !
45011034	" Hema to mpo'inca pekiri Alata'ala ! Hema to ma'ala mpotudui'-i ! "
45011035	" Hema to mpowai'-i ba napa-napa , alaa-na ma'ala-ra merapi' hiwili-na ! "
45011036	Apa' hawe'ea to ria , napajadi' Alata'ala , nakuasai Alata'ala pai' napobagia Alata'ala . Une'-imi duu' kahae-hae-na ! Amin !
45012001	Ngkai toe-mi ompi'-ompi' , ku'apui nono-ni : apa' wae-mi kabohe ahi' Alata'ala hi kita'-e , toe pai' kana nitonu woto-ni hi Alata'ala , niponcawa pepue'-ni to tuwu' . Tonu woto-ni hi Alata'ala , bona Hi'a to mpo'atoro' katuwu'-ni , pai' bona moroli' po'ingku-ni . Toe-hana ada mpepue'-ni to masipato' , toe to mpakagoe' nono Alata'ala .
45012002	Neo' nituku' kehi tauna to uma mpo'incai Alata'ala . Pelele' Alata'ala mpobalii' kehi-ni hi kanabo'ui-na pekiri-ni . Apa' ane hewa toe-damo , ni'inca mpu'u-mi patuju Alata'ala hi rala katuwu'-ni . Ni'inca kalompe' patuju-na toe , to mpakagoe' nono-na , pai' to uma ria kakuraa'-na .
45012003	Apa' lawi' nawai'-ama Alata'ala huraa jadi' suro-na , toe pai' kuparesai'-koi butu-butu dua-ni : neo'-ta mpomolangko nono-ta meliu ngkai kakono-na . Kana monoto nono-ta mpopekiri katuwu'-ta moto , ntuku' huka' pepangala' to nabagi-taka Alata'ala butu-butu dua-ta .
45012004	Rapa'-na hi woto manusia' ria wori' bagia-na , aga hawoto lau-wadi , pai' butu bagia woto toe hore-hore ria bago-ra .
45012005	Wae wo'o kita' to mepangala' hi Kristus : wori'-ta , aga hawoto lau-ta-wadi hi posidai'-ta hante Kristus , pai' momedai'-tamo butu dua-ta hi himpau kita' .
45012006	Hore-hore ria kola'-ta to mosisala , ntuku' to nakolai'-taka Alata'ala . Tauna to ria kola'-na mpohowa' Lolita Alata'ala , kana mpopomako' bago-na toe ntuku' huka' pepangala'-na .
45012007	Tauna to ria kola'-na mpotulungi doo , kana metulungi mpu'u-i-hawo . Tauna to ria kola'-na metudui' , kana metudui' mpu'u-i .
45012008	Tauna to ria kola'-na mporohoi nono doo , bate tetu-mi-hawo bago-na . Hema-ta to ria kola'-ta mpowai' doo ba napa-napa , wai'-ramo doo-ta hante kamanara-ta . Hema to ria kola'-na jadi' pangkeni , kana mepakeni-i hante nono-na mpu'u . Pai' tauna to ria kola'-na mpewili' doo to mpe'ahii' , pewili'-ramo hante nono to goe' .
45012009	Poka'ahi' mpu'u doo-ni , neo' rapo'ada-wadi . Tadi kehi to dada'a , kakamu kehi to lompe' .
45012010	Momepoka'ahi'-koi hewa pomepoka'ahi' to ntali ompi' , pai' momeri'uu-uluhi-koi momebila' hadua pai' hadua .
45012011	Baka' mobago hi Pue' , neo' lose . Neo' tapelele' apu-ta mate , kakamu bago Pue' hante nono mpu'u .
45012012	Pakagoe' nono-ta , apa' moroho poncarumakaa-ta hi Pue' . Tari hi rala kasusaa' . Tida mosampaya .
45012013	Tulungi doo hampepangalaa'-ta to hi rala kakuraa'-ra . Jole' metorata .
45012014	Ane ria tauna to mpobalinai'-koi , merapi'-koi hi Alata'ala bona nagane'-ra . Gane'-ra , neo' nitipo'-ra .
45012015	Goe' hangkaa-ngkania hante tauna to goe' , geo' hante tauna to geo' .
45012016	Hintuwu' hante doo-doo-ta . Neo' mpokalangko nono-ta , agina pohintuwu'-raka tauna to dingki' tuwu'-ra . Neo'-ta mpopeliu kapante-ta ngkai doo-ta .
45012017	Ane ria to mpobalinai'-ta , neo' pehawai-ra . Babehi napa to lompe' hi poncilo hawe'ea tauna .
45012018	Ane ma'aa-ala , kita' kana mpohudukulei' mpopali' ohea-na bona momekalompei'-ta hante hawe'ea tauna .
45012019	Ompi'-ompi' to kupe'ahi' : neo' pehawai kadada'aa doo . Pelele' Alata'ala moto-hawo to mpohuku'-ra . Apa' hi rala Buku Tomoroli' Alata'ala mpo'uli' : Aku'-damo to mpehawai . Aku'-damo to mpohuku' . " Wae-mi ponguli' Pue' .
45012020	Jadi' , tuku'-mi tudui' Buku Tomoroli' owi to mpo'uli' : " Ane mo'oro' bali'-nu , pokoni'-ra-rawo . Ba ngkamara-ra , poponginu-ra . Ane hewa toe nubabehi , me'ea' huli'-ra mpai' . "
45012021	Neo' rapehawai kehi doo to dada'a hante kehi to dada'a wo'o . Ane hewa toe , madagi lau-tamo , apa' nadagi kada'aa-tamo . Agina hiwili kehi to dada'a hante kehi to lompe' , bona tadagi kada'aa hante kalompea' .
45013001	Butu dua tauna kana mengkoru hi topoparenta to hi wongko-ta . Apa' uma ria mara topoparenta ane uma mporata kuasa ngkai Alata'ala . Pai' topoparenta to ria , bate napakatantu Alata'ala .
45013002	Jadi' , tauna to mpo'ewa topoparenta , mposapuaka napa to napakatantu Alata'ala . Pai' tauna to hewa toe kehi-ra bate rahuku' .
45013003	Ane lompe' kehi-ta ompi' , uma-ta me'eka' hi topoparenta . To me'eka'-le , tauna to dada'a kehi-ra . Jadi' , bona neo'-ta me'eka' hi topoparenta , babehi to lompe' , bona topoparenta mpo'une'-ta mpai' .
45013004	Apa' topoparenta toera , pahawaa' Alata'ala to mobago bona lompe' katuwu'-ta . Aga ane melalu-ta , bate me'eka'-ta-hawo hi topoparenta , apa' ria-hana kuasa-ra mehuku' . Apa' topoparenta toera pahawaa' Alata'ala to mpopadupa' huku' Alata'ala hi tauna to dada'a .
45013005	Toe pai' kana mengkoru-ta hi hawa' topoparenta . Mengkoru-ta bona neo'-ta rahuku' . Aga meliu ngkai toe , mengkoru-ta apa' ta'inca hi rala nono-ta , toe-mi to masipato' tababehi .
45013006	Toe wo'o-mi pai' kana mpobayari-ta paja' , bona topoparenta ma'ala mpopomako' bago to napopokoloi-raka Alata'ala .
45013007	Wai' hi hawe'ea tauna napa to toto-na rawai'-raka , ba paja'-i ba ongkoso' ntani'-na . Pengkorui tauna to toto-na rapengkorui . Bila' tauna to toto-na rabila' .
45013008	Neo' mo'inta hi doo . Aga kakono-na ria oa' inta-ta hi doo . Inta-ta toe : kana mpoka'ahi' doo . Jadi' , neo' taka'ohai mpobayari inta-ta toe . Apa' ane tapoka'ahi' doo , ta'ihii'-mi Atura Pue' .
45013009	Apa' hi rala Atura Pue' ria parenta toi : " Neo' mobualo' , neo' mepatehi , neo' manako , neo' mpokahina anu doo . " Hawe'ea toe , pai' parenta ntani'-na wo'o , tatuku' omea-mi ane tatuku' hawa' to hanyala toi : " Kana tapoka'ahi' doo-ta hewa kampoka'ahi'-ta woto-ta moto . "
45013010	Ane tapoka'ahi' doo-ta , uma-hawo tababehi to dada'a hi doo-ta toe . Jadi' ane ma'ahi'-ta , ta'ihii'-mi Atura Pue' .
45013011	Hawe'ea toe kana tababehi , ompi' , apa' ta'inca moto-mi napa to masipato' tababehi hi tempo toi . Memata-tamo ngkai poleta'-ta , apa' neo' rata-mi tempo-na Pue' Yesus tumai mpohore-ta ngkai dunia' to dada'a toi . Ngkai lomo' pepangala'-ta hi Pue' duu' tempo toi , kamoo-mohua'-mi tempo karataa Pue' Yesus toe .
45013012	Bengi-na neo' timpaliu-mi , pai' neo' mehupa'-mi eo . Toe pai' kana tatadi kehi-kehi to hi kabengia-na , pai' tahenta-mi rewa mpanga'e to hi kabajaa-na .
45013013	Babehi gau' to masipato' hi kabajaa-na . Neo' ntora mosusa' palangu-langu . Hi gau' tomane pai' tobine neo' mogau' sala' ba mpotuku' kahinaa nono-ta to dada'a . Neo' motuda' ba mohingi' .
45013014	Kana tatuku'-mi kehi Pue' Yesus Kristus , tapoluba' tapo'enu' tatatane eo-eo-na hi rala katuwu'-ta . Neo'-pi tatuku' kehi manusia' to doko' mpe'ohai kahinaa nono-ra to dada'a .
45014001	Ria ompi' hampepangalaa'-ta hantongo' to ko'ia moroho pepangala'-ra , alaa-na morara' nono-ra mpobabehi ba hangkuja nyala gau' . Kana tatarima lompe'-ra tauna to hewa toe . Nau' mosisala ada-ra hante ada-ta , neo' toe rapomehonoi' .
45014002	Rapa'-na : tauna to moroho pepangala'-ra mpo'uli' ma'ala moto-ta mpokoni' pongkoni' ba napa-napa . Aga ria hantongo' to ko'ia moroho pepangala'-ra . Ra'uli' to hantongo' toera , uma napokonoi Pue' ane ngkoni' bau'-ta , muntu' ngkojo-wadi to ma'ala rakoni' .
45014003	Tauna to mpokoni' omea , neo' mporuge' doo to uma ngkoni' bau' . Pai' tauna to mopalii' ngkoni' bau' , neo' wo'o-ra mposalai' doo to ngkoni' ka'apa-apa-na . Apa' Alata'ala mpotarima doo-ta toe jadi' ana'-na .
45014004	Doo-ta toe , batua Pue' . Neo'-ta-hawo mposalai' batua kahadua-na . Ba monoa'-i ba masala'-i , toe bago Pue'-na moto-hawo . Pai' bate monoa' moto-i mpai' doo-ta toe , apa' nakule' Pue' mpomonoa'-i .
45014005	Ria wo'o tauna to mpo'uli' karia-na eo to matantu to meliu kanatao-na tapepuei' . Hiaa' hantongo' mpo'uli' hibalia-wadi-hawo hawe'ea eo . To poko-nale , butu dua-ta kana mparasaya hi rala nono-ta kanapokono-na Pue' pobabehi-ta .
45014006	Tauna to mpomeliu eo ha'eo , nababehi toe bona mpobila' Pue' . Tauna to ngkoni' ka'apa-apa-na , nakoni' bona mpobila' Pue' , apa' na'uli' moto tarima kasi-na hi Alata'ala . Wae wo'o tauna to ngkoni' muntu' to rapakatantu . Tauna toera mpotuku' palia-ra bona mpobila' Pue' , pai'-ra mpo'uli' tarima kasi wo'o-rawo .
45014007	Apa' uma ria haduaa-ta to tuwu' ntuku' konoa-ta moto . Uma wo'o ria-ta to mate ntuku' konoa-ta moto .
45014008	Tuwu' ba mate-ta , bate mpotuku' konoa Pue'-ta . Tuwu' ba mate-ta , kita' bate bagia-na Pue' .
45014009	Toe-hanale pai' Kristus mate pai' tuwu' nculii'-e , bona Hi'a Rapopue' hawe'ea tauna , lompe' to tuwu' lompe' to mate .
45014010	Jadi' , neo'-ta mposalai' ompi' hampepangalaa'-ta . Pai' neo' wo'o-ta mporuge' ompi' hampepangalaa'-ta . Apa' bate rata mpai' tempo-na , Alata'ala mohura hi pohuraa pobotuhia-na , pai' hawe'ea-ta kana mokore hi nyanyoa-na .
45014011	Apa' hi rala Buku Tomoroli' , Alata'ala mpo'uli' hewa toi : Mpu'u-mpu'u ku'uli' : Butu dua tauna bate mowingkotu' hi Aku' . Pai' butu dua tauna kana mpangaku' ka' Aku'-na Alata'ala . " Wae-mi ponguli' Pue' .
45014012	Jadi' , butu dua-ta kana mpotompoi' pompekunea' Alata'ala hi kehi-ta .
45014013	Toe pai' ku'uli'-kokoi : neo'-ta momesaa-salai' . Agina-pi tapelompehi bona neo' ria po'ingku-ta to mposori ompi' hampepangalaa'-ta duu'-na mojeko'-i ba monawu'-i .
45014014	Ngkai posidaia'-ku hante Pue' Yesus , ku'inca pai' kuparasaya hi rala nono-ku ka'uma-na-hawo ria pongkoni' napa-napa to rapalii' hi poncilo Pue' . Aga ane ria tauna to mpo'uli' pongkoni' to hanyala rapalii' , bate masala'-i ane nakoni' .
45014015	Wae wo'o , ane rapa'-na kupedahi nono doo apa' kukoni' napa to na'uli' doo rapalii' , mojeko' wo'o-a-kuwo , apa' uma-a ma'ahi' hi doo-ku . Toe pai' ku'uli' , pelompehi bona neo' tasori doo hante pongkoni' alaa-na mogero pepangala'-na . Apa' doo-ta toe , ompi'-ta hi rala Pue' , to natolo' Kristus hante kamatea-na .
45014016	Jadi' , ane ria napa-napa to lompe' moto ntuku' pomporataa-ta , tapi' to mpobalinai' pepangala' doo-ta , agina neo' tababehi bona pobabehi-ta toe neo' mpai' rasalai' doo .
45014017	Apa' hi rala Kamagaua' Alata'ala , bela ada pongkoni' ba ponginu to jadi' poko-na . Poko-nale , nono to monoa' , hintuwu' hante doo , pai' kagoea' nono to nawai'-taka Inoha' Tomoroli' .
45014018	Ane hewa toe-mi petuku'-ta hi Kristus , kehi-ta mpakagoe' nono Alata'ala , pai' doo-ta mpobila'-ta .
45014019	Toe pai' kana tahuduwukui tuwu' hintuwu' hante doo pai' momerohoi mponono hadua pai' hadua .
45014020	Neo' takero pobago Alata'ala ngkai kampokoni'-ta to ra'uli' doo uma wali rakoni' . Kakono-na , uma ria pongkoni' to rapalii' . Aga ane takoni' to ra'uli' doo rapalii' , duu'-na tebawai doo-ta toe monawu' hi rala jeko' , uma-hana lompe' .
45014021	Agina neo'-ta-hawo ngkoni' bau' ba nginu to melanguhi ba mpobabehi napa-napa to mpokeni ompi' hampepangalaa'-ta mojeko' .
45014022	Ane taparasaya kalompe'-na moto gau'-ta mpobabehi ba napa-napa , ma'ala takakamu hi rala nono-ta peparasaya-ta tetu . Alata'ala mpo'inca moto ihi' nono-ta . Marasi'-ta ompi' , ane tababehi napa to ta'uli' lompe' hi rala nono-ta moto , pai' nono-ta uma mposalai'-ta .
45014023	Tapi' ane morara'-di nono-ta ngkoni' ba napa-napa pai' ka'omea-na takoni' moto , masala'-tamo , apa' napa to tababehi toe uma mpotuku' to taparasaya hi rala nono-ta . Napa-napa to tababehi ane uma nte pepangala' hi Pue' , kehi-ta toe tapojeko' .
45015001	Kita' to moroho pepangala'-ta hi Alata'ala kana mosabara hi kamorara' nono doo-ta to ko'ia moroho pepangala'-ra . Neo'-ta mpali' kagoea'-ta moto-wadi .
45015002	Butu dua-ta kana mpobabehi to mpakagoe' nono doo pai' to mpotulungi doo , bona mporohoi pepangala'-ra .
45015003	Apa' Kristus wo'o uma mpali' kagoea'-na moto , sadia moto-i mporata kaparia hi petuku'-na hi Alata'ala . Hi rala Buku Tomoroli' owi ria lolita to mpolowa Pue' Yesus to mpo'uli' : " Hawe'ea lolita peruge'-ra mporuge' Alata'ala , mpobelahi Aku' moto-mi . "
45015004	Hawe'ea to te'uki' owi hi Buku Tomoroli' , te'uki' bona mpotudui'-ta . Ngkai tudui' to tarata hi Buku Tomoroli' toe , kita' jadi' ntaha hi rala kasusaa' pai' te'apui nono-ta , bona moroho-ta mposarumaka Alata'ala .
45015005	Alata'ala-mile to mpo'apui nono-tae , bona ntaha-ta hi rala kasusaa' . Toe pai' mekakae-a hi Alata'ala bona natulungi-koi tuwu' hintuwu' hadua pai' hadua hi rala petuku'-ni hi Kristus Yesus ;
45015006	bona hanono pai' halolita lau-damo-koi mpo'une' Alata'ala , Tuama ngkai Pue'-ta , Pue' Yesus Kristus .
45015007	Jadi' ompi'-ompi' , toe pai' ku'uli'-kokoi : tarima lompe' ompi' hampepangalaa'-ni , hewa Kristus wo'o mpotarima-ta omea . Apa' ane hintuwu'-ta-damo hante ompi' hampepangalaa'-ta , Alata'ala rapomobohe hi rala katuwu'-ta .
45015008	Penonoi toi : Kristus tumai hi dunia' mpotulungi to Yahudi , bona madupa'-mi janci Alata'ala hi ntu'a to Yahudi owi , alaa-na monoto hi hawe'ea tauna kamakono-na Lolita Alata'ala .
45015009	Tumai-i hi dunia' toi bona tauna to bela-ra to Yahudi mpo'une' Alata'ala sabana kalompe' nono-na hi hira' . Hi rala Buku Tomoroli' ria lolita to mpolowa tempo tauna to bela-ra to Yahudi mpo'une' Alata'ala hangkaa-ngkania hante to Yahudi . Moni-na hewa tohe'i : O Alata'ala , kubila'-ko hangkaa-ngkania hante tauna to bela-ra to Yahudi . Morona'-a mpo'une' hanga'-nu . "
45015010	Ria wo'o lolita Buku Tomoroli' owi to mpo'uli' hewa toi : Koi' to bela-ko-koiwo to Yahudi , goe'-mokoi hangkaa-ngkania hante to Yahudi to napelihi-mi Alata'ala ngkai owi . "
45015011	Ria wo'o-pi te'uki' lolita toi : Koi' to bela-koi to Yahudi , une'-imi Pue' . Koi' hawe'ea manusia' , une'-imi ! "
45015012	Ohe'i wo'o-pidi lolita nabi Yesaya owi . Na'uli' : Ngkai muli Isai mpai' mehupa' hadua to mpoparentai-ra to bela-ra to Yahudi . Hi Hi'a toe-mi poncarumakaa-ra . "
45015013	Alata'ala mpu'u-mi poncarumakaa-ta ! Toe pai' mekakae-a hi Alata'ala , kuperapi' bona nawai'-koi kagoea' pai' kalompea' tuwu' to hompe mpu'u , ngkai pepangala'-ni hi Pue' Yesus . Kuperapi' bona narohoi nono-ni hante baraka' Inoha' Tomoroli' bona kamoroo-rohoa poncarumakaa-ni hi Hi'a .
45015014	Ompi'-ku hawe'ea ! Ku'inca moto kawori' po'ingku-ni to lompe' , ni'inca-mi tudui' ngkai Lolita Pue' , pai' ma'ala-koi momerohoi ngkanono hadua pai' hadua . Kuparasaya mpu'u-mi toe-e ompi' .
45015015	Aga nau' wae , hi rala sura-ku toi-e , uma-a me'ea' mpoparesai'-koi , mpotompo'wiwi ba hangkuja mela tudui' . Patuju-ku toe , mpopokiwoii-koi ompi' , apa' lawi' toe-mi bago to nawai'-ka Alata'ala ngkai kabula rala-na .
45015016	Na'ongko'-a jadi' pahawaa' Kristus Yesus , napajadi'-a suro-na hi tauna to bela-ra to Yahudi . Pai' bago-ku toe ma'ala rarapai'-ki pobago imam , apa' kuparata Kareba Lompe' hi tauna to bela-ra to Yahudi , pai' hira' to mepangala' hi Pue' Yesus kuponcawa hewa pepue' to kutonu hi Alata'ala . Pai' pepue'-ku toe bate natarima Alata'ala , apa' Inoha' Tomoroli' mpomoroli'-ra pai' mpopajadi'-ra bagia Alata'ala .
45015017	Ngkai posidaia'-ku hante Kristus Yesus , bohe nono-ku mpotutura bago to kupobago-ki Alata'ala .
45015018	To ku'uli'-le , muntu' to kupobago hante baraka' Kristus Yesus hi rala tuwu'-ku . Apa' ria-ramo tauna to bela-ra to Yahudi to mengkoru-mi hi Pue' Yesus sabana petudui'-ku pai' pobago-ku ,
45015019	pai' sabana tanda-tanda mekoncehi to kubabehi hante baraka' Inoha' Tomoroli' . Ngkai ngata Yerusalem duu' rata hi tana' Ilirikum kuparata-mi Kareba Lompe' hi tauna omea , kutudui'-ra kahema-nai Kristus .
45015020	Patuju nono-ku , doko' oa'-a ngkeni Kareba Lompe' hi ngata to ko'ia mpo'epei hanga' Kristus . Uma-a dota mpowangu tomi hi lolo parawatu to nahu'a kahadua-na .
45015021	Doko' kupadupa' lolita Buku Tomoroli' to mpo'uli' : Tauna to ko'ia rakarebai , ra'inca moto mpai' kahema-nai . Tauna to ko'ia mpo'epei kareba-na , ra'epe pai' rapaha moto mpai' ihi' kareba toe . "
45015022	Ngkai pobago-ku toe-mile pai' alaa-na wori' ngkani-ama telintai ke mpencuai'-koie ompi' .
45015023	Aga tempo toi , hudu-mi bago-ku hi rehe'i lau . Jadi' , apa' mompae-mpae-ama doko' tilou mpencuai'-koie ,
45015024	kusarumaka ria-mi mpai' loga-ku mehani hi ngata-ni pai' mpohirua'-kokoi ompi' . Apa' ane hilou-a mpai' hi tana' Spanyol , bate liu hi ngata Roma-a . Jadi' , ka'oti-ku mpai' goe'-goe' dohe-ni hampai' , kusarumaka nipope'ongko' lompe'-a kaliliu hilou hi Spanyol .
45015025	Aga hilou ncala'-a hi ngata Yerusalem . Apa' topetuku' Yesus hi rehe'i hi propinsi Makedonia pai' Akhaya , mohawa'-ra mpowai' doi hi ompi'-ompi' hampepangalaa'-ra to mpe'ahii' tuwu'-ra hi Yerusalem . Jadi' , aku' mpokeni doi petulungi-ra toe hilou hi Yerusalem .
45015026	
45015027	Hawa'-ra toe rababehi ngkai kagoe' nono-ra . Hiaa' toto-na lia-midi hira' mpotulungi doo-ra to Yahudi toe-e , apa' ngkai to Yahudi toera pai' alaa-na tauna to bela-ra to Yahudi mporata pongkoni' kao'-ra . Jadi' , toto-na lia ane tauna to bela-ra to Yahudi mpobagi pongkoni' wotoloka' hi doo-ra to Yahudi .
45015028	Jadi' , hilou-ama ncala' hi Yerusalem mpotonu-raka doi petulungi to terumpu-mi toi . Oti toe-di lako' hilou-ada hi tana' Spanyol ntara hi ngata-ni .
45015029	Pai' ku'inca , ane rata-apa mpai' hi retu , wori' rasi' ngkai Kristus kukeni-kokoi .
45015030	Ompi'-ompi' ! Apa' lawi' mosidai'-tamo hante Pue'-ta Yesus Kristus , apa' lawi' momepoka'ahi'-ta sabana pobago Inoha' Tomoroli' hi rala nono-ta , toe pai' kuperapi' hi ompi'-ompi' bona mekakae mpu'u-mpu'u-koi hi Alata'ala hangkaa-ngkania hante aku' , posampayai-a-kuwo .
45015031	Mekakae-koi bona Alata'ala mpetalawai'-a ngkai tauna to uma mepangala' to hi tana' Yudea . Mekakae wo'o-koi bona topetuku' Pue' Yesus to hi ngata Yerusalem mpodoa lompe' doi petulungi to kukeni tohe'i .
45015032	Ka'omea-na mpai' , ane napokono Alata'ala , ma'ala-a rata hi ngata-ni hante kagoea' , pai' tetanta'u-a hi laintongo'-ni .
45015033	Kusarumaka Alata'ala to mpowai'-ta kalompea' tuwu' mpodohei-koi omea . Amin !
45016001	Hante sura-ku toi , kupopo'incai-koi kahema-nai Febe . Hi'a-mi ompi' hampepangalaa'-ta to mpotulungi topetuku' Pue' Yesus hi ngata Kengkrea .
45016002	Kuperapi' bona nitarima-i hewa ompi'-ni hi rala Pue' Yesus , lawi' toe-mi po'ingku to masipato' hi kita' to mpotuku' Yesus . Ane ria napa-napa to naparaluu , wai'-i , apa' wori'-mi tauna to natulungi -- aku' toi-mi hadua .
45016003	Parata-ka-kuwo tabe-ku hi Priskila pai' Akwila . Hira' toe doo hampobagoa-ku hi rala pobago Kristus Yesus .
45016004	Hangkani neo' mate-ra apa' doko'-ra mpotulungi-a . Motarima kasi-a hi hira' . Pai' uma muntu' aku'-wadi , hawe'ea tomepangala' hi Pue' Yesus to hi ngata-ngata tauna to bela-ra to Yahudi , motarima kasi wo'o-ra hi hira' .
45016005	Parata wo'o tabe-ku hi hawe'ea tomepangala' hi Pue' Yesus to mogampara hi tomi-ra . Tabe-ku hi Epenetus to kupe'ahi' . Hi'a toe-mi to lomo'-na mepangala' hi Kristus hi propinsi Asia .
45016006	Pai' hi Maria wo'o tabe-ku . Mobago ngkoro-imi mpobago-kokoi .
45016007	Parata wo'o tabe-ku hi Andronikus pai' Yunias . Hira' toe ompi' hingka to Yahudi-ku , pai' ria wo'o-ramo ratarungku' hangkaa-ngkania hante aku' . Hawe'ea suro Pue' Yesus mpobila'-ra . Mahae-ramo mepangala' hi Pue' Yesus . Kako'ia-ku mpangala' Pue' Yesus , mpolia' mepangala'-ramo-rana .
45016008	Tabe-ku hi Ampliatus to kupe'ahi' hi rala Pue' Yesus .
45016009	Tabe-ku hi Urbanus , ema' hampobagoa-ta hi rala pobago Kristus . Tabe-ku wo'o hi Stakhis to kupe'ahi' .
45016010	Tabe-ku hi Apeles . Wori' kaparia to mporumpa'-i , aga tida oa'-i mpotuku' Kristus . Tabe-ku hi hira' to hi tomi Aristobulus .
45016011	Tabe-ku hi Herodion , hingka to Yahudi-ku . Tabe-ku wo'o hi ompi'-ompi' hampepangalaa' to hi tomi Narkisus .
45016012	Tabe-ku hi Trifena pai' Trifosa to mobago mpu'u-ramo hi rala bago Pue' Yesus . Tabe-ku hi Persis to kupe'ahi' , to wori' wo'o-wadi pobago-na rala pobago Pue' .
45016013	Tabe-ku hi Rufus hante tina-na to kuponcawa tina-ku wo'o-kuwo . Rufus tohe'e to Kristen to rabila' .
45016014	Parata tabe-ku hi Asinkritus , Flegon , Hermes , Patrobas , Hermas pai' hawe'ea ompi' to dohe-ra .
45016015	Tabe-ku hi Filologus pai' Yulia , hi Nereus pai' ompi' bine-na , pai' hi Olimpas hante hawe'ea tomepangala' hi Pue' Yesus to dohe-ra .
45016016	Mometabe-tabe-koi hante nono mpu'u ane hirua'-koi hi pogamparaa . Hawe'ea topepangala' hi Kristus to hi rehe'i mpakatu tabe-ra hi koi' ompi' .
45016017	Ompi'-ompi' ! Kupopo'ingai' mpu'u-koi , peloo-lompehi-koi hi tauna to mpobabehi pogaaa' pai' to doko' mpopanawu'-koi hante tudui'-ra to mosisala hante tudui' to ratudui'-mitaka . Laahi-ra tauna to hewa toe !
45016018	Apa' tauna to hewa toe ingku-ra , uma-ra mpokamu pobago Kristus Pue'-ta , mpotuku' kahinaa nono-ra moto-ra-wadi . Mpobagiu-ra tauna to ko'ia ngincai napa-napa hante pehinai lolita-lolita to momi' .
45016019	Aga ane koi' ompi'-ompi' , hawe'ea tauna mpo'inca kamengkoru-ni hi tudui' Alata'ala . Goe'-a mpo'epe po'ingku-ni tohe'e . Konoa-ku bona monoto nono-ni mpobabehi po'ingku to lompe' , pai' neo' mpobabehi po'ingku to dada'a .
45016020	Mekakae-a hi Alata'ala to mpowai'-ta kalompea' tuwu' bona haliu nadagi pai' nakero kuasa Magau' Anudaa' hi rala katuwu'-ni . Kabula rala-na Pue'-ta Pue' Yesus Kristus rata hi koi' ompi' . Amin !
45016021	Timotius , doo hampobagoa-ku hi rehe'i , mpakatu tabe-na hi koi' . Wae wo'o Lukius , Yason pai' Sosipater , paka' hingka to Yahudi-ku .
45016022	Aku' , Tertius , to napopale Paulus mpo'uki' sura toi , mpo'uli' wo'o-a-kuwo tabe-ku hi rala Pue' Yesus hi ompi'-ompi' hi Roma .
45016023	Gayus wo'o mpakatu tabe-na . Aku' Paulus mo'oha' hi tomi-na , pai' topepangala' hi Pue' Yesus hi ngata toi jau morumpu hi rei . Erastus , topoparenta to ngkakamu doi ngata , pai' ompi'-ta Kwartus wo'o mpakatu tabe-ra . ( (
45016024	Kabula rala-na Pue'-ta Yesus Kristus rata hi koi' omea . Amin . ) )
45016025	Une'-imi Alata'ala ! Hewa to ku'uli' hi rala Kareba Lompe' to kuparata to mpotudui' kahema-na Yesus Kristus , mobaraka' mpu'u-i Alata'ala mpakatida pepangala'-ni . Kareba Lompe' to kuparata toi , mo'atu-atu mpae-mi uma ra'incai manusia' .
45016026	Tapi' tempo toi , Kareba Lompe' toe rapopehuwu-mitaka . Ntuku' parenta-na Alata'ala to Tuwu' duu' kahae-hae-na , Kareba Lompe' toe raparata hi hawe'ea tauna hante sura nabi owi , bona hawe'ea tauna ma'ala mepangala' pai' mengkoru hi Hi'a .
45016027	Hi'a-mi Alata'ala to mpo'inca omea , uma ria karodua-na ! Une'-imi hi rala hanga' Yesus Kristus duu' kahae-hae-na . Amin .
46001001	Sura toi ngkai aku' Paulus , pai' ngkai Sostenes , kipakatu tilou hi koi' to Kristen hi Korintus , to nakio' Alata'ala jadi' bagia-na . Napomoroli'-mokoi hi posidaia'-ni hante Kristus Yesus , hangkaa-ngkania hante hawe'ea tauna ba hiapa-apa to mekakae hi Yesus Kristus , Pue'-ta pai' Pue'-ra . Aku' mpo'uki' sura toi , apa' lawi' na'ongko'-ama Alata'ala jadi' suro Yesus Kristus ntuku' konoa-na .
46001002	
46001003	Wori' tabe : mekakae-a hi Alata'ala Tuama-ta pai' hi Pue' Yesus Kristus , bona nagane'-koi ngkai kabula rala-na pai' nawai'-koi kalompea' tuwu' .
46001004	Uma-a putu mpo'uli' tarima kasi hi Alata'ala sabana koi' ompi' , apa' Alata'ala mpowai'-koi rasi' ngkai kabula rala-na , hi posidaia'-ni hante Kristus Yesus .
46001005	Hi posidaia'-ni hante Kristus , nawai'-mokoi butu nyala-na to niparaluu : nawai'-koi kapantea mololita , pai' nawai'-koi kanotoa nono mpakanoto Lolita-na .
46001006	Hawe'ea toe mpakanoto kamoroho-na mpu'u-mi pepangala'-ni hi Kareba Kristus to kiparata-kokoi ,
46001007	duu'-na uma-pokoi nakakurai' rasi' , mporata-mokoi butu nyala pakulea' ngkai Inoha' Tomoroli' , pai'-koi mpopea karata-na nculii' Pue'-ta Yesus Kristus .
46001008	Narohoi-koi duu' hi ka'omea dunia' , bona ane rata-ipi nculii' Pue'-ta Yesus Kristus , narata-koi hante uma ria kasalaia'-ni .
46001009	Alata'ala mpokio'-koi bona hintuwu'-koi hangkaa-ngkania hante Ana'-na , Yesus Kristus Pue'-ta , pai' napadupa' oa' janci-na hi kita' .
46001010	Ompi'-ompi' , hante kuasa to nawai'-ka Pue'-ta Yesus Kristus , merapi'-a bona hintuwu'-koi omea . Neo' ria posisalaa . Hintuwu'-koi hi rala mpololitai ba napa-napa to nilolita , hanono pai' hahawa' lau .
46001011	Ompi'-ompi'-ku , patuju-ku mpo'uli' hewa toe , apa' ria-ra ompi'-ta ngkai ihi' tomi Kloe to mpokewo-ka karia-na pomehonoa'-ni .
46001012	To ku'uli' tohe'i , apa' ria-koi to doko' mopahamalia hi hore-hore hadua tauna . Ria-koi to mpo'uli' : " Aku' tono' hi Paulus-a-kuna . " Ria to mpo'uli' : " Aku' tono' hi Apolos-a . " To ntani'-na wo'o mpo'uli' : " Aku' tono' hi Petrus . " To ntani'-na tena mpo'uli' : " Aku' tono' hi Kristus . "
46001013	Ha lompe'-koina , koi' to mpotuku' Kristus tebagi-bagi hewa tetu-e ? Ha aku' to mate raparika' mpotolo' jeko'-nie ? Ha raniu' bona jadi' topetuku'-kukoi ?
46001014	Rasi'-di ku'uli'-e apa' uma-koi ria to kuniu' , ntani'-na ngkai Krispus pai' Gayus ,
46001015	bona neo' mpai' ria to mpo'uli' kuniu'-koi jadi' topetuku'-ku .
46001016	( Io' mpu'u . Stefanus hantinaa-ra , aku' mpu'u-hana to mponiu'-ra . Aga ntani'-na ngkai hira' toe , uma-pi kukiwoi ba ria-ra to kuniu' . )
46001017	Kristus mpajadi'-a suro-na , uma bona mponiu' tauna . Nasuro-a mpokeni Kareba Lompe' . Ane kuparata Kareba Lompe' toe , uma kupake' kapantea-ku moto mololita . Nee-neo' mpai' tauna mpangala'-a muntu' ngkai kapantea-ku , pai' uma ra'incai baraka' kamate-na Kristus hi kaju parika' .
46001018	Kiparata kareba to mpo'uli' kamate-na Kristus hi kaju parika' mpotolo' jeko' manusia' . Ane tauna to mpotoa' naraka mpo'epe kareba toe , ra'uli' : " Ah , lolita tauna to wojo tetu . " Aga ane kita' to nahore-mi Alata'ala ngkai huku' jeko'-ta , ane ta'epe kareba toe , ta'uli' : " Bate baraka' Alata'ala tetu-e ! "
46001019	Hi rala Buku Tomoroli' Alata'ala mpo'uli' : Nau' hewa apa-mi kapante-ra manusia' , kudagi oa'-ra , pai' uma kusaile' akala-ra topo'akala . "
46001020	Napa kalaua-ra tauna to pante ? Napa kalaua-ra guru agama Yahudi ? Napa kalaua-ra tauna to pante mololita hi rala dunia' toi ? Hi poncilo Alata'ala , kapantea manusia' kawojoa omea-wadi .
46001021	Apa' nau' hewa apa kapantea-ra manusia' , uma ra'incai Alata'ala hante kapantea-ra toe . Apa' ntuku' kanoto nono-na Alata'ala , nabotuhi bona hema-hema to mepangala' hi Kareba Lompe' , nahore-ra ngkai huku' jeko'-ra . Tapi' ane kiparata Kareba Lompe' , tauna to uma mepangala' mpo'uli' : " Lolita tauna to wojo tetu . "
46001022	To Yahudi , uma-ra dota mepangala' ane uma kipopohiloi-ra tanda mekoncehi . Hiaa' to Yunani-hawo , uma-ra dota mepangala' ane uma kipakanoto-raka hante kapantea manusia' .
46001023	Tapi' kai' mpopalele kamate-na Kristus raparika' . Lolita tohe'i rapodaa' to Yahudi , pai' rapakiwojo tauna to bela-ra to Yahudi .
46001024	Tapi' Alata'ala mpokio' tauna hantongo' jadi' bagia-na . Ria-ra to Yahudi , ria-ra to Yunani . Ane tauna toera mpo'epe Kareba Lompe' pai'-ra mepangala' hi Kristus , ra'inca-mi kabaraka' pai' kanoto nono-na Alata'ala .
46001025	Ane mpopalele-kai kamate-na Kristus raparika' , kai' rapakiwojo manusia' . Aga kakoo-kono-na , meliu kapante-na Alata'ala ngkai kapante-ra manusia' . Manusia' mpo'uli' napa to nababehi Alata'ala toe uma ria kabaraka'-na . Aga meliu kabaraka'-na Alata'ala ngkai baraka' manusia' .
46001026	Ompi'-ompi' , kiwoi tuwu'-ni kako'ia-na nakio'-koi Alata'ala jadi' bagia-na : uma-koi wori' to pante ba to mokuasa ba to tuwu' maradika hi poncilo manusia' .
46001027	Apa' natungkai' Alata'ala mpelihi tauna to wojo hi poncilo manusia' , bona tauna to pante jadi' me'ea' . Napelihi-ra to lente , bona tauna to moroho jadi' me'ea' .
46001028	Napelihi-ra to dingki' katuwu'-ra , to raruge' pai' to uma ria kalaua-ra hi poncilo manusia' , bona monoto-mi ka'uma-na ria kalaua-na hawe'ea to ra'une' manusia' .
46001029	Jadi' , toe pai' uma ria huraa manusia' mpomolangko nono-ra . Uma ria haduaa to ma'ala mpo'uli' : " Ngkai kapantea-ku pai'-a napelihi Alata'ala . "
46001030	Muntu' ngkai Alata'ala-hanale pai'-ta mosidai' hante Kristus Yesus-e . Ngkai Kristus Yesus , ta'inca-mi kanoto nono-na Alata'ala : Hi'a-mi to mpomonoa'-ta hi poncilo Alata'ala , napomoroli'-ta jadi' bagia-na , pai' nabahaka-ta ngkai hawe'ea to dada'a .
46001031	Jadi' , hewa to te'uki' hi rala Buku Tomoroli' : " Hema to doko' bohe nono-ra , kana mpomobohe-ra napa to nababehi Pue' . "
46002001	Ompi'-ompi' , karata-ku wengi hi ngata-ni mpoparata-kokoi kareba to ngkai Alata'ala , uma kupololitai-koi hante lolita to mo'olu ba ntuku' kapantea-ku moto .
46002002	Apa' ria-mi rala nono-ku mpo'uli' : hangkuja kahae-ku dohe-ni , uma-a mpololita napa-napa to ntani'-na , muntu' mpololita-a Yesus Kahi'a-na Magau' Topetolo' to mate raparika' .
46002003	Bula-ku ria dohe-ni , lente-a , pai' moridi'-a me'eka' .
46002004	Kareba to kuparata-kokoi , uma kuparata hante kapantea-ku moto , uma kuhinai-koi hante lolita-ku . Ngkai baraka' Inoha' Tomoroli'-hanale pai' alaa-na ni'inca-mi kamakono-na kareba to kukeni-e .
46002005	Jadi' , mepangala'-koi hi kareba to kukeni , uma ngkai kapantea manusia' . Mepangala'-koi muntu' ngkai baraka' Alata'ala .
46002006	Nau' hewa toe , ane mololita-kai hi tauna to monoto-mi pepangala'-ra hi Kristus , ria mpu'u kapantea-kai . Aga kapantea-kai toe , bela hewa kapantea tauna to dada'a hi dunia' toi , ba hewa kapantea pangkeni dunia' toi , apa' pangkeni dunia' toi bate moronto mpai' .
46002007	To kiparata-le , kapantea to ngkai Alata'ala , kiparata patuju-na Alata'ala bona mpowai'-ta kabohea tuwu' hi eo mpeno . Patuju-na toe , ko'ia ra'incai manusia' ngkai owi . Tapi' kako'ia-na dunia' rapajadi' , Alata'ala mpakatantu ami'-mi kanawai'-ta mpai' kabohea tuwu' toe .
46002008	Uma ria haduaa pangkeni dunia' toi to mpo'inca patuju-na Alata'ala toe . Apa' ane ke ra'inca-mi , ke uma-ra mpoparika' Pue'-ta to uma mowo kabohe tuwu'-na .
46002009	Tapi' hewa to te'uki' hi rala Buku Tomoroli' : Hi tauna to mpoka'ahi' Alata'ala , naporodo ami'-miraka to lompe' lia , to ko'ia rahiloi ba ra'epe manusia' , pai' ko'ia rarata nono manusia' . "
46002010	Kita' toi , ta'inca-mi patuju-na Alata'ala toe-e , apa' Alata'ala mpopo'incai-ta hante baraka' Inoha' Tomoroli' . Apa' uma ria to tewunii' hi Inoha' Tomoroli' , napewulihi' butu nyala-na rata-rata hi patuju-na Alata'ala to ko'ia ra'incai manusia' .
46002011	Apa' to mpo'inca ihi' nono tauna , hi'a moto-wadi . Wae wo'o , to mpo'inca ihi' nono Alata'ala , Inoha' Alata'ala-wadi .
46002012	Pai' kita' , uma-ta mporata noto to ngkai dunia' toi . Mporata-ta Noto to ngkai Alata'ala , bona ta'inca hawe'ea to nawai'-taka Alata'ala ngkai kabula rala-na .
46002013	Jadi' , ane mpoparata-kai Kareba Lompe' , kiparata uma hante kapantea-kai mololita . Kiparata hante lolita to ngkai Inoha' Tomoroli' , kipakanoto tudui' ngkai Inoha' Tomoroli' hi tauna to mporata-mi Inoha' Tomoroli' .
46002014	Tauna to uma mpo'incai Alata'ala , uma-ra mpopangala' tudui' to ngkai Inoha' Alata'ala . Ra'uli' : " Lolita tauna to wojo-hawo to hewa tetu . " Uma ami' raratai nono tudui' to ngkai Inoha' Alata'ala , apa' tudui' to hewa toe ma'ala mesua' hi rala nono-ta ane Inoha' Tomoroli' mponotohi-ta .
46002015	Kita' to mporata-mi Inoha' Tomoroli' , monoto-mi nono-ta mpetonoi butu nyala-na kalompe'-na ba ka'uma-na . Tapi' tauna to uma mpo'incai Alata'ala , uma monoto nono-ra mpetonoi napa to hi rala nono-ta .
46002016	Apa' wae-mi to te'uki' hi rala Buku Tomoroli' : Uma hema to mpo'inca pekiri-na Pue' , uma hema to ma'ala mpotudui'-i . "
46003001	Ompi'-ompi' , bula-ku dohe-ni wengi , uma-koi kupololitai hewa mpololitai tauna to mporata-mi Inoha' Tomoroli' . Kupololitai-koi hewa tauna to mpotuku' konoa nono-ra to dada'a-pidi . Apa' nto'u toe , ko'ia monoto pepangala'-ni hi Kristus , hewa ana'lei-pidi-koi hi rala pepangala'-ni .
46003002	Ane ana'lei to ntii'-pidi , uma lompe' rawai' koni' to mokara . Wae wo'o koi' , owi kutudui'-koi tudui' to natao hi tauna to ko'ia monoto pepangala'-ra , ko'ia kutudui'-koi tudui' to natao hi tauna to monoto-mi pepangala'-ra , apa' ko'ia nikulei' mpotarima . Hiaa' duu' tempo toi-e , ko'ia oa'-di nikulei' mpotarima-e ,
46003003	apa' mpotuku' konoa nono-ni to dada'a oa'-pidi-koi . Apa' ane ria hingi' rala nono-ni pai' momehono'-koi , ha bela tohe'e-mi to mpakanoto kampotuku'-ni konoa nono-ni to dada'a , hewa tauna to ko'ia mpo'incai Pue' ?
46003004	Hadua mpo'uli' : " Aku' tono' hi Paulus-a . " To hadua mpo'uli' : " Aku' tono' hi Apolos . " Ha uma tohe'e-mi kehi tauna to ko'ia mpo'incai Pue' ?
46003005	Ane aku' pai' Apolos-le , pahawaa' Alata'ala-wadi-ka-kaiwo , to mpotete'-koi bona mepangala' hi Pue' Yesus . Kai' hore-hore mpobago bago to napopokoloi-kakai Pue' .
46003006	Aku' to mpohawu' , Apolos to mpobowohi , Alata'ala to mpopotuwu' .
46003007	To mpohawu' pai' to mpobowohi , bela hira' poko-na . To poko-nale , Alata'ala-hana , apa' Hi'a to mpopotuwu' .
46003008	To mpohawu' pai' to mpobowohi , hibalia-ra-wadi . Butu dua-ra mporata gaji'-ra ntuku'-ki katomo bago-ra .
46003009	Kai'-le hampobagoa lau-wadi-kai ngkamu bago Alata'ala , pai' koi' ompi' ma'ala rarapai'-ki bonea Alata'ala . Koi' ma'ala rarapai'-ki tomi Alata'ala .
46003010	Ngkai kabula rala-na Alata'ala , na'ongko'-a jadi' suro-na , pai' aku'-mi to lomo'-na mpokeni Kareba Lompe' hi koi' . Ma'ala-mi ta'uli' , aku' hewa topobabehi tomi to pante , aku'-mi to lomo'-na mpohu'a parawatu , pai' to ntani'-na mpokaliliu mpowangu hi lolo parawatu to kuhu'a-mi toe . Aga butu dua tauna kana mpelompehi pobago-na mpokamu bago Pue' , hewa hadua topobabehi tomi kana mpelompehi beiwa-i mpowangu tomi .
46003011	Apa' uma ria ohea ntani'-na jadi' ntodea Alata'ala , muntu' mepangala' hi Yesus Kristus . Ma'ala-mi ta'uli' , Yesus Kristus Hi'a-mi parawatu to nahu'a Alata'ala , uma ria ntani'-na .
46003012	Ane ria topobago Pue' to lompe' pongkamu-ra bago Pue' , hira' ma'ala rarapai'-ki topobabehi tomi to mpowangu tomi hante wori' nyala rewa to lompe' , rapa'-na bulawa , salaka' pai' watu to masuli' oli-na . Ane ria to uma lompe' pongkamu-ra bago Pue' , hira' hewa topobabehi tomi to mpowangu tomi mpake' to uma ncako lompe' , hewa kaju , kowo' pai' deami .
46003013	Jadi' , ane rapa'-na mampu tomi toe , incana moto mpai' rewa to lompe' pai' rewa to uma lompe' , apa' rewa to lompe' ntaha moto , tapi' rewa to uma lompe' mampu omea . Wae wo'o , pobago butu dua topobago Pue' incana mpai' hi karata-na nculii' Pue' . Hi eo toe mpai' , Pue' mpoparesa' pobago butu dua tauna , kalompe'-na ba ka'uma-na .
46003014	Ane pobago tau hadua ntaha hi pomparesa'-na Pue' , mporata-i mpai' parasee .
46003015	Ane pobago-na uma ntaha pomparesa'-na Pue' , bate rugi-i mpai' . Batua-na , tebahaka moto-i ngkai huku' jeko'-na , aga uma-i mporata parasee ngkai pobago-na . Hi'a ma'ala rarapai'-ki tauna to mampu tomi-na : hawe'ea rewa-na moronto , woto-na mara-damo to uma nakoni' apu .
46003016	Ha uma ni'incai ompi' : koi'-le hewa tomi to napo'ohai' Alata'ala . Inoha' Alata'ala mo'oha' hi laintongo'-ni .
46003017	Ane hema to mpogero kahintuwuaa' ntodea-na Alata'ala , Alata'ala wo'o mpai' mpohuku'-i . Apa' po'ohaa' Alata'ala , moroli'-hana . Hiaa' koi'-mi ompi' , tomi po'ohaa' Alata'ala-e .
46003018	Neo'-koi mpobagiu woto-ni moto . Ane ria hi laintongo'-ni to mpo'uli' pante moto-ra hi poncilo manusia' , agina jadi' wojo-ra hi poncilo manusia' bona jadi' pante mpu'u-ra hi poncilo Pue' .
46003019	Apa' napa to ra'uli' manusia' kapantea , kawojoa lau-wadi hi poncilo Alata'ala . Te'uki' hi rala Buku Tomoroli' owi hewa toi : Nau' hewa apa-mi kapante-ra manusia' pai' po'akala-ra , bate nadagi oa'-ra Pue' Ala . "
46003020	Ria wo'o te'uki' : Pue' Ala mpo'inca pekiri tauna to pante , ka'uma-na ria tuju-na . "
46003021	Jadi' , toe pai' kuperapi' ompi' : neo'-pi ria to mpoperaha petuku'-ra hi manusia' . Apa' hawe'ea to niparaluu , nawai'-mikokoi Alata'ala nipobagia :
46003022	Apolos , Petrus , aku' , nawai'-mikokoi omea Alata'ala bona mpotulungi-koi . Nawai'-mokoi katuwua' to bo'u , nabahaka-koi ngkai kamatea . Hawe'ea to hi dunia' tohe'i , hawe'ea to jadi' tempo toi , hawe'ea to jadi' hi eo mpeno-na , bate na'atoro' bona mpowai'-koi kalompea' . Hawe'ea toe bate bagia-ni ompi' .
46003023	Pai' koi' bagia-na Kristus , pai' Kristus bagia-na Alata'ala .
46004001	Ane kai' pangkeni-ni , agina ni'uli' pahawaa'-wadi-ka-kaiwo , apa' kai' pahawaa' Kristus , to nasarumaka mpokeni kareba ngkai Alata'ala to ko'ia ra'incai ihi' dunia' .
46004002	To rapali' mpu'u hi tauna to rapahawa' , kana tida-i mpotuku' hawa' .
46004003	Jadi' , ane ria-koi to doko' mpotuntui'-a ba sala' pobago-ku , uma-a pari . Nau' ba hema to mposalai' pobago-ku , uma kutapari . Aku' moto , uma-kuwo ku'uli' moto-mi kalompe' ba ka'uma-na pobago-ku .
46004004	Moroli' mpontolumanu' nono-ku , ku'inca ka'uma-na ria sala'-ku . Aga bela toe to mponoai'-a . Pue' moto to mpobotuhi kamonoa'-ku ba ka'uma-na .
46004005	Toe-mi ompi' , neo' mpotuntui' doo ba lompe' pobago-na ba uma . Popea karata-na nculii' Pue' . Hi'a moto mpai' to mpowongka hawe'ea to tewuni hi rala kabengia-na , Hi'a to mpopehuwu hawe'ea patuju to hi rala nono manusia' . Nto'u toe-damo mpai' , butu dua tauna mporata pe'une' ngkai Alata'ala hewa to kasipato'-na .
46004006	Ompi'-ompi' , napa to ku'uli'-e we'i , mpobelahi woto-ku moto pai' Apolos . Kai' rodua kupotonco , bona mpotudui'-koi mpotuku' hawa'-hawa' to te'uki' pai' neo' mpobila' pangkeni-ni meliu ngkai katoto-na . Patuju-ku , bona neo' ria-koi to molangko nono-ni to mpo'uli' : " Aku' mpotuku' ni'anu-a , iko mpotuku' ni'anu-wadi-ko-kona . "
46004007	Ha ni'uli'-koina wae , melabi ntanii'-koi ngkai doo-ni ? Ha ria nte hanyala to ria hi koi' to uma nitarima ngkai Alata'ala ? Napa pai' molangko nono-nie ? Ba ni'uli'-koina hawe'ea to ria hi koi' , bela to nawai'-kokoi Alata'ala ?
46004008	Ha ni'uli'-koina wae , uma-pi ria kakuraa'-ni ? Ha ni'uli' hono' mpu'u-mi karoho pepangala'-ni hi Pue'-e ? Ha moparenta mpu'u-mokoi hewa raja-e , pai' kai' suro Pue' Yesus uma ? Ke lompe' lia-midi ompi' ane jadi' raja mpu'u-mokoie , bona moparenta wo'o-ka-kaiwo hangkaa-ngkania hante koi' .
46004009	Aga ko'ia-kai jadi' raja hi dunia' . Ntuku' pomporataa-ku , kai' suro Pue' Yesus , Alata'ala mpajadi'-kai tauna to mpe'ahii' lia ngkai hawe'ea manusia' . Kai' rapohewa tauna to rahuku' mate rarono ntodea . Rarono-kai ihi' dunia' , lompe' manusia' lompe' mala'eka .
46004010	Kai' rapatiwojo tauna apa' mpopalele-kai Kareba Kristus , hiaa' koi' mpo'uli' monoto-mi-koina nono-ni ! Kai' , lente-kai , hiaa' koi' mpo'uli' moroho-mi-koina pepangala'-ni ! Koi' , rabila'-ko-koina ihi' dunia' , hiaa' kai' raruge' !
46004011	Duu' rata tempo tohe'i , uma hono' pongkoni'-kai , uma hono' ponginu-kai , uma hono' pohea-kai . Ntora raweba'-kai . Uma monoa' katidaa-kai .
46004012	Mobago ngkoro-kai hante pale-kai moto . Ane ria to mpotipo'-kai , kihiwili-raka rasi' . Ane ria to mpobalinai'-kai , kipengkatarii .
46004013	Ane ria to mpolibui'-kai , kitompoi'-ra hante ka'olu-na . Kai' raponcawa momo hi dunia' toi , ranaa mpota'i-kai duu' rata tempo toi .
46004014	Ompi'-ompi' ! Patuju-ku mpololitai-koi hewa toe-e , uma-kuwo bona mpo'eai'-koi . Lolita-ku toi , mpoparesai'-koi , kuponcawa ana'-ku to kupe'ahi'-koi .
46004015	Apa' nau' ba moncobu-mi guru-ni to mpotete'-koi hi petuku'-ni hi Kristus , muntu' aku' to nipotuama , apa' aku'-mi to lomo'-na mpokeni Kareba Lompe' hi koi' , alaa-na mepangala'-mokoi hi Kristus Yesus .
46004016	Toe pai' kuperapi' mpu'u ompi' bona nituku' po'ingku-ku .
46004017	Jadi' , tungkai' kuhubui-i Timotius tilou mpohirua'-kokoi . Timotius toei , kuponcawa ana'-ku moto-i to kupe'ahi' , to tida hi rala pobago Pue' . Ane rata-i mpai' , napopokiwoii-damo-koi beiwa po'ingku-ku hi petuku'-ku hi Kristus , hewa to kutudui'-raka hawe'ea to Kristen hi butu ngata kahilouaa-ku .
46004018	Ria-koi nte ba hangkuja dua to molangko nono-ni , ni'uli' uma-apa mpai' daho' tilou mpohirua'-kokoi .
46004019	Ntaa' tilou moto-ada mpai' , uma-pi mahae ane napokono Pue' . Hi rehe'e-damo mpai' , pai' kuhilo napa to rababehi tauna to molangko nono-ra tetura ria . Kuhilo ba mokuasa mpu'u-ra , ba hi wiwi-ra-wadi .
46004020	Apa' ane Alata'ala jadi' Magau'-ta , nabalii' kehi-ta hante baraka'-na . Neo' mpai' ta'uli' : " Alata'ala Magau'-ta , " hiaa' uma tabalii' kehi-ta .
46004021	Jadi' , to'uma to nipokono : ane rata-a pai' ko'ia oa' nibalii' kehi-ni , ngkerepa' mpai' lolita-ku mpoparesai'-koi . Tapi' ane mobali'-mi kehi-ni , mo'olu pai' ma'ahi'-a mpai' hi koi' .
46005001	Ria ku'epe to mpotompo'wiwi gau' to uma tumotoa to jadi' hi laintongo'-ni . Ria hadua doo-ni to mpotobine awo'-na , tobine tuama-na . Bangku' tauna to uma ngincai Pue' Alata'ala-hawoe' , uma-ra ria to mogau' hewa tetu .
46005002	Hiaa' koi'-mi-koina , nau' hewa toe-mi gau'-na doo-ni , molangko oa'-di-koina nono-ni ! Kakoo-kono-na ke nipopeda' nono-di-hawo gau' to hewa toe-e , nipopalai-i ngkai laintongo'-ni .
46005003	Nau' molaa-a ngkai koi' ompi' , aga nono-ku ria moto dohe-ni , pai' ria moto kuasa-ku mpohawai'-koi , hewa to ria moto-a hi laintongo'-ni . Jadi' , hante kuasa to nawai'-ka Pue' Yesus Kristus , kuponoa' : tauna to hewa toe gau'-na kana rahuku' . Ane moromu-koi mpai' pai' nono-ku ria moto dohe-ni , kuperapi' bona hante kuasa Yesus Pue'-ta ,
46005004	
46005005	nitonu lau-imi hi rala kuasa Magau' Anudaa' . Batua-na , nihubui-i malai ngkai kahintuwua'-ni , pai' neo'-i nipiliu mogampara dohe-ni . Nibabehi toe bona mporata-i pehuku' hi rala woto-na , pai' kao'-na mporata moto mpai' kalompea' ane rata-ipi Pue' Yesus .
46005006	Ha ni'uli'-koina wae , lompe' gau' to hewa toe-e , pai' molangko oa'-di nono-nie ! Ha uma ni'incai lolita to mpo'uli' : " Ragi hangkedi' mpakawoke' lunu to wori' " ? Batua-na , hadua tauna to mojeko' ma'ala mpokero kahintuwuaa'-ni omea .
46005007	Ane to Yahudi mpobabehi ada Posusa' Paskah , ralali ragi ngkai tomi-ra , pai' rasumale' bima tolo' woto-ra . Hewa to Yahudi mpolali ragi ngkai tomi-ra , wae wo'o koi' kana mpolali tauna to mojeko' ngkai kahintuwuaa'-ni , bona koi' jadi' ntodea Alata'ala to moroli' -- apa' ntodea Alata'ala mpu'u-mokoi ompi' . Apa' mate-imi Kristus jadi' bima Paskah to mpotolo'-ta .
46005008	Jadi' , mai-tamo , tatadi-mi ragi to hae , tatadi kehi-ta to ri'ulu , hewa nono to mobengi pai' po'ingku to dada'a . Mai-tamo mepue' hi Alata'ala hante karoli'-roli' nono-ta .
46005009	Rala sura-ku to ri'ulu , ku'uli'-kokoi bona neo' mposigalo-raka tauna to mogau' sala' .
46005010	Aga bela patuju-ku bona neo' niposigalo-raka tauna to uma mpo'incai Alata'ala pai' to mogau' sala' , to jampa , topebagiu , ba to mepue' hi pinotau . Bela hira' to kutoa' . Apa' ane ke hira' to ku'uli' neo' niposigalo-raka , batua-na kana malai mpu'u-koi ngkai dunia' toi .
46005011	To ku'uli'-le , neo' niposigalo-raka to mpo'uli' mepangala' moto-ra hi Pue' Yesus , hiaa' mogau' sala' moto-rada , jampa , mepue' hi pinotau , mpotipo' doo , topalangu-langu , ba topebagiu . Bangku' mpohimpongkoni'-raka tauna to hewa toe , neo' !
46005012	Ane tauna to bela-ra to Kristen , uma ria huraa-ku mpohuku'-ra . Alata'ala moto mpai' to mpohuku'-ra . Koi' moto kana mpohuku' ompi' hampepangalaa'-ni to masala' . Jadi' , hewa to te'uki' rala Buku Tomoroli' : " Popalai tauna to dada'a po'ingku-na ngkai laintongo'-ni , " neo'-i nipiliu mogampara dohe-ni .
46005013	
46006001	Beiwa pai' ria-koi to daho' mpakilu hingka to Kristen-ni hi topohura to uma mepangala' hi Pue' Yesus ? Napa pai' uma nibua' kara-kara-ni hi topetuku' Pue' Yesus ?
46006002	Ha uma ni'incai ompi' , hi Eo Kiama mpai' topetuku' Pue' Yesus moto-mi to mpohurai kara-kara ihi' dunia' toi . Jadi' , ane kita' mpai' to jadi' topohura mpohurai kara-kara ihi' dunia' , ha uma rahi nipakulei' mpobotuhi kara-kara to kedi' tempo toi-e ?
46006003	Ha uma ni'incai , hi Eo Kiama kita' to Kristen to mpohurai kara-kara mala'eka . Jadi' , tantu nipakule' moto mpobotuhi kara-kara to hi rala dunia' toi .
46006004	Ane ria mpu'u pome'anua-ni , ha napa-di pai' nibua' hi tauna to bela-ra to Kristen , to uma-rana ria huraa-ra hi rala kahintuwua'-ta ?
46006005	Patuju lolita-ku tohe'i , bona me'ea'-koi ompi' . Ha uma rahi-koi ria nte hadua to monoto , to ma'ala mpobotuhi kara-kara himpau koi' to Kristen ?
46006006	Hadua mpakilu ompi' hampepangalaa'-na , nabua' hi topohura -- hiaa' topohura toe ria , to uma-hana mepangala' hi Pue' Yesus !
46006007	Neo' lau-pi ta'uli' to mpobua' kara-kara hi to bela to Kristen . Bangku' ria pome'anua-ni hi himpau koi' moto , me'eai' lia . Toe mpakanoto ka'uma-nakoi mo'ingku hewa topetuku' Pue' Yesus . Ane ria to mpobagiu-koi ba to mpakarugi-koi , pelele' moto-ramo-rana , neo' rabua' hi topohura . Agina-pi koi' rabagiu ! Agina-pi koi' rapakarugi !
46006008	Hiaa' koi' lau-mi to mpobagiu doo pai' to mpakarugi doo -- pai' nibabehi tetu hi ompi' hampepangalaa'-ni wo'o-di !
46006009	Ha uma ni'incai ompi' , tauna to dada'a kehi-ra , uma-ra jadi' ntodea-na Alata'ala hi rala Kamagaua'-na . Neo'-koi ma'ala rabagiu . Tauna to mogau' sala' , to mepue' hi pinotau , topobualo' , tomane to mpotobine hingka tomane , tobine to hampoturua hingka tobine ,
46006010	topanako , to jampa , topalangu-langu , to mpotipo' doo , topebagiu -- tauna to hewa toera , uma-ra jadi' ntodea-na Alata'ala hi rala Kamagaua'-na .
46006011	Ria-koi ompi' to hewa toe kehi-ni ri'ulu . Tapi' Alata'ala mpobohoi'-koi , napajadi'-koi bagia-na moto , napajadi'-koi monoa' hi poncilo-na . Nababehi toe sabana posidaia'-ni hante Pue' Yesus Kristus pai' hante baraka' Inoha' to ngkai Pue'-ta , Pue' Alata'ala .
46006012	Ria-koi to mpo'uli' : " Apa' Alata'ala mpobahaka-ta ngkai huku' jeko'-tae , ma'ala moto-ta mpobabehi napa konoa-ta . " Makono moto tetu , aga aku' mpo'uli' : ane tababehi mpu'u napa konoa-ta , uma mpai' mokalaua omea hi kita' . Ma'ala moto-a mpobabehi napa konoa-ku , aga uma-a dota napari'une' ba apa-apa .
46006013	Ria wo'o-koi to mpo'uli' : " Pongkoni' ra'ihii'-ki ta'i-ta , pai' ta'i ratu'u-ki pongkoni' . Pai' hi eo mpeno-na , Alata'ala mpotadi omea . " Ha ni'uli'-koina wae , uma moapa ba napa to tababehi hante woto-ta ? Ha ni'uli'-koina Alata'ala mpopajadi' woto-ta bona mogau' sala' hante tobine doo ba hante toronaa ? Woto-tale tapake' mpobabehi konoa Pue' . Hi'a-mile Pue'-na woto-tae .
46006014	Woto-ta uma-hawo mpai' natadi Alata'ala . Pue' Yesus napotuwu' nculii' ngkai kamatea , pai' kita' wo'o mpai' bate napotuwu' nculii' hi eo mpeno-na hante baraka'-na .
46006015	Ha uma ni'incai ompi' , woto-ni bagia ngkai Woto Kristus . Ha lompe'-hana tapake' woto-ta to napobagia Kristus , bona mogau' sala' hante tobine to ele' ? Neo'-e' !
46006016	Ha uma ni'incai , tauna to mpo'ema' to ele' jadi' hawoto lau-i-damo hante to ele' toei ? Apa' hi rala Buku Tomoroli' te'uki' hewa toi : " Ane tomane pai' tobine ncamoko , tau rodua toe jadi' hewa hadua lau-ra-damo . "
46006017	Tapi' tauna to mosidai' hante Pue' , hanono lau-i hante Pue' .
46006018	Neo' mpu'u-koi mogau' sala' ompi' ! Ngkai hawe'ea jeko' to rababehi manusia' , uma ria jeko' ntani'-na to mpakada'a katuwu'-ta hewa jeko' pogau' sala' toe . Hema to mogau' sala' hante tobine doo ba hante toronaa , jeko'-na toe mpakada'a katuwu'-na moto .
46006019	Ha uma ni'incai ompi' , woto-nile po'ohaa' Inoha' Tomoroli' . Mo'oha'-i hi rala nono-ni . Alata'ala moto-mi to mpowai'-koi Inoha' Tomoroli' tetu-e . Hi'a-mi to jadi' Pue'-ni , bela koi' moto .
46006020	Na'oli-mokoi pai' oti-mi nabayari . Toe pai' woto-ni kana nipake' mpobila' Alata'ala .
46007001	Kakaliliua-na ompi' , mpotompoi'-a pompekunea'-ni to hi rala sura-ni to nipakatu-ka . Makono-di , lompe' ane tomane uma motobinei-e .
46007002	Aga aku' mpo'uli' , agina tomane mpotobine tobine-na moto-hawo , pai' tobine mpotomane tomane-na moto , bona neo' ria to mogau' sala' hewa to lalau .
46007003	Uma lompe' ane tomane mpolaahi tobine-na ba tobine mpolaahi tomane-na , alaa-na uma-rapa hampoturua lau . Tomane kana mpo'ihii' gau' ncamoko hi tobine-na , wae wo'o-hawo tobine hi tomane-na . Butu dua-nara hore mpo'ihii' pogau' himpau hira' .
46007004	Tobine uma ma'ala mpo'uli' : " Woto-ku , anu-ku moto-kuwo . " To mpohawai'-i , tomane-na . Wae wo'o tomane uma ma'ala mpo'uli' woto-na anu-na moto-hawo . To mpohawai'-i , tobine-na .
46007005	Koi' tomane pai' tobine neo' himpau momelaahi alaa-na uma-koi hincoria hewa ada to ncamoko . Ane rapa'-na mpali' loga mosampaya-koi , pai' kahibaliaa-ni uma hincoria ba hangkuja kahae-na , ma'ala moto . Aga ane hudu-damo tempo toe , hincoria wo'o-mokoi . Apa' ane uma hewa toe-koi , mojoli lia-koi nasori seta mogau' sala' apa' uma nikulei' ntaha konoa-ni .
46007006	To ku'uli' toi , bela hawa' . To ku'uli'-le , ane kahibaliaa-ni uma hincoria ba hangkuja kahae-na , ma'ala moto .
46007007	Kakoo-kono-na , kupokono lia ane hawe'ea tauna loa hewa aku' . Aga uma hawe'ea tauna mporata pakulea' bona uma motobinei ba uma motomanei . Butu dua tauna hore-hore mporata pakulea' ngkai Alata'ala , hadua hewa toi hadua hewa tetu .
46007008	Hi tauna to loa pai' hi tobine tobalu , ohe'i lolita-ku : lompe' lau ane bate-ni loa hewa aku' .
46007009	Aga ane uma-koi ntaha , agina lau-pi ncamoko-koi . Apa' lompe' lau-pi ncamoko , ngkai hina-ni ncamoko uma nidadahi mpotaha .
46007010	Hi ompi'-ompi' to ncamoko-mi , ohe'i hawa'-ku -- aga bela aku' pue' lolita , Pue' Yesus-hana pue' lolita : tobine to motomanei , neo'-i mpogaa'-ki tomane-na .
46007011	Tapi' ane mpolia' napogaa'-miki , neo'-ipi motomanei . Ane uma wae , agina mpokanculihii-i tomane-na . Pai' tomane wo'o-hawo , neo' mpogaa'-ki tobine-na .
46007012	Kakaliliua-na , hi ompi'-ompi' to ntani'-na , ohe'i lolita-ku -- tohe'i aku' moto-mi pue' lolita , uma ria hawa' ngkai Pue' : ane ria hadua tomane to Kristen to mpotobine to bela-i to Kristen , hiaa' tobine-na toei dota tida hante hi'a , neo' napogaa'-ki .
46007013	Wae wo'o ane tobine to Kristen to mpotomane to bela-i to Kristen , bo tomane-na toei dota tida dohe-na , neo' napogaa'-ki .
46007014	Apa' tomane to uma mepangala' tetui , tetonu hi Pue'-imi sabana tobine-na . Pai' tobine to uma mepangala' tetonu hi Pue' wo'o-imi-hawo sabana tomane-na to mepangala' . Ane ke uma hewa toe , tantu ana'-ni hibalia ana'-ra to uma mpo'incai Pue' . Tapi' toe-e , ana'-ni bate tetonu hi Pue'-ramo sabana pepangala' totu'a-ra to hadua .
46007015	Tapi' ane tauna to uma mepangala' hi Pue' tetui doko' mogaa' , pelele' moto-imi . Hi gau' tohe'e , tobine ba tomane to mepangala' hi Pue' uma tehoo' hi ada poncamoko . Tapi' Alata'ala mpokio'-ta jadi' ana'-na bona tuwu' hintuwu' .
46007016	Apa' uma ta'incai : meka' iko tobine mpokeni tomane-nu mepangala' hi Pue' , ba iko tomane mpokeni tobine-nu mepangala' hi Pue' .
46007017	Hi butu dua tauna Pue' mpowai' tuwu' to mosisala : ria-ta to loa , ria to motobinei , ria to tuwu' batua , ria to tuwu' maradika . Jadi' , ane Alata'ala mpokio'-ta jadi' to Kristen , tatuku'-imi hi rala katuwu'-ta , hewa katuwu'-ta ami' . Toe-mi hawa' to kutudui'-raka hawe'ea to Kristen hi butu ngata kahilouaa-ku .
46007018	Rapa'-na hadua to Yahudi , mepangala'-imi hi Pue' Yesus , uma mingki' nabahaka Katoyahudi-na . Wae wo'o ane tauna to bela-i to Yahudi mepangala' hi Pue' Yesus , uma mingki' mpopetini'-i jadi' to Yahudi .
46007019	Apa' hi poncilo Alata'ala , ratini'-ta ba uma-ta ratini' , uma omea ria tuju-na . To motuju-le , mpotuku' hawa' Alata'ala .
46007020	Butu dua tauna , nau' ba beiwa katuwu'-ra , ane Alata'ala mpokio'-ra mepangala' hi Pue' Yesus , agina mpotuku'-ra Pue' hi rala katuwu'-ra toe .
46007021	Ane rapa'-na tuwu' batua-ta , pai'-ta nakio' Alata'ala jadi' to Kristen , neo' tapopeda' nono . Bate tuwu' batua moto-mi . Tapi' ane ria-hawo kalogaa-ta tebahaka ngkai kabatua-ta , mengkabahaka-tamo .
46007022	Ba tuwu' batua-ta ba tebahaka-tamo , hibalia-wadi hi poncilo Alata'ala . Apa' hadua batua to nakio' Alata'ala mepangala' hi Pue' Yesus , tebahaka-imi ngkai jeko' sabana posidaia'-na hante Pue' . Wae wo'o hadua maradika to nakio' Alata'ala mepangala' hi Pue' Yesus , batua Kristus wo'o-imi-hawo .
46007023	Alata'ala mpo'oli-mokoi , oti-mi nabayari . Neo'-pokoi mpotuku' konoa manusia' .
46007024	Jadi' , hewa to ku'uli' we'i ompi' : nau' ba beiwa katuwu'-ta nto'u Alata'ala mpokio'-ta jadi' to Kristen , neo'-pi tabalii' . Hante petulungi ngkai Alata'ala , tatuku'-imi hi rala katuwu'-ta .
46007025	Kakaliliua-na ompi' , mpokahangai'-a tauna to loa-pidi . Uma ria hawa' to kutarima ngkai Pue' Yesus , aga nau'-pa wae , ku'uli'-kokoi pomporataa-ku moto-kuwo -- pai' lolita-ku toi masipato' nipangala' , apa' na'ongko'-a Pue' jadi' suro-na sabana ahi'-na .
46007026	Jadi' , ohe'i pomporataa-ku : hi tempo tohe'i , kita' to Kristen bate mponyanyo wori' nyala kaparia , toe pai' ku'uli' agina neo' tabalii' katuwu'-ta eo-eo-na hi rala dunia' toi .
46007027	Rapa'-na : tauna to motobinei , neo' mpali' ohea-na bona mogaa' hante tobine-na . Tauna to uma motobinei , neo' mingki' motobinei .
46007028	Aga ane hadua kabilasa doko' motobinei , uma wo'o-hawo napojeko'-ki . Pai' ane hadua toronaa doko' motomanei , uma wo'o napojeko'-ki . Aga toe-wadi : tauna to ncamoko bate mporata kasusaa' hi rala dunia' toi . Pai' konoa-ku bona neo'-koi narumpa' kasusaa' toe .
46007029	Ompi'-ompi' , patuju-ku hewa tohe'i : kita' to Kristen , kana takiwoi ka'uma-napi wori' loga-ta hi dunia' toi . Toe pai' ku'uli' , ngkai tempo tohe'i tauna to mpolia' ncamoko-mi kana mo'ingku hewa to uma ncamoko .
46007030	Tauna to geo' , neo' ntora mpenonoi kasusaa'-na . Tauna to goe' , neo' ntora mpenonoi kagoea'-na . Tauna to me'oli-mi ba napa-napa , neo' ntora mpenonoi rewa-na .
46007031	Tauna to sese' mpali' katuwua'-ra hi rala dunia' , neo' ntora mpenonoi katuwu'-ra hi dunia' toi-wadi . Apa' dunia' to tapo'ohai' toi neo' kahudua-nami .
46007032	Konoa-ku ompi' bona neo'-koi sese' mpenonoi katuwu'-ni . Tauna to uma motobinei , mpenonoi Pue'-i-wadi , doko' mpakagoe' nono Pue' .
46007033	Aga tauna to motobinei , mpenonoi wo'o-i katuwu'-na hi rala dunia' toi , doko' mpakagoe' nono tobine-na ,
46007034	alaa-na mopenga nono-na . Wae wo'o posisalaa tobine to motomanei pai' to uma motomanei . Tobine to uma motomanei ba toronaa ntora mpenonoi Pue'-i-wadi , apa' konoa-na bona katuwu'-na pahalolia hi Pue'-wadi . Aga tobine to motomanei , mpenonoi wo'o-i dunia' tohe'i , doko' mpakagoe' nono tomane-na .
46007035	Pai' ku'uli'-kokoi tohe'i ompi' , kalompea'-ni moto . Uma-a dota mpohoo'-koi hante wori' nyala parenta . Patuju-ku bona po'ingku-ni natao pai' masipato' oa'-wadi , bona ma'ala-koi mpotuku' Pue' hante uma ria to mposaleroi-koi .
46007036	Rapa'-na hadua kabilasa mokamae' hante hadua toronaa . Na'uli' kabilasa toei , uma natao ane uma oa' napotobine kamae'-na , apa' kamae'-na toe katuu-tu'aa-i mpai' . Jadi' , ane doko' mpu'u-imi motobinei , agina lau-ramo ncamoko , uma-hawo napojeko'-ki .
46007037	Aga ane rapa'-na kabilasa toei mpo'uli' hi rala nono-na : " Agina neo'-a motobinei , " -- uma ria to mpewuku-i , konoa-na moto-hawo -- pai' ane nakule' moto mpotaha konoa woto-na , lompe' ane uma lau-ra ncamoko .
46007038	Jadi' , to ncamoko lompe' moto , aga to uma ncamoko meliu kalompe'-na .
46007039	Ntuku' atura poncamoko , tobine to motomanei-mi tehoo'-i hi rala poncamoko-na hante tomane-na bula-na tuwu'-pidi tomane-na . Ane mate-damo-hawo tomane-na , tebahaka-imi ngkai ada poncamoko . Ma'ala moto-imi motomanei , asala tomane-na to bo'u to Kristen wo'o-i-hawo .
46007040	Aga meliu kamorasi'-na ane uma-ipi motomanei . Toe , pomporataa-ku moto-wadi-hawo . Aga nau' wae , ku'uli' karia-na wo'o-kuwo Inoha' Alata'ala hi aku' .
46008001	Kakaliliua-na , mpotompo'wiwi-a pongkoni' to rapopepue' hi pinotau . Makono moto-le to ni'uli' : kita' to Kristen , monoto-mi nono-ta omea , ta'inca ka'uma-na ria pue' ntani'-na ngkai Alata'ala . Aga ku'uli'-kokoi : ngkai kamonoto nono-ta toe , ria to jadi' molangko nono-ra . Agina-pi-hawo ma'ahi'-ta hi doo pai' mporohoi nono doo .
46008002	Tauna to mpo'uli' : " Monoto-mi-kuna nono-ku , " tapi' uma ria ahi'-na , kakoo-kono-na , ko'ia monoto mpu'u nono-na hewa to kasipato'-na .
46008003	Aga tauna to mpu'u-mpu'u mpoka'ahi' Alata'ala , Alata'ala mpo'inca ihi' nono-na .
46008004	Jadi' , ane to mpobelahi pongkoni' to rapopepue' hi pinotau , ni'uli' ma'ala moto takoni' , apa' ta'inca moto ka'uma-na ria pue' ntani'-na ngkai Alata'ala , hawe'ea lence to rapue' hi dunia' tohe'i , boa' omea-wadi .
46008005	Wori' nyala moto to rapue' manusia' , to rahanga' pue' pai' karampua , ba to hi langi' ba to hi wongko dunia' .
46008006	Aga hi kita'-tana , muntu' hadua Alata'ala , Hi'a-mi Tuama-ta to mpajadi' hawe'ea to ria , Hi'a-wadi toaa' katuwua'-ta . Pai' hadua wo'o-wadi Pue'-ta , Yesus Kristus , Hi'a-mi to napopale Alata'ala mpajadi' hawe'ea to ria , Hi'a to mpowai'-ta katuwua' .
46008007	Aga nau'-pa hewa toe , uma hawe'ea to Kristen to monoto nono-ra hewa toe . Ria-ra to mepue' hi pinotau kako'ia-ra jadi' to Kristen , pai' duu' tempo toi ane mpohilo-ra pongkoni' to rapopepue' hi pinotau , ra'uli' hi rala nono-ra : " Tetu-le pepue' hi pinotau-hana ! " Jadi' , ane mpokoni' mpu'u-ra pongkoni' tohe'e , hi rala nono-ra ra'epe hewa mojeko'-ra , apa' morara'-pidi nono-ra .
46008008	Kakoo-kono-na , pongkoni' uma mpokamohu'-ta hi Alata'ala ba mpogaa'-ta ngkai Alata'ala . Ane takoni' , uma-ta morasi' . Ane uma takoni' , uma wo'o-ta morugi .
46008009	Aga pelompehi mpu'u ompi' . Nau' ma'ala moto-ta mpokoni' pongkoni' toe apa' monoto-mi nono-tae , aga neo' tabawai doo-ta to ko'ia moroho pepangala'-na mpokoni' , alaa-na nakoni' pai' napojeko' .
46008010	Patuju-ku hewa tohe'i : Rapa'-na ria-ta to mpo'uli' monoto-mi nono-ta , ta'uli' uma moapa ngkoni' pongkoni' to rapopepue' hi pinotau . Jadi' , hilou mpu'u-ta ngkoni' hi rala tomi pepuea' hi pinotau . Pai' ria hadua doo-ta mpohilo-ta ngkoni' hi ree . Hiaa' bo doo-ta tohe'ei , morara'-pidi nono-na ba ma'ala takoni' ba uma-di . Jadi' , apa' nahilo-ta tohe'e-e , daho' lau wo'o-imi-hawo mpokoni' pongkoni' tetu .
46008011	Ka'omea-na , ngkai kanoto nono-ta tetu-e , tapanawu' lau-imi ompi'-ta to morara'-pidi nono-na toei , apa' tabawai-i mpobabehi to na'epe uma wali nababehi . Hiaa' tauna tetu , ompi' hampepangalaa'-ta to natolo' Kristus hante kamate-na .
46008012	Jadi' , kehi-ta tetu ompi' taposala' , apa' tapakasusa' nono-na ompi'-ta to morara'-pidi nono-na . Pai' meliu ngkai toe , kehi-ta tetu taposala' hi poncilo Kristus .
46008013	Toe pai' ku'uli'-kokoi : ane rapa'-na ngkai kehi-ku mpokoni' bau' ba napa-napa pai' alaa-na monawu' ompi'-ku , bate uma-apa ngkoni' bau' toe duu' kahae tuwu'-ku . Nee-neo' mpai' ngkai aku'-kuna pai' monawu' ompi'-ku toei .
46009001	Ha uma-a ma'ala mpobabehi napa-napa ntuku' konoa-ku moto ? Ha ni'uli'-koina bela-a suro Pue' Yesus ? Ha ni'uli' ko'ia ria kuhilo-i Yesus Pue'-ta ? Kuhilo mpu'u-imile , pai' napajadi' mpu'u-a suro-nae . Ha koi'-e ompi' , ha bela-koi wua' bago-ku to kupobago-ki Pue' ?
46009002	Nau' tau ntani'-na uma mpangaku' ka'aku'-na suro Pue' Yesus , aga koi' ompi' , kana nipangaku' oa' . Apa' aku'-mi to mpokeni Kareba Lompe' rata hi ngata-ni . Pepangala'-ni hi Pue' Yesus mpakanoto ka'aku'-na mpu'u suro-na .
46009003	Hi tauna to doko' mpewulihi'-a kasuro-na Yesus-a , toi-ka tompoi'-ku .
46009004	Kai' to jadi' suro Pue' Yesus , ha uma-kai natao mporata pongkoni'-kai ba ponginu-kai ngkai pobago-kai mpokeni Lolita Pue' ?
46009005	Ha uma-kai ma'ala mpotobine hingka to Kristen-kai , pai' kikeni tobine-kai hi pomakoa'-kai , hewa to rababehi suro Pue' Yesus to ntani'-na pai' ompi'-na Pue' Yesus pai' Petrus moto ?
46009006	Ha ni'uli'-koina muntu' Barnabas pai' aku'-wadi to kana mobago mpali' pongkoni'-kai ? Ha uma-kai natao mporata gaji' hewa suro Pue' Yesus to ntani'-na ?
46009007	Uma ria tantara to mpogaji' moto woto-na hilou hi panga'ea . Tauna to molia' , masipato' mpokoni' wua' polia'-na . Tauna to mpo'ewu bima-na , masipato' mpo'inu susu inewu-na .
46009008	Napa to ku'uli' toe , lolita rapa' ngkai katuwu'-ta eo-eo-na . Tapi' bate hibalia wo'o-wadi tudui' to tarata hi rala Atura Pue' .
46009009	Hi rala Buku Atura Pue' to na'uki' Musa , te'uki' hewa toi : " Japi to rapopobago mpotodu gandum , neo' ramumu' nguju-ra , pelele' moto-ra ngkuku' ngkalako' . " Ha japi mpu'u to natoa' Pue'-e ?
46009010	Ba kita'-di to natoa' rapa' lolita-na toe-e . Lolita to te'uki' owi toe , bate mpobelahi kita' . Tauna to mpobago ba napa-napa , hewa rapa'-na tauna to molia' ba tauna to momanyu , masipato' lia-i ncarumaka mporata bagia ngkai wua' bago-na .
46009011	Kai'-mi to mpohawu' pongkoni' kao' hi koi' ompi' . Jadi' ane rapa'-na niwai'-kai pongkoni' woto-kai , ha melabi rahi-mi gaji'-kai tetu-e ?
46009012	Ane tau ntani'-na ma'ala mposarumaka napa-napa ngkai koi' , peliu-liu-nami kai' ! Aga tungkai' uma kipake' huraa-kai tetu . Nau' ma'ala moto-kai mperapii'-koi ompi' , uma kiperapii'-koi . Kipengkatarii moto wori' nyala kasusaa' , apa' ki'uli' : nee-neo' mpai' telawa' ohea-ni mpangala' Kareba Kristus to kikeni .
46009013	Ha uma ni'incai ompi' ada agama Yahudi-e : Tauna to mobago hi rala Tomi Alata'ala mporata pongkoni'-ra ngkai Tomi Alata'ala . Imam to mpotunu pepue' ntodea hi lolo meja' pontunua pepue' , mporata moto-ra tibo' ngkai pepue' toe .
46009014	Wae wo'o tudui' to tatarima ngkai Pue' Yesus moto . Mohawa'-i bona tauna to mpokeni Kareba Lompe' mporata pongkoni'-ra ngkai tauna to rapongkenii kareba .
46009015	Aga nau' ria moto huraa-ku mperapii'-koi ba napa-napa , uma-a ria mpopake' huraa-ku toe . Pai' neo' ni'uli' wae , kampo'uki'-ku sura tohe'i bona kana niwai'-a ba napa-napa . Uma mpai' hema to mpewuku-a mperapi' gaji' hi koi' ! Bohe nono-ku apa' uma bara kuperapii'-koi , pai' kuhurui mate ngkai moronto kabohea nono-ku toi-e .
46009016	Uma-a ma'ala mpomobohe nono-ku hi pobago-ku mpokeni Kareba Lompe' , apa' Alata'ala mpohubui-a mpobago bago toe . Silaka-ada ane uma-a mpokeni Kareba Lompe'-e !
46009017	Ane rapa'-na mpokeni-a Kareba Lompe' ngkai kadota-ku moto , toto-na moto-a ncarumaka hiwili-na . Tapi' bela kadota-ku moto pai'-a mpokeni Kareba Lompe' . Dota ba uma dota , bate kana kukeni , apa' toe-mi bago to napopokoloi-ka Alata'ala .
46009018	Jadi' , mpokeni-a Kareba Lompe' pai' uma kuperapi' gaji' hi tauna to kupongkenii kareba . Nau' ria mpu'u huraa-ku mperapi' gaji' hi tauna to kupongkenii kareba , uma kupake' huraa-ku toe . Toe-mile to kuponcawa gaji'-kue : goe'-a mpoparata Kareba Lompe' , uma mingki' ra'oli .
46009019	Bela-a-kuwo batua-ra ba hema-hema , ma'ala moto-a mpotuku' konoa-ku . Aga nau' wae , tungkai' mengkatuwu' mpobatua-a hi hawe'ea tauna . Kubabehi toe bona kawoo-woria' tauna kukeni mepangala' hi Kristus .
46009020	Ane mpokeni-a Kareba Lompe' hi to Yahudi , mo'ingku hewa to Yahudi-a , bona wori' to Yahudi kukeni hi Kristus . Ane hante tauna to mpotuku' ada Atura Musa-a , aku' wo'o mpotuku' ada Atura Musa . Kakoo-kono-na uma-a nahoo' ada tohe'e , aga kutuku' moto ada toe bula-ku hi laintongo'-ra to mpotuku' , bona wori'-ra kukeni hi Kristus .
46009021	Ane mpokeni-a Kareba Lompe' hi tauna to uma mpo'incai Atura Musa , mo'ingku hewa tauna to uma mpotuku' Atura Musa-a , bona wori'-ra kukeni hi Kristus . Aga neo' ra'uli' wae , uma kutuku' hawa' Alata'ala . Bate mengkoru hi hawa' Kristus oa'-a-kuwo .
46009022	Ane kupodohe-ra to ko'ia moroho pepangala'-ra , mo'ingku-a hewa hira' , bona kutulungi-ra mpotuku' Kristus . Hi hawe'ea tauna tungkai' kubalii' po'ingku-ku , bona ane rii-ria ohea-na kana ma'ala-ra kukeni hi Kristus , nau' ba kampa' hantongo'-ra-wadi .
46009023	Hawe'ea toe kubabehi bona kawoo-woria' tauna to mepangala' hi Kareba Lompe' , bona mporata wo'o-a-kuwo kalompea' hante hira' .
46009024	Ompi'-ompi' , ha uma ni'incai ane tauna to motanta' mokeno , mokeno omea moto-ra , aga hadua-wadi to mporata parasee . Koi' wo'o ompi' kana mo'ingku-koi hewa tauna to mpohuduwukui mokeno : huduwukui-koi mpotuku' konoa Alata'ala duu'-na mporata-koi parasee-ni .
46009025	Tauna to motanta' toera , wori' nyala palia-ra , pai'-ra mpengkatarii butu nyala-na , apa' doko' mpu'u-ra mporata parasee . Parasee toe , wunga to molaju-wadi mpai' . Hiaa' kita' , tapengkatarii butu nyala-na apa' mehina-ta mporata parasee to tida duu' kahae-hae-na .
46009026	Tauna to motanta' mokeno , uma-ra mokeno hinyai' , monoa' to ratoa' . Tauna to momejangkuru' , uma uli' kadungkua-na pejangkuru'-ra . Wae wo'o aku' , aku' ma'ala rarapai'-ki tauna to mokeno ba to mejangkuru' , apa' uma-a mo'ingku hinyai' . Napa-napa to kubabehi , kubabehi bona mpotoa' parasee pedagia-ku toe mpai' ria .
46009027	Mpolati-a woto-ku , mpokuasai-a konoa-ku moto . Nee-neo' mpai' ka'oti-ku mpopalele Kareba Lompe' hi tau ntani'-na , aku' lau-mi to uma mporatai parasee .
46010001	Ompi'-ompi' , kiwoi-koi napa to majadi' hi ntu'a-ta owi to nakeni nabi Musa malai ngkai tana' Mesir . Hawe'ea-ra nakamoui limu' tanda karia-na Alata'ala dohe-ra . Hawe'ea-ra ntara hi tahi' to sole .
46010002	Ma'ala-mi ta'uli' : hewa kita' raniu' jadi' topetuku' Pue' Yesus , wae wo'o hira' omea nakamoui limu' pai' ntara hi tahi' to sole jadi' topetuku'-na Musa .
46010003	Hawe'ea-ra mpokoni' pongkoni' to hibalia , pai' nginu-ra ponginu to hibalia . Pongkoni' pai' ponginu-ra toe , pongkoni' pai' ponginu ngkai Alata'ala moto . Nginu-ra ue to mehupa' ngkai bulu' watu , pai' bulu' watu toe ma'ala rarapai'-ki Kristus to mpodoo-ra pai' mpowai'-ra katuwua' .
46010004	
46010005	Aga nau' hawe'ea-ra mporata rasi' ngkai Alata'ala toe , wori'-ramo to uma napokonoi Alata'ala gau'-ra . Toe pai' mate mparadolea-ra hi papada to wao' .
46010006	Hawe'ea to jadi' hi to Yahudi toe owi , jadi' bona kita' mporata tudui' . Patuju-na bona neo'-ta mpokahina to dada'a hewa hira' owi .
46010007	Neo' mepue' hi pinotau , hewa ria-ra hantongo' to mpobabehi . Hewa to te'uki' hi rala Buku Tomoroli' : " Mohura-ramo ngkoni' pai' nginu , pai' oti toe ntepu'u-ramo motaro' mpopue' pinotau . "
46010008	Neo'-ta mogau' sala' hante tobine doo ba hante toronaa , hewa ria-ra hantongo' to mpobabehi . Ngkai pogau' sala'-ra tohe'e , mate-ra rompulu' tolu ncobu rala-na ha'eo .
46010009	Neo'-ta mpemai-mai roe Pue' , hewa ria-ra hantongo' to mpobabehi , alaa-ra mate natilo' ule .
46010010	Pai' neo' ngkunuti , hewa ria-ra hantongo' to mpobabehi , pai' alaa-ra mate napatehi mala'eka topepatehi .
46010011	Hawe'ea toe jadi' hi hira' owi bona tapotonco kita' . Pai' hawe'ea kajadia' toe , te'uki' bona mpopo'ingai'-ta . Apa' kita' toi , tuwu' mohu' tempo kahudua dunia'-tamo .
46010012	Jadi' , tauna to mpo'uli' moroho moto pepangala'-ra , pelompehi mpu'u-e' , nee-neo' mpai' monawu'-ra hi rala jeko' hewa hira' owi !
46010013	Butu nyala pesori to mporumpa'-ta , pesori to biasa jadi' hi manusia' . Tapi' Alata'ala ngkiwoi oa' janci-na hi kita' : uma-ta napelele' rasori meliu ngkai pakulea'-ta . Nto'u-ta narumpa' pesori , nawai' oa'-ta ohea mpetiboi' pesori toe , bona moroho-ta mpengkatarii .
46010014	Toe-mi ompi'-ompi' to kupe'ahi' , neo' mpu'u-koi mpotuku' ada mpepue' hi pinotau !
46010015	Mololita-a toi hewa mpololitai tauna to monoto nono-ra . Niwile koi'-damo lolita-ku tohe'i ba makono ba uma-di .
46010016	Ane mpo'inu-ta anggur mpokiwoi raa' Kristus to rabowo hi kaju parika' , mpo'uli'-ta tarima kasi hi Pue' Alata'ala , pai' ta'inu hangkaa-ngkania . Ha uma toe-mi tanda kakita'-na ntodea-na Kristus to natolo' hante kamate-nae ? Pai' ane mpobagi-ta roti takoni' hangkaa-ngkania mpokiwoi kamate-na Kristus hi kaju parika' , ha uma toe-mi tanda kakita'-na bagia-bagia hi rala woto Kristus-e ?
46010017	Apa' roti to hameha' lau-wadi rabagi-bagi , pai' kita' omea hore-hore mpokoni' hampobagia ngkai roti toe . Batua-na ada toe : kita' to wori' hewa hawoto lau-ta-wadi hi posidaia'-ta hante Kristus .
46010018	Wae wo'o ada-ra to Israel . Ane ria to mpotonu pepue'-ra hi Alata'ala hi lolo meja' pontunua pepue' , pai'-ra mpokio' doo-ra mpodohei-ra mpokoni' hampobagia ngkai pepue' toe , hintuwu'-ramo hi ada pepue'-ra hi Pue' Ala .
46010019	Aga uma ku'uli' wae , karia-na mpu'u pue' ntani'-na ngkai Pue' Ala . Uma ! Pai' pongkoni' to rapopepue' hi pinotau , uma wo'o moapa takoni' .
46010020	Patuju-ku : ba napa to rapopepue' hi pinotau , uma-di rapopepue' hi Alata'ala , rapopepue' hi seta-di-rana . Pai' uma kupokonoi ane nidohei-ra to mepue' hi seta .
46010021	Ane nginu-ta anggur hi pepue'-ta hi Pue' Yesus , uma-ta ma'ala nginu wo'o anggur dohe-ra to mepue' hi seta . Uma-ta ma'ala ngkoni' roti mpokiwoi kamate-na Pue' , pai' ngkoni' wo'o dohe-ra to mepue' hi seta . Jadi' uma mpu'u natao ane mesua'-ta hi rala tomi pepuea' hi pinotau pai' ngkoni' dohe-ra to mepue' hi pinotau .
46010022	Ha ni'uli'-koina uma moapa ane tadohei-ra to mepue' hi pinotau mpemai-mai roe-na Pue' ? Ha ni'uli'-koina meliu karoho-ta ngkai Pue' ?
46010023	Ria-koi to mpo'uli' : " Apa' Alata'ala mpobahaka-ta ngkai huku' jeko'-tae , ma'ala moto-ta mpobabehi napa konoa-ta . " Makono moto tetu , aga aku' mpo'uli' : ane tababehi mpu'u napa konoa-ta , uma mpai' mokalaua omea hi kita' . Ma'ala moto-ta mpobabehi napa konoa-ta , aga uma hawe'ea-na mporohoi nono-ta ba nono doo .
46010024	Neo' tababehi to mpotulungi woto-ta moto-wadi . Tababehi wo'o to mpotulungi doo .
46010025	Napa-napa to rapobalu' hi pasar , ma'ala moto ta'oli pai' takoni' . Uma mingki' tapekune' ncala' ba to rapopepue' hi pinotau ba uma-di . Ma'ala takoni' hante uma morara' nono-ta ,
46010026	apa' " Dunia' tohe'i pai' hawe'ea ihi'-na , Pue' Ala-hana pue'-na . "
46010027	Ane ria-koi to rakio' doo-ni to bela-ra to Kristen hilou ngkoni' hi tomi-ra , pai' dota-koi hilou , koni'-mi-hana napa to ratonu-kokoi . Neo' leba' nipekune' ba bau' to rapopepue' hi pinotau tohe'e ba bela-di .
46010028	Aga ane ria to mpo'uli'-taka : " Bau' tohe'i-le , to rapopepue' hi pinotau , " agina neo' takoni' apa' mpenonoi doo-ta to mpo'uli'-taka toe , meka' ba napopeda' nono mpai' ane takoni' .
46010029	To ku'uli' tohe'i , agina neo' takoni' apa' mpenonoi nono doo-ta . Ane nono-ta moto , uma moapa ane takoni' . Hiaa' tantu ria mpai' to mpo'uli' : " Ha napa pai' konoa-ku ma'ala nalawa' tau ntani'-na ?
46010030	Ane kukoni' bau' toe , pai' mpo'uli' tarima kasi moto-a hi Alata'ala , ha napa-hana pai' tau ntani'-na mporuge'-a ! "
46010031	Aga aku' mpo'uli' : ane ngkoni' ba nginu-ta , ba napa-napa to tababehi , babehi-mi-hana bona Alata'ala rapomobohe .
46010032	Neo' mpobabehi napa-napa to mpopanawu' doo , ba to Yahudi-ra ba bela-ra to Yahudi ba hingka doo-ta to Kristen to napobagia Alata'ala .
46010033	Hewa aku' wo'o-kuwo , hi butu nyala-na kubabehi oa' napa to lompe' hi poncilo hawe'ea tauna . Uma kubabehi to mokalaua hi woto-ku moto-wadi . Kubabehi napa to mokalaua hi doo bona tehore-ra ngkai huku' jeko'-ra .
46011001	Tuku' po'ingku-ku , hewa aku' wo'o mpotuku' po'ingku Kristus .
46011002	Kakaliliua-na ompi' , ku'une'-koi apa' hi butu nyala-na nikiwoi oa'-a , pai' nituku' oa' tudui' to kuparata-mikokoi .
46011003	Aga ria hanyala to kana kupopokiwoii-kokoi . Kristus ma'ala rarapai'-ki woo' hi hawe'ea tomane . Tomane-hawo hewa woo' hi tobine , pai' Alata'ala hewa woo' hi Kristus .
46011004	Ane tomane mokaramuai pai'-i mosampaya ba mpohowa' lolita Alata'ala hi pogamparaa , tomane toei mpokedi' Kristus , to jadi' woo'-na .
46011005	Aga ane hadua tobine mosampaya ba mpohowa' lolita Alata'ala hi pogamparaa , pai' uma-i mokaramuai , uma-hana lompe' . Apa' ntuku' ada , tobine toei mpokedi' tomane-na , to jadi' woo'-na . Tobine to uma mokaramuai toei , hibalia kame'eai'-na hante tobine to rakoku lau-mi wuluwoo'-na .
46011006	Jadi' , ane ria tobine to uma dota mokaramuai hi pogamparaa , agina ragunci lau-mi wuluwoo'-na . Aga ane me'ea'-i ragunci ba rakoku , kana mokaramuai-i .
46011007	Tomane to mosampaya ba mpohowa' lolita Alata'ala , neo' mokaramuai , apa' tomane rapajadi' hi rala lence Alata'ala bona hanga' Alata'ala rapomobohe . Tobine-hawo kana mokaramuai apa' tobine mpomobohe hanga' tomane-na .
46011008	Apa' tomane uma rapajadi' ngkai tobine , tobine-hanale to rapajadi' ngkai tomane-e .
46011009	Pai' wo'o , bela tomane to rapajadi' bona mpotulungi tobine , tobine rapajadi' bona mpotulungi tomane .
46011010	Toe-mi pai' tobine kana mokaramuai , hewa tanda pengkoru-na , apa' ria wo'o-hawo mala'eka to mpopanto'-ta .
46011011	Aga nau'-pa wae , hi kita' to mepangala' hi Pue' , tobine pai' tomane hibaa-balia hi rala hawe'ea-na . Tobine uma tuwu' mokalaua hi woto-na moto , wae wo'o tomane uma tuwu' mokalaua hi woto-na moto .
46011012	Apa' hewa tobine to lomo'-na rapajadi' ngkai tomane , tomane wo'o-hawo putu ngkai tobine . Hawe'ea-na ngkai Alata'ala .
46011013	Pekiri moto-koi : ha natao tobine mosampaya hi Alata'ala hi rala pogamparaa ane uma-i mokaramuai ?
46011014	Rapa'-na ane tomane moloe wuluwoo'-na , biasa ta'uli' uma ntoto ria taoa-na .
46011015	Aga ane tobine moloe wuluwoo'-na , ta'uli' lompe' . Wuluwoo'-na to moloe toe kancolaa-na-hana , apa' wuluwoo' to moloe rawai'-raka tobine raponcawa mua-ra .
46011016	Tapi' ane ria to doko' mpobaro to ku'uli' tohe'i , toi-wadi lolita-ku : ada to kituku' kai' , tobine kana mokaramuai hi pogamparaa , pai' ada toe wo'o-mi to ratuku' topetuku' Alata'ala hi ngata-ngata ntani'-na . Ntani'-na ngkai toe , uma ria .
46011017	Kakaliliua-na , ria wo'o-pi hanyala to doko' ku'uli'-kokoi . Uma-koi ku'une' sabana kehi-ni tohe'i , apa' porumpu-ni uma mpokeni kalompea'-na , kadada'aa-na lau-wadi .
46011018	Lomo'-lomo'-na , ku'epe kareba to mpo'uli' : ane morumpu-koi mogampara , ria posisalaa-ni hadua pai' hadua . Hiaa' neo' kupemakono mpu'u-e' !
46011019	Lompe' lau-di ane ria posisalaa-nie , bona incana ba hema mpu'u-koi to moroho petuku'-ni hi Pue' .
46011020	Jadi' , ane moromu-koi hangkaa-ngkania , po'ingku-ni uma natao hi tauna to morumpu ngkoni' roti pai' nginu anggur mpokiwoi kamate-na Pue' Yesus .
46011021	Apa' hi poromu-ni , ria-koi hantongo' to kaliliu mpokoni' pongkoni'-ni moto pai' nginu anggur-ni moto , alaa-na nipolangu moto-mi-koina . Hiaa' doo-ni to uma nakariai , mo'oro' moto-ra .
46011022	Ha uma-koi tomia-e ? Agina ngkoni' pai' nginu moto-mokoi rala tomi-ni ntuku' konoa-ni . Napa pai' hewa toe kehi-ni hi pogamparaa-e ? Ba nipokedi'-ra-rana hingka doo-ni to napobagia Alata'ala ? Doko' ni'eai'-ra to uma nakariai-e ? Napa to kana ku'uli'-kokoi tohe'i-e ? Ha taoa-na ku'une'-koi ? Uma-hanae' ! Hi gau'-ni tohe'e uma-koi ku'une' .
46011023	Apa' kutudui' moto-koi wengi napa batua-na ngkoni' pai' nginu hangkaa-ngkania mpokiwoi kamate-na Pue' . Pai' napa to kutudui'-kokoi toe , kutarima ngkai Pue' moto . Hi bengi karapobalu'-na Pue' Yesus , na'ala'-mi roti
46011024	pai' ka'oti-na mpo'uli' tarima kasi hi Alata'ala , napihe-pihe pai' na'uli'-raka ana'guru-na : " Toi-mi woto-ku to kutonu mpotolo'-koi . Babehi-mokoi ada toi bona mpokiwoi-a . "
46011025	Wae wo'o ka'oti-ra ngkoni' , na'ala' sangkiri' to ihia' anggur , pai' na'uli' : " Ihi' sangkiri' toi mpobatuai pojanci Alata'ala to bo'u , to mpoposidai' Alata'ala pai' manusia' , to rapadupa' hante raa'-ku . Butu ngkani-ni nginu , babehi-koi tohe'i bona mpokiwoi-a . "
46011026	Jadi' , butu ngkani takoni' roti pai' ta'inu anggur hangkaa-ngkania hewa toe , to tababehi toe mpotutura kamate-na Pue' , duu'-na rata nculii'-i mpai' .
46011027	Toe pai' ku'uli'-kokoi : tauna to ngkoni' roti ba mpo'inu anggur Pue' toe hante kehi to uma natao , bate masala'-ra , apa' hewa uma rasaile' woto pai' raa'-na Pue' to nabatuai ada toe .
46011028	Jadi' , butu dua tauna kana mpoparesa' ncala' kehi-na , pai' lako' ma'ala-idi ngkoni' roti pai' nginu anggur toe .
46011029	Apa' tauna to ngkoni' roti pai' nginu anggur toe hante kehi to uma natao , bate nahuku'-ra Alata'ala , apa' uma rasaile' woto-na Pue' to nabatuai ada toe .
46011030	Apa' ngkai toe-die pai' alaa-na wori'-koi to peda' ba lente wuku-nie , pai' ria mpu'u-mi doo-ni to mate .
46011031	Jadi' , ane taparesa' mperi'ulu moto-hawo kehi-ta , uma-hawo nahuku'-ta Pue' .
46011032	Aga ane nahuku'-ta Pue' hewa toe , batua-na naparesai'-ta hewa hadua tuama mpoparesai' ana'-na , bona neo'-ta mpai' rahuku' hangkaa-ngkania hante tauna to uma mpo'incai Pue' .
46011033	Ngkai toe-mi ompi'-ompi'-ku , ane morumpu-koi ngkoni' roti pai' nginu anggur mpokiwoi kamate-na Pue' , agina momepopea-koi pai' lako' ngkoni' hangkaa-ngkania .
46011034	Ane ria to mo'oro' , ngkoni' ncala' hi tomi-na . Nee-neo' mpai' morumpu-koi bona mogampara , hiaa' mporata huku' lau-dakoi ngkai Pue' . Pai' ane gau'-gau' to ntani'-na , ku'atoro' ane rata-a-damo mpai' .
46012001	Kakaliliua-na ompi' , mpotompo'wiwi-a pakulea' to tarata ngkai Inoha' Tomoroli' . Patuju-ku bona ni'inca mpu'u napa to makono .
46012002	Ni'inca moto ompi' , owi kako'ia-na ni'incai Alata'ala , ntora ratete'-koi hante uma ria pekiri-ni mpotuku' pinotau-pinotau to uma howa' mololita .
46012003	Toe pai' kupopo'incai-koi : tauna to mololita ngkai petete' Inoha' Tomoroli' , uma hema to mpo'uli' " Tetotowi-imi Yesus ! " Wae wo'o uma hema to mpo'uli' : " Yesus , Hi'a-mi Pue' ! " ane uma-i natete' Inoha' Tomoroli' .
46012004	Alata'ala mpowai'-ta wori' nyala pakulea' mpobago bago-na , hore mporata-ta pakulea' to mosisala . Aga hawe'ea pakulea' toe , pewai' ngkai Inoha' Tomoroli' to hadua lau-wadi .
46012005	Wori' nyala pobago to tapobago-ki Pue' , aga Pue' to tapobago-ki toe , hadua lau-i-wadi .
46012006	Wori' nyala ohea-na Alata'ala mpopohiloi baraka'-na hi rala katuwu'-ta , aga Alata'ala to hadua toe wo'o-i-wadi to mpobago butu nyala-na hi rala katuwu' butu-butu dua-ta .
46012007	Butu dua-ta , hore-hore rawai' pakulea' to ngkai Inoha' Tomoroli' , bona ma'ala-ta mpobabehi to mokalaua hi doo .
46012008	Hi tau hadua Inoha' Tomoroli' mpowai' kapantea mololita . Hi to hadua-na Inoha' Tomoroli' to hibalia toe wo'o-wadi mpowai' pe'inca mpakanoto Lolita Alata'ala .
46012009	Hi tau hadua Inoha' Tomoroli' toe mpowai' pepangala' to moroho . Pai' hi to hadua-na , bate Inoha' Tomoroli' to hibalia toe wo'o-i-wadi mpowai' kuasa mepaka'uri' .
46012010	Hi to hadua rawai' baraka' mpobabehi tanda mekoncehi , hi to hadua-na rawai' pakulea' mpohowa' lolita Alata'ala . Hi to hadua-na wo'o rawai' pe'inca mpoposisala napa to ngkai Inoha' Tomoroli' pai' napa to bela ngkai Inoha' Tomoroli' . Hi tau ntani'-na rawai' pakulea' mololita hante basa to ngkai Inoha' Tomoroli' . Pai' hi to hadua wo'o rawai' pe'inca mpotoli batua-na basa toe bona ma'ala rapaha doo .
46012011	Hawe'ea toe , Inoha' Tomoroli' to hadua toe oa' wo'o-i-wadi pue' bago . Nabagi-bagi pewai'-na hi butu-butu dua-ta ntuku' kabotu'-na Hi'a moto .
46012012	Kita' to mepangala' hi Kristus ma'ala rarapai'-ki woto manusia' . Woto hameha'-wadi , aga wori' bagia-na . Nau' wori' bagia-na , hawe'ea bagia toe jadi' hawoto lau-wadi .
46012013	Wae wo'o kita' . Kita' omea hewa hameha' woto-tamo , apa' Alata'ala mponiu'-ta omea hante Inoha' Tomoroli' to hibalia . Ba to Yahudi-ta ba bela-ta to Yahudi , to tuwu' batua ba to tuwu' maradika , kita' omea mporata Inoha' Tomoroli' to hibalia .
46012014	Ane tapekiri woto-ta , ria witi'-ta , ria pale-ta , pai' wori' nyala bagia ntani'-na . Uma habagia lau-wadi . Rapa'-na witi' mpo'uli' : " Aku' , bela-a pale , jadi' bela-a bagia ngkai woto . " Aga nau' wae , bate bagia woto oa'-i witi' toe .
46012015	
46012016	Ane tilinga mpo'uli' : " Aku' , bela-a mata , jadi' bela-a bagia ngkai woto , " tilinga toe bate bagia ngkai woto .
46012017	Ane rapa'-na hawe'ea bagia woto-ta jadi' mata omea-mi , beiwa-ta pe'epe . Ba hawe'ea jadi' tilinga omea-wadi , beiwa-ta pe'enga' .
46012018	Toe pai' Alata'ala mohawa' bona woto-ta rababehi ngkai wori' nyala bagia , butu nyala bagia natu'u hi woto-ta ntuku' konoa-na , hore-hore hi pontu'ua to taoa-na .
46012019	Ane rapa'-na napahanyala lau-wadi hawe'ea bagia woto-ta , uma-ipi jadi' woto .
46012020	Jadi' , bate-na wori'-hawo bagia woto , aga woto hameha' lau-wadi .
46012021	Mata uma ma'ala mpo'uli'-ki pale : " Uma-kuna kuparaluu-ko ! " Ba woo' mpo'uli'-ki witi' : " Uma-kuna kuparaluu-ko ! "
46012022	Kakono-na bagia woto-ta to hiloa-na lente lau-di to taparaluu lia-e .
46012023	Bagia woto-ta to ta'uli' uma ncola rahi , bagia toe-di to tapenasa hante pohea to ncola . Bagia woto-ta to uma taoa-na rahilo doo , toe lau-di to tawuni .
46012024	Aga bagia woto-ta to lompe' ami' hiloa-na , uma tatu'ui napa-napa rahi . Alata'ala mpo'atoro' bagia woto-ta bona bagia to kura' rabila' , toe lau-di to tapewili' lia .
46012025	Wae wo'o kita' to mepangala' hi Pue' Yesus : kita' omea hewa bagia-bagia ngkai woto to hameha' lau-wadi , pai' kana momepewili'-ta hadua pai' hadua , bona neo' ria posisalaa-ta .
46012026	Ane hadua peda' , kita' omea ntodohaka dohe-na . Ane hadua ra'une' , kita' omea goe' dohe-na .
46012027	Hewa Alata'ala mpopajadi' woto-ta ngkai wori' nyala bagia , wae wo'o koi' to wori' napajadi' hawoto lau-damo hi posidaia'-ni hante Kristus . Ma'ala-mi ta'uli' , butu dua-ni bagia ngkai woto Kristus omea-koi .
46012028	Pai' hi rala kahintuwuaa'-ta to Kristen , Alata'ala mohawa' bona hore-hore ria bago-ta : lomo'-na ria to jadi' suro-na , karonyala-na ria nabi to mpohowa' lolita-na , katolu-na ria to metudui' . Oti toe , ria to nawai' kuasa mpobabehi tanda mekoncehi . Oti toe , ria to nawai' kuasa mepaka'uri' , ria to mporata pakulea' mpotulungi doo , ria to jadi' pangkeni , ria to mporata pakulea' mololita hante basa-basa to ngkai Inoha' Tomoroli' .
46012029	Uma-hawo hawe'ea jadi' suro , ba nabi omea ba topetudui' omea . Uma wo'o ba mokuasa omea-mi mpobabehi tanda to mekoncehi
46012030	ba mpaka'uri' tauna . Uma hawe'ea to mporata pakulea' mololita hante basa to ngkai Inoha' Tomoroli' ba to mpotoli basa toe bona rapaha doo .
46012031	Jadi' , huduwukui-koi mporata pakulea' ngkai Inoha' Tomoroli' toe we'i lau to meliu kalompe'-na . Tapi' to meliu mpu'u kalompe'-na , toi-mi ulu to ku'uli'-kokoi .
46013001	Ane rapa'-na mporata-ta pakulea' ngkai Inoha' Tomoroli' bona mololita hante wori' nyala basa manusia' ba basa-ra mala'eka wo'o , tapi' ane uma ria ahi'-ta hi doo , uma ria kalaua-na . Bate-na hewa goo' to pario-wadi ba hewa tinti' to padudu-wadi pololita-ta , uma ria kalaua-na .
46013002	Ane rapa'-na mporata-ta pakulea' mpohowa' lolita Alata'ala pai'-ta mporata hawe'ea pe'inca ngkai Alata'ala duu'-na ta'inca hawe'ea to uma ra'incai doo ; pai' ane moroho pepangala'-ta duu'-na ma'ala-ta mpopentoli bulu' ; tapi' ane uma ria ahi'-ta hi doo , uma ntoto ria tuju-na tuwu'-ta .
46013003	Ane hawe'ea rewa-ta tawai'-raka tokabu , pai' ane ta'agi mate ratunu sabana petuku'-ta hi Pue' Yesus , tapi' ane uma ria ahi'-ta hi doo , uma ria kalaua-na tuwu'-ta .
46013004	To ra'uli' mpoka'ahi' doo-le , mosabara pai' lompe' nono , uma mohingi' , uma mpope'une' , uma molangko nono .
46013005	Uma mokasara hi doo , uma-ta ntora mpopali' konoa-ta moto , uma jolia morani' nono , uma mowuku nono .
46013006	Ane ma'ahi'-ta hi doo , batua-na , uma-ta goe' ane masala'-i , goe'-ta ane monoa'-i .
46013007	Ane ma'ahi'-ta hi doo , batua-na , tapengkatarii butu nyala kehi-na to uma tapokonoi , taparasaya oa' kehi to lompe' ngkai doo , tasarumaka kalompe'-na mpai' kehi-na , pai' mosabara oa'-ta nau' ba napa-napa anu merata .
46013008	Ahi' uma ria kahudua-na . Tapi' ane ria pakulea'-ta mpohowa' lolita Alata'ala , bate rata mpai' tempo-na pakulea'-ta toe uma-pi ria . Ane ria pakulea'-ta mololita hante basa to ngkai Inoha' Tomoroli' , rata mpai' tempo-na pakulea'-ta toe mento'o-mi . Ane mporata-ta pe'inca to ngkai Alata'ala , rata mpai' tempo-na pe'inca-ta toe uma-pi raparaluu .
46013009	Apa' tempo toi , pe'inca to tarata ngkai Alata'ala , ria kotoa-na . Pai' pakulea'-ta mpohowa' lolita Alata'ala uma wo'o hono' .
46013010	Aga ane rata-damo mpai' tempo-na Alata'ala mpakahono' hawe'ea-na , uma-pi taparaluu pakulea' to uma hono' toe we'i lau .
46013011	Rapa'-na bula-ku kedi'-pidi , mololita-a hewa ana' to kedi' , nono-ku hewa ana' kedi' , pekiri-ku hewa ana' kedi' . Tapi' tempo toi , kama-ama , kehi ka'anaa'-ku kubahaka-mi . Wae wo'o , pakulea' to tarata ngkai Inoha' Tomoroli' uma tida duu' kahae-hae-na .
46013012	Apa' tempo toi , kita' hewa tauna to mponaa lence hi pampewao' to mogawu , apa' ko'ia ta'incai hawe'ea-na hante kanoto-noto-na . Mpeno-damo pai' lako' tapaha hawe'ea-na , apa' tahilo-i Alata'ala wingke-ngkawingke . Tempo toi , ko'ia hono' pe'inca-ku . Mpeno-damo pai' lako' ku'inca mpu'u , hewa Alata'ala wo'o mpo'inca-a .
46013013	Jadi' , tempo toi , to tolu nyala toi kana tababehi : mepangala' hi Alata'ala , ncarumaka janci-na Alata'ala , pai' mpoka'ahi' doo . Aga ngkai to tolu nyala toe , to meliu mpu'u : mpoka'ahi' doo .
46014001	Jadi' ompi'-ompi' , to kana tapopori'ulu mpu'u , mpoka'ahi'-ta doo . Pai' oti toe , kana tahuduwukui wo'o mporata pakulea' to ngkai Inoha' Tomoroli' . Pai' pakulea' to meliu mpu'u kamokalaua-na , pakulea' mpohowa' lolita Alata'ala .
46014002	Apa' tauna to mololita hante basa to ngkai Inoha' Tomoroli' , uma-i mpololitai hingka manusia'-na . Mpololitai Alata'ala-i-wadi . Apa' doo-na uma mpo'incai ba napa to na'uli' , mololita-i ngkai petete' Inoha' Tomoroli' , mpotompo'wiwi anu to uma ra'incai manusia' .
46014003	Aga tauna to mpohowa' lolita Alata'ala-di , mpololitai manusia'-i . Lolita-na mporohoi nono doo , mpo'apui nono doo , mpotanta'u doo .
46014004	Tauna to mololita hante basa to ngkai Inoha' Tomoroli' mporohoi nono-na moto-wadi . Tauna to mpohowa' lolita Alata'ala mporohoi nono doo to morumpu hangkaa-ngkania .
46014005	Konoa-ku ompi' , bona hawe'ea-ni ma'ala mololita hante basa to ngkai Inoha' Tomoroli' . Aga meliu kalompe'-na ane mpohowa'-koi lolita Alata'ala . Apa' tauna to mpohowa' lolita Alata'ala hi doo , meliu kamokalaua-na ngkai tauna to mololita hante basa to ngkai Inoha' Tomoroli' . Sampale ane ria to mpotoli basa-na toe bona rapaha doo , pai' lako' terohoi nono doo to mogampara dohe-na .
46014006	Jadi' ompi'-ompi' , ane rapa'-na rata-a hi pogamparaa-ni , pai'-a mololita hante basa to ngkai Inoha' Tomoroli' , napa-mi kalaua-na hi koi' ? Tapi' ane mpakanoto-a patuju Alata'ala ba kareba ngkai Alata'ala to ko'ia ni'incai , ba mpohowa'-a lolita Alata'ala ba metudui'-a , lako' ria-di kalaua-na hi koi' .
46014007	Rapa'-na rewa to rapomoni , hewa lalowe ba kasapi : ane uma lompe' potuwui'-na lalowe , ba ane uma makono pokado'-na kasapi , tauna to mpo'epe uma mpo'incai lagu napa to rapomoni .
46014008	Wae wo'o , ane sangkakala ratuwui' mpokio' tantara mosadia hilou hi panga'ea , tapi' ane uli' karatuwui'-na , hema-hana to sadia manga'e ?
46014009	Wae wo'o hante koi'-e ompi' : ane mololita-koi hante basa to uma ra'incai doo , beiwa kara'inca-na ba napa-i to ni'uli' ? Koi' hewa tauna to mpololitai ngolu'-wadi .
46014010	Rala dunia' toi , hewa apa-damo kawori' nyala basa , pai' butu nyala basa , ria batua-na .
46014011	Aga ane ria tauna to mpololitai-ta pai' uma ta'incai batua basa-na , tantu ta'uli' molibu' hinyai'-i-wadi . Wae wo'o ane kita' mpololitai-i , na'uli' molibu' hinyai'-ta .
46014012	Wae wo'o-hawo hante koi'-e ompi' : ane mololita-koi hante basa to ngkai Inoha' Tomoroli' , doo-ni uma mpo'incai kalaua-na . Jadi' , apa' doko' rahi-koi mporata baraka' ngkai Inoha' Tomoroli'-e , wae-pi , agina merapi'-koi hi Pue' bona nawai'-koi pakulea' mporohoi nono doo to mogampara dohe-ni .
46014013	Toe pai' ku'uli'-kokoi : hema to mololita hante basa to ngkai Inoha' Tomoroli' , agina merapi'-i hi Pue' mporata pakulea' mpotoli basa toe bona hawe'ea doo-na mpopaha batua lolita-na .
46014014	Apa' ane mosampaya-ta hante basa to ngkai Inoha' Tomoroli' , mosampaya moto-ta hi rala nono-ta , aga pekiri-ta uma molengo .
46014015	Jadi' , napa to lompe' tababehi ? Agina mosampaya-ta hi rala nono-ta hante basa to ngkai Inoha' Tomoroli' , pai' mosampaya wo'o-ta hante basa to rapaha doo . Morona'-ta mpo'une' Alata'ala hi rala nono-ta hante basa to ngkai Inoha' Tomoroli' , pai' morona' wo'o-ta mpo'une' Alata'ala hante basa to rapaha doo .
46014016	Ane rapa'-na mololita-ta hi rala basa to ngkai Inoha' Tomoroli' mpo'uli' tarima kasi hi Alata'ala , pai' uma monoto batua lolita-ta hi tauna to mpo'epe , uma-ra-hawo mpai' mpo'uli' " Amin ! Bate makono ! " apa' uma-hawo ra'incai napa to ta'uli' .
46014017	Nau' lompe'-mi posampaya-ta mpo'uli' tarima kasi hi Alata'ala , aga uma-hawo ria tuju-na hi doo , apa' uma terohoi nono-ra mpo'epe posampaya-ta tetu .
46014018	Ku'uli' tarima kasi hi Alata'ala apa' mololita-a hante basa to ngkai Inoha' Tomoroli' meliu ngkai koi' omea .
46014019	Aga hi rala pogamparaa , agina lau-pi mololita-a hante basa to ra'inca doo bona rapaha lolita-ku . Agina-pi mololita hamela romela-wadi mpotudui' doo , ngkai mololita moloe hi rala basa to ngkai Inoha' Tomoroli' to uma rapaha doo .
46014020	Ompi'-ompi' ! Neo'-pi mopekiri oa' hewa ana' to kedi' , kana monoto nono-ni hewa tauna to kama-mi . Aga hewa ana' to kedi' ko'ia mpo'incai mpobabehi gau' to dada'a , wae wo'o kusarumaka neo'-koi mpobabehi gau' to dada'a .
46014021	Hi rala Atura Pue' te'uki' hewa toi : Na'uli' Pue' Ala : Hante wiwi tauna to bela-ra to Yahudi kupololitai-ra to Yahudi . Kuhubui-ra mpai' tumai tauna ngkai ngata to molaa to mpololitai-ra hi rala basa to uma ra'incai . Aga nau' wae , bate uma oa'-ra mpai' dota mpopangala' lolita-ku . "
46014022	Jadi' , ane ria-ta to mololita hante basa to ngkai Inoha' Tomoroli' , lolita-ta toe jadi' tanda kamobaraka'-na Pue' hi tauna to uma-ra mepangala' hi Pue' , bela hi tauna to mepangala'-mi hi Pue' . Aga ane mpohowa'-ta lolita Alata'ala , lolita-ta toe jadi' tanda kamobaraka'-na Pue' hi tauna to mepangala'-mi , bela hi tauna to uma mepangala' .
46014023	Rapa'-na morumpu-koi hangkaa-ngkania mogampara , pai' mololita omea-koi hante basa to ngkai Inoha' Tomoroli' . Ane mesua' tauna to bela-ra to Kristen ba to ko'ia mpo'incai Lolita Alata'ala , napa-mi mpai' to ra'uli'-e ? Tantu ra'uli' wuli-koi .
46014024	Aga ane hawe'ea-ni mpohowa' lolita Alata'ala pai' mesua' hadua tauna to bela-i to Kristen ba to ko'ia-i mpo'incai Lolita Alata'ala , kampo'epe-na napa omea to ni'uli' , monoto-mi hi rala nono-na kamojeko'-na . Hewa ria hi rala nono-na to mpo'uli' : " To hi aku'-mi tetu-e mai ! "
46014025	Alaa-na hawe'ea to tewunii' hi nono-na telohu-mi . Ka'omea-na mpai' , kamowingkotu'-nami mepue' hi Alata'ala , pai' na'uli' : " Bate makono-di ! Alata'ala ria mpu'u hi laintongo'-ni ! "
46014026	Jadi' ompi'-ompi' , napa batua-na hawe'ea toe ? Ane mogampara-koi , butu dua tauna ria bagia-na : ria to morona' , ria to metudui' , ria to mpoparata Lolita Alata'ala , ria to mololita hante basa to ngkai Inoha' Tomoroli' , ria to mpotoli batua-na to ra'uli' toe bona rapaha omea . Aga hawe'ea toe kana nibabehi bona mporohoi nono doo .
46014027	Ane ria to mololita hante basa to ngkai Inoha' Tomoroli' , agina rodua-wadi , neo' melabi ngkai tolu . Pai' neo'-ra mololita hinto'ua , kana momesampei . Pai' kana ria to mpotoli napa to ra'uli' topololita toera .
46014028	Ane uma ria to mpotoli , tauna to doko' mololita hante basa to ngkai Inoha' Tomoroli' kana mengkarodo rala pogamparaa , agina rala nono-ra-wadi mpololitai Alata'ala .
46014029	Ane nabi to mpohowa' lolita Alata'ala , agina rodua ba tolu-ra to mololita , pai' to ntani'-na mpetonoi to ra'uli' toe , ba ngkai Alata'ala mpu'u-di ba bela-di .
46014030	Ane rapa'-na lolita ngkai Alata'ala rata ncorobaa hi hadua to mohura , agina tauna to bula-na mololita mento'o-i ulu , bona doo-na rapalogai mololita .
46014031	Ane hewa toe-koi , ma'ala mpohowa' lolita Alata'ala omea-koi momesampei , bona hawe'ea-ni mporata tudui' pai' hawe'ea-ni te'apui nono-ni .
46014032	Nabi to mpohowa' lolita Alata'ala mpokuasai woto-na moto-i : nakule' mololita pai' mento'o mololita ntuku' konoa-na .
46014033	Apa' konoa Alata'ala , bona tiapa' pogampara-ta , uma napokonoi to moguriwo' . Toe-mi atura to ratuku' hi hawe'ea pogamparaa to Kristen hi butu-butu ngata .
46014034	Jadi' , tobine-ni kana mengkalino hi pogamparaa . Uma-ra rapiliu mololita hewa tetu , kana mengkoru-ra hewa to te'uki' hi rala Atura Pue' .
46014035	Ane doko'-ra mpo'inca ba napa-napa , agina rapekune' hi tomane-ra hi tomi , apa' uma-hawo natao ane tobine ntora mololita hewa tetu rala pogamparaa .
46014036	Napa-di pai' ria-koi to uma dota mpotuku' atura-atura toe we'i ? Ha ni'uli'-koina , koi' to lomo'-na mpoparata Lolita Alata'ala-e ? Ba muntu' hi koi'-wadi Lolita Alata'ala raparata-e ?
46014037	Tantu ria-ra hi retu to mpo'uli' nabi mpu'u-ra , ra'uli' ria Inoha' Tomoroli' hi hira' . Jadi' , ane ria mpu'u Inoha' Tomoroli' hi hira' , kana rapangaku' napa to ku'uki' hi rehe'i bate parenta ngkai Pue' .
46014038	Aga ane uma rapangalai' lolita-ku toi , neo'-ra rapangala' !
46014039	Ngkai toe-mi ompi' , huduwukui-koi mporata pakulea' mpohowa' lolita Alata'ala , aga neo' wo'o-ra ratagi to mololita hante basa to ngkai Inoha' Tomoroli' .
46014040	Hawe'ea kana rababehi ntuku' ohea to natao pai' ntuku' aku-na .
46015001	Kakaliliua-na ompi'-ompi' , doko' kupopokiwoii-koi ihi' Kareba Lompe' to kuparata-kokoi . Nitarima-mi Kareba Lompe' toe pai' moroho pepangala'-ni duu' tempo toi .
46015002	Tehore-mokoi ngkai huku' jeko'-ni , asala moroho pongkakamu-ni Kareba Lompe' to kuparata-kokoi toe , nee-neo' mpai' uma ria tuju-na pepangala'-ni .
46015003	Kareba Lompe' to kuparata-kokoi toe ompi' , to kutarima wo'o-kuwo . To poko-na mpu'u : Kristus mate mpotolo' jeko'-ta , hewa to te'uki' hi rala Buku Tomoroli' .
46015004	Ratana-i , pai' hi eo katolu-na rapotuwu' nculii'-imi , hewa to te'uki' hi rala Buku Tomoroli' .
46015005	Oti toe , napopehuwu-mi woto-na hi Petrus , oti toe hi ana'guru-na to ntani'-na wo'o .
46015006	Oti toe , mehupa' wo'o-imi hi lima atu labi tauna hangkani lau . Kaworia'-ra tuwu'-pidi duu' tempo toi , aga ba hangkuja dua-ra mate-ramo .
46015007	Oti ngkai ree , mehupa' wo'o-imi hi Yakobus , pai' hi hawe'ea suro-na .
46015008	Ka'omea-na lia , mehupa' wo'o-imi hi aku' . Aku'-e-kuwo , uma-a hewa suro-na to ntani'-na . Aku'-le jadi' suro Pue' Yesus ncorobaa hi tempo to uma rasangka , hewa ana'lei to putu hi eo to ko'ia wula-na .
46015009	Apa' aku' suro Pue' Yesus to tepatu'ai lia tuwu'-ku ngkai hawe'ea suro-na . Kakoo-kono-na , uma-a natao rahanga' suro-na , apa' ri'ulu kubalinai'-ra topetuku' Alata'ala .
46015010	Aga ngkai ahi' pai' petulungi-na Alata'ala , pai' alaa-na jadi' hewa tohe'i-ama-kuwo . Pai' ria mpu'u kalaua-na ahi' pai' petulungi-na hi aku' . Apa' aku'-mi to meliu pobago-ku ngkai hawe'ea suro Pue' Yesus to ntani'-na . Aga uma hante karohoa-ku moto . Ahi' pai' petulungi-na Pue'-hanale to mporohoi-ae .
46015011	Jadi' , ba ngkai hema ni'epe Kareba Lompe' toe , ba ngkai aku' ba ngkai suro to ntani'-na , uma mpenara' . Poko-nale , toe-mi-hawo to kipalele , pai' toe-mi to nipangala' .
46015012	Jadi' , ane ntoa' kipalele-mi karapotuwu'-na nculii' Kristus ngkai kamatea-na , ha napa pai' ria-koi to ncapuaka katuwu'-ra nculii' tauna to mate hi Eo Kiama-e ?
46015013	Ane makono uma-rada tuwu' nculii' to mate-e , tantu wae wo'o-hawo Kristus uma-i rapotuwu' nculii' .
46015014	Pai' ane uma-i makono Kristus tuwu' nculii' , uma ria kalaua-nakai mpopalele Kareba Lompe' , uma wo'o ria tuju-na pepangala'-ni , apa' mepangala'-koi hi kareba to uma makono .
46015015	Melabi ngkai toe , monoa'-mi kamosabi' boa'-kai , apa' hi rala hanga' Alata'ala ki'uli' kanapotuwu'-na nculii' Kristus . Hiaa' ane makono mpu'u tauna to mate uma mpai' rapotuwu' nculii' , batua-na , Alata'ala uma mpotuwu' nculii'-i Kristus .
46015016	Apa' ane uma-ra-hawo rapotuwu' nculii' tauna to mate-e , tantu wae wo'o-wadi-hawo Kristus uma-i-hawo rapotuwu' nculii' .
46015017	Pai' ane uma mpu'u-i-hawo rapotuwu' nculii' , uma ria kalaua-na pepangala'-ni , uma-koi tebahaka ngkai huku' jeko'-ni .
46015018	Pai' wae wo'o , to Kristen to mpolia' mate-ramo , bate mate rala jeko'-ra-ramo pai'-ra mpotoa' naraka .
46015019	Ane rapa'-na Kristus mpotulungi-ta bula-ta tuwu' hi dunia' toi , pai' hudu ree-wadi petulungi-na hi kita' , batua-na ngkai hawe'ea tauna hi dunia' kita' toi-mi-tana to mpe'ahii' lia .
46015020	Tapi' to makono : rapotuwu' nculii' mpu'u-imile Kristus-e . Pai' katuwu'-na nculii' toe hewa janci karapotuwu'-ra nculii' wo'o mpai' hawe'ea topetuku'-na to mate .
46015021	Apa' ngkai jeko' tau hadua pai' alaa-na manusia' kana mate , wae wo'o ngkai pobabehi tau hadua pai' alaa-na manusia' to mate rapotuwu' nculii' .
46015022	Hawe'ea tauna to mosidai' hante Adam kana mate . Wae wo'o hawe'ea to mosidai' hante Kristus bate mporata katuwua' to bo'u .
46015023	Aga hore-hore pomeduncu-na : To lomo'-na tuwu' nculii' , Kristus . Pai' hi karata-na nculii' hi rala dunia' , lako' rapotuwu' nculii' wo'o-rada tauna to napobagia .
46015024	Oti toe-di mpai' , lako' rata kahudua dunia' . Kristus mpodagi hawe'ea topoparenta pai' hawe'ea to mokuasa pai' to mobaraka' , pai'-i moparenta jadi' Magau' . Oti toe , pai' natonu huraa kamagaua'-na hi Alata'ala to Tuama .
46015025	Apa' Kristus kana moparenta jadi' Magau' duu'-na Alata'ala mpopengkoru hawe'ea bali'-na hi Hi'a .
46015026	Jadi' , ane napotuwu' nculii' hawe'ea topetuku'-na pai' uma-pi ria kamatea , ma'ala ta'uli' nadagi-mi bali'-na to ka'omea-na , toe-mi kamatea .
46015027	Hewa to te'uki' hi rala Buku Tomoroli' : " Alata'ala mpopengkoru hawe'ea-na hi Hi'a . " Jadi' monoto-mi ta'inca : bate hawe'ea-na mpai' rapopengkoru hi Kristus . Sampale to uma rapopengkoru hi Hi'a , muntu' Alata'ala-wadi , apa' Hi'a-mi to mpopengkoru hawe'ea-na hi Kristus .
46015028	Jadi' , ane hawe'ea-na-damo rapopengkoru hi Kristus , Hi'a wo'o-hawo mpai' mengkoru hi Tuama-na , apa' hewa to ku'uli' we'i , Alata'ala-mi to mpopengkoru hawe'ea-na hi Hi'a . Ngkai ree-damo mpai' , pai' Alata'ala mpoparentai hawe'ea-na pai' meliu kabohe hanga'-na ngkai hawe'ea-na .
46015029	Beiwa-mi ompi' , ane makono mpu'u tauna to mate uma-pi mpai' tuwu' nculii' , napa pai' ria-ra tauna to raniu' mposulewata doo-ra to mate ? Ane uma mpu'u-hawo mpai' tuwu' nculii' tomate-e , napa pai' rababehi ada-ra toe ?
46015030	Pai' kai' wo'o , neo' uma ria kaputua-nakai rapongasai' bali'-kai sabana mpokeni-kai Kareba Lompe' . Hiaa' ane uma mpu'u-hawo rapotuwu' nculii' tomate-e , napa-mi kalaua-na hawe'ea to kitodohaka toe ?
46015031	Aku'-le , butu eo-na olo' mpobira'-a tuwu' sabana pobago-ku mpokeni Kareba Lompe' . Mpu'u ompi' ! Napa to ku'uli'-kokoi makono lia , pai' bohe mpu'u nono-ku sabana koi' ompi' , apa' mepangala'-mokoi hi Pue'-ta Kristus Yesus .
46015032	Hi rehe'i-a hi ngata Efesus , ria-ama hangkani radulu tauna to buko' mpobinata . Hiaa' ane rapa'-na kutodohaka hawe'ea toe bula-ku tuwu' hi wongko dunia' toi , pai' tauna to mate uma-pi tuwu' nculii' , napa-mi-kuwo kalaua-na ? Ane tomate uma mpai' rapotuwu' nculii' , agina lau-pi ngkoni' pai' nginu-tamo mpali' kagoea' , apa' mepulo romengi mpai' , mate-tamo , pai' hudu ree-wadi katuwu'-ta . Wae-mi lolita tauna hantongo' .
46015033	Neo'-koi ma'ala rabagiu ! Ane nituku'-ra to mposapuaka katuwu'-ra nculii' tomate , po'ingku-ni to lompe' mobali' jadi' dada'a wo'o mpai' .
46015034	Toe pai' ku'uli'-kokoi : Pakanoto-mi nono-ni hewa to kasipato'-na , bahakai-mi mpobabehi jeko' . Apa' ria-pidi-koi to ko'ia monoto nono-ni mpo'inca Alata'ala . Lolita-ku tohe'i-e , ku'uli' bona me'ea'-koi .
46015035	Tantu ria-ra to mpekune' : " Ha beiwa-hawo tomate bisa rapotuwu' nculii'-e ? Woto to beiwa mpai' to rawai'-rakae ? "
46015036	Wojo mpu'u tauna to mpekune' hewa tetu ! Ane mpotuja'-ta ba napa-napa , tinuja'-ta ko'ia tuwu' ane uma-i ratana pai' ra'urihi hewa tomate ncala' .
46015037	Pai' napa to tatuja' , unto' mara-i-wadi , ba pae-i ba tinuja' to ntani'-na . Uma-hawo tapuna' hi rala tana' hamuli to ntali kaho-na pai' rau-na . Unto' mara-wadi-hawo to tatuja'-e .
46015038	Ka'oti-na ratuja' , Alata'ala mpotuwu'-i ntuku' konoa-na , duu'-na mehupa' tumai hangkaho pae ba napa-i , butu nyala unto' tuwu' hore-hore ntuku' lence-ra moto-ra-rawo .
46015039	Ane tapekiri wo'o hawe'ea binata to tuwu' hi wongko dunia' , uma ntumuu hibalia lence-ra . Manusia' , kahanyala-na lence-ra . Danci , kahanyala-na lence-ra . Uru , kahanyala-na lence-ra . Butu nyala binata , hore-hore ntani'-na lence-ra .
46015040	Wae wo'o to hi langi' , hewa eo , wula pai' betue' , uma hibalia hante to hi dunia' . To hi langi'-hawo , kahanyala-na kancola-ra , pai' to hi dunia' kahanyala-na kancola-ra .
46015041	Pehini eo kahanyala-na . Pehini wula , pehini betue' hore kahanyala-na wo'o . Bangku' betue'-betue'-hawoe' , hore-hore hanyala moto wo'o-rawo pehini-ra .
46015042	Wae-mi mpai' tomate-e ane tuwu' nculii'-ra . Bula-ta tuwu' hi dunia' toi , lente pai' mpe'ahii' woto-ta . Ane mate-ta mpai' , woto-ta ratana pai' jadi' pope . Aga ane rapotuwu' nculii'-tapa mpai' , rabalii'-mi woto-ta toi jadi' woto to moroho pai' ncola , to uma-pi mate ba jadi' pope .
46015043	
46015044	To ratana , woto-ta to natao tuwu' hi dunia' toi . Aga ane rapotuwu' nculii'-ta-damo mpai' , rabalii' woto-ta jadi' woto to natao mo'oha' hi suruga sabana baraka' Inoha' Tomoroli' . Woto-ta tempo toi , woto to natao mo'oha' hi dunia' . Woto-ta hi eo mpeno , woto to natao mo'oha' hi suruga .
46015045	Hewa to te'uki' hi rala Buku Tomoroli' : Alata'ala mpajadi' manusia' to lomo'-na , to rahanga' Adam , pai' nawai'-i katuwua' . Aga Kristus ma'ala rahanga' Adam to ka'omea-na . Hi'a to mpowai'-ta katuwua' to lompe' duu' kahae-hae-na .
46015046	Alata'ala uma kaliliu mpobalii' woto-ta bona natao-ta mo'oha' hi suruga . To lomo'-na nawai'-taka , woto-ta to natao mo'oha' hi dunia' toi . Mpeno-damo pai' lako' nawai'-ta woto to natao mo'oha' hi suruga .
46015047	Manusia' to lomo'-na rapajadi' ngkai tana' , pai'-i mo'oha' hi wongko dunia' toi . Aga Kristus ma'ala rahanga' Adam karodua-na . Hi'a , ngkai suruga-i-hana .
46015048	Hawe'ea tauna hi dunia' , tuwu' hewa Adam , apa' muli-na omea-ta . Aga hawe'ea to mosidai' hante Kristus mporata katuwua' to ngkai suruga , hewa katuwu'-na Kristus .
46015049	Tempo toi , katuwu'-ta hewa katuwu'-na Adam , apa' woto-ta woto to natao mo'oha' hi dunia'-pidi . Mpeno-damo pai' lako' tuwu'-ta hewa Kristus , pai' nto'u toe mpai' woto-ta natao mo'oha' hi suruga .
46015050	Ompi'-ompi' , patuju-ku hewa toi : woto-ta hi dunia' toi rapajadi' ngkai ihi pai' raa' ; uma-ta mpai' ma'ala mo'oha' hi rala Kamagaua' Alata'ala to hi suruga hante woto-ta to hewa toi . Uma-ta ma'ala mo'oha' hi suruga hante woto-ta to bisa mate toi , apa' uma-hana ria kamatea hi ria .
46015051	Jadi' , bona ni'inca , ku'uli'-kokoi tudui' to ko'ia napopehuwu Alata'ala ngkai owi , aga napopehuwu-mitaka tempo toi . Ane rata nculii'-ipi mpai' Pue' Yesus , ria-ta-pidi to ko'ia mate . Aga hawe'ea-ta bate kana rabalii' , lompe' to tuwu'-pidi lompe' to mate-ramo .
46015052	Tohe'e mpai' jadi' ncorobaa , rala-na hampinisi mata , nto'u karatuwui'-na sangkakala to ka'omea-na . Apa' nto'u sangkakala toe ratuwui' , tomate rapotuwu' nculii' hante katuwua' to uma ria kahudua-na , pai' kita' to tuwu'-pidi rabalii' wo'o-tamo-tawo .
46015053	Apa' woto-ta to bisa mate pai' jadi' pope tohe'i-e , kana rabalii' jadi' woto to uma ria kamatea-na pai' to uma jadi' pope . Jadi' , ane rabalii' mpu'u-damo woto-ta tohe'i-e , lako' ree-di mpai' kadupa'-na lolita to te'uki' hi rala Buku Tomoroli' owi to mpo'uli' : Alata'ala mpodagi kamatea , uma-pi ria kamatea . "
46015054	
46015055	Alata'ala mpobahaka-ta mpai' ngkai hawe'ea to mpokeni kamatea , uma-pi mpai' ria kuasa-na kamatea hi kita' .
46015056	Manusia' kana mate sabana jeko' . Pai' jeko' manusia' kana rahuku' apa' mpotiboki Atura Pue' .
46015057	Aga tarima kasi ta'uli' hi Alata'ala , apa' nabahaka-tamo ngkai hawe'ea toe we'i , pai' nawai'-ta pedagia , sabana petauntongoi'-na Yesus Kristus Pue'-ta .
46015058	Ngkai toe-mi ompi'-ompi' to kupe'ahi' , pakaroho pepangala'-ni , neo'-koi mogego' , baka' oa'-koi mpobago bago Pue' , apa' ni'inca moto-hawo napa to nipobago-ki Pue' uma-hawo mpai' bayangi' , bate ria hiwili-na .
46016001	Kakaliliua-na ompi' , mpotompo'wiwi-a doi to nirumpu bona mpotulungi ompi' hampepangalaa'-ta to mpe'ahii' tuwu'-ra hi tana' Yudea . Kuperapi' bona nibabehi hewa to kuhawai'-raka to Kristen to hi tana' Galatia .
46016002	Butu eo Mingku , butu dua-ni mpatani' doi hi tomi-ni , hore-hore ntuku' pomporataa-ni . Timamahi-koi doi tetu duu'-ku rata , bona neo' karata-ku-damo pai' lako' nirumpu .
46016003	Ane rata-apa mpai' , nipelihi ba hangkuja dua doo-ni to nisarumaka , kuwai'-ra-damo sura kakamua-ra , pai' kuhubui-ra mpokeni doi pewai'-ni tetu hilou hi ngata Yerusalem .
46016004	Pai' ane lompe' ni'uli' , hilou moto-a dohe-ra .
46016005	Kupencuai' moto-koi mpai' ane oti-a mpencuai'-ra to Makedonia , apa' doko' hilou hi ria-a ulu .
46016006	Konoa-ku bona mahae hala'-a mpai' dohe-ni , ba duu'-na timpaliu tempo lengi' , bona ane timpaliu-damo tempo lengi' nipope'ongko'-ama mpokaliliu pomako'-ku ba hiapa kahiloua-ku .
46016007	Uma-a dota mpojolo-wadi mpencuai'-koi . Ane napokono Pue' , konoa-ku bona mahae hala'-a mpai' dohe-ni .
46016008	Aga tempo toi , hi rehe'i-a ulu hi ngata Efesus duu' rata eo bohe Pentakosta .
46016009	Apa' hi rehe'i wori' bago to mokalaua , nau' wori' wo'o to me'ewa .
46016010	Ane rata-ipi mpai' Timotius , kusarumaka nitarima lompe'-i-hawo , bona neo'-i koro' dohe-ni , apa' hibalia bago-kai to kipobago-ki Pue' .
46016011	Jadi' , nee-neo' mpai' ria to uma mposaile'-i . Pope'ongko' lompe'-i , bona rata nculii'-i mpai' hi rehe'i hante kalompe'-na , apa' rehe'i-a mpopea-i hante doo-doo-na .
46016012	Kakaliliua-na , ane ompi'-ta Apolos , wori' ngkani moto-mi ku'uli'-ki : " Ria-ra ompi' to neo' me'ongko' hilou hi Korintus . Agina hilou wo'o-ko-kowo dohe-ra . " Aga ko'ia nahiloi nono-na tilou tempo toi . Aga ane ria-pi loga-na , tilou moto-i mpai' .
46016013	Mo'inga'-inga'-koi , pakaroho pokore-ni ! Pakaroho-koi pai' bia' hi pepangala'-ni !
46016014	Hawe'ea to nibabehi , babehi hante ahi' .
46016015	Ompi'-ompi' , tantu ni'inca moto-ra hira' Stefanus hantomia , kahira'-na toe-mi to lomo'-na jadi' to Kristen hi propinsi Akhaya , pai'-ra mpotonu katuwu'-ra hi Pue' doko' mpotulungi-koi to mpotuku' Pue' . Jadi' , kuperapi' mpu'u ompi'
46016016	bona nipengkorui mpu'u-ra , nte hawe'ea tauna to hampobagoa-ra hi rala pobago Pue' .
46016017	Goe'-a karata-ra Stefanus , Fortunatus pai' Akhaikus hi rehe'i . Hewa hira'-mi posampei-ni tumai hi aku' .
46016018	Hira' toe-mi mporohoi nono-ku , hewa kararohoi-na wo'o-mi nono-ni . Toe pai' kuperapi' bona nibila' tauna to hewa hira' .
46016019	Hawe'ea to Kristen to hi propinsi Asia mpakatu tabe-ra hi koi' . Akwila pai' Priskila nte to Kristen to mogampara hi tomi-ra mpo'uli' wori' tabe hi rala Pue' .
46016020	Hawe'ea ompi'-ni hi rehe'i mpakatu tabe-ra hi koi' . Mometabe-tabe-koi hante nono mpu'u ane hirua'-koi hi pogamparaa .
46016021	Bagia sura tohe'i aku' moto-mi to mpo'uki' : wori' tabe ngkai aku' Paulus !
46016022	Tauna to uma mpoka'ahi' Pue' Yesus , kana natotowi-ra Alata'ala . Maranata ! Tumai-moko Pue' !
46016023	Pue' Yesus mpogane'-koi !
46016024	Kupoka'ahi'-koi omea hi rala Kristus Yesus . Hudu rei .
47001001	Sura toi ngkai aku' Paulus , to na'ongko' Alata'ala jadi' suro Kristus Yesus ntuku' konoa-na , pai' ngkai Timotius , ompi' hampepangalaa'-ta , kipakatu tilou hi koi' ompi'-ompi' to mepangala'-mi hi Alata'ala to hi ngata Korintus , duu'-na hi hawe'ea to Kristen to hi propinsi Akhaya .
47001002	Wori' tabe : mekakae-kai hi Alata'ala Tuama-ta pai' Pue' Yesus Kristus bona nagane'-koi ngkai kabula rala-na pai' nawai'-koi kalompea' tuwu' .
47001003	Mai-tamo mpo'une' Alata'ala Tuama-na Pue'-ta Yesus Kristus ! Apa' Hi'a-mi Tuama-ta to bohe ahi'-na , Hi'a-mi Alata'ala to mporohoi oa' nono-ta .
47001004	Narohoi nono-kai hi rala butu nyala kasusaa' to mporumpa'-kai , bona hante karohoa to kitarima ngkai Hi'a toe , ma'ala wo'o-kai mporohoi nono doo to hi rala kasusaa' ba napa-napa .
47001005	Kaparia to narata-mi Kristus , wori' wo'o to kirata kai' . Aga wori' wo'o-mi karohoa nono to kirata ngkai Kristus .
47001006	Ane mporata-kai kaparia , napo'ohea Alata'ala bona ma'ala-kai mporohoi nono-ni ompi' , bona koi' mporata kalompea' , apa' mporata kaparia wo'o-moko-koiwo hewa to kirata kai' . Jadi' , ane Alata'ala mporohoi nono-kai hi rala kaparia-kai , bate narohoi wo'o-koiwo nono-ni , bona ntaha-koi hi rala kaparia .
47001007	Toe pai' uma morara' nono-kai hi koi' , ki'inca bate ntaha mpu'u-koi hi rala kaparia . Apa' ki'inca kamporata-ni kaparia hibalia hante kai' , pai' Alata'ala bate mporohoi nono-ni hibalia hante kai' .
47001008	Ompi'-ompi' , bona ni'inca , gaga rahi kasusaa' to mporumpa'-kai wengi hi propinsi Asia . Motomo lia kasusaa' toe , meliu ngkai pakulea'-kai , alaa-na mere'-mi nono-kai , ki'uli' olo' mpobira'-kai tuwu' .
47001009	Ki'uli' : " Bate mate mpu'u-ta mpai' tohe'i-e . " Aga tohe'e majadi' bona neo'-kai ncarumaka karohoa-kai moto , ncarumaka Alata'ala-wadi-kai , apa' Hi'a-mi to mpotuwu' tomate .
47001010	Jadi' , ompi'-ompi' , nabahaka mpu'u-makai ngkai kasusaa' to gaga toe wengi , duu'-na uma-waka-kaiwo mate . Pai' bate nabahaka wo'o-kai mpai' ngkai kasusaa' to majadi' tempo toi-e . Pai' kisarumaka nabahaka-kai ngkai kasusaa' to majadi' hi eo-eo to rata .
47001011	Pai' koi' wo'o ompi' kana mpohorongko-kai hante posampaya-ni . Apa' ane wori' tauna mposampayai-kai , Alata'ala bate mpogane'-kai , alaa-na wori' tauna mpo'uli' tarima kasi hi Alata'ala .
47001012	Bohe nono-kai ompi' , apa' ki'inca kamoroli' mpontolumanu'-na nono-kai . Monoa' po'ingku-kai hi hawe'ea tauna , peliu-liu-nami po'ingku-kai hi koi' . Hawe'ea to kibabehi , uma ria to kiwunii' , monoa' patuju-kai , bate ntuku' konoa Alata'ala . Po'ingku-kai uma ntuku' kapantea manusia' , mo'ingku-kai ntuku' petulungi-na Alata'ala hi kai' .
47001013	Napa to ki'uki'-kokoi , to monoto-na nibasa , ni'inca pai' nipaha-wadi . Ria moto-mokoi hantongo' to mpopaha patuju-kai , aga ria wo'o-pidi to ko'ia mpopaha . Jadi' , kusarumaka koi' omea mpai' mpopaha patuju-kai , bona ane rata-ipi mpai' Pue'-ta Pue' Yesus , bohe nono-ni sabana kai' , hewa kai' wo'o bohe nono-kai sabana koi' .
47001014	
47001015	Jadi' , apa' ku'uli' ni'inca mpu'u ihi' nono-kue , toe pai' ria patuju-ku wengi mpencuai'-koi rongkani , bona mporata wo'o-koi rasi' rongkani . Patuju-ku wengi , ke tilou ncala'-a mpencuai'-koi hi pomako'-ku tumai hi Makedonia , pai' ane nculii'-apa mpai' ngkai rei , kupehanii wo'o-koi , bona nitulungi-a hi pomakoa'-ku hilou hi Yudea .
47001016	
47001017	Aga mobali'-mi patuju-ku toe-e wengi . Ha ni'uli' wae , uma monoa' tipa'-kue ? Ha ni'uli' kubabehi patuju-ku ntuku' kadota-ku moto , hangkani mpo'uli' " Io' , " hampegoli mpo'uli'-a " Uma " ?
47001018	Uma-e' waetu ompi' ! Hewa janci Alata'ala hi kita' monoa' , wae wo'o lolita-kai hi koi' ompi' monoa' . Uma ki'uli' hangkani " Io' " hangkani " Uma . "
47001019	Apa' kai' Silas pai' Timotius , kiparata-kokoi kareba ngkai Yesus Kristus , Ana' Alata'ala . Pai' Yesus Kristus toei , uma mobali'-bali' patuju-na hi kita' , hangkani mpo'uli' " Io' " hangkani " Uma . " Bate monoa' patuju-na hi kita' .
47001020	Apa' uma mowo kawori' janci-na Alata'ala hi kita' , pai' hawe'ea janci-na toe bate madupa' omea sabana posidaia'-ta hante Yesus Kristus . Toe pai' ane mpo'une'-ta Alata'ala , ta'uli'-mi : " Amin ! Bate wae mpu'u ! " apa' bate madupa' mpu'u janci Alata'ala hi kita' sabana Yesus Kristus .
47001021	Alata'ala moto-mi to mporohoi-ta omea , lompe' kai' lompe' koi' ompi' , bona mosidai'-ta hante Kristus . Tungkai' napelihi-tamo jadi' bagia-na ,
47001022	pai' nawai'-ta Inoha' Tomoroli' hewa pompetonoi-na kakita'-nami bagia-na . Inoha' Tomoroli' toei hewa saa' Alata'ala hi rala nono-ta , to mporohoi pojanci-na hi kita' , bona monoa' hi kita' kanawai'-ta hawe'ea to najanci-mitaka hi eo mpeno-na .
47001023	Ompi'-ompi' , uma-a boa' , Alata'ala sabi'-ku . Na'inca ihi' nono-ku , ka'uma-ku oko tilou hi Korintus wengi apa' uma-a dota karapo' rahi mpoparesai'-koi .
47001024	Uma-kai dota mpohawai' ntarurua'-koi , apa' moroho ami'-mi pepangala'-ni hi Kristus . Patuju-kai doko' mobago-kai hangkaa-ngkania hante koi' , bona goe'-koi .
47002001	Jadi' , ku'uli' agina neo'-a ulu tilou mpencuai'-koi , apa' uma-a dota mpakasusa' tena nono-ni , hewa to jadi' nto'u pencua'-ku to ri'ulu-e wengi .
47002002	Apa' ane kupakasusa' nono-ni , hema lau-damo mpai' to mpotanta'u-a ? Uma mpai' hema , apa' koi' to kupakasusa' nono-nie , koi' lau-di to ma'ala mpotanta'u-a .
47002003	Toe-mile patuju-ku mpo'uki' sura toe-e wengi , bona ane rata mpu'u-a mpai' , uma-pi nipakasusa' nono-ku . Apa' kakoo-kono-na , koi'-dile to kana mpakagoe' nono-kue . Pai' monoto hi aku' , ane goe'-a , koi' wo'o mpai' goe' .
47002004	Nto'u-ku mpo'uki' sura toe wengi , susa' nono-ku , hewa motomo lia ku'epe , duu'-na tudo' ue mata-ku . Bela patuju-ku mpo'uki' sura toe bona mpakasusa' nono-ni . Ku'uki' sura toe bona ni'inca beiwa kabohe ahi'-ku hi koi' .
47002005	Jadi' ane ni'anu , masala' mpu'u-i wengi , tapi' uma muntu' aku'-wadi to napedahi nono-ku . Koi' wo'o napedahi nono-ni omea . Aga , bona neo' wa karapo' rahi lolita-ku , agina ku'uli' ria-koi hantongo' to napedahi nono-ni .
47002006	Kaworia'-ni hi Korintus , nihuku'-imi-hawo . Jadi' , ku'uli'-kokoi , hono'-mi-hawo pehuku'-ni tetu-e .
47002007	Ni'ampungi pai' nitanta'u-imi-hawo . Nee-neo' mpai' susa' rahi na'epe , alaa-na mere'-mi nono-na .
47002008	Toe pai' kuperapi' bona nipopohiloi-i-hawo ahi'-ni .
47002009	Hi rala sura-ku to ri'ulu wengi , kuhubui-koi mpohuku'-i . Patuju-ku mpo'uki' sura toe , bona kuponciloi-kokoi ba nituku' wa hawe'ea hawa'-ku ba uma . Pai' nituku' mpu'u-mi hawa'-ku toe-e wengi .
47002010	Aga hewa toe lau , ku'uli' agina neo'-ipi nihuku' oa' . Ane ni'ampungi-imi-hawo , aku' wo'o mpo'ampungi-i . Ane ria mpu'u sala'-na hi aku' , ku'ampungi-i-kuna . Kristus mpo'inca ihi' nono-ku ! Apa' konoa-ku bona hintuwu'-koi .
47002011	Toe pai' ku'uli' agina ta'ampungi-i-hawo , bona neo' mpai' napoka'alai Magau' Anudaa' mposori-ta . Apa' ta'inca moto-mi akala-na .
47002012	Kakaliliua-na ompi' , pe'ongko'-ku wengi ngkai ngata Efesus , hilou-a mpokeni Kareba Kristus hi ngata Troas . Karata-ku hi Troas , Pue' mpobea ohea-ku bona mobago-a hi ria .
47002013	Aga nau' wae , uma oa' rodo nono-ku , apa' ko'ia ku'epei kareba to nakeni Titus ngkai koi'-e ompi' . Toe pai' mpalakana-ama hi ompi'-ompi' to hi ria , pai' kaliliu-ama tumai hi Makedonia toi-e .
47002014	Aga mpo'uli'-a tarima kasi hi Alata'ala , apa' ngkai posidaia'-ta hante Kristus natete' oa'-ta dohe-na pai' nawai'-tamo pedagia . Batua-na , hiapa kahiloua-kai , kipalele Kareba Lompe' bona hawe'ea tauna mpo'epe pai' mpo'inca Alata'ala .
47002015	Hi poncilo-na Alata'ala , kai' hewa dupa' to ratunu , to ra'enga' hawe'ea tauna . Apa' kai'-mi to nasuro mpopalele Kareba Kristus hi hawe'ea tauna . Hi tauna to mpopangala' Kareba Lompe' , kai' hewa anu mohonga , apa' ki'uli'-raka kareba to mpowai'-ra katuwua' to lompe' duu' kahae-hae-na . Aga hi tauna to mposapuaka Kareba Lompe' , kai' hewa anu mohoa , apa' ki'uli'-raka kanahuku'-ra mpai' Alata'ala hi rala naraka . Hema mpai' to mpakule' mpobago bago toe ? Hante pakulea'-ta moto , uma ami' hema .
47002016	
47002017	Aga uma wo'o-kai hewa tauna hantongo' to doko' mponcawa babalua'-ra Lolita Alata'ala . Moroli' patuju-kai , makono lolita-kai , apa' Alata'ala-mi to mpohubui-kai ngkeni Kareba Kristus , pai' Hi'a wo'o to mpotiroi-kai .
47003001	Aga neo' ni'uli' wae , mpope'une' wo'o-makai toi-e ! Uma-kai hewa guru agama to hantongo' tetura lou . Karata-ra hi ngata-ni , mpopehuwu-ra sura pe'une' ngkai doo bona nitarima-ra . Pai' ane me'ongko'-rapa ngkai ngata-ni , merapi' wo'o-ramo sura pe'une' ngkai koi' . Kai' uma mingki' mporata sura to hewa tetu .
47003002	Koi' moto-mile sura pe'une' kakamua-kaie . Koi' hewa sura to te'uki' rala nono-kai , apa' kipoka'ahi'-koi . Hiapa pomakoa'-kai , kitutura hi hawe'ea tauna kanitarima-na Kareba Lompe' to kikeni .
47003003	Pai' meliu ngkai toe , ngkai po'ingku-ni ompi' , monoto-mi hi hawe'ea tauna wua' pobago-kai mpokeni lolita Kristus hi koi' . Ma'ala-mi ta'uli' , koi' hewa sura to na'uki' Kristus . Napa to na'uki' hi rala nono-ni toe meliu kalompe'-na ngkai sura to te'uki' hante tinta ba to te'uki' hi watu po'ukia' , hewa Atura Musa to te'uki' owi hi watu po'ukia' . Apa' Kristus mpo'uki' lolita-na hi rala nono-ni hante baraka' Inoha' Alata'ala to Tuwu' .
47003004	Pai' daho'-kai mpotompo'wiwi woto-kai moto hewa toe-e , apa' mposarumaka Alata'ala-kai , pai' Kristus to mpopelihi-kai jadi' topobago-na .
47003005	Uma ki'uli' wae , kipakule' moto ngkamu bago toi . Uma ngkai pakulea'-kai moto , Alata'ala-hana to mpowai'-kai pakulea' .
47003006	Nawai'-kai pakulea' jadi' topobago-na to mpokeni Pojanci-na to bo'u hi manusia' . Pojanci-na to bo'u toe , bela atura-atura to te'uki'-wadi . Pojanci-na to bo'u toe , kanawai'-ta katuwua' to bo'u ngkai Inoha' Tomoroli' . Apa' ane doko' jadi' monoa'-ta hi poncilo Alata'ala hi kampotuku'-ta atura to te'uki'-wadi , bate mporata-ta kamatea . Tapi' ane mpotuku'-ta Alata'ala ngkai baraka' Inoha' Tomoroli' , mporata-ta katuwua' to lompe' duu' kahae-hae-na .
47003007	Owi Pue' Ala mpo'uki' Atura-na hi watu po'ukia' , pai' nawai'-ki nabi Musa . Nto'u toe , to Yahudi uma radadahi mponaa lio-na Musa , apa' lio-na mehini hante kabaraka'-na Alata'ala . Tapi' pehini to hi lio-na Musa toe hampai'-wadi , pai' mo'uncu moto duu'-na ora . Atura Pue' to te'uki' hi watu toe mpokeni kamatea hi manusia' , apa' uma takulei' mpotuku' . Aga nau' wae , bohe moto wo'o kabaraka'-na Alata'ala to rahilo to Yahudi hi lio-na Musa nto'u toe . Jadi' , ane hewa toe kabaraka'-na atura to mpokeni kamatea ,
47003008	peliu-liu-nami kabaraka'-na Pojanci Alata'ala to bo'u , to mpowai'-ta Inoha' Tomoroli' hi rala nono-ta .
47003009	To Yahudi owi jadi' masala' hi poncilo Alata'ala apa' ratiboki Atura-na . Aga nau' wae , uma mowo kabaraka'-na Alata'ala to rahilo to Yahudi nto'u toe . Jadi' , hangkedi' kabaraka'-na Pojanci Alata'ala to bo'u , apa' Pojanci-na toe mpomonoa'-ta hi poncilo-na .
47003010	Bohe moto kabaraka'-na Pojanci to ri'ulu . Tapi' ane tapopohibalia baraka' toe hante baraka' Pojanci to bo'u , ma'ala ta'uli' : to ri'ulu uma-pi ria kabaraka'-na .
47003011	Apa' ane mobaraka' Pojanci to ri'ulu to hampai'-wadi , meliu-liu kabaraka'-na Pojanci to bo'u to tida duu' kahae-hae-na .
47003012	Jadi' , apa' bohe poncarumakaa-kai hi Pojanci Alata'ala to bo'u-e , daho'-kai mpopalele Kareba Lompe' hante kanoto-noto-na .
47003013	Uma ria to kiwunii' . Uma-kai hewa nabi Musa owi , to mpowuni lio-na hante karamua-na . Nakaramuai lio-na bona to Yahudi uma mpohiloi pehini-na to mo'uncu moto duu'-na ora .
47003014	Pai' to Yahudi toera-rawo , tebohotii wo'o-rawo pekiri-ra , uma rapaha patuju-na Atura Pue' . Duu' rata tempo toi , ane mpobasa-ra sura Pojanci to mahae , ma'ala ta'uli' : ria oa'-pidi karamua to mpoputu' pekiri-ra . Sampale ane mepangala'-ra hi Kristus , pai' monoto-di nono-ra .
47003015	Duu' rata tempo toi , ane mpobasa-ra sura to na'uki' nabi Musa , ma'ala ta'uli' teputu' oa'-pidi nono-ra hante karamua .
47003016	Aga ane mobali'-mi nono-ra pai'-ra mepangala'-mi hi Pue' , karamua toe telali moto-mi ngkai nono-ra .
47003017	Apa' Pue' , Hi'a-mi Inoha' Tomoroli' . Pai' ane Inoha' Pue' mo'oha' hi rala nono-ta , tebahaka-tamo ngkai hawe'ea to mpogaa'-ta ngkai Pue' .
47003018	Jadi' , hawe'ea-ta to mepangala' hi Pue' , uma-pi ria karamua to mpoputu' nono-ta . Ta'inca kabaraka'-na Pue' , pai' baraka'-na toe mpobalii' ncuu-mi nono-ta . Kahaa-haea , katedoo-donihia baraka' Pue' hi rala tuwu'-ta duu'-na hibalia hante Hi'a-tamo . Inoha' Pue' moto-mi to mpobago bago toe hi rala nono-ta .
47004001	Alata'ala mpo'ongko'-kai jadi' topobago-na , kipakule' mpokamu bago toi sabana petulungi-na hi kai' . Toe pai' uma mere' nono-kai .
47004002	Kitadi-mi hawe'ea gau' to me'eai' , uma ria to kiwunii' , uma-kai mpobagiu doo , uma-kai mpohala'weo Lolita Alata'ala . Mpoparata-kai napa to makono hante kalonto'-lonto'-na , bona hawe'ea tauna mpangaku' kamakono-na kareba to kikeni . Alata'ala mpotiroi-kai !
47004003	Ria moto tauna to uma mpangalai' Kareba Lompe' to kikeni . Tauna to mpotoa' naraka , hira' toe-mi to uma mpangalai'-e . Ma'ala-mi ta'uli' , ria to mpoputu' nono-ra alaa-na uma-ra dota mpangala' Kareba Lompe' .
47004004	Noto anudaa' to mpokuasai dunia' toi mpohilingai'-ra , bona neo'-ra mpangalai' Kareba Lompe' . Baja ngkai Kareba Lompe' uma mpobajahi nono-ra . Jadi' , uma oa' ra'incai kabohe tuwu'-na Kristus , to hibalia tuwu'-na hante Alata'ala .
47004005	Uma-kai mpopalele hanga'-kai moto . To kipalele-hanale , kareba to mpo'uli' Yesus Kristus Kahi'a-na Pue' . Pai' kai'-kaiwo , batua-nikai , ntuku' hawa'-na Yesus .
47004006	Apa' nto'u Alata'ala mpopajadi' langi' pai' dunia' , na'uli' hewa toi : " Ngkai kabengia-na mehupa' baja ! " Pai' Alata'ala toe wo'o-mi to mpobajahi nono-ta , bona ta'inca kabohe tuwu'-na . Hewa to Yahudi owi mpohilo pehini-na Alata'ala hi lio-na Musa , wae wo'o ta'inca kabohe tuwu'-na Alata'ala ane ta'inca-imi Yesus Kristus .
47004007	Bohe mpu'u baraka' to mobago hi rala katuwu'-kai , apa' Alata'ala mposarumaka-kai mpokeni baja-na toe . Hiaa' kai' , manusia'-wadi-ka-kaiwo . Kai' hewa kura tana'-wadi , aga nau' wae , to ihia' rewa to masuli' lia oli-na . Ngkai toe-mi , monoto hi hawe'ea tauna baraka' to ria hi kai' , baraka' to ngkai Alata'ala , bela baraka'-kai moto .
47004008	Ngki'ii ngka'ana narumpa'-kai kaparia , aga uma-kai te'upi' . Pontu-na tuhu-mi nono-kai , aga uma mere' nono-kai .
47004009	Rasesa'-kai , aga Pue' uma mpopalahii-kai . Rapao'-kai alaa-kai padungka-dungka , aga uma-kai mate .
47004010	Hiapa pomakoa'-kai , mponyanyo kamatea ncuu-kai hibalia hante Pue' Yesus . Toe majadi' bona monoto hi hawe'ea tauna katuwu'-na Yesus hi rala nono-kai .
47004011	Batua-na : bula-kai tuwu'-pidi hi dunia' toi , ria oa' tauna to doko' mpopatehi-kai apa' mpotuku' Pue' Yesus . Toe majadi' bona monoto hi hawe'ea tauna katuwu'-na nculii'-mi Pue' Yesus , apa' rahilo baraka'-na hi rala woto-kai to lente toi .
47004012	Jadi' , mponyanyo kamatea ncuu-kai . Aga uma kitapari , apa' ngkai pobago-kai toe , koi' mporata katuwua' to lompe' duu' kahae-hae-na .
47004013	Hi rala Buku Tomoroli' , te'uki' hewa toi : " Ngkai pepangala'-ku , pai' daho'-a mololita . " Bate hewa toe wo'o-maka-kaiwo . Mepangala'-kai hi Pue' Ala , toe pai' daho'-kai mololita .
47004014	Alata'ala mpotuwu' nculii' Pue' Yesus . Toe pai' ki'inca bate rata mpai' tempo-na napotuwu' nculii' wo'o-kai kai' dohe Pue' Yesus , pai' narumpu-kai hi nyanyoa-na , hangkaa-ngkania hante koi' .
47004015	Hawe'ea kasusaa' to kikolo , kikolo bona koi' mporata kalompea' . Apa' ane kawoo-woria' tauna mpo'epe Kareba Lompe' pai' Alata'ala mpohore-ra ngkai huku' jeko'-ra sabana kabula rala-na , kawoo-woria' wo'o to mpo'uli' tarima kasi hi Alata'ala , alaa-na hanga'-na rapomobohe .
47004016	Jadi' , toe pai' ku'uli' we'i , uma mere' nono-kai . Nau' woto-kai toi ka'uu-uncua roho-na , aga nono-kai rabo'ui ncuu butu eo-na .
47004017	Kasusaa' to tarata tempo toi , monangko' pai' hampai'-wadi . Pai' ngkai katida-ta hi rala kasusaa' toi , mporata-ta mpai' kabohe tuwu' to tida duu' kahae-hae-na . Kasusaa' to tarata tempo toi , hangkedi' siu'-wadi ane tapopohibalia hante kabohe tuwu' to tarata hi eo mpeno .
47004018	Jadi' , uma-ta mpenonoi napa to kahiloa . To tapenonoi-le , to ko'ia kahiloa . Apa' to kahiloa , hampai'-wadi . To ko'ia kahiloa tida duu' kahae-hae-na .
47005001	Woto-ta hi dunia' toi hewa tomi to tapo'ohai' hampai'-wadi . Pai' ta'inca moto , ane tomi-ta toi rakero ( batua-na , ane mate-ta ) , Alata'ala mporodo-taka hameha' tomi hi suruga , to uma rababehi manusia' pai' to tida duu' kahae-hae-na ( batua-na , woto-ta to bo'u ) .
47005002	Bula-ta tuwu'-pidi hi dunia' toi , ntodohaka-ta pai' mpokahina-ta woto-ta to bo'u hi suruga .
47005003	Kakono-na , uma-ta dota mate pai' mpalahii woto-ta toi-e . Konoa-ta bona tasampei woto-ta toi hante woto-ta to bo'u toe mpai' .
47005004	Apa' bula-ta tuwu'-pidi hi dunia' toi , ntodohaka-ta apa' motomo kinolo-ta . Aga neo' ta'uli' wae , doko' mate-ta bona mpalahii woto-ta toi . Konoa-tale , bona neo'-ta mate , tapi' bona woto-ta toi kaliliu tesampei hante woto to tuwu' duu' kahae-hae-na .
47005005	Alata'ala moto-mi to mporodo-taka hawe'ea toe , pai' nawai'-ta Inoha' Tomoroli' hewa tanda kanawai'-ta wo'o mpai' woto to bo'u hi suruga .
47005006	Toe-mi pai' moroho oa' nono-kai . Ta'inca moto , woto-ta toi hewa tomi to tapo'ohai' hi dunia' toi . Jadi' , bula-ta tuwu'-pidi hi dunia' toi , molaa-ta ngkai Pue' ,
47005007	apa' bula-ta tuwu' hi dunia' toi-pidi , tatuku'-i Pue' ngkai pepangala'-ta , uma-hawo ngkai katahilo-na .
47005008	Jadi' , moroho oa' nono-ta . Nau' ba mate mpu'u-ta , taporasi' lau-mi apa' ane mogaa'-ta ngkai woto-ta toi , dohe Pue'-tamo .
47005009	Uma ta'incai ba narata-ta mpai' Pue' bula-ta tuwu'-pidi ba mpolia' mate-tamo . Aga nau' ba beiwa , tahuduwukui oa' mpobabehi napa to mpakagoe' nono-na .
47005010	Apa' bate rata mpai' tempo-na , kita' omea kana mponyanyo Kristus bona nawile pobago-ta , pai' butu dua-ta mporata hiwili pobago-ta to tababehi bula-ta hi dunia' toi-pidi , ba lompe' ba dada'a-di .
47005011	Jadi' , koro'-makai mpobabehi napa-napa to uma napokonoi Pue' , apa' ki'inca kanawile-ta omea mpai' . Toe pai' kihuduwukui mpokeni tauna mepangala' hi Pue' Yesus . Alata'ala mpo'inca ihi' nono-kai . Pai' kusarumaka ompi' , uma-pi ria-koi to morara' nono-ni hi kai' , kusarumaka bona koi' omea mpai' mpo'inca ihi' nono-kai .
47005012	Neo' ni'uli' wae , mpo'une' woto-kai wo'o-mi toi-e . Patuju-kai toi , mpopo'incai-koi napa to lompe' to ma'ala ni'une'-kakai , bona ria ohea-ni mpotompoi'-ra to mposapuaka-kai . Apa' tauna to mposapuaka-kai tetura lou mpomolangko nono-ra sabana kapantea-ra pai' huraa-ra hi dunia' toi , tapi' ihi' nono-ra uma lompe' .
47005013	Ria-ra to mpo'uli' wuli-kai . Ane wuli mpu'u-kai , toe kadoko'-kai mpotuku' Alata'ala hante nono-kai mpu'u . Aga ane monoto moto-di pekiri-kaie , toe bona mpotulungi-koi ompi' .
47005014	Ahi'-na Kristus-le pai' hewa toe kehi-kaie . Apa' ki'uli' hewa toi : Kristus mate mposampei hawe'ea tauna , jadi' ma'ala-mi ta'uli' , hewa mate omea-tamo .
47005015	Apa' patuju-na Kristus mate mposampei hawe'ea tauna , bona kita' to tuwu'-pidi hi dunia' toi-e , uma-pi mpotuku' konoa-ta moto . Mpotuku' konoa-na Kristus-tamo , apa' Hi'a-mi to mate pai' tuwu' nculii' mposampei-ta .
47005016	Jadi' , toe pai' uma-pakai mpelence tauna ntuku' napa to kahiloa hi mali-na-wadi . Owi ki'uli' Kristus manusia' biasa-i-wadi , aga tempo toi uma-pi hewa toe pekiri-kai .
47005017	Jadi' , ane tauna mosidai' hante Kristus , manusia' to bo'u-imi . Katuwu'-na to ri'ulu timpaliu-mi . Mporata-imi katuwua' to bo'u .
47005018	Alata'ala moto to mpobago hawe'ea toe . Hante petauntongoi'-na Kristus , Alata'ala mpopohintuwu'-tamo hante Hi'a , pai' nawai'-ta pobago mpoparata kareba toe hi tau ntani'-na , bona hira' wo'o hintuwu' hante Alata'ala .
47005019	Toi-mi kareba to kiparata : napa to nababehi Kristus napo'ohea Alata'ala mpopohintuwu' manusia' hante Hi'a , duu'-na uma-pi napoinono sala'-ra . Pai' nawai'-kakai kai'-mi pobago mpokeni Lolita-na hi tau ntani'-na , bona hintuwu'-ra hante Alata'ala .
47005020	Kai' toi-mi napowiwi napowiti' Kristus . Mololita-kai , hewa Alata'ala moto-mi to mpololitai-koi . Jadi' , hi rala hanga' Kristus kiperapi' bona hintuwu'-mokoi hante Alata'ala .
47005021	Kristus , uma-i mojeko' . Tapi' Alata'ala mpopokoloi-i jeko'-ta , napohewa tauna to mojeko'-i bona Hi'a to mposampei-ta . Alata'ala mpobabehi toe bona kita' to mosidai' hante Kristus ma'ala napohewa tauna to monoa' hi poncilo-na .
47006001	Jadi' , kai' tohe'i , mobago-kai hangkaa-ngkania hante Alata'ala mpokeni lolita-na hi manusia' . Toe pai' kiperapi' mpu'u ompi' , neo' uma nisaile' kalompe' nono-na Alata'ala to mpolia' nitarima-mi .
47006002	Hi rala Buku Tomoroli' owi na'uli' Alata'ala hewa toi : Hi tempo to kupakatantu ku'epe pekakae-nu , Kutulungi-moko , kuhore-ko ngkai huku' jeko'-nu . "
47006003	Kipelompehi mpu'u bona uma kasalaia' po'ingku-kai , bona neo' mpai' ria to mporuge' pobago-kai mpokeni Lolita Alata'ala .
47006004	Hi butu nyala-na , kibabehi oa' po'ingku to lompe' , bona monoto katopobago-na Alata'ala-kai . Tari-kai hi rala wori' nyala kapedaa' , kaparia pai' kasusaa' .
47006005	Raweba'-kai , ratarungku'-kai , mo'iko tauna tumai mpodulu-kai . Mobago ngkoro-kai , pontu-na uma-kai tepoleta' , pontu-na uma-kai tepongkoni' .
47006006	Hi rala hawe'ea toe , monoto katopobago-na Alata'ala mpu'u-kai , apa' moroli' kehi-kai , ki'inca Lolita Alata'ala , mosabara-kai , lompe' nono-kai hi doo , Inoha' Tomoroli' mobago hi rala nono-kai , mpoka'ahi' doo-kai ngkai nono mpu'u .
47006007	Monoto katopobago-na Alata'ala-kai , apa' kiparata tudui' to makono , baraka' Alata'ala monoto hi rala pobago-kai . Kibabehi oa' po'ingku to monoa' , pai' po'ingku-kai to monoa' toe kiponcawa piho'-kai pai' kaliawo-kai , apa' ane monoa' po'ingku-kai , ma'ala-kai mpo'ewa bali' , pai' ma'ala-kai mpojungki' pebalinai' bali' .
47006008	Nau' raruge' ba ra'une'-kai , nau' ratuntui' ba rabila'-kai , bate monoto katopobago-na Alata'ala mpu'u-kai . Ria to mpo'uli' topebagiu-kai , tapi' makono lolita-kai .
47006009	Tau hantongo' uma mposaile'-kai , hiaa' tau hantongo' wo'o mpomobohe hanga'-kai . Olo' mpobira'-kai tuwu' , hiaa' hilo , tuwu' oa'-pidi-kai ! Rahuku'-kai , aga uma-wakai mate .
47006010	Wori' kasusaa'-kai , aga goe' oa' moto-kai . Kabu-kai , aga kai'-mi to mpokeni rasi' hi wori' tauna . Hiloa-na hewa uma-kai nakariai napa-napa , tapi' kakoo-kono-na ria omea moto-di hi kai'-e .
47006011	Ompi'-ku to Korintus ! Kipolonto'-mi lolita-kai mpololitai-koi , uma ria to kiwunii' . Nihilo moto-mi ahi'-kai hi koi' .
47006012	Bela kai' to mpo'unca nono-kai hi koi' . Koi' to mpo'unca nono-ni hi kai' .
47006013	Mololita-a tohe'i-e hewa mpololitai ana'-ku moto-mi : kuperapi' bona nibea wo'o-mi nono-ni mpohiwili ahi'-kai .
47006014	Neo'-koi mposidai'-raka tauna to uma mepangala' hi Pue' Yesus . Uma ntoto natao . Ha ni'uli'-koina hibalia-wadi tauna to mpobabehi konoa Alata'ala pai' tauna to ncapuaka Alata'ala ? Ha jadi'-hana baja mogalo hante bengi ?
47006015	Ha hintuwu'-ra Kristus pai' Magau' Anudaa'-e ? Napa posidaia'-ra tauna to mepangala' pai' tauna to uma mepangala'-e ?
47006016	Ha hibalia-wadi Tomi Alata'ala pai' tomi pepuea' hi pinotau ? Hiaa' kita' toi-mile tomi Alata'ala-e , apa' Alata'ala to Tuwu' mo'oha' hi rala nono-ta . Jadi' , uma natao ane kita' to mepue' hi Alata'ala mpotuku'-ra to mepue' hi seta . Toi-mi batua-na Lolita Alata'ala owi to mpo'uli' hewa toi : Mo'oha'-a mpai' hi laintongo'-ra , pai' tida-a dohe-ra . Aku' jadi' Pue'-ra , pai' hira' jadi' ntodea-ku . "
47006017	" Jadi' , bahakai-mi mpotuku' kehi-ra to uma mpo'incai-a , neo'-pi niposidai'-raka ! Pokalaa katuwu'-ni ngkai hawe'ea gau' to dada'a . Ane nibabehi hewa toe , kudoa moto-koi . "
47006018	" Aku'-mi nipotuama , pai' koi' kupo'ana' . " Wae-mi ponguli' Pue' , to meliu kabaraka'-na ngkai hawe'ea to ria .
47007001	Jadi' , ompi'-ku to kupe'ahi' , apa' lawi' ria-taka janci Alata'ala toe-e , wae-pi , kana tabahaka hawe'ea to mpakada'a-ta , lompe' to kahiloa , lompe' to hi rala nono-ta . Kana tatuku' Alata'ala hante nono-ta mpu'u , pai' tapoka'eka' mpobabehi to uma napokonoi .
47007002	Ompi'-ompi' ! Neo'-pi ria posisalaa-ta , tarima-makai hi rala nono-ni ! Uma bara ria sala'-kai ba hi hema-hema , uma-kai ria mpakarugi hema-hema , uma-kai mpali' porasia' ngkai hema-hema .
47007003	Mololita-a hewa tohe'i , uma ba mposalai'-koi ompi' . Apa' hewa to ku'uli' we'i , bohe ahi'-kai hi koi' -- ba mate ba tuwu'-kai , bate kipoka'ahi'-koi .
47007004	Uma-a koro' mpololitai-koi hante kalonto'-lonto'-na hewa tohe'i-e ompi' . Bohe lia nono-ku sabana koi' ompi' . Nau' wori' kaparia mporumpa'-kai , terohoi moto-mi nono-ku tohe'i-e , pai' goe' lia-a mpokagoe'-koi .
47007005	Napa pai' ku'uli' terohoi-mi nono-kue , ompi' ? Apa' goe'-a mpo'epe kareba to nakeni Titus ngkai koi' . Hewa to kututura-mi we'i , me'ongko'-makai ngkai ngata Troas tumai hi Makedonia . Aga karata-kai hi rehe'i , bate uma oa' rodo nono-kai . Ngki'ii ngka'ana narumpa'-kai kaparia . Ria to mposisala-kakai , hamali me'eka' wo'o-kai . Mere' mpu'u-mi nono-kai nto'u toe . Aga tarima kasi ku'uli' hi Alata'ala , apa' nto'u toe-mi karata-na Titus mpokeni kareba ngkai koi' ompi' . Jadi' , nono-kai to mere' napakaroho-mi Alata'ala hi karata-na Titus toe .
47007006	
47007007	Moroho nculii'-mi nono-kai mpohilo Titus rata . Pai' meliu ngkai toe , goe'-kai mpo'epe lolita-na to nakeni ngkai koi' . Na'uli' beiwa-koi mpotanta'u nono-na bula-na ria dohe-ni . Na'uli' wo'o kalentora-ni doko' mpohirua'-ka . Na'uli' kasoho'-nami nono-ni . Na'uli' wo'o kadoko'-ni momekalompe' hante kai' ngkai nono-ni mpu'u . Mpo'epe toe , hangkedi' kagoe'-ku ompi' .
47007008	Nau' ihi' sura-ku wengi mpopihii nono-ni , aga uma soho' nono-ku mpo'uki' sura toe . Lomo'-lomo'-na soho' moto nono-ku , apa' ku'inca bate susa' mpai' nono-ni mpobasa sura toe . Tapi' kasusa' nono-ni tetu hampai'-wadi .
47007009	Jadi' , toe pai' ku'uli' uma soho' nono-ku . Goe' lau-ada ! Uma-a goe' apa' ria-mi kasusaa'-ni . Goe'-a apa' kasusaa'-ni tetu mpokeni-koi medea ngkai kehi-ni to uma lompe' . Apa' nau' susa' nono-ni mpobasa sura-ku toe , kasusa' nono-ni toe napo'ohea lau Alata'ala mpokeni rasi' hi koi' . Jadi' , uma-koi morugi sabana sura-ku toe .
47007010	Apa' ane kasusaa' nono to ntuku' konoa Alata'ala , kasusaa' toe mpokeni-ta medea ngkai kehi-ta to dada'a , alaa-na Alata'ala mpohore-ta ngkai huku' jeko'-ta . Pai' kasusaa' toe uma taposoho'-ki nono . Tapi' ane susa' nono hewa to biasa hi tauna to uma mepangala' hi Alata'ala , kasusaa' toe uma mpokeni-ta medea ngkai kehi-ta to dada'a , alaa-na mporata-ta kamatea to mpogaa'-ta ngkai Alata'ala .
47007011	Kasusaa'-ni mpobasa sura-ku toe wengi , mpu'u-mpu'u kasusaa' to ntuku' konoa Alata'ala . Penonoi lompe'-koi ba napa wua'-na kasusaa'-ni toe . Ngkai kasusaa'-ni toe , ria mpu'u nono-ni doko' mpobabehi to monoa' . Ni'uli' uma-koi tono' hi tauna to mposapuaka-kai . Nipokahuku' jeko'-ra tauna to masala' , nipoka'eka' mpotuku' kehi-ra . Lentora-mokoi mpokalentorai-a , nituku'-mi hawa'-ku , sadia moto-koi mpohuku' tauna to masala' . Hi butu nyala-na monoto-mi kamoroli' mpontolumanu'-na nono-ni hi kara-kara toe .
47007012	Toe-mi ompi' , bela patuju-ku mpo'uki' sura toe wengi bona nipokahuku'-i to masala' . Bela wo'o patuju-ku mpetalawai' to narumpa' sala' . Alata'ala sabi'-ku ! Patuju-ku mpo'uki' sura toe-le , bona monoto-mi hi koi' beiwa kabohe ahi'-ni hi kai' .
47007013	Jadi' , apa' nitarima lompe'-mi-hawo sura-ku toe-e , terohoi-mi nono-kai toi-e ! Terohoi mpu'u-mi nono-kai ompi' , pai' meliu ngkai toe , goe' lia-kai mpohilo wo'o kagoe'-na Titus . Morawa-mi nono-na mpohilo kehi-ni bula-na retu dohe-ni .
47007014	Kako'ia-na kuhubui-i tilou wengi , kututura ami'-miki hawe'ea kalompe' nono-ni , kupomobohe hanga'-ni . Rasi'-di ompi' , uma wa nipaka'ea'-ae . Hewa hawe'ea to ku'uli'-kokoi , makono omea , wae wo'o hawe'ea to kuparata-ki Titus mpo'une'-koi , uma wa ria to sala' , makono omea moto .
47007015	Hiaa' hi'a wo'o-hawo , tampai-mi ahi'-na hi koi' , apa' nakiwoi beiwa ompi'-ompi' omea mpotuku' hawa'-na . Nau' hangkale' me'eka'-koi , nitarima moto-imi pai' nipengkorui-i .
47007016	Jadi' ompi'-ompi' , hangkani-pi ku'uli' : goe' lia-ama toi-e , apa' lompe' nculii'-mi posidaia'-ta , ma'ala-ama mposarumaka-koi hi butu nyala-na .
47008001	Kakaliliua-na ompi' , doko' ki'uli'-kokoi napa to jadi' hi rehe'i lau hi tana' Makedonia . Bohe petulungi-na Pue' hi ompi' hampepangalaa'-ni to Makedonia .
47008002	Mporata-ra pesori pai' kaparia to motomo lia . Aga hi rala kaparia-ra toe , goe' lia moto-ra . Pai' nau' mpe'ahii' moto tuwu'-ra , uma hangkedi' doi petulungi-ra to rapewai' mpotulungi doo-ra .
47008003	Kuhilo moto beiwa kabohe nono-ra mewai' . Mewai'-ra ntuku' pakulea'-ra , ba melabi tena ngkai pakulea'-ra . Uma ria to mpewuku-ra , kabula nono-ra moto-rawo .
47008004	Merapi' mpu'u-ra bona kana kipiliu wo'o-ra-rawo mpewai' doi petulungi-ra hi to Kristen to hi tana' Yudea .
47008005	Pewai'-ra toe , meliu ngkai to kisarumaka . Uma muntu' doi to rapewai' . Lomo'-lomo'-na mpewai'-ra nono-ra moto hi Pue' Ala . Mengkoru-ra hi konoa Pue' , pai' hi kai' wo'o apa' lawi' toe konoa Pue' .
47008006	Jadi' , mpohilo kalompe' nono-ra to Makedonia toe-e , toe pai' mohawa'-kai hi rehe'i mpopahawa' wo'o-imi Titus tilou hi koi' ompi' . Hi'a moto-mi wengi to lomo'-na mpotulungi-koi mporumpu doi to doko' nipakatu hilou hi tana' Yudea . Jadi' , toe pai' hi'a wo'o-mi to kihubui tilou mpaliliu pobago to lompe' toe hi laintongo'-ni .
47008007	Ompi'-ompi' , hi rala petuku'-ni hi Alata'ala , uma ria kakuraa'-ni : bohe pepangala'-ni , ni'inca tudui' to makono pai' ni'inca mpotudui' doo , wori' bago-ni mpotulungi doo , bohe ahi'-ni hi kai' . Toe-mi ompi' pai' kuperapi' bona neo' mpai' ria kakuraa'-ni hi rala pobago-ni mpotulungi doo to mpe'ahii' hi tana' Yudea .
47008008	Uma ku'uli'-kokoi tohe'i hewa lolita hawa' . Patuju-ku doko' mpopo'incai-koi beiwa kabohe ahi'-ra to Makedonia mpewai' doi petulungi-ra hi doo , bona kuhilo rata hiapa wo'o-koiwo ahi'-ni .
47008009	Uma mingki' kupahawa'-koi ompi' , apa' ni'inca moto-mi kabohe petulungi-na Pue'-ta Yesus Kristus . Bohe katuwu'-na , tapi' ngkai pe'ahi'-na hi kita' , nabahaka omea-mi bona mpotulungi-ta . Napakadingki' katuwu'-na jadi' manusia' , bona kita' ma'ala mporata kabohea tuwu' .
47008010	Jadi' , tohe'i-mi lolita-ku ompi' : ohea-na lia-mi ane nipohudu lau bago to nitepu'u-mi hi mpae to liu , apa' lawi' koi'-mi ompi' to lomo'-na doko' mporumpu doi petulungi-ni toe-e , pai' koi' wo'o-mi to lomo'-na mpotepu'u mporumpu doi toi . Jadi' , hewa kabaka'-ni mohawa' wengi , kusarumaka bate toe wo'o mpai' kabaka'-ni mpokaliliu bago toi rata hiapa pakulea'-ni .
47008011	
47008012	Apa' ane ria nono-ta mewai' , pai'-ta mewai' ntuku' napa-hawo to ria hi kita' , goe'-i Alata'ala mpodoa pewai'-ta toe . Uma-i mperapi' pewai' to meliu ngkai pakulea'-ta .
47008013	Bela patuju-ku mpopokoloi-koi to motomo alaa-na nakakurai'-koi , pai' tau ntani'-na morasi' . Patuju-ku bona hibaa-balia katuwu'-ni .
47008014	Tempo toi , apa' lawi' hono' hi koi' , toto-na moto-mi ane koi' mpohonoi' kakuraa'-ra to hi tana' Yudea . Pai' ane rapa'-na ria wo'o-pi-koiwo kakuraa'-ni , hira' wo'o-mi-rawo mpai' mpo'ihii'-koi . Jadi' ane hewa toe-mi mpai' po'ingku-ni himpau momepewili' , uma mpai' ria to nakakurai' , hibaa-balia katuwu'-ni .
47008015	Tohe'i hewa lolita Buku Tomoroli' owi to mpo'uli' : Tauna to mporumpu wori' , uma ria pelabia-na . Pai' tauna to mporumpu hangkedi' , uma wo'o-i-hawo naka'otii . "
47008016	Ku'uli' tarima kasi hi Alata'ala , apa' Hi'a to mobago hi rala nono-na Titus alaa-na ria mpu'u nono-na doko' mpotulungi-koi . Nono-na Titus doko' mpotulungi-koi toe hibalia hante nono-kai kai' wo'o .
47008017	Kipekune'-i : " Dota-ko kihubui hilou hi Korintus mpotulungi-ra mpo'urusi pomporumpu-ra doi toe-e ? " Natompoi' : " Dota moto-a ! " Meliu ngkai toe , ngkai konoa-na moto wo'o-hawo , ria ami'-mi hi nono-na doko' mpencuai'-koi .
47008018	Dohe Titus , kihubui wo'o hadua ompi'-ta tilou . Hawe'ea topepangala' hi Pue' Yesus mpo'une' ompi'-ta toii ngkai pobago-na mpokeni Kareba Lompe' .
47008019	Uma muntu' toe , hawe'ea to Kristen hi rehe'i lau tungkai' mpopelihi-i bona hi'a to mpodohei-kai hi pomakoa'-kai mpai' hilou hi tana' Yudea , mpokeni doi pewai'-ni hilou hi ompi' hampepangalaa'-ta hi ria to hi rala kasusaa' . Apa' patuju pomako'-kai toi-e , bona hanga' Pue' rapomobohe , pai' bona ompi'-ta to hi Yudea mpohilo kamoroli' nono-ta mpotulungi-ra .
47008020	Patuju-kai mpohubui ompi'-ta to hadua toii tilou dohe Titus , apa' doko' kipelompehi bona neo' mpai' ria to mpo'uli' uma monoa' po'ingku-kai hi pongkeni-kai pewai' to bohe toi .
47008021	Toe pai' ki'atoro' ami' kahema-ra doo-kai hi pomakoa'-kai toi-e , bona monoto kamonoa' po'ingku-kai , uma muntu' hi poncilo Pue' , hi poncilo manusia' wo'o .
47008022	Jadi' , dohe Titus pai' ompi'-ta to hadua toei-e we'i , ria wo'o hadua-pi to kihubui tilou . Ompi'-ta tohe'ii , wori' ngkani-mi kihilo po'ingku-na hi rala wori' nyala bago , pai' ki'inca kabaka'-na mpongawa' pobago Pue' . Pai' wae lau , doko' mpu'u-i mpotulungi-koi to hi Korintus mpo'urusi pomporumpu-ni doi toi , apa' nasarumaka lia-koi .
47008023	Ane Titus-hana , ema' hampobagoa-ku to kuhubui tilou mpotulungi-koi . Ane doo-na to rodua to mpo'emai'-i tilou-e , tauna to tungkai' rasuro to Kristen hi rehe'i lau mpo'urusi porumpu doi toi . Kehi-ra mpomobohe hanga' Kristus .
47008024	Jadi' , kuperapi' bona nitarima lompe'-ra-rawo , pai' nipopohiloi-ra ahi'-ni , bona hawe'ea to Kristen mpo'inca kama'ahi'-ni pai' ra'inca wo'o kamakono-na lolita pe'une'-kai mpo'une'-koi .
47009001	Ane kakoo-kono-na , uma mingki' ku'uki'-kokoi ba napa-napa mpokahangai' doi to kikeni mpai' hilou hi tana' Yudea toi-e .
47009002	Ku'inca ami'-mi kadoko'-ni lia metulungi -- baa' ku'une' ami'-madakoi hi to Makedonia-e , ku'uli'-raka : " Ane ompi'-ta to hi tana' Akhaya-le , ngkai mpae to liu-ramo-rana sadia mpewai' doi petulungi-ra . " Jadi' , mpo'epe kamongura nono-ni mewai' toe-di , te'apui wo'o-rawo nono-ra to Makedonia , alaa-na wori'-ra to doko' mewai' .
47009003	Aga nau' wae , ku'uli' agina kuhubui mperi'ulu-ramo hira' Titus tilou hi koi' , bona hira'-mi mpotulungi-koi mpo'atoro' pewai'-ni toe . Jadi' , kusarumaka ane rata wo'o-apa-kuwo mpai' , kurata-koi rodo mpu'u-mi , apa' mpolia' ku'uli'-miraka to Makedonia karodo-nimi hi retu . Nee-neo' mpai' napa to ku'une'-kokoi toe , boa'-wadi .
47009004	Apa' ane ria-ra mpai' to Makedonia to mpo'emai'-a tilou , pai' ane rapa'-na ko'ia terumpu doi petulungi-ni tetu-e , uma mpai' mowo ea'-kai , apa' mpolia' ki'une'-mokoie . Koi' wo'o mpai' me'ea' ompi' .
47009005	Toe pai' ku'uli' agina kuhubui mperi'ulu-ramo hira' Titus tilou , bona ra'atoro' ami'-mi doi pewai' to nijanci-mi . Jadi' , ane rata-apa mpai' , rodo-mi omea . Ngkai ree mpai' , monoto-mi kamewai'-ni ngkai kabula nono-ni , uma baha raparuku .
47009006	Penonoi lolita tohe'i : To mohawu' hangkedi' , hangkedi' wo'o-wadi-hawo to napepae . To mohawu' wori' , wori' wo'o-hawo to napepae .
47009007	Agina butu dua-na mewai' ntuku' kabula nono-na moto-hawo . Neo' mewai' hante susa' nono , neo' mewai' baha raparuku . Apa' Alata'ala mpoka'ahi' tauna to mewai' hante kagoe' nono .
47009008	Mobaraka' lia-i mpowai'-koi hawe'ea rasi' , duu'-na uma ria kakuraa'-ni ba napa-napa , mporata-koi hawe'ea to niparaluu ngkai Alata'ala . Patuju-na mpowai'-koi rasi' toe , bona nipakule' mpobago butu nyala pobago to lompe' mpotulungi doo .
47009009	Hewa to te'uki' hi rala Buku Tomoroli' owi : Alata'ala mpobagi rasi' hi tauna to mpe'ahii' . Kalompe' nono-na uma ria kahudua-na . "
47009010	Alata'ala mpowai' hawua' hi topohawu' , pai' nawai'-ta wua' polia'-ta jadi' pongkoni'-ta . Hewa toe wo'o mpai' Alata'ala mpogane' pewai' to niwai'-raka doo , bona kalompe' nono-ni toe mowua' wori' .
47009011	Napoporasi'-koi mpai' hante butu nyala rasi' , bona manara oa'-koi hi doo . Jadi' , ane kikeni mpai' pewai'-ni hilou hi doo-ta to mpe'ahii' tuwu'-ra hi tana' Yudea-e , wori' tauna mpo'uli' tarima kasi hi Alata'ala .
47009012	Pobago-ni to lompe' tohe'i mpai' mpo'ihii' kakuraa'-ra topetuku' Pue' to hi ria . Pai' uma muntu' toe , ngkai pobago-ni to lompe' toi , wori' tauna mpo'uli' tarima kasi hi Alata'ala .
47009013	Ane doo-ta to Yudea toera ria mpohilo pewai'-ni toi mpai' , bate mpo'une' Alata'ala-ramo , apa' rahilo kamakono-na pepangala'-ni hi Kareba Kristus , pai' pengkoru-ni hi hawa'-na . Mpo'une' Alata'ala-ramo mpai' , apa' manara mpu'u-koi mpobagi rewa-ni hi hira' pai' hi tau ntani'-na .
47009014	Pai' hira' wo'o-rawo mpekakae-kokoi hante nono to ma'ahi' , apa' bohe mpu'u ahi' Alata'ala to mobago hi rala katuwu'-ni .
47009015	Natao lia-ta mpo'uli' tarima kasi hi Alata'ala , apa' uma hudu ta'uli' kabohe pewai'-na hi kita' !
47010001	Wae lau , aku' Paulus tohe'i-e , ria pomperapia'-ku hi koi' ompi' . Ria tauna hi retu to mpo'uli' hewa toi : " Ane ngkai kalaa-nai Paulus-e , ngkerepa' lia moni sura-na , hampa ane hi nyanyoa-tai , mempou' lia-i . " Jadi' , hante nono to dingki' pai' hante nono to mo'olu , hewa kadingki' nono-na pai' kamo'olu nono-na Kristus ,
47010002	kuperapi' mpu'u ompi' , bona neo'-pi ria to mposapuaka kuasa-ku , bona ane rata-apa mpai' hi retu , uma-pi mingki' ngkerepa' lolita-ku ! Apa' ria-ra hi retu to mpo'uli' po'ingku-kai hewa po'ingku tauna to uma mpo'incai Alata'ala . Wae-pi , popea ! Ane rata-a-damo , ra'epe moto mpai' kangkerepa' lolita-ku !
47010003	Kai'-kaiwo , manusia'-wadi-kai . Tapi' ane mpo'ewa-kai tauna to mposapuaka-kai , ki'ewa-ra hante karohoa to ngkai Alata'ala . Po'ingku-kai uma hewa tauna to uma mpo'incai Alata'ala , uma wo'o kipake' kapantea manusia'-wadi . Kipake' karohoa to ngkai Alata'ala . Kai' ma'ala rarapai'-ki tantara to mporongka bente bali' . Batua-na , hante karohoa to ngkai Alata'ala
47010004	
47010005	kipakule' mpodagi-ra to mpohono' tudui' to makono , kipakule' mpo'ewa-ra to molangko nono-ra pai' to mpolawa' doo bona neo'-ra mpo'incai Alata'ala . Hante karohoa to ngkai Alata'ala , kibalii' nono-ra to mesapuaka , pai' kikeni-ra mengkoru hi Kristus .
47010006	Jadi' , ane monoto-damo pengkoru-ni hi kai' , sadia moto-makai mpohuku'-ra to mesapuaka-pidi .
47010007	Petonoi-koi napa to nihilo moto ! Ane ria-ra hi retu to mpo'uli' kahira'-na bagia-na Kristus , agina rapakanoto nono-ra , kana rapangaku' kabagia-na Kristus wo'o-ka-kaiwo hibalia hante hira' .
47010008	Nau' ba kana kuliu mpai' kotoa-na mpo'une' woto-ku moto , aga bate uma kupoka'ea' . Apa' to ku'une'-ki woto-ku toi-e , kuasa to nawai'-ka Pue' bona mporohoi pepangala'-ni , uma mpokero pepangala'-ni .
47010009	Jadi' , popea-mi-hana karata-ku mpai' , bona neo' mpai' ria to mpo'uli' me'ekahi-a-wadi hante sura-ku to karapo' .
47010010	Apa' ria-ra hi retu to mpotuntui'-a , ra'uli' hewa toi : " Ane hi rala sura-na , karapo'-damo lolita-na pai' moso' paresa'-na , hampa ane hi rehe'i-i dohe-ta , mengkoru-imi pai' uma na'incai mololita ! "
47010011	Jadi' , apa' oo rahi lolita-rae , uli'-raka retu hewa toi : hewa kakarapo' lolita-kai to hi rala sura-kai , wae wo'o mpai' kakarapo'-kai ane rata-pakai mpai' hi retu .
47010012	Uma mpu'u-kai daho' mpotuku' kehi-ra to mpopeliu tuwu'-ra tetura ria . Uma-kai hibalia hante hira' . Hira' , himpau mome'une' moto-ramo , ra'uli' lompe'-ra ntuku' poncilo-ra moto . Uma mowo kawojo-ra tetu-e !
47010013	Kai'-kaina uma hewa tetu . Ane ki'une' woto-kai , uma mpoliu kotoa-na . Ane ki'une' woto-kai , kilolita muntu' pobago to nabagi-kakai Alata'ala . Pai' koi' wo'o-e ompi' tepesua' hi rala pobago-kai , apa' Alata'ala mposuro-kai mpokeni Kareba Lompe' rata hi ngata-ni .
47010014	Jadi' , ane kiparesai'-koi ompi' , uma-kai mpoliu kotoa-na . Ane ke uma-kai ria rata hi ngata-ni mpokeni Kareba Lompe'-e , ke uma ria huraa-kai mpoparesai'-koi . Tapi' ria mpu'u huraa-kai mpoparesai'-koi , apa' rata mpu'u-kai hi ngata-ni mpokeni Kareba Lompe' .
47010015	Ria wo'o-ra tauna to bohe nono-ra , to mpololita kalompe' wua' pobago-ra , ntaa' wua' pobago doo-di . Kai' , uma kibabehi hewa tetu . Uma-kai mpo'une' woto-kai mpololita pobago to hi mali-na ngkai pobago to nawai'-kakai Alata'ala . Aga kisarumaka ompi' , ane tetampai karoho pepangala'-ni , tetampai wo'o kabohe pobago-kai hi laintongo'-ni ,
47010016	duu'-na tetampai wo'o kawela' pobagoa-kai . Apa' doko'-kai mpokeni Kareba Lompe' hilou hi ngata-ngata to meliu kalaa-na ngkai koi' . Uma-kai dota mpokeni Kareba Lompe' hi tauna to mpolia' mpo'epe-ramo Kareba Lompe' . Nee-neo' mpai' bohe nono-kai mpololita wua' pobago-kai , ntaa' mobago-kai hi tinahi doo-di .
47010017	Jadi' , hewa to te'uki' hi rala Buku Tomoroli' owi : " Hema to doko' bohe nono-ra , kana mpomobohe-ra napa to nababehi Pue' . "
47010018	Apa' ane ta'une' woto-ta moto , uma ta'incai ba natarima-ta Pue' ba uma-di . Tapi' ane Pue' mpo'une'-ta , monoa' ta'inca kanatarima-ta .
47011001	Jadi' ompi'-ompi' , kuperapi' bona niwai'-a-kuwo loga mpo'une' woto-ku moto kampa' hampai' . Apa' hewa to mengkatiwojo-a tohe'i-e , aga kuperapi' bona mosabara-koi ulu mpo'epe lolita-ku .
47011002	Moroe-a tohe'i-e mpokaroe pangkeni tetura ria to doko' mpo'ago-koi ngkai aku' . Aga roe-ku tohe'i , roe to ntuku' konoa Alata'ala . Apa' aku'-mi to lomo'-na mpotudui'-koi mepangala' hi Kristus-e . Konoa-ku , bona tida-koi mepangala' hi Kristus . Koi' ma'ala rarapai'-ki toronaa to mokamae' hante hadua kabilasa . Kamae'-ni toe , Kristus .
47011003	Aga koro'-a toi-e , nee-neo' mpai' ria to mpobagiu-koi alaa-na uma-koi tida mepangala' hi Kristus hante karoli'-roli' nono-ni . Hewa Hawa owi nasori ule hante lolita-na to mo'olu , wae wo'o ria to doko' mposori-koi mpotuku' tudui' to mosisala hante pepangala'-ni hi Kristus .
47011004	Rata tauna hi retu to mpotudui'-koi mpotuku' Yesus , tapi' tudui'-ra uma hibalia hante napa to kitudui'-kokoi . Aga nau' wae , mosabara lau-dakoi mpo'epe tudui'-ra ! Goe' lau-dakoi mpotarima inoha' to mosisala hante Inoha' Tomoroli' to mpolia' nitarima-mi ! Goe' lau-dakoi mpotarima kareba to mosisala hante Kareba Lompe' to mpolia' nipangala'-mi !
47011005	Jadi' , bangku' suro to mpomobohe hanga'-ra moto tetura ria nipe'epei lolita-ra , kusarumaka bate mosabara wo'o-koi mpe'epei lolita-ku toi , apa' uma-a tepatu'ai ngkai hira' .
47011006	Apa' nau' uma rahi ku'incai mololita , aga bela-a tauna to wojo-e' . Ku'inca tudui' to makono . Ni'epe pai' nihilo moto-mi toe hi butu nyala gau'-kai dohe-ni .
47011007	Nto'u kampokeni-ku Kareba Lompe' hi koi' wengi , uma-koi kupomperapii' gaji'-ku nau' ba hangkedi' . Kupakadingki' tuwu'-ku , mobago-a hante pale-ku moto , bona koi' ompi' tehore ngkai jeko' . Ha kuposala' ompi' , uma-a mperapi' gaji'-kue ?
47011008	Bula-ku hi ngata-ni wengi , to Kristen to hi ngata ntani'-na lau-di to mpakatui-a doi . Ma'ala-mi ta'uli' hira' to morugi , bona ma'ala-a mobago mpokeni Kareba Lompe' hi koi' .
47011009	Hangkani ria kakuraa'-ku nto'u toe , aga uma-a merapi' hi koi' . Apa' rata-ra ompi' to ngkai tana' Makedonia mpokeni doi to mpohonoi' kakuraa'-ku . Kujagai lompe' bona uma-a mperapii'-koi nto'u toe , bona neo' mpakasusa'-koi . Pai' bate hewa toe oa' mpai' pobabehi-ku , uma kupomperapii'-koi .
47011010	Mololita-a hi rehe'i hi rala hanga' Kristus . Hewa kamakono-na to na'uli' Kristus , wae wo'o napa to ku'uli' hi rehe'i bate makono . Bohe nono-ku apa' uma-a mperapi' gaji' hi koi' ba hi hema-hema to hi retu lou hi tana' Akhaya . Kabohe nono-ku toi bate uma kubalii' .
47011011	Napa pai' mololita hewa toe-a ? Ha ni'uli'-koina uma-a mpoka'ahi'-koi ompi' ? Alata'ala moto mpo'inca kama'ahi'-ku .
47011012	Jadi' , napa to kubabehi toi , bate uma kubahakai . Bate uma-a merapi' gaji' hi koi' , apa' pangkeni to molangko nono-ra tetura lou ntora mperapi' gaji'-ra pai' ntora mpo'une' woto-ra moto . Aga aku' , oja'-a-kuna , bona neo' mpai' ra'uli' pobago-ra hira' hibalia hante pobago-kai kai' .
47011013	Tauna to hewa tetura lou , suro to boa' . Mobago-ra hi laintongo'-ni , ntani' hewa suro Kristus mpu'u-ra , ntaa' topebagiu-radi !
47011014	Aga uma wo'o takehelei kehi-ra toe , apa' Magau' Anudaa' wo'o-hawo mengkatibali' hewa mala'eka to ngkeni kabajaa .
47011015	Jadi' uma wo'o-hawo tapokakonce ane topobago-na Magau' Anudaa' mpowunii' gau'-ra to dada'a , ntani' hewa topobago to mpotuku' konoa Alata'ala . Aga ka'omea-na mpai' , bate mporata-ra hiwili to hintotoa hante gau'-ra .
47011016	Jadi' , hewa to ku'uli' we'i , nau' hewa to mengkatiwojo-a toi-e , palogai-a-kuwo ulu mpo'une' woto-ku hampai' . Neo' ba ni'uli' towojo mpu'u-a , aga ane ria mpu'u-koi to mpo'uli' wojo-a , pelele'-ama mpo'une' woto-ku kampa' hampai' .
47011017	Kututura hawe'ea to ku'une'-ki woto-ku . Aga bela Pue' to mpohubui-a mololita hewa toi . Mololita-a hewa towojo , mpo'une' woto-ku moto toi-e .
47011018	Gati wori'-di to mpo'une' woto-ra moto pai' mpotutura pobago to rababehi hante karohoa-ra moto-e , wae wo'o-kuwo aku' , mpo'une'-a woto-ku .
47011019	Apa' hiloa-nale , nipokagoe' moto tauna to wojo , apa' ni'uli' pante-ko-koina !
47011020	Ane ria pangkeni to mpobatua-koi , nitarima moto-ra . Ane ria to mpobagiu-koi pai' mpe'ihii-koi , ane ria to mpomolangko nono-ra pai'-ra mpohopo'-koi , nipengkatarii lau-di-koina .
47011021	Ha ni'uli'-koina kana me'ea'-a , apa' uma-kai daho' mpotuku' gau'-ra tetura-e ? Tapi' ane daho'-ra mpo'une' woto-ra moto , mengkadaho' wo'o-a-kuwo mpo'une' woto-ku . ( Kiwoi-e' , mololita hewa towojo-a toi-e . )
47011022	Ra'uli' pangkeni tetura lou , to Yahudi-ra , ra'uli' muli Israel pai' muli Abraham-ra . Wae wo'o-kuwo aku' ! To Yahudi-a , muli Israel pai' muli Abraham wo'o-a-kuwo .
47011023	Ra'uli'-rana , topobago Kristus-ra . Hangkedia'-nami aku' , meliu tena-a ngkai hira' ! ( Mololita-a tohe'i-e , hewa to uma-apa monoto . ) Meliu pobago-ku ngkai pobago-ra hira' . Wori' ngkani-a ratarungku' , meliu ngkai hira' ! Raweba' mperegea-a , meliu ngkai hira' ! Wori' ngkani-a neo' mate .
47011024	Lima ngkani-ama rahuku' to Yahudi : raweba'-a tolu mpulu' sio mela .
47011025	Tolu ngkani-a rahuku' to Roma : raweba'-a hante lua' . Hangkani wo'o-a radulu tauna rapana'-a hante watu doko' mpatehi-a . Tolu ngkani kapal to kuhawi' matala hi rala tahi' . Hangkani-a nangko hi lolo tahi' hamengia ha'eoa .
47011026	Rala pomakoa'-ku wori' ngkani-a mporata silaka . Ria ue mowo' . Ria toperampaki . Rabalinai' to Yahudi-a . Rabalinai'-a to bela-ra to Yahudi . Mporata-a silaka hi rala ngata . Mporata-a silaka hi mali ngata . Mporata-a silaka hi lolo tahi' . Mporata-a silaka ngkai tauna to mpo'uli' ompi' hampepangalaa'-ku moto-ra , ntaa' bela-di !
47011027	Hi rala pobago to kupobago-ki Pue' , mobago huduwuku-ku pai' mobago hudu pakulea'-ku . Wori' ngkani uma-a tepoleta' , uma-a teponginu , uma-a tepongkoni' . Wori' ngkani-a mo'oro' , molengi' pai' uma hono' pohea-ku .
47011028	Ntani'-na ngkai hawe'ea toe , motomo wo'o kinolo-ku butu eo-na , mpopekiri to Kristen hi butu ngata .
47011029	Ane ria ompi' hampepangalaa'-ku to susa' apa' lente pepangala'-ra , susa' wo'o-kuwo nono-ku . Ane ria to monawu' hi rala jeko' , peda' wo'o-kuwo nono-ku .
47011030	Ane kana mpo'une'-a woto-ku , ku'une' woto-ku mpotutura hawe'ea kalentea-ku .
47011031	Hawe'ea to ku'uli'-e we'i , makono omea , uma-a boa' . Alata'ala Tuama-na Pue' Yesus sabi'-ku ! Une'-imi duu' kahae-hae-na !
47011032	Nto'u-ku hi ngata Damsyik , gubernur to hi une' Raja Aretas doko' mpopatehi-a . Nahubui tantara-na mpojaga wobo' ngata bona ma'ala-a rahoko' .
47011033	Aga doo-ku mpotulungi-a . Ra'ulu-a hi rala karanci ntara hameha' wulou' wala , pai'-a tebahaka .
47012001	Uma mpu'u-di ria kalaua-na mpo'une' woto-ta moto-e . Aga nau' wae , ku'une' oa' woto-ku moto toi-e . Kututura-kokoi ulu pangila to napopohiloi-ka Pue' .
47012002	Ku'inca hadua to Kristen , hampulu' opo' mpae to liu ra'ore'-i hilou hi po'ohaa' Alata'ala to hi suruga . Uma ku'incai ba woto-na mpu'u-di to ra'ore'-e , ba kao'-na-wadi . Alata'ala-wadi to mpo'inca .
47012003	To monoa' ku'inca , tauna toei ra'ore' hilou hi po'ohaa' to uma mowo kalompe'-na , to rahanga' Firdaus . ( Hangkani-pi ku'uli' , uma ku'incai ba ra'ore' mpu'u-idi , ba pangila-na-wadi , Alata'ala-wadi to mpo'inca . ) Bula-na hi ria , mpo'epe-i lolita to lompe' lia , to ko'ia na'epei tilinga manusia' , pai' gati uma rapiliu manusia' mpohowa' .
47012004	
47012005	Kakoo-kono-na , natao moto ku'une' tauna to mpohilo pangila to hewa toe . Aga uma-a dota mpo'une' woto-ku moto . Sampale to ku'une'-ki woto-ku moto , hawe'ea kalentea-ku .
47012006	Kakoo-kono-na , ane doko' ku'une' woto-ku , uma-a boa' , apa' ria mpu'u to natao ku'une'-ki woto-kue . Aga kupengkatarii , uma-pi kututura pangila-ku , bona neo' mpai' ria to mpo'une'-a kampo'epe-ra tutura-ku toi . Ane ria to doko' mpo'une'-a , agina ranaa hi gau'-ku pai' ra'epe lolita-ku .
47012007	Jadi' , apa' uma mowo kalompe'-na hawe'ea pangila-kue , Alata'ala mpowai'-a hanyala kaparia , bona neo' mpai' molangko rahi nono-ku . Kaparia toe hewa rui to mpotohu'-a ncuu , pai' hewa suro ngkai Magau' Anudaa' to ntora mposori-a .
47012008	Tolu ngkani-a mekakae hi Pue' , ku'uli' : " O Pue' , kuperapi' bona nulali-ka-kuwo kaparia toi . "
47012009	Tapi' na'uli'-ka : " Uma kulali , aga kutulungi-ko hante kabula rala-ku . Hono'-mi toe . Apa' ane lente-ko , karohoa-ku gana kamonoto-na hi rala katuwu'-nu . " Toe-mi ompi'-ompi' pai' bohe nono-ku mpololita hawe'ea kalentea-ku , apa' nto'u-ku lente , karohoa Kristus mpokamoui-a .
47012010	Jadi' , ane lente-a , kupokagoe' moto . Goe'-a ane ba raruge'-a ba rabalinai'-a , ba mporata-a kasusaa' pai' kaparia sabana petuku'-ku hi Kristus . Apa' ane lente-a , nto'u toe-mi moroho-a .
47012011	Pololita-ku we'i , hewa towojo mpu'u-a apa' ku'une'-kuna woto-ku moto , aga koi'-le ompi' pai' alaa-na hewa toe-ae . Kakoo-kono-na , ke koi'-dile ompi' to mpo'une'-ae . Apa' nau' uma-a-kuwo hewa hema , aga bate suro Pue' Yesus mpu'u-a , uma-a tepatu'ai ngkai suro to hi retu-ra tilou to mpomobohe hanga'-ra moto .
47012012	Bula-ku dohe-ni , kubabehi tanda-tanda to mpakanoto kasuro-na Pue' Yesus mpu'u-a . Mosabara-a mobago hi rala kasusaa' , mpobabehi-a tanda mekoncehi pai' anu mobaraka' hante karohoa to ngkai Pue' Ala .
47012013	Ha ni'uli'-koina uma hono' petulungia-ku hi koi'-e ompi' ! Petulungia-ku hi koi'-le , bate hibalia hante petulungia-ku hi tauna to hi ngata ntani'-na . Ane hi ngata doo , merapi'-a gaji'-ku , tapi' koi' ompi' uma kupomperapii'-koi gaji'-ku . Ha ni'uli'-koina kuposala' toe ompi' ? Uma-hanae' !
47012014	Pe'epei lompe' ! Moliwo-a tohe'i-e mpencuai'-koi katolu ngkani-na . Pai' uma-a mpai' mperapii'-koi ba napa-napa . To kupali' , bela rewa-ni , nono-ni to kupali' , bona nipoka'ahi'-a . Apa' bela-hawo ana' to mpali' pongkoni' totu'a-ra ; totu'a to mpali' pongkoni' ana'-ra .
47012015	Jadi' , goe'-a mpopake' hawe'ea to ria hi aku' mpotulungi-koi . Sadia-a mpewai' woto-ku moto mpotulungi-koi . Ane hewa toe kabohe ahi'-ku hi koi' ompi' , napa pai' hangkedi' rahi ahi'-ni hi aku' ?
47012016	Ni'inca moto ompi' ka'uma-ku ria mpo'alai'-koi ba napa-napa . Aga ria oa' to mpotuntui'-a , ra'uli' topo'akala-a . Ra'uli' mporata-a rasi' ngkai koi' hante pebagiu-ku .
47012017	Uma-e' makono ! Tauna to kupahawa' tilou , ha ria-ra to mpo'akalai-koi , alaa-na aku' to mporata rasi' ? Uma ria .
47012018	Kuperapi' wengi bona Titus tilou mpehupai'-koi , pai' ria wo'o-pi hadua ompi' kupahawa' mpodohei-i . Ha ria-i Titus mpo'akalai-koi nto'u toe-e ? Ni'inca moto ompi' , Titus pai' aku' hanono lau-kai , pai' hibalia wo'o pokehii-kai .
47012019	Neo' ni'uli' hewa toi , hawe'ea to ki'uki' tohe'i , ki'uki' bona mpo'uli' noa'-kai . Ompi'-ompi' to kipoka'ahi' ! Mololita-kai tohe'i-e , hi posidaia'-kai hante Kristus . Alata'ala mpotiroi-ta ! Hawe'ea to ki'uli' , hawe'ea to kibabehi , ki'uli' pai' kibabehi bona mporohoi pepangala'-ni .
47012020	Apa' koro'-a , nee-neo' mpai' nto'u katilou-ku mpencuai'-koi , kurata-koi uma hewa to kupokono . Pai' wae wo'o koi' , uma-a hewa to nipokono . Nee-neo' mpai' kurata-koi nto'u-ni momehono' pai' momepohingii' , momepokaroe pai' hore mpopeliu woto-ni moto , momeruge' , mometuntui' , pai' hore molangko nono . Nee-neo' kurata-koi uma hintuwu' ompi' .
47012021	Koro'-a nee-neo' mpai' ane rata wo'o-apa hi retu , kehi-ni tohe'e mpaka'ea'-a hi nyanyoa Pue'-ku , Pue' Alata'ala , alaa-ku geo' mpokageoi' wori' tauna to mojeko' , apa' ko'ia oa'-ra medea ngkai gau'-ra to sala' , pobualo'-ra pai' kehi-ra to uma tumotoa .
47013001	Tohe'i-e katolu ngkani-na-ama mpai' tilou mpencuai'-koi . Kiwoi-koi lolita Buku Tomoroli' to mpo'uli' : " Ane ria tauna to rapakilu mpobabehi sala' , kana ria nte rodua ba tolu to jadi' sabi' , bona monoa'-mi kara-kara-na . "
47013002	Bula-ku dohe-ni karongkani-na wengi , kupopo'ingai'-ramo to mojeko' . Jadi' , tempo toi , bula-ku molaa-pidi , kuhulii' wo'o-mi paresa'-ku hi hira' pai' hi hema-hema to mparaluu paresa' toi : ane rata-apa mpai' , karapo' mpu'u-a , uma-ra mpai' haduaa to tebahaka ngkai roe-ku .
47013003	Bo ria-koi to merapi' bona kupopohiloi-koi tanda kanapowiwi-na Kristus mpu'u-a , wae-pi popea ! Ane rata-apa mpai' hi retu , nihilo moto mpai' kuasa to nawai'-ka Kristus ! Uma mpai' lente paresa' Kristus to kuparata-kokoi , ni'epe moto mpai' karoho-na .
47013004	Lente mpu'u-ile wengi Kristus nto'u karaparika'-nae . Aga tuwu' nculii'-imi sabana karohoa to ngkai Alata'ala . Kai' wo'o ompi' , lente wo'o-kai hangkaa-ngkania hante Kristus . Aga ngkai karohoa-na Alata'ala , bate mporata-kai katuwua' to bo'u hangkaa-ngkania hante Kristus . Jadi' ane rata-a mpai' ompi' , nihilo moto karohoa to nawai'-kakai Alata'ala toe .
47013005	Ompi'-ompi' , niparesa' nono-ni moto , ba makono mpu'u-mi pepangala'-ni hi Kristus . Wile nono-ni moto . Ba uma monoto hi koi' ompi' kamo'oha'-na Kristus Yesus hi rala nono-ni ? Nee-neo' mpai' boa'-wadi pepangala'-ni .
47013006	Kusarumaka ompi' , monoto wo'o-mi hi koi' kabela-nakai suro to boa' .
47013007	Mekakae-kai hi Alata'ala bona neo'-koi mpobabehi to sala' . Patuju-kai mosampaya hewa toe , uma-hawo bona monoto kasuro-na Pue' Yesus mpu'u-kai . Patuju-kaile , bona koi' ompi' mpobabehi to lompe' . Nau' tauna to hantongo' tetura tilou mposapuaka oa' kuasa-kai , uma beiwa , asala koi' ompi' mpobabehi to lompe' .
47013008	Asala nituku' napa to makono , uma-hawo ma'ala kilawa'-koi . Doko' kitulungi oa'-dakoi mpotuku' napa to makono-e .
47013009	Goe' nono-kai nau' lente-kai , asala koi'-mi to moroho . Mosampaya-kai bona monoto nono-ni mpotuku' Pue' .
47013010	Toe-die pai' ku'uki' ami'-kokoi sura tohe'i-e bula-ku molaa-pidi , bona ane rata-apa mpai' , uma-apa karapo' hante kuasa to nawai'-ka Pue' . Apa' nawai'-a kuasa toi bona mporohoi pepangala'-ni , uma mpokero pepangala'-ni .
47013011	Ka'omea-na ompi' , kana goe'-koi . Pakanoto petuku'-ni hi Pue' , pakaroho nono-ni hante paresa'-ku , hanono lau-mokoi pai' tuwu' hintuwu' . Pai' Alata'ala mpodohei-koi : napopohiloi-koi ahi'-na pai' nawai'-koi kalompea' tuwu' .
47013012	Mometabe-tabe-koi hante nono mpu'u ane hirua'-koi hi pogamparaa .
47013013	Hawe'ea topepangala' hi Yesus to hi rehe'i mpakatu tabe hi koi' ompi' .
47013014	Pue' Yesus Kristus mpogane'-koi , Alata'ala tida mpoka'ahi'-koi , duu'-na Inoha' Tomoroli' mpopohintuwu'-koi pai' mpodohei-koi omea . Hudu rei .
48001001	Sura toi ngkai aku' Paulus , suro Pue' Yesus , kupakatu hi koi' ompi' -ompi' to Galatia to mepangala' -mi hi Pue' Yesus . Aku' pai' hawe'ea ompi' hampepangalaa' to dohe-ku hi rehe'i mpo'uli' wori' tabe ! Bela manusia' to mposuro-a , pai' bela wo'o manusia' to mpo'ongko' -a jadi' suro Pue' Yesus . Yesus Kristus moto-hana to mpopajadi' -a suro-na , hante Alata'ala to Tuama to mpotuwu' nculii' -i ngkai kamatea .
48001002	
48001003	Wori' tabe : mekakae-a hi Alata'ala Tuama-ta pai' hi Pue' Yesus Kristus bona nagane'-koi ngkai kabula rala-na pai' nawai'-koi kalompea' tuwu' .
48001004	Pue' Yesus mpewai' woto-na rapatehi mpotolo' jeko'-ta , bona nabahaka-ta ngkai kuasa dunia' to dada'a toi . Nababehi toe ntuku' konoa Alata'ala Tuama-ta .
48001005	Une'-imi Alata'ala duu' kahae-hae-na ! Amin .
48001006	Mekehele-a mpokehele-koi ompi' ! Ko'ia-di mahae Alata'ala mpokio'-koi hante kabula rala Kristus bona mepangala'-koi hi Kareba Lompe'-e , meleli' lau-mokoi ngkai Alata'ala pai'-koi mpotuku' ohea to ntani'-na .
48001007	Kakoo-kono-na , uma ria ohea ntani'-na mporata kalompea' ngkai Alata'ala , muntu' Kareba Lompe' to kiparata-mikokoi toe-wadi . Tapi' ria-ra hi retu to mpaka'ingu'-koi hante tudui'-ra to boa' . Patuju-ra doko' mpohala'weo Kareba Lompe' Kristus-ra .
48001008	Aga ku'uli'-kokoi , hema-hema to mpokeni kareba to ntani'-na to uma hibalia hante Kareba Lompe' to mpolia' kiparata-mikokoi , Alata'ala mpototowi-ra ! Nau' ba kai' moto-mi ba paiana mala'eka ngkai suruga mpu'u-i , bate kana natotowi Alata'ala-ra !
48001009	Bula-kai hi retu-pidi dohe-ni , ria-mi ki'uli'-kokoi hewa toe , pai' kuhulii' tena toe-e lau : ane ria to mpokeni kareba to ntani'-na ngkai to nitarima-mi , bate natotowi Alata'ala-i !
48001010	Jadi' , beiwa-mi ompi' ? Ha mpope'une' hi manusia'-a mpo'uli' lolita-ku toe-e we'i ? Uma-e' . Doko' mporata pe'une' ngkai Alata'ala-a-wadi-kuna . Ba ni'uli'-koina wae-e ompi' , doko' ngala' nono manusia'-a-wadi ? Ane ke rapa'-na doko' ngala' nono manusia'-a-wadi , ke uma-a jadi' batua Kristus !
48001011	Bona ni'inca mpu'u ompi' , Kareba Lompe' to kukeni-e , bela ngkai pekiri manusia' .
48001012	Uma kutarima Kareba Lompe' toe ngkai manusia' , uma wo'o ria tauna to mpotudui'-a . Yesus Kristus moto-mi to mpopo'incai-a Kareba Lompe' toe .
48001013	Tantu ni'inca moto ompi' dala ngkatuwu'-ku ri'ulu , bula-ku mpotuku' agama Yahudi-pidi . Wori' moto doo to hingkala'ia-ku mpotuku' agama Yahudi , aga kudagi omea-ra , apa' kutuku' hawe'ea ada totu'a-ku ngkai nono-ku mpu'u . Nto'u toe ngasa'-a-damo mpobalinai'-ra topetuku'-na Yesus to mepue' hi Alata'ala , doko' kuropuhi-ra .
48001014	
48001015	Aga nau' wae gau'-ku , napelihi ami'-ama Alata'ala kako'ia-ku putu , pai' hi tempo to napakatantu nakio'-ama hante kabula rala-na jadi' suro-na .
48001016	Nto'u toe , napopo'incai-a kahema-na Ana'-na , bona ma'ala kuparata kareba Ana'-na toe hi tauna to bela-ra to Yahudi . Nto'u kanakio'-ku Alata'ala toe , uma-a momewai' ngkalolita hante manusia' .
48001017	Uma wo'o-a hilou ncala' hi ngata Yerusalem mpopetudui' hi tauna to jadi' suro Pue' Yesus ri'ulu ngkai aku' . Pe'ongko'-kumi hilou hi tana' Arab , pai' ngkai ria nculii' wo'o-ama hilou hi ngata Damsyik .
48001018	Tolu mpae ngkai ree , pai' lako' hilou-ada hi Yerusalem bona mpencuai' Petrus , mo'oha'-a dohe-na romingku kahae-na .
48001019	Nto'u toe , hirua' wo'o-a hante Yakobus ompi'-na moto Pue' Yesus . Aga suro Pue' Yesus to ntani'-na , uma-ra kuhiloi . To rodua toera-wadi to kuhilo .
48001020	Napa to ku'uki' toe we'i ompi' bate makono . Alata'ala to mpotiroi nono-ku !
48001021	Ngkai ree , hilou-ama hi tana' Siria pai' Kilikia .
48001022	Kahae-ku hilou tohe'e , uma-a me'onga-onga hi tana' Yudea , topetuku' Kristus hi ria uma mpohiloi lence-ku .
48001023	Lolita doo-wadi to ra'epe to mpo'uli' : " Tauna to mpobalinai'-taele wengi , hi'a lau-mi to mpopalele agama to doko' naropuhi-e wengi . "
48001024	Toe pai' mpo'une' Alata'ala-ramo , apa' ra'epe napa to jadi' hi aku' .
48002001	Hampulu' opo' mpae ngkai ree , hilou wo'o-ama hi Yerusalem hante Barnabas . Pai' Titus wo'o kupo'ema' hilou .
48002002	Pai'-a hilou hi Yerusalem nto'u toe , apa' ria lolita ngkai Alata'ala to mpo'uli'-ka kana hilou-a . Karata-ku hi Yerusalem , ku'uli'-raka pangkeni to Kristen hi ria napa ihi' Kareba Lompe' to kukeni hi tauna to bela-ra to Yahudi . Koro'-a , nee-neo' mpai' ria to mposalai' tudui'-ku , duu'-na uma ria kalaua-na bago-ku mpotudui' tauna Kareba Lompe' , lompe' to mpolia' kupobago-mi , lompe' to bula-na kupobago-pidi . Toe pai' moromu-a muntu' hante pangkeni to Kristen hi Yerusalem .
48002003	Ka'omea-na , Titus , to kupo'ema' toei , nau' to Yunani-i , uma-i rapewuku bona ratini' ntuku' Atura Musa .
48002004	Ria moto-ra to mpo'uli' Titus kana ratini' . Tauna toera mpo'uli' Katokristen-ra , ntaa' boa'-ra-wadi . Mesua' bongo-ra hi rala poromua-kai doko' mpolelemata-kai . Apa' patuju-ra bona hawe'ea to Kristen kana mengkoru hi Atura Musa . Tapi' uma mingki' tapengkorui Atura Musa bona jadi' monoa'-ta hi poncilo Alata'ala-e . Tebahaka-tamo ngkai Atura Musa sabana posidaia'-ta hante Kristus Yesus .
48002005	Uma-kai mengkoru hangkedia' hi tudui'-ra to boa' toe . Bate metantida-kai , bona Kareba Lompe' neo' ragalo hante tudui'-ra to boa' toe , bona Kareba Lompe' to nitarima ompi' bate makono mpu'u .
48002006	Jadi' , pangkeni hi Yerusalem to ra'uli' bohe pangka'-ra toe uma mpotampai ba napa-napa hi tudui'-ku . ( Ba bohe mpu'u pangka'-ra ba uma , hibalia-wadi-kuna , apa' Alata'ala uma mpelence tauna . )
48002007	Uma-ra mpotampai napa-napa hi tudui'-ku , rapangaku' lau-mi ka'aku'-nami to nasarumaka Alata'ala mpokeni Kareba Lompe' hi tauna to bela-ra to Yahudi , hewa Petrus wo'o nasarumaka Alata'ala mpokeni Kareba Lompe' hi to Yahudi .
48002008	( Apa' Alata'ala mpowai' karohoa hi Petrus jadi' suro Pue' Yesus hi to Yahudi . Pai' Alata'ala wo'o-wadi-kuwo to mpowai'-a karohoa jadi' suro-na hi tauna to bela-ra to Yahudi . )
48002009	Jadi' , Yakobus , Petrus pai' Yohanes toera-e , to lence-na mpototu'ai hawe'ea to Kristen hi Yerusalem , hira' toe mpo'uli' : " Makono mpu'u , Paulus nakio' mpu'u-imi Pue' Yesus jadi' suro-na . " Toe pai' momekamu ngkapale-kai , kai' Barnabas hante hira' Yakobus , Petrus pai' Yohanes . Pomekamu ngkapale-kai toe jadi' tanda kahintuwu'-kai . Hibalia lolita kai : kahira'-nami to mpokarebai-ra to Yahudi , pai' kai'-kaiwo , to mpokarebai to bela-ra to Yahudi .
48002010	Sampale to raperapi' , bona uma-kai putu mpotulungi tokabu . Ane toe-hana , bate to kubabehi ami'-mi .
48002011	Hangkani , nto'u Petrus rata hi ngata Antiokhia , uma kudiki'-diki' mpokamaro-i , apa' sala' mpu'u gau'-na .
48002012	Lomo'-na uma-i mpelence to Yahudi ba to bela-ra to Yahudi , ngkoni' moto-i hangkaa-ngkania hante topetuku' Yesus to bela-ra to Yahudi . Aga nto'u karata-ra ba hangkuja dua doo-na Yakobus ngkai Yerusalem , mengkawulaa-imi ngkai topetuku' Yesus to bela-ra to Yahudi . Uma-ipi daho' ngkoni' dohe-ra , apa' me'eka'-i mpai' rakehele to Yahudi to lako' rata toera .
48002013	Pai' to Yahudi to ntani'-na hi Antiokhia to mepue' hi Pue' Yesus , metuku' wo'o-ramo-rawo mpotuku' gau'-na Petrus toe , nau' ra'inca moto ka'uma-na-hawo natao . Duu'-na Barnabas wo'o-hawo mehina loe' , uma-ipi ngkoni' dohe-ra to bela-ra to Yahudi .
48002014	Kuhilo gau'-ra toe uma hintotoa hante tudui' to makono to tarata hi Kareba Lompe' . Toe pai' kukamaro-imi Petrus hi nyanyoa hawe'ea to morumpu , ku'uli'-ki : " Iko to Yahudi-ko , tapi' biasa-na mpotuku' ada-ra to bela-ra to Yahudi-moko , uma-pi mingki' nutuku' ada to Yahudi . Jadi' , napa-di pai' doko' nupewuku topetuku' Pue' Yesus to bela-ra to Yahudi mpotuku' ada to Yahudi-e ! "
48002015	Ane kai' Petrus , to Yahudi ami'-ka-kaina ngkai kaputu-kai , uma-kaiwo dada'a gau'-kai hewa tauna to uma mpo'incai Alata'ala .
48002016	Aga nau' wae , ki'inca kabela-na kehi-kai to lompe' pai'-kai jadi' monoa' hi poncilo Alata'ala . Nau' kituku' lia hawe'ea parenta hi rala Atura Musa , bela tetu to mpomonoa'-kai hi poncilo Alata'ala . Ohea bona jadi' monoa' hi poncilo Alata'ala-le , muntu' mepangala' hi Kristus Yesus-wadi . Toe pai' mepangala'-makai hi Kristus Yesus bona jadi' monoa'-kai hi poncilo-na Alata'ala sabana pepangala'-kai hi Kristus . Uma-pi kisarumaka petuku'-kai hi Atura Musa , apa' uma ria haduaa tauna to jadi' monoa' hi poncilo Alata'ala ngkai kampotuku'-ra parenta to hi rala Atura Musa .
48002017	Jadi' , kai' to Yahudi , doko' jadi' monoa'-ka-kaina hi poncilo Alata'ala ngkai posidaia'-kai hante Kristus . Tapi' meka' ria mpai' tauna to mpo'uli' hewa toi : " Ane mepangala'-wadi-koi hi Kristus pai' uma-pi mengkoru-koi hi Atura Musa , batua-na topojeko' wo'o-wadi-ko-koiwo hibalia hante tauna to bela-ra to Yahudi . Jadi' , mojeko' lau-mokoi sabana petuku'-ni hi Kristus tetu . " Uma-e' makono lolita toe ompi' !
48002018	Ane rapa'-na kubahakai-mi mpotuku' Atura Musa pai' oti toe kukanculihii wo'o-mi mpotuku' Atura toe , mojeko' mpu'u-ama ompi' .
48002019	Apa' mogaa'-mi posidaia'-ku hante Atura Musa . Ngkai Atura Musa toe pai' alaa-na masala'-ama hi poncilo Alata'ala pai' natao rahuku' mate-a . Toe pai' alaa-na mogaa'-mi posidaia'-ku hante Atura Musa , bona mpotuku' konoa Alata'ala-a-damo . Ma'ala-mi ta'uli' hewa toi : nto'u Kristus mate hi kaju parika' , hewa aku'-midie to mate dohe-nae .
48002020	Bela-pi aku' to tuwu' toi-e , Kristus-mi-hanale to tuwu' hi rala katuwu'-kue . Jadi' , kahae-ku hi rala dunia' toi , bate mepangala'-a hi Ana' Alata'ala to mpoka'ahi'-a pai' to mpewai' woto-na rapatehi mposampei-a .
48002021	Alata'ala mpomonoa'-ta hi poncilo-na ngkai kabula rala-na . Uma-hana lompe' ane tasapuaka kabula rala-na toe . Ane rapa'-na ria mpu'u ohea-ta jadi' monoa' hi poncilo Alata'ala ngkai petuku'-ta hi Atura Musa , ke uma ria kalaua-na Kristus mate .
48003001	Wojo mpu'u-koi , ompi'-ompi' to Galatia ! Napa-di pai' nipelele' tauna mpobagiu-koi , alaa-na uma-pi nituku' tudui' to makono-e ? Tudui'-ku wengi hi koi' ompi' monoto lia , mpakanoto patuju Yesus Kristus mate hi kaju parika' .
48003002	Kiwoi-e' ompi' napa to jadi' hi koi' moto wengi . Ha mpotarima-koi Inoha' Tomoroli' ngkai petuku'-ni hi Atura Musa ? Uma-hawoe' ! Nitarima Inoha' Tomoroli'-le apa' ni'epe Kareba Lompe' alaa-na mepangala'-mokoi hi Yesus .
48003003	Jadi' , napa pai' wojo rahi-koi ! Lomo' pepangala'-ni hi Yesus , mporata-koi katuwua' to bo'u ngkai kuasa Inoha' Tomoroli' . Ha ni'uli'-koina wae , ma'ala-koi jadi' moroli' wae lau hante pakulea'-ni moto ? Uma-e' !
48003004	Nee-neo' mpai' meleli' mpu'u-koi ngkai petuku'-ni hi Pue' Yesus . Nee-neo' uma-pi ria kalaua-na hawe'ea pegane' Alata'ala to nirasai-mi . Kusarumaka bate ria kalaua-na !
48003005	Alata'ala mpowai'-koi Inoha' Tomoroli' hante uma ria huka'-na pai' nababehi tanda-tanda to mobaraka' hi laintongo'-ni . Ha nababehi toe sabana kampotuku'-ni Atura Musa ? Uma-hawoe' ! Nababehi toe apa' kampo'epe-ni Kareba Lompe' mepangala'-mokoi hi Pue' Yesus .
48003006	Ria lolita Buku Tomoroli' to mpotompo'wiwi Abraham , hewa toi moni-na : " Abraham mpopangala' Alata'ala , pai' ngkai pepangala'-na toe Alata'ala mpotarima-i napomonoa'-i hi poncilo-na . "
48003007	Jadi' , monoto-mi tahilo : hema to mepangala' , hira' toe-mi to jadi' muli Abraham .
48003008	Ngkai owi ria ami'-mi patuju Alata'ala mpomonoa' tauna to bela-ra to Yahudi ngkai pepangala'-ra . Toe pai' hi rala Buku Tomoroli' nalowa ami'-mi Kareba Lompe' hi Abraham , na'uli'-ki : " Ngkai iko mpai' kugane' hawe'ea tauna hi dunia' . "
48003009	Batua-na , hewa Alata'ala mpogane' Abraham sabana pepangala'-na , wae wo'o hema-hema to mepangala' hi Yesus bate nagane' Alata'ala hangkaa-ngkania hante Abraham .
48003010	Hi rala Buku Tomoroli' owi te'uki' hewa toi : " Hema to uma tida mpotuku' butu nyala parenta to te'uki' hi rala Atura Musa , bate natotowi-ra Alata'ala . " Jadi' , hema to doko' jadi' monoa' hi poncilo Alata'ala hi kampotuku'-ra Atura Musa , natotowi Alata'ala lau-ra mpai' , apa' uma hema to mpokule' mpotuku' omea .
48003011	Jadi' , monoto-mi tahilo : uma ria haduaa to monoa' hi poncilo Alata'ala ngkai petuku'-ra hi Atura Musa . Apa' ria wo'o lolita Buku Tomoroli' to mpo'uli' hewa toi : " Tauna to monoa' hi poncilo Alata'ala mporata katuwua' to lompe' ngkai pepangala'-ra . "
48003012	Ane doko' jadi' monoa'-ta hi poncilo Alata'ala hante petuku'-ta hi Atura Musa , batua-na mposarumaka po'ingku-ta moto , uma-ta mepangala' hi Alata'ala . Apa' ria te'uki' hi rala Buku Tomoroli' to mpo'uli' : " Hema to mpobabehi hawe'ea atura toe , hira'-mi to mporata katuwua' ngkai atura toe . "
48003013	Kita' omea masipato' natotowi Alata'ala apa' tatiboki Atura-na . Aga nau' wae , Kristus mpobahaka-tamo ngkai totowi toe . Te'uki' hi rala Buku Tomoroli' owi hewa toi : " Tauna to ratoe hi kaju bona rapatehi , tauna toei natotowi Alata'ala . " Jadi' , nto'u Kristus mate hi kaju parika' , Hi'a-mi to mposampei-ta mporata petotowi Alata'ala .
48003014	Patuju Yesus mate raparika' toe , bona tauna to bela-ra to Yahudi wo'o ma'ala mporata rasi' to najanci Alata'ala hi Abraham . Mporata-ra rasi' toe ngkai posidaia'-ra hante Yesus Kristus . Jadi' , ane mepangala'-ta hi Yesus Kristus to mate raparika' , mporata-tamo Inoha' Tomoroli' to najanci Alata'ala owi .
48003015	Ompi'-ompi' , ku'ala' tonco ngkai katuwu'-ta eo-eo-na . Rapa'-na ria hadua tauna to mpo'uki' sura pojanci . Ane sura-na toe mpolia' nateke-mi pai' rasaa' ntuku' ada topoparenta , tau ntani'-na uma ma'ala mpodonihii ihi'-na ba mpolawa' kadupa'-na .
48003016	Wae wo'o hante pojanci Alata'ala-e ompi' . Alata'ala mpobabehi janci-na hi Abraham pai' hi muli-na . ( Penotohi lompe' lolita tohe'e we'i . Uma ria te'uki' hewa toi : Alata'ala mpobabehi janci-na " hi muli-muli Abraham " to wori' . To te'uki' hewa toi : Alata'ala mpobabehi janci-na " hi muli Abraham , " hewa to hadua-wadi , apa' to ratoa' hante lolita toe , muli Abraham to hadua-wadi , Hi'a-mi Kristus . )
48003017	Jadi' , poko batua lolita rapa'-ku we'i hewa toi : Pojanci Alata'ala hi Abraham mpolia' nasaa'-mi Alata'ala . Opo' atu tolu mpulu' mpae oti toe , Alata'ala mpowai' wo'o-mi Atura-na hi manusia' . Tapi' uma-i mo'ungkere' ngkai pojanci-na hi Abraham alaa-na uma-pi oko . Pojanci-na hi Abraham toe bate kana madupa' .
48003018	Ane rapa'-na muli Abraham kana mpotuku' Atura Musa bona mporata napa to najanci Alata'ala , batua-na uma raratai rasi' toe ngkai pojanci Alata'ala . Tapi' Alata'ala mpowai' Abraham rasi' toe sabana pojanci-na . Rasi' toe pewai' mara ngkai kabula rala-na Alata'ala .
48003019	Jadi' , meka' ria mpai' tauna to mpo'uli' hewa toi : " Ane wae-di , napa lau-mi patuju-na Atura Musa-e ? " Alata'ala mpowai' Atura Musa ngkabokoa' ngkai pojanci-na hi Abraham , pai' patuju-na bona mpakanoto hi manusia' kamojeko'-ra mpotiboki konoa-na . Patuju Alata'ala , bona manusia' mpotuku' Atura Musa toe duu'-na rata muli-na Abraham to ralowa hi rala pojanci Alata'ala owi , Hi'a-mi Kristus . Alata'ala mpopahawa' mala'eka-na mpoparata Atura-na hi Musa , pai' Musa toei to jadi' tauntongo' to mpoparata Atura Pue' hi ntodea .
48003020	Jadi' , Atura Musa rata hi ntodea mpake' tauntongo' . Tapi' nto'u-na Alata'ala mpobabehi janci-na hi Abraham , uma-hana ria tauntongo' . Alata'ala hadudua-na-wadi to mpobabehi janci toe .
48003021	Jadi' , ha mosisala Atura Musa pai' pojanci Alata'ala ? Uma-hawo . Ane rapa'-na ma'ala tatuku' atura-atura to matantu bona tarata katuwua' to lompe' , tantu atura toe-mi-hawo jadi' ohea-ta jadi' monoa' hi poncilo Alata'ala .
48003022	Tapi' hi rala Buku Tomoroli' te'uki' hewa toi : hawe'ea manusia' masala' hi poncilo Alata'ala sabana jeko'-ra . Jadi' , uma ria ohea ntani'-na jadi' monoa' hi poncilo-na , muntu' pepangala'-ta hi Yesus Kristus-wadi . Katuwua' to lompe' to najanci Alata'ala , bate nawai' hi hema-hema to mepangala' .
48003023	Owi , kako'ia-ta mpo'incai mepangala' hi Yesus , mengkoru-ta hi atura pai' parenta . Katuwu'-ta nto'u toe ma'ala rarapai'-ki tauna to ratarungku' , apa' tehoo'-ta hante wori' nyala atura pai' parenta . Tehoo'-ta hante atura pai' parenta toe , duu'-na rata-mi tempo-na Alata'ala mpopo'incai-ta kahema-nai Kristus pai'-ta mepangala' hi Hi'a .
48003024	Atura Musa ma'ala rarapai'-ki guru to mpotete'-ta , duu'-na ta'inca-imi Kristus , bona kita' jadi' monoa' hi poncilo Alata'ala sabana pepangala'-ta hi Kristus .
48003025	Jadi' hewa too-toi , uma-pi ria kalaua-na tapengkorui Atura Musa bona ke jadi' monoa'-ta hi poncilo Alata'ala . Apa' mpolia' monoa'-tamo hi poncilo-na sabana pepangala'-ta hi Kristus .
48003026	Jadi' , ana' Alata'ala omea-mokoi ompi' sabana pepangala'-ni hi Kristus Yesus .
48003027	Apa' raniu' omea-mokoi jadi' topetuku' Kristus , pai' hi poncilo Alata'ala , hibalia hante Kristus-mokoi .
48003028	Alata'ala uma mpelence ba to'apa-ta : to Yahudi ba bela to Yahudi , to tuwu' batua ba to tuwu' maradika , tomane ba tobine -- hi poncilo Alata'ala hibalia omea-koi sabana posidaia'-ni hante Kristus Yesus .
48003029	Jadi' , apa' lawi' mosidai' hante Kristus-mokoie , muli Abraham wo'o-moko-koiwo , pai' mporata wo'o-moko-koiwo napa to najanci Alata'ala hi Abraham .
48004001	Hewa toe , ompi' : rapa'-na ria hadua ana' maradika . Hawe'ea rewa tuama-na mpai' , hi'a omea pue'-na . Aga ane nto'u kakedia'-na-pidi , raponcawa hewa hadua batua-i-pidi .
48004002	Ria tauna to mpewili'-i pai' mpo'urusi rewa-na , duu'-na rata-mi tempo-na to napakatantu tuama-na .
48004003	Wae wo'o hante kita' ompi' : kako'ia-ta mpo'incai Alata'ala , kita' hewa ana' toei , apa' mengkoru-ta hi ada pai' atura to hi dunia' toi .
48004004	Aga karata-na tempo to napakatantu Alata'ala , napahawa'-mi Ana'-na tumai hi dunia' . Ana'-na toei putu ngkai hadua tobine , pai'-i mewali to Yahudi to mengkoru hi Atura Musa .
48004005	Alata'ala mpopahawa' Ana'-na tumai bona mpobahaka-ta ngkai Atura Musa , bona kita' wo'o ma'ala napajadi' ana'-na .
48004006	Jadi' , apa' lawi' ana' Alata'ala-tamoe , Alata'ala mpohubui Inoha' Ana'-na mo'oha' hi rala nono-ta . Ngkai pobago Inoha' Tomoroli' hi rala nono-ta toe , mekio'-ta hi Alata'ala , ta'uli'-ki : " O Mama ! O Tuama-ku ! "
48004007	Jadi' , uma-pi tapengkorui Atura Musa bona ke jadi' monoa'-ta hi poncilo Alata'ala . Ana' Alata'ala-tamo ! Pai' ane ntoa' napo'ana'-tamo , bate nawai'-ta mpai' hawe'ea to naporodo hi ana'-na .
48004008	Owi kako'ia-ni mpo'incai Alata'ala , mengkoru-koi hi pue'-pue' to mobaraka' , aga to bela-ra Alata'ala .
48004009	Tapi' tempo toi ni'inca-imi Alata'ala -- hiaa' kakono-na Alata'ala-di-hawo to ri'ulu mpo'inca-koi ! Jadi' , napa-di-koina pai' doko' nikanculihii ada pai' atura to hewa toe-e ? Nituku' lau-mi ada agama Yahudi hewa eo palia , tempo mosusa' , wula bo'u pai' eo bohe ntani'-na . Ada pai' atura tetu-le uma mpokeni rasi' , pai' uma-koi mpai' tebahaka ngkai huku' jeko'-ni ngkai petuku'-ni hi atura tetu-e . Jadi' , napa pai' doko' mengkoru nculii' wo'o-mokoi hi ada pai' atura to hewa tetu-e !
48004010	
48004011	Koro'-a nee-neo' mpai' uma ria kalaua-na lenge'-ku mpokeni Kareba Lompe' hi koi' .
48004012	Ompi'-ku to Galatia ! Kuperapi' bona nituku' mpu'u ingku-ku . Apa' nau' to Yahudi-a , kubahakai-mi mpotuku' ada to Yahudi bona aku' jadi' hewa koi' to bela-koi to Yahudi . Lompe' lia kehi-ni hi aku' wengi .
48004013	Tantu nikiwoi-pidi karata-ku hi ngata-ni wengi mpokeni Kareba Lompe' hi koi' . Nto'u toe peda'-a .
48004014	Haki'-ku toe mpakasusa'-koi . Aga nau' wae , uma-a nipokarungku ba nipoka'oja' . Nitarima lau-ada , niponcawa mala'eka ngkai Alata'ala , niponcawa hewa Kristus Yesus lau-ada .
48004015	Goe' mpu'u nono-ni nto'u toe ompi' . Jadi' napa pai' mobali'-mi nono-ni tempo toi ? Nto'u toe wengi , ku'inca mpu'u ompi' , ane ria ba napa-napa to kuparaluu , uma nipekabosi' ; kira-kira ane ke bisa-wadi , nau' mata-ni moto-mi nijungki' pai' niwai'-ka , ba ke uma nipekabosi' .
48004016	Ha ni'uli'-koina , aku' jadi' bali'-ni tempo toi apa' ku'uli'-kokoi napa to makono ?
48004017	Tauna to hantongo' tetura ria , doko' mpu'u-ra ngala' nono-ni . Tapi' patuju-ra uma-hana lompe' . Patuju-ra doko' mpogaa'-koi ngkai aku' , bona nituku'-ra hante nono-ni mpu'u .
48004018	Lompe' lau-di ane ria to doko' ngala' nono-ni . Uma muntu' bula-ku dohe-ni , lingku'-ku wo'o , lompe' oa' ane ria to doko' ngala' nono-ni , asala patuju-ra lompe' .
48004019	Ompi'-ompi' , kuponcawa ana'-ku moto-mokoi . Aga susa'-mi nono-ku toi-e mpopenonoi-koi , pai' bate susa' oa' mpai' nono-ku ane ko'ia-koi jadi' hewa Kristus .
48004020	Doko' lia-ama hi retu dohe-ni ompi' , bona lolita-ku to karapo' ma'ala kubalii' . Apa' tuhu-mi nono-ku toi-e ompi' .
48004021	Ee koi' to doko' mengkoru hi Atura Musa , pe'epei-kae' lolita-ku ! Ku'uli'-kokoi napa to te'uki' hi rala Buku Atura Musa .
48004022	Te'uki' hewa toi : Abraham , rodua-ki ana'-na . Ana'-na to hadua putu ngkai Hagar , to tuwu' batua-i . Pai' ana'-na to hadua putu ngkai Sara , bela-i-hana batua .
48004023	Ana' to putu ngkai tobine to tuwu' batua , putu hewa ana' biasa ntuku' konoa manusia' . Tapi' ana' to putu ngkai tobine to bela-i batua , putu ntuku' janci Alata'ala hi Abraham .
48004024	Tutura tohe'e ma'ala jadi' tudui' hi kita' . Tobine to rodua toera mpobatuai ronyala ohea jadi' monoa' hi poncilo Alata'ala . Hagar ma'ala rarapai'-ki tauna to doko' jadi' monoa' hi poncilo Alata'ala hi kampotuku'-ra Atura Musa . Apa' hawe'ea tauna to mpotuku' Atura Musa tuwu' hewa batua , apa' mengkoru-ra hi Atura Musa hewa batua mengkoru hi maradika-na . Jadi' , Hagar toei ma'ala rarapai'-ki Bulu' Sinai hi tana' Arab . Pai' Hagar toei ma'ala rarapai'-ki ngata Yerusalem to hi dunia' toi . Apa' pue' ngata Yerusalem tuwu' hewa batua , napobatua Atura Musa .
48004025	
48004026	Sara ma'ala rarapai'-ki Yerusalem to hi suruga . Sara toe-imile to tapotina kita' toi-e ompi' , apa' uma-i tuwu' batua , pai' kita' uma-ta napobatua Atura Musa .
48004027	Tohe'e hewa lolita Buku Tomoroli' to mpo'uli' : Goe'-ko-kona iko tobine to lalo , to uma-ko-kona hangkania mo'ana' . Goe' pai' mohahelo'-ko , to uma hangkania ntodohaka mpo'ote ana' . Apa' nau' lalo-ko , meliu mpai' kawori' muli-nu ngkai tobine to mo'anai' ami' . "
48004028	
48004029	Nto'u toe owi , ana' Abraham to putu hewa ana' biasa mpobalinai' tu'ai-na to putu ntuku' janci Alata'ala . Wae wo'o to jadi' tempo toi-e : tauna to doko' mpewuku-ta mpotuku' Atura Musa mpobalinai'-ta to mpotuku' konoa Inoha' Tomoroli' .
48004030	Tapi' napa to te'uki' hi rala Buku Tomoroli' ? Te'uki' hewa toi : " Popalai-i tobine to tuwu' batua tetui hante ana'-na ! Apa' ana' batua toe uma ma'ala mpotarima sosora tuama-na hangkaa-ngkania hante ana' to putu ngkai tobine to uma tuwu' batua . "
48004031	Jadi' , kita' toi-e ompi' , uma-ta-tana hewa ana' Hagar , to tuwu' batua . Kita' toi-e hewa ana' Sara , to uma tuwu' batua .
48005001	Kristus mpobahaka-tamo ngkai Atura Musa bona tebahaka mpu'u-tamo . Toe pai' pakatida nono-ni , neo'-pi dota rapobatua nculii' !
48005002	Epe-dile ! Aku' Paulus mpo'uli'-kokoi : ane doko' jadi' monoa'-koi hi poncilo Alata'ala hante mpotuku' ada petini' Atura Musa , batua-na , Kristus uma-pi mokalaua hi koi' .
48005003	Ku'uli' wo'o : hema to mpopetini' ntuku' Atura Musa , kana mpotuku' wo'o-ra hawe'ea parenta ntani'-na hi rala Atura Musa .
48005004	Ane doko' jadi' monoa'-koi hi poncilo Alata'ala hi kampotuku'-ni Atura Musa , niputuhi lau-mi posidaia'-ni hante Kristus . Alata'ala doko' mpomonoa' mara-koi ngkai kabula rala-na . Jadi' , ane doko' nipomonoa' moto woto-ni , nihuna lau-mi pewai'-na toe .
48005005	Aga ane kai' ompi' , ngkai petete' Inoha' Tomoroli' kisarumaka Alata'ala-wadi mpomonoa'-kai sabana pepangala'-kai hi Kristus Yesus . Pai' bate toe-mi to kipopea hante nono mpu'u .
48005006	Ane mosidai'-ta-damo hante Kristus Yesus , ba ratini'-ta ba uma , uma-pi beiwa . Poko-nale , mepangala' hi Yesus , pai' pepangala'-ta toe incana ane ma'ahi'-ta hi doo .
48005007	Owi , lompe' petuku'-ni hi Kareba Lompe' . Hiaa' napa pai' uma-pi nituku' tudui' to makono-e ? Hema-ra to mpohala'tara-koie ?
48005008	Tudui'-ra tetu bela ngkai Alata'ala , to mpokio'-koi jadi' topetuku'-na .
48005009	Ria lolita bulawa to mpo'uli' hewa toi : " Ragi to hangkedi' mpakawoke' lunu to wori' . " Pai' tudui'-ra tetu-mi to hewa ragi .
48005010	Aga nau' wae , apa' hintuwu'-tamo hi rala Pue' , bate kuparasaya ka'uma-na mpai' nipangalai'-ra to mpokeni tudui' to boa' tetu . Pai' tauna to mpaka'ingu'-koi tetura lou , bate nahuku'-ra mpai' Alata'ala , uma napenara' ba hema-ra .
48005011	Ompi'-ompi' , ria tauna to mpo'uli' aku' moto mpotudui' tauna mpotuku' ada petini' Atura Musa . Uma-hanae' makono lolita toe ! Ane ke hewa toe tudui'-ku , ke uma-a ra'ewa to Yahudi . Tudui'-kule : kita' kana mepangala' hi Kristus , apa' muntu' ngkai kamate-na Kristus raparika' pai'-ta jadi' monoa' hi poncilo Alata'ala-e . Ngkai tudui'-ku toe-die pai' alaa-na ngasa'-ra to Yahudi mpo'ewa-ae .
48005012	Agina-pi tauna to mpolengo pepangala'-ni tetu-rae ria uma muntu' ratini' , agina rapentolui lau-ramo !
48005013	Alata'ala mpokio'-ta jadi' ana'-na , bona tebahaka-tamo . Aga neo' ta'uli' hewa toi : " Ane tebahaka mpu'u-ta ngkai Atura Musa , ma'ala-ta mpobabehi napa konoa-ta . " Neo' ompi' ! Kana momepoka'ahi' pai' mometulungi-ta hadua bo hadua .
48005014	Ria parenta to mpo'uli' : " Kana tapoka'ahi' doo-ta hewa pompoka'ahi'-ta woto-ta moto . " Ane tatuku' parenta to hanyala toe , hibali tatuku'-mi hawe'ea parenta to hi rala Atura Pue' .
48005015	Hiaa' ane ntora motuda' pai' momehingki'-koi , pelompehi-e' , himpau silaka-koi mpai' .
48005016	Hewa toi patuju-ku : kana tatuku' petete' Inoha' Tomoroli' bona neo' tatuku' kahinaa nono to dada'a .
48005017	Apa' kahinaa nono to dada'a mosisala hante konoa Inoha' Tomoroli' , pai' konoa Inoha' Tomoroli' mosisala hante kahinaa nono to dada'a . Ane tatuku' to hanyala , uma tatuku' to hanyala-na . Ane tatuku' konoa Inoha' Tomoroli' , uma tababehi kada'aa to hi rala nono-ta .
48005018	Jadi' , ane natete' Inoha' Tomoroli'-ta-damo , uma mingki' tapengkorui Atura Pue' to naparata Musa .
48005019	Incana lia kehi to tababehi ane tatuku' kahinaa nono to dada'a . Rapa'-na : mobualo' ba mogau' sala'-ta hante tobine ba tomane , ba kehi ntani'-na to uma tumotoa ,
48005020	mepue' hi pue'-pue' ntani'-na ngkai Alata'ala , medoti , mohuku' hi doo , motuda' , mohiri' , moroe , mpopeliu woto-ta moto , doko' mogaa' pai' doko' me'ewa ,
48005021	mohingi' , mengkakalangu-langu , ntora mosusa' , pai' wori' nyala wo'o-pi ntani'-na . Kupopo'ingai' ami'-mokoi wengi , pai' kupopo'ingai' tena-koi wae lau : hema to mogau' hewa toe , uma-ra mpai' jadi' ntodea Alata'ala hi rala Kamagaua'-na .
48005022	Tapi' ane natete'-ta Inoha' Tomoroli' , kehi-ta hewa toi : mpoka'ahi' doo-ta , goe'-ta , rodo nono-ta , mosabara , mo'olu pai' lompe' kehi-ta , tida pepangala'-ta ,
48005023	dingki' nono-ta , pai' mpokuasai woto-ta moto . Uma ria atura napa-napa to mpotagi po'ingku to hewa toe .
48005024	Ma'ala ta'uli' hewa toi : kita' to napobagia Kristus Yesus , raparika'-tamo hangkaa-ngkania hante Hi'a -- batua-na , mogaa'-mi posidaia'-ta hante kahinaa nono-ta to dada'a , uma-pi tatuku' konoa-ta moto .
48005025	Ane Inoha' Tomoroli' mpowai'-ta tuwu' to bo'u , wae-pi , bate mpotuku' Inoha' Tomoroli' toe-ta-damo .
48005026	Neo' molangko nono-ta , neo' momepedahi ngkanono ba momepohingii' .
48006001	Ompi'-ompi' , ane mpohilo-ta ompi' hampepangalaa'-ta mpobabehi gau' to sala' , kita' to nakuasai Inoha' Tomoroli' kana mpotete' nculii'-i-hawo hi ohea to makono . Aga neo'-hawo ngkerepa' lolita-ta , kana tapololitai-i hante ka'olu-olu-na . Pai' pelompehi , bona neo' mpai' kita' wo'o rasori mpobabehi jeko' .
48006002	Kana mometulungi-ta hadua bo hadua , ba hema-ta to hi rala kasusaa' , bona ngkai kehi-ta toe , tatuku'-mi atura Kristus .
48006003	Ane ria hadua tauna to mpo'uli' meliu-i ngkai doo-na , hiaa' uma-di , batua-na mpopakawa' woto-na moto-imi-hawo .
48006004	Agina butu dua-ta mpetonoi kehi-ta , ba lompe'-di ba uma . Ane lompe' , ma'ala tapokagoe' . Neo'-ta mponaa kehi doo .
48006005	Apa' butu dua-nata hore-hore mpotangku kehi-ta moto .
48006006	Tauna to ratudui' Lolita Alata'ala kana mpobagii to mpotudui'-i ngkai rasi' ba napa-napa to ria hi hi'a .
48006007	Mo'inga'-inga'-ta ompi' ! Ane ta'uli' ma'ala-ta mpopakawa' Alata'ala , bate mpopakawa' woto-ta moto-tamo . Napa to tahu'a , tetu wo'o mpai' to tapepae .
48006008	Ane tauna ntora mpobabehi kehi to ntuku' kahinaa nono-na to dada'a , wua'-na mpai' : ragaa'-i ngkai Alata'ala duu' kahae-hae-na . Tapi' ane tauna mpobabehi kehi to mpotuku' konoa Inoha' Tomoroli' , wua'-na mpai' ngkai Inoha' Tomoroli' toe : mporata-i katuwua' to lompe' dohe Alata'ala duu' kahae-hae-na .
48006009	Toe-mi ompi' pai' neo' taka'ohai mpobabehi kehi to lompe' , apa' ane tida-ta mpobabehi kehi to lompe' , bate rata mpai' tempo-na tarata wua'-na .
48006010	Jadi' , bula-ta mologa-pidi , kana mpobabehi to lompe'-ta hi hawe'ea tauna , peliu-liu-nami hi ompi' hampepangalaa'-ta .
48006011	Petonoi-e' ! Bagia sura tohe'i-e ku'uki' hante pale-ku moto . Nihilo moto kabohe ntanii' ukia'-ku .
48006012	Guru to mpokeni tudui' to boa' tetura ria mpotuku' ada to kahiloa hi mali-na-wadi , apa' doko' mpope'une'-ra hi doo . Toe pai' ra'uli' kana ratini'-koi ntuku' Atura Musa . Patuju-ra bona neo'-ra mpai' rabalinai' to Yahudi . Me'eka'-ra ane mepangala'-ra hi Kristus to mate raparika' pai' uma-ra mpotuku' ada toe , to Yahudi mpobalinai'-ra .
48006013	Hiaa' kakoo-kono-na tauna to mpotuku' ada petini' tetura , uma wo'o-ra-wadi-rawo mpotuku' hawe'ea Atura Musa . Patuju-ra , ke ratini'-koi bona bohe nono-ra hi kampotuku'-ni hawa'-ra .
48006014	Aga aku'-e-kuna , uma-a dota mpomobohe nono-ku , muntu' mpomobohe Pue'-ta Yesus Kristus-a , to mate raparika' . Ma'ala-mi ta'uli' : nto'u Yesus raparika' , aku' wo'o raparika' dohe-na , apa' mogaa'-mi posidaia'-ku hante hawe'ea to hi dunia' toi , uma-pi ria to kusarumaka ntani'-na ngkai Hi'a .
48006015	Ratini' ba uma , bela toe poko-na . Poko-nale , katuwua' to bo'u ngkai Alata'ala .
48006016	Mekakae-a hi Alata'ala bona kalompea' tuwu' pai' ahi'-na nawai' hi hawe'ea tauna to mpotuku' tudui' toi , duu'-na hi tauna to Israel to napobagia Alata'ala .
48006017	Ka'omea-na , kuperapi' bona neo'-pi ria tauna to mposusai'-a . Apa' rari' webaa' to hi woto-kue , tanda ka'aku'-nami batua Pue' Yesus .
48006018	Ompi' , kusarumaka Pue'-ta Yesus Kristus mpogane'-koi ngkai kabula rala-na . Hudu rei .
49001001	Sura toi ngkai aku' , Paulus , suro Kristus Yesus ntuku' konoa Alata'ala , kupakatu tilou hi koi' to Kristen to hi Efesus , to tida mepangala' hi Kristus Yesus .
49001002	Wori' tabe : mekakae-a hi Alata'ala Tuama-ta pai' Pue' Yesus Kristus , bona nagane'-koi ngkai kabula rala-na pai' nawai'-koi kalompea' tuwu' .
49001003	Mai-tamo mpo'une' Alata'ala , Tuama-na Pue'-ta Yesus Kristus ! Apa' nagane'-tamo hante butu nyala gane' to lompe' hi rala suruga , ngkai posidaia'-ta hante Kristus .
49001004	Kako'ia-na dunia' toi rapajadi' , napelihi ami'-tamo jadi' mosidai' hante Kristus , bona kita' jadi' bagia-na to uma ria kasalaia'-na hi poncilo-na .
49001005	Ngkai owi napakatantu ami'-mi kana'ongko'-nata jadi' ana'-na , ngkai kanape'ahi'-ta . Na'ongko'-ta jadi' ana'-na hante petauntongoi'-na Yesus Kristus , apa' toe-mi konoa-na pai' kabotu'-na ngkai lomo'-na .
49001006	Toe pai' masipato' ta'une'-i Alata'ala , apa' uma mowo kabohe ahi'-na hi kita' . Ngkai kabula rala-na nawai' maraa-ta ahi'-na toe ngkai posidaia'-ta hante Yesus , Ana'-na to nape'ahi' .
49001007	Ngkai raa' kamate-na Yesus pai' ngkai posidaia'-ta hante Hi'a , Alata'ala mpotolo'-ta , na'ampungi sala'-ta ngkai kabula rala-na to bohe lia .
49001008	Napopohiloi-ta ahi'-na to uma ria huka'-na , nanotohi nono-ta pai' napopo'incai-ta hawe'ea patuju-na .
49001009	Ntuku' konoa-na moto , napopo'incai-ta patuju-na to uma ra'incai manusia' ngkai owi . Patuju-na toe : bona butu nyala-na , lompe' to hi suruga ba to hi dunia' , napopohintuwu' hi posidai'-ra hante Kristus , pai' Kristus-mi to jadi' hewa Woo' ngkai butu nyala-na . Ngkai owi Alata'ala mpakatantu ami'-mi patuju-na to nababehi hante Kristus toe , pai' patuju-na toe bate napadupa' ane rata-pi tempo-na .
49001010	
49001011	Alata'ala mpobabehi butu nyala-na ntuku' konoa-na pai' kabotu'-na moto . Ngkai lomo' kajadi' dunia' napelihi-tamo pai' napakatantu ami'-mi kakita'-na to jadi' bagia-na ngkai posidaia'-ta hante Kristus .
49001012	Toe pai' masipato' lia Alata'ala ra'une' pai' rapomobohe sabana kabohe ahi'-na hi kai' to Yahudi , apa' kai'-mi to ri'ulu mposarumaka Kristus .
49001013	Wae wo'o koi' , napobagia Alata'ala wo'o-moko-koiwo . Apa' kampo'epe-ni Kareba to makono , nipangala'-mi Kareba Lompe' toe , pai' nahore-mokoi Alata'ala ngkai huku' jeko'-ni . Pai' ngkai posidaia'-ni hante Kristus , Alata'ala mpowai'-koi Inoha' Tomoroli' to najanci owi . Inoha' Tomoroli' toei hewa saa' hi rala nono-ta , apa' Hi'a to jadi' pompetonoi-na kakita'-na bagia-na Alata'ala .
49001014	Alata'ala mpowai'-ta Inoha' Tomoroli' bona mporohoi janci-na hi kita' , bona monoto hi kita' kanawai'-ta wo'o mpai' hawe'ea to najanci-taka . Nawai'-ta hawe'ea to najanci-taka toe hi eo mpeno-na . Nto'u toe mpai' , nabahaka-ta ngkai dunia' to dada'a toi , pai'-ta na'ongko' hilou hi suruga , apa' lawi' kita' bagia-na . Toe pai' masipato' lia ta'une' pai' tapomobohe-i Alata'ala .
49001015	Jadi' , ane kupenonoi hawe'ea rasi' to nirata-mi toe-e ompi' , uma mowo pontarima kasi-ku hi Alata'ala . Kaku'epe-na kareba to mpo'uli' kamepangala'-nimi hi Pue' Yesus pai' kama'ahi'-ni hi hawe'ea tauna to mpopangala' Pue' Yesus ,
49001016	uma-a putu mpo'uli' tarima kasi hi Alata'ala sabana koi' , pai' kukahangai' oa'-koi hi rala posampaya-ku .
49001017	Mekakae-a hi Alata'ala , Tuama-na Pue'-ta Yesus Kristus pai' Tuama-ta to bohe hanga'-na , kuperapi' bona nanotohi nono-ni hante baraka' Inoha' Tomoroli' , duu'-na ni'inca mpu'u-i Alata'ala .
49001018	Kuperapi' bona nabajahi nono-ni , bona ni'inca beiwa kalompe'-na rasi' to nisarumaka ngkai Alata'ala to mpokio'-koi jadi' ana'-na . Kuperapi' bona nabajahi nono-ni bona ni'inca ka'uma-na mowo kabohe rasi' to naporodo ami'-mi hi hawe'ea tauna to napo'ana' ,
49001019	pai' bona ni'inca wo'o ka'uma-na mowo baraka'-na mpotulungi-ta to mepangala' hi Hi'a . Baraka'-na toe hibalia hante karoho-na pai' kuasa-na to bohe lia
49001020	to napake' mpopemata Kristus ngkai kamatea pai' mpopohura-i hi mali ka'ana-na hi rala suruga .
49001021	Kuasa to nawai'-ki Kristus toe , meliu kabohe-na ngkai kuasa hawe'ea topoparenta , hawe'ea to mokuasa , hawe'ea to mobaraka' , pai' hawe'ea to rapue' . Kuasa to nawai'-ki Kristus toe meliu kabohe-na ngkai hawe'ea to mporata huraa to molangko , uma muntu' hi to tuwu' tempo toi , tapi' hante to tuwu' hi eo mpeno wo'o .
49001022	Hawe'ea to ria , Alata'ala mpopengkoru hi Kristus , pai' na'ongko'-i jadi' Pangkeni to mpoparentai hawe'ea tauna to mpopangala'-i . Kristus Woo'-ta ,
49001023	pai' kita' Woto-na . Hawe'ea to ria hi Hi'a , ria wo'o hi kita' ntodea-na . Pai' Hi'a-mi to mpokuasai butu nyala-na hiapa-apa .
49002001	Ri'ulu , kako'ia-ni mepangala' hi Yesus , hewa to mate-mokoi , ko'ia niratai katuwua' to ngkai Alata'ala apa' mojeko'-koi pai' mpotiboki hawa' Alata'ala-koi .
49002002	Nto'u toe , po'ingku-ni eo-eo-na mpotuku' kabiasaa tauna to dada'a hi dunia' toi , koi' mpotuku' konoa Magau' Anudaa' . Magau' Anudaa' toei , tadulako to mpokuasai anudaa' to hi lolo raoa . Duu' hewa toe lau , mobago oa'-i hi rala nono tauna to uma mengkoru hi Alata'ala .
49002003	Ri'ulu , kita' omea hibalia hewa hira' : po'ingku-ta mpotuku' kahinaa nono-ta to dada'a , pai'-ta mpobabehi konoa nono pai' pekiri-ta to dada'a . Nto'u toe masipato' lia-ta nakaroe Alata'ala , apa' gati kehi-tami toe-e , hibalia hante kehi tau ntani'-na .
49002004	Aga uma mowo kalompe' nono-na Alata'ala , uma mowo kabohe ahi'-na to napopohiloi-taka .
49002005	Bula-ta hewa to mate-pidi sabana petibokia-ta , nawai'-ta katuwua' to bo'u hangkaa-ngkania hante Kristus . Jadi' , muntu' ngkai kabula rala-na Alata'ala pai'-ta tehore ngkai huku' jeko'-ta .
49002006	Ngkai posidaia'-ta hante Kristus Yesus , Alata'ala mpopemata-ta pai' napopohura-tamo hi pohuraa karabilaa' to hi rala suruga hangkaa-ngkania hante Kristus .
49002007	Patuju Alata'ala , bona hi eo-eo to tumai , natudo' ka'uma-na mowo kabohe ahi'-na pai' kalompe' nono-na hi kita' , to tarata ngkai posidaia'-ta hante Kristus Yesus .
49002008	Alata'ala mpohore-ta ngkai huku' jeko'-ta , muntu' ngkai kabula rala-na-wadi , sabana pepangala'-ta hi Yesus . Nahore-ta toe , bela ngkai kalompe' kehi-ta . Toe bate pewai' mara Alata'ala hi kita' ,
49002009	bela ngkai po'ingku-ta . Toe pai' uma ria haduaa to ma'ala mpo'uli' : " Ngkai kalompe' po'ingku-kule pai'-a nahore Alata'ala ngkai huku' jeko'-kue . "
49002010	Uma ria haduaa to ma'ala mpo'uli' hewa toe , apa' katuwua' to bo'u to tarata-mi toi-e , tarata ngkai Alata'ala-hana . Napajadi'-tamo manusia' to bo'u to mosidai' hante Kristus Yesus , bona mpobabehi-ta po'ingku to lompe' , hewa to napakatantu ami'-mitaka .
49002011	Jadi' , ompi'-ompi' , kiwoi-dile tuwu'-ni to ri'ulu-e . Ntuku' ngkai kaputu-ni , bela-koi to Yahudi . To Yahudi mpohanga'-koi " tauna to uma tetini' , " pai' to Yahudi toera mpo'uli' kahira'-na-wadi-rana bagia-na Alata'ala , apa' tetini'-ra-rana ntuku' atura agama-ra . Ada petini' toe , ada to rababehi manusia' hi wotoloka'-ra-wadi .
49002012	Nto'u toe , ko'ia ria posidaia'-ni hante Kristus . Hewa to hi mali-nako-koina , uma-koi hampodooa hante to Yahudi to napelihi-ramo Alata'ala jadi' ntodea-na . Uma ria bagia-ni hi rala pojanci to nababehi Alata'ala hi to Yahudi . Uma ria poncarumakaa-ni hi rala dunia' toi , apa' molaa-koi ngkai Alata'ala .
49002013	Aga tempo toi , ngkai posidaia'-ni hante Kristus Yesus , uma-pi hewa toe tuwu'-ni . Koi' to molaa ngkai Alata'ala ri'ulu-e , mohu'-mokoi sabana raa' kamate-na Kristus .
49002014	Apa' Kristus , Hi'a-mi to mpopohintuwu'-ta hante Alata'ala pai' hante doo-ta . Napewai' woto-na rapatehi jadi' tolo' woto-ta , pai' ngkai kamate-na toe nabahaka-tamo ngkai Atura agama Yahudi hante hawe'ea parenta pai' hawa'-na . Nababehi toe bona mpogero posisalaa to mpo'oloi' to Yahudi pai' to bela-ra to Yahudi hewa walatana' . Jadi' , kai' to Yahudi hante koi' to bela-koi to Yahudi , napopohintuwu'-tamo . Napopohintuwu'-ta toe , bona napajadi'-ta manusia' to bo'u to mosidai' hante Hi'a . Hewa toe-mi ohea-na Kristus mpobabehi kahintuwuaa' .
49002015	
49002016	Hante kamate-na hi kaju parika' toe , Kristus mpopohintuwu' to Yahudi pai' to bela to Yahudi , pai' ngkai ree napopohintuwu' omea-tamo hante Alata'ala . Kamate-na Kristus hi kaju parika' toe mpo'oti hawe'ea posisalaa .
49002017	Toe pai' tumai-i Kristus mpopalele kareba kahintuwuaa' hi koi' to molaa ngkai Alata'ala , pai' hi hira' to mohu' ami'-ramo-rana .
49002018	Apa' ngkai petauntongoi'-na Kristus , kita' omea ma'ala mpomohui' Alata'ala to Tuama , lompe' kai' to Yahudi , lompe' koi' to bela-koi to Yahudi . Ma'ala tamohui'-i hante kuasa Inoha' Tomoroli' to hanyala lau-wadi hi kita' omea .
49002019	Ngkai toe-mi , ompi'-ompi' to bela-koi to Yahudi , ri'ulu hewa tauna to hi mali-na-ko-koina . Aga wae lau uma-pi hewa toe . Wae lau hampodooa-mokoi hante hawe'ea tauna to mepangala' hi Yesus . Hantomi lau-mokoi hante hawe'ea ana' Alata'ala .
49002020	Kita' to mpangala' Yesus ma'ala rarapai'-ki tomi to nawangu Alata'ala . Suro-suro Pue' Yesus pai' nabi-nabi , hira'-mi pongkoto' watu pai' tuha'-na . Pai' Kristus Yesus , Hi'a-mi parawatu .
49002021	Kita' to mosidai' hante Yesus hewa bola' pai' rewa ntani'-na to rapomeduncu hi lolo parawatu to moroho , bona mpowangu tomi to moroli' to natao napo'ohai' Pue' Ala .
49002022	Pai' koi' wo'o ompi' , ngkai posidaia'-ni hante Kristus , bula-ni rawangu-mi hangkaa-ngkania hante hawe'ea tauna to mepangala' hi Kristus , jadi' hantomi tomi to napo'ohai' Alata'ala hante kuasa Inoha' Tomoroli' .
49003001	Jadi' ngkai toe-mi , aku' Paulus , batua-na Kristus Yesus , mosampaya hi Alata'ala , mposampayai-koi . Aku' toi , bula-ku ratarungku'-kuna , sabana mpokeni-a Kareba Lompe' hi koi' to bela-koi to Yahudi .
49003002	Tantu ni'epe-mi beiwa Alata'ala mpowai'-a pobago-ku toi , bona mpokeni-a Kareba Lompe' to mpo'uli' kama'ahi'-na Alata'ala hi koi' to bela-koi to Yahudi .
49003003	Owi , ria patuju-na Alata'ala to ko'ia ra'incai manusia' . Patuju-na toe-le : bona tauna to bela-ra to Yahudi mporata wo'o-ra-rawo rasi' ngkai Alata'ala hangkaa-ngkania hante to Yahudi . Patuju-na wo'o , bona to bela-ra to Yahudi hawoto lau-ramo hante to Yahudi , pai'-ra mporata wo'o-rawo napa to najanci Alata'ala hi hawe'ea ana'-na . Mporata-ra toe , ngkai posidaia'-ra hante Kristus Yesus , apa' lawi' mepangala'-ramo hi Kareba Lompe' . Owi , patuju Alata'ala hante to Yahudi pai' to bela-ra to Yahudi toe ko'ia ra'incai manusia' . Aga Alata'ala moto-mi mpopo'incai-a patuju-na toe hi rala pangila , hewa to oti-mi ku'uki' we'i . To ku'uki' toe , nau' rede'-wadi , aga mpakanoto patuju-na Alata'ala to napadupa' Kristus . Pai' ane nibasa , nipaha mpai' patuju-na Alata'ala to ko'ia ra'incai manusia' ngkai owi-e , hewa to kupaha wo'o-kuwo aku' . Ri'ulu , patuju-na toe uma raparata hi manusia' . Aga tempo toi patuju Alata'ala toe monoto-mi hi kai' suro-na pai' nabi-na to moroli' , apa' Inoha' Tomoroli' mpakanoto-mikakai .
49003004	
49003005	
49003006	
49003007	Jadi' aku'-mi to mpokeni Kareba Lompe' to mpo'uli' beiwa ohea-na Alata'ala mpopohintuwu' to Yahudi pai' to bela-ra to Yahudi . Pobago-ku mpokeni Kareba Lompe' toe kuponcawa rasi' bohe , apa' ngkai kabula rala-na Alata'ala , na'ongko'-a jadi' topobago-na , pai' narohoi-a hante karohoa to ngkai Hi'a moto bona kukule' mpokamu bago toe .
49003008	Ngkai hawe'ea topepangala' hi Pue' Yesus , aku' toi-mi-kuna to meliu kakedi' tuwu'-ku . Aga nau' wae , aku' lau-di to napompowaii' rasi' toe , bona aku' to mpopalele Kareba Lompe' hi tauna to bela-ra to Yahudi , mpo'uli'-raka kabohe rasi' to tarata ngkai Kristus , to uma bisa rapetudu manusia' .
49003009	Nawai' wo'o-a bago mpakanoto hi hawe'ea tauna beiwa Alata'ala mpopohintuwu' to Yahudi pai' to bela-ra to Yahudi ngkai posidaia'-ra hante Yesus . Ngkai owi , Alata'ala to mpajadi' langi' bo dunia' , ko'ia napopehuwu patuju-na toe .
49003010	Patuju-na , bona ntepu'u ngkai tempo toi napopohiloi hi hawe'ea topoparenta pai' anu mobaraka' to hi lolo raoa kamonoto-na mpohawai' butu nyala-na . Napopohiloi-ra toe hi kanapopohintuwu'-ra to Yahudi pai' to bela-ra to Yahudi ngkai posidaia'-ra hante Kristus .
49003011	Alata'ala mpobabehi hawe'ea toe ntuku' patuju-na to napakatantu ngkai lomo' kajadi' dunia' , pai' patuju-na toe napadupa' hi rala woto-na Kristus Yesus Pue'-ta .
49003012	Ngkai posidaia'-ta hante Kristus Yesus toe-mi , pai' ngkai pepangala'-ta hi Hi'a , daho'-tamo mpomohui' Alata'ala , uma-pi morara' nono-ta , apa' ta'inca-mi kanatarima-ta .
49003013	Ngkai toe-mi , ompi' , kuperapi' bona neo' mere' nono-ni mpo'epe karatarungku'-ku , apa' napa to kutodohaka toi mpokeni rasi' hi koi' .
49003014	Toe-mi ompi'-ompi' to bela-koi to Yahudi , ane kupenonoi hawe'ea rasi' to nirata-mi ngkai posidaia'-ni hante Kristus , mowingkotu'-ama hi nyanyoa Alata'ala to Tuama ,
49003015	to Tapotuama omea , lompe' kita' to hi dunia' , lompe' hawe'ea ihi' suruga .
49003016	Mosampaya-a hi Alata'ala to bohe lia baraka'-na , kuperapi' bona ngkai baraka'-na to bohe toe narohoi nono-ni hante Inoha'-na ,
49003017	duu'-na Kristus tida mo'oha' hi rala nono-ni ngkai pepangala'-ni . Mosampaya-a bona katuwu'-ni telihii hante ahi' Alata'ala , pai' ahi'-na toe morali' hi rala nono-ni .
49003018	Mosampaya-a bona koi' , hangkaa-ngkania hante hawe'ea topepangala' hi Kristus , mpo'inca ka'uma-na mowo kabohe-na ahi' Kristus hi kita' . Ahi'-na toe uma hudu ra'uli' , uma ma'ala rapetudu kanala-na , pai' uma takulei' mpohuka' kabohe-na . Mosampaya-a bona nirasai ahi'-na toe hi rala katuwu'-ni , bona hawe'ea to ria hi Alata'ala ria wo'o hi koi' .
49003019	
49003020	Bohe lia baraka'-na Alata'ala to mobago hi rala katuwu'-ta . Hante baraka'-na toe ma'ala nababehi meliu tena ngkai hawe'ea to taperapi' , ma'ala nababehi meliu tena ngkai hawe'ea to tapekiri .
49003021	Toe pai' masipato' lia tapomobohe hanga'-na sabana ahi'-na hi kita' to mpopangala'-i . Une'-imi hante hanga' Kristus Yesus , ngkai wae lau duu' kahae-hae-na . Amin .
49004001	Ngkai toe-mi ompi'-ompi' , ohe'i paresa' ngkai aku' to ratarungku' sabana pobago-ku hi Pue' : kuparesai'-koi bona mo'ingku-koi hewa to masipato' hi ana' Alata'ala , apa' lawi' nakio'-mokoi jadi' ana'-na .
49004002	Kana dingki' nono-ta pai' mo'olu oa' kehi-ta hi butu nyala-na . Neo' mpotima' kasalaa' doo , agina mosabara pai' moloe ahi'-ta hi himpau kita' .
49004003	Peloo-lompehi bona neo' ria posisalaa , apa' Inoha' Tomoroli'-mi to mpopohintuwu'-ta omea . Kahintuwuaa'-ta toe kana tapewili' lompe' .
49004004	Hawe'ea-ta to mepangala' hi Yesus Kristus , hewa to hawoto lau-ta-wadi , pai' hadua lau-wadi Inoha' Tomoroli' to hi rala nono-ta omea . Hibalia-wadi poncarumakaa-ta omea , apa' Alata'ala mpokio'-ta jadi' ana'-na .
49004005	Hadua-wadi Pue'-ta , hanyala-wadi pepangala'-ta , pai' hibalia wo'o-wadi karaniu'-ta hi petuku'-ta hi Pue' Yesus .
49004006	Hadua lau-wadi Alata'ala to Tapotuama omea , pai' Hi'a to mpokuasai omea , to mpobago omea , pai' to mpo'ohai'-ta omea .
49004007	Aga nau' ria kahibalia-ta toe , uma hibalia kola'-ta , apa' hi butu-butu dua-nata hore-hore rawai' pakulea' mpokamu bago Pue' , ntuku' napa to nakolai'-taka Kristus .
49004008	Toe pai' ria lolita Buku Tomoroli' owi to mpolowa Kristus , moni-na hewa toi : Ka'oti-na mpodagi bali'-na , ngkahe'-imi hilou hi po'ohaa' to hi kalangkoa-na , pai'-i mpobagi rasi' hi ntodea-na . "
49004009	Napa batua-na lolita tohe'e ? Ane ngkahe'-i hilou hi kalangkoa-na , tantu mana'u ncala'-i tumai hi kadingkia'-na , batua-na hi dunia' tohe'i .
49004010	Kristus to mana'u toei , Hi'a wo'o-wadi to ngkahe' hilou duu'-na mporata-i pohuraa to meliu kalangko-na ngkai hawe'ea to hi langi' , bona Hi'a to mpokuasai butu nyala-na .
49004011	Kristus toe-imi to mpobagi rasi' hi topetuku'-na : hantongo'-ra nawai' pakulea' jadi' suro-na , hantongo' nawai' pakulea' jadi' nabi to mpohowa' lolita Alata'ala , hantongo' nawai' pakulea' mpopalele Kareba Lompe' hi tauna to ko'ia mpo'epei , pai' hantongo' wo'o nawai' pakulea' jadi' pangkeni to mpewili' pai' to mpotudui' hawe'ea topetuku'-na .
49004012	Nabagi-taka rasi' toe bona hawe'ea topetuku'-na rarewai hono' , bona tapakule' mpewili' bago-na pai' bona kamoroo-rohoa posidaia'-ta hante Hi'a pai' hi himpau ompi' hampepangalaa'-ta hi rala Woto Kristus .
49004013	Nabagi-taka rasi' toe , duu'-na rata mpai' tempo-na kita' omea jadi' hanono lau-ta-damo apa' kita' omea mpo'inca pai' mpopangala' Ana' Alata'ala . Kamoroo-rohoa pai' kamonoo-notoa-tamo , duu'-na uma-pi ria kakuraa'-ta , hibalia hante Kristus-tamo .
49004014	Ane hewa toe-tamo , uma-tapa hewa ana'-ana' to jolia rabagiu ba hewa rauniri to nawaro ngolu' hilou tumai . Uma-tapa katuku'-tuku' hinyai' tudui'-tudui' , uma-pi ncaliu ta'ome' lolita tauna to doko' mpobagiu-ta hante akala-ra to mepanawu' .
49004015	Uma-tapa jolia rabagiu apa' moroho-mi pengkamu-ta hi tudui' to makono hante nono to ma'ahi' . Kamoroo-rohoa pai' kamonoo-notoa-ta hi butu nyala-na , duu'-na hibalia-tamo hante Kristus . Kristus toei taponcawa Woo'-ta ,
49004016	pai' kita' omea rarapai'-ki bagia ngkai Woto Kristus . Ane hi woto manusia' , butu nyala bagia-na momeduncu lompe' pai' mome'umpu' lompe' bona jadi' hawoto lau . Wae wo'o kita' to mepangala' hi Kristus : ngkai posidaia'-ta hante Hi'a , mosidai'-tamo hi himpau kita' . Pai' ane butu-butu dua-nata hore-hore mpewili' bago to nabagii-taka Pue' , kamoroo-rohoa petuku'-ta hi Pue' , pai' katedoo-donihia kahintuwuaa'-ta hadua bo hadua sabana ahi'-ta hi himpau kita' .
49004017	Ngkai toe-mi , hante kuasa to nawai'-ka Pue' tohe'i , ku'uli' pai' kuparesai'-koi hante kanoto-noto-na : neo'-pi nituku' po'ingku tauna to uma mpo'incai Alata'ala , apa' uma mokalaua pekiri-ra .
49004018	Mobengi nono-ra . Uma raratai katuwua' to ngkai Alata'ala , apa' uma mpu'u ra'incai tudui' to makono ngkai Alata'ala . Uma ra'incai apa' ngkai kamotu'a nono-ra .
49004019	Uma-pi ra'incai me'ea' , alaa-na mpotuku'-ra konoa woto-ra to dada'a , pai' rapokono rahi mpobabehi butu nyala gau' to uma tumotoa .
49004020	Hiaa' koi' , bela gau' to hewa toe to natudui'-kokoi Kristus .
49004021	Tantu ni'epe-mi libu'-na , pai' ngkai posidaia'-ni hante Hi'a ratudui'-mokoi tudui' to makono to tarata ngkai Yesus .
49004022	Ratudui'-mokoi hewa toi : kana nibahakai po'ingku-ni to ri'ulu to nituku' kako'ia-ni mepangala' hi Pue' . Hawe'ea kahinaa to nituku' nto'u toe mpopanawu'-koi pai' mpogero katuwu'-ni .
49004023	Ratudui'-koi mpobahaka po'ingku-ni to ri'ulu toe , pai' mpopebo'ui nono bo pekiri-ni hi Alata'ala .
49004024	Pai' ngkai ree babehi-mi po'ingku to bo'u , apa' lawi' Alata'ala mpopajadi'-mokoi manusia' to bo'u , to monoa' pai' moroli' mpu'u , ntuku' po'ingku-na Alata'ala .
49004025	Toe-mi ompi' , bahakai mpu'u-mi po'ingku-ni to ri'ulu toe : neo'-pi moboa' , agina mpo'uli' to monoa' hi doo , apa' kita' omea bagia ngkai Woto Kristus-tamo .
49004026	Ane moroe , neo' roe-ta tohe'e mpakeni-ta mojeko' . Neo'-ta moroe duu' limpa eo ,
49004027	bona neo' mpai' ria loga-na Magau' Anudaa' mposori-ta .
49004028	Tauna to biasa manako , neo'-pi-hawo manako oa' . Agina mobago-ra hante pale-ra moto mpali' pongkoni'-ra , bona ma'ala-ra mpobagii doo to nakakurai' .
49004029	Neo' ria lolita to dada'a howa' ngkai wiwi-ta . Agina mpohowa' lolita to mpotulungi pai' mporohoi nono doo , hewa to masipato' . Lolita to hewa toe mpokeni kalompea' hi tauna to mpo'epe .
49004030	Pelompehi po'ingku-ta bona neo' mpopedahi nono Inoha' Tomoroli' to nawai'-taka Alata'ala . Kiwoi-e' : Inoha' Tomoroli' toei hewa saa' hi rala nono-ta , apa' Hi'a to jadi' pompetonoi-na kakita'-na bagia-na Alata'ala . Ngkai karia-na Inoha' Tomoroli' hi rala nono-ta toe , monoa'-mi ta'inca karata mpai' tempo-na Alata'ala mpobahaka mpu'u-ta ngkai dunia' to dada'a toi .
49004031	Jadi' , bahaka-mi hawe'ea kehi to hewa toi : jolia peda' nono , moroe pai' mowuku nono , motuda' , metipo' pai' metuntui' -- bahaka-mi omea hante hawe'ea kehi ntani'-na to dada'a .
49004032	Kana lompe' nono-ta pai' momepoka'ahi'-ta hadua bo hadua , pai' mpo'ampungi sala' doo , hewa Alata'ala mpo'ampungi sala'-ta sabana posidaia'-ta hante Kristus .
49005001	Jadi' , lawi' napo'ana' Alata'ala-tamo pai' nape'ahi'-tamoe , toe pai' kana tatuku' kehi Alata'ala .
49005002	Hi po'ingku-ta eo-eo-na , kana ma'ahi'-ta hi doo , hewa Kristus wo'o mpoka'ahi'-ta ; napewai' woto-na rapatehi bona mpotolo'-ta . Pobabehi-na toe mpakagoe' nono Alata'ala , hewa pepue' to mohonga to ratonu hi Hi'a .
49005003	Aga neo' mpu'u ria to mobualo' ba to mpobabehi gau'-gau' to babo' ntani'-na ba to mpokahina anu doo . Gau' to hewa toe uma natao hi kita' to napobagia Alata'ala . Agina to hewa toe neo' rapotompo'wiwi hi laintongo'-ta .
49005004	Uma wo'o natao ane metarahu-ta ba mpohowa' lolita to uma ria tuju-na ba mpo'uli' ore'-ore' to uma natao ra'epe hi tilinga doo . Agina tapake' wiwi-ta mpo'uli' tarima kasi hi Alata'ala .
49005005	Apa' bona ni'inca : hema-hema to mobualo' ba to mpobabehi gau' to babo' ntani'-na ba to mpokahina anu doo , uma ria bagia-ra hi rala Kamagaua' Kristus pai' Alata'ala . Tauna to mogau' hewa toe , ma'ala-mi ta'uli' mepue'-ra hi napa to rapokahina toe .
49005006	Jadi' , neo'-ta ma'ala rabagiu hante lolita tauna to doko' mpohinai-ta mpobabehi gau' to hewa toe . Bate uma makono lolita-ra toe . Apa' ngkai gau'-gau' to hewa toe , Alata'ala mpokaroe tauna to uma mengkoru hi Hi'a .
49005007	Jadi' , neo' tadohei-ra hi rala pogau'-ra tohe'e .
49005008	Apa' owi , mobengi-pidi nono-ni , aga wae lau mobaja-mokoi ngkai posidaia'-ni hante Pue' . Jadi' , mo'ingku-mokoi hewa tauna to mobaja-mi nono-ra .
49005009	Petonoi napa kehi to masipato' hi poncilo Pue' . Apa' ngkai kamobaja nono-ni toe mehupa' hawe'ea kehi to lompe' , to monoa' pai' to monoto .
49005010	
49005011	Jadi' , neo' tapenau' gau'-ra to hi rala kabengia-na-pidi , apa' uma ria gau' to lompe' to mehupa' ngkai kabengia-na . Agina tapolonto' lau-mi kadada'a-na gau'-ra toe .
49005012	Apa' gau'-gau' to rababehi ngkawuni toe , nau' ralolita-wadi me'eai' lia .
49005013	Aga ane tauna to dada'a mpohilo po'ingku-ni to lompe' , lonto' lau-mi kadada'a po'ingku-ra hira' toe , alaa-na rabahakai-mi gau'-ra to mobengi , pai' jadi' mobaja wo'o-ramo-rawo .
49005014	Toe pai' ria rona' to mpo'uli' : Molike-mokoi toleta' , Memata-mokoi ngkai kamatea-ni , Pai' Kristus mpobajahi nono-ni . "
49005015	Toe pai' kana tapelompehi po'ingku-ta : neo' hewa tauna to wojo , agina mo'ingku-ta hewa tauna to monoto nono-ra .
49005016	Kana tapake' lompe' loga to ria hi kita' , apa' tempo toi-e dada'a lia kehi manusia' .
49005017	Toe pai' neo' kabua'-bua'-na kehi-ta , pekiri lompe' napa kehi to napokono Pue' .
49005018	Neo' malangu , apa' toe-hana mpopehuwu kahinaa to dada'a . Kana nakuasai Inoha' Tomoroli'-tamo . Ngkai kuasa Inoha' Tomoroli' toe ,
49005019	momerohoi ngkanono-ta hante mpoporona' mazmur , rona' pe'une' pai' rona' ntani'-na to nawai'-taka Inoha' Tomoroli' ; morona' goe'-goe'-ta mpo'une' Pue' hante nono-ta mpu'u ;
49005020	mpo'uli' tarima kasi oa' hi Alata'ala to Tuama hante hanga' Yesus Kristus Pue'-ta ngkai butu nyala-na to nawai'-taka ;
49005021	pai' momepengkorui hadua bo hadua hewa pebila'-ta hi Kristus .
49005022	Tobine-tobine , kana mengkoru-koi hi tomane-ni , hewa pengkoru-ni hi Pue' .
49005023	Hewa rapa'-na hi woto manusia' , bagia to hi wongko-na mpu'u , woo' , pai' woo' toe-mi to mpohawai' woto-na . Wae wo'o tomane ma'ala rarapai'-ki woo' hi tobine-na , hewa Kristus wo'o jadi' Woo' hi kita' to mpopangala'-i . Kita' to mpopangala'-i ma'ala rarapai'-ki bagia ngkai Woto-na Kristus . Pai' Hi'a-mi Magau' Tompohore-ta ngkai huku' jeko'-ta .
49005024	Jadi' , hewa kita' omea mengkoru hi Kristus , wae wo'o-hawo tobine kana mengkoru hi tomane-na hi butu nyala-na .
49005025	Pai' koi'-koiwo tomane , kana nipoka'ahi' tobine-ni , hewa Kristus mpoka'ahi'-ta to mpopangala'-i , duu'-na napewai' woto-na rapatehi bona mpotolo'-ta .
49005026	Hante pobabehi-na toe napatani'-ta jadi' bagia-na moto , nabohoi'-ta ngkai jeko' hante ue peniu' pai' hante lolita-na ,
49005027	bona kita' to jadi' bagia-na toe jadi' moroli' pai' ncola , hante uma ria kasalaia' ba rugea'-na , bona natao-ta nakaratai .
49005028	Jadi' , hewa ahi'-na Kristus hi kita' toe , wae wo'o-hawo tomane kana mpoka'ahi' tobine-na , hewa pompoka'ahi'-na woto-na moto . Hema to mpoka'ahi' tobine-na , hewa mpoka'ahi' woto-na moto-imi .
49005029	Uma-hawo ria tauna to mpokahuku' woto-na moto . Bate najaga pai' napewili' . Wae wo'o Kristus mpewili' tauna to mpopangala'-i .
49005030	Napewili'-ta apa' kita' to mpopangala'-i , jadi' bagia ngkai Woto-natamo .
49005031	Hi rala Buku Tomoroli' te'uki' hewa toi : " Toe-mi pai' hadua tomane mpalahii tina tuama-na , pai' tuwu' hintuwu' hante tobine-na , bona hira' tau rodua toe jadi' hewa hadua lau-ra-damo . "
49005032	Lolita toi , walatu to monala batua-na . Aga patuju-ku hi rehe'i , mpotompo'wiwi-a posidaia' Kristus hante kita' ntodea-na .
49005033	Aga nau' wae , bate ria wo'o kalaua-na hi kita' omea : butu dua tomane kana mpoka'ahi' tobine-na hewa pompoka'ahi'-na woto-na moto , pai' tobine wo'o-hawo kana mpobila' tomane-na .
49006001	Ana'-ana' , tuku' hawa' totu'a-ni hewa kampotuku'-ni Pue' , apa' toe to masipato' nibabehi .
49006002	Hi rala Buku Tomoroli' te'uki' parenta toi : " Kana tabila' tina pai' tuama-ta . " Ngkai parenta to hampulu' , lako' toi-di parenta to ria janci-na .
49006003	Janci toe : " Ane tabila' tina pai' tuama-ta , lompe' pai' moloe tuwu'-ta hi rala dunia' toi . "
49006004	Pai' koi' to tuama , neo' nipedahi nono ana'-ni . Pewili'-ra-dile , tudui' pai' paresai'-ra hante paresa' to ngkai Pue' .
49006005	Ompi'-ompi'-ku to rapobatua , tuku' hawa' maradika-ni hi rala dunia' toi . Bila' pai' pengkorui-ra ngkai kabula nono-ni . Toe nibabehi hewa pengkoru-ni hi Kristus .
49006006	Neo' nibabehi toe nto'u-na nahilo maradika-ni-wadi bona ngalai' ra'une' manusia'-wada-koi . Mobago-koi hewa batua Kristus to mpotuku' konoa Alata'ala hante nono mpu'u .
49006007	Mobago hante kagoe' nono-ni , niponcawa pobago-ni hi Pue' , uma muntu' hi manusia' .
49006008	Penonoi-koi : butu dua tauna to mpobabehi bago to lompe' bate mporata hiwili-na ngkai Pue' , lompe' batua lompe' to bela-i batua .
49006009	Pai' koi'-koiwo to ramaradika , wae wo'o-koiwo kehi-ni hi batua-ni . Neo'-koiwo nipongasai'-ra . Apa' penonoi-koi : koi' to ramaradika pai' batua-nie , hadua lau-wadi Pue'-ni , Hi'a-mi Pue' to hi rala suruga . Uma-i-hana mpelence tauna .
49006010	Ka'omea-na ompi' , kana moroho-ta hante karohoa to tarata ngkai kabaraka'-na Pue' , lawi' mosidai'-tamo hante Hi'a .
49006011	Henta-mi hawe'ea rewa mpanga'e to naporodo-taka Alata'ala , bona moroho pokore-ta mpo'ewa akala-akala Magau' Anudaa' .
49006012	Apa' hi panga'e-ta toi-e , uma-ta mpo'ewa manusia' . Mpo'ewa-ta to mokuasa pai' anu mobaraka' to uma kahiloa . Mpo'ewa-ta tadulako-tadulako kabengia to mokuasa hi wongko dunia' . Mpo'ewa-ta wori' nyala seta pai' anudaa' to mpokuasai raoa .
49006013	Ngkai toe-mi , henta-mi hawe'ea rewa mpanga'e to ngkai Alata'ala , bona ane rata eo panga'ea , tapakule' moto mpai' mpo'ewa perumpa'-perumpa' bali' , bona rata hi kahudua panga'ea , bate moroho oa' pokore-ta .
49006014	Jadi' , pakaroho mpu'u pokore-ta hante rewa mpanga'e to ngkai Alata'ala . Pakaroho petuku'-ta hi tudui' to makono , taponcawa salepe' to taperii hi hope'-ta bona neo'-ta lempe' . Pakanoa' po'ingku-ta , taponcawa baju ahe' to mpetalawai' woto-ta ngkai pesori .
49006015	Kana sadia-ta mpopalele Kareba Lompe' to mpopohintuwu' manusia' hante Alata'ala , taponcawa sapatu' to mpakaroho pokore-ta .
49006016	Pai' hi butu nyala-na kana moroho pepangala'-ta hi Alata'ala-wadi . Pepangala'-ta toe taponcawa kaliawo to tatamaeo ncuu . Hante pepangala'-ta toe , ma'ala tajungki' hawe'ea rewa mpanga'e to memoho' to natoa'-taka anudaa' .
49006017	Kana tasarumaka Alata'ala to mpobahaka-tamo ngkai huku' jeko'-ta . Katebahaka-ta ngkai huku' jeko'-ta toe taponcawa songko ahe' to mporohoi-ta bona tida nono-ta . Pai' Lolita Alata'ala taponcawa piho' to ngkai Inoha' Tomoroli' .
49006018	Pai' hi rala panga'e-ni mpo'ewa Magau' Anudaa' toe , mosampaya pai' mekakae oa'-koi hi Alata'ala . Hi butu nyala-na mosampaya-koi ntuku' petete' Inoha' Tomoroli' . Hi rala posampaya-ni toe , kana mojaga oa' pai' neo' lempe' , neo' nibahakai mposampayai hawe'ea topepangala' hi Pue' Yesus .
49006019	Pai' niposampayai wo'o-a-kuwo , bona nto'u-ku mololita , Alata'ala mpowai'-a pololita to manopa' , bona bia'-a mpoparata Kareba Lompe' to uma ra'incai manusia' ngkai owi .
49006020	Pue' Yesus mpo'ongko'-a jadi' suro-na , bona mpokeni-a Kareba Lompe' , duu'-na ohe'i-ama hi rala tarungku' . Jadi' , posampayai-a-kuwo bona bia'-a mpololita Kareba Lompe' toe hewa to kasipato'-na .
49006021	Jadi' , bona ni'inca kababeiwa-ku pai' kababeiwa-na pobago-ku , mposuro-a ompi'-ta Tikhikus tilou , bona hi'a-damo mpo'uli'-kokoi napa omea to majadi' hi rehe'i . Tikhikus toei , ompi'-ta to tape'ahi' , pai' topobago to tida hi rala pobago Pue' .
49006022	Toe pai' kusuro-i tilou bona mpo'uli'-kokoi hi retu kabeiwa-nakai , bona tetanta'u nono-ni .
49006023	Kusarumaka Alata'ala to Tuama pai' Pue' Yesus Kristus mpowai' kalompea' tuwu' hi hawe'ea ompi' hampepangalaa'-ku . Kusarumaka Alata'ala mpodonihii ahi'-ni pai' pepangala'-ni .
49006024	Pue' mpogane' hawe'ea tauna to mpoka'ahi' Pue'-ta Yesus Kristus hante ahi' to uma ria ka'oraa-na .
50001001	Sura toi ngkai aku' Paulus pai' Timotius , batua Kristus Yesus , kipakatu tilou hi koi' ompi'-ompi' hampepangalaa'-kai hi rala Kristus Yesus to hi ngata Filipi , duu'-na hi pangkeni-ni pai' tauna to mpokamu pobago Pue' hi laintongo'-ni .
50001002	Wori' tabe : mekakae-kai hi Alata'ala Tuama-ta pai' hi Pue' Yesus Kristus bona nagane'-koi ngkai kabula rala-na pai' nawai'-koi kalompea' tuwu' .
50001003	Butu ngkani-na kukiwoi-koi ompi' , ku'uli' oa' tarima kasi hi Pue'-ku , Pue' Alata'ala .
50001004	Pai' butu ngkani posampaya-ku , goe' oa' nono-ku mposampayai-koi omea .
50001005	Ku'uli' tarima kasi hi Pue' Alata'ala , apa' ngkai lomo'-na duu' tempo toi-e nitulungi ncuu-a hi rala bago-ku mpopalele Kareba Lompe' .
50001006	Alata'ala moto-mi to mobago hi rala nono-ni mpobago bago to lompe' , pai' kuparasaya pobago to natepu'u-mi tetu napokaliliu duu'-na hudu hi eo karata-na nculii' Kristus Yesus .
50001007	Toto-na lia-a mpoinono-koi omea hewa toe-e ompi' , apa' kupoka'ahi'-koi , apa' hampobagoa-ku omea-koi hi rala pobago to nawai'-ka Alata'ala toi . Nitulungi ncuu-a , lompe' bula-ku rala tarungku' toi-e , lompe' nto'u-ku mpo'uli' noa'-ku pai' mpakanoto kamakono-na Kareba Lompe' .
50001008	Alata'ala mposabii' kamakono-na lolita-ku tohe'i . Lentora mpu'u-a ngkalentorai-koi omea , pai' kalentora-ku toi , hewa ahi'-na Kristus Yesus moto .
50001009	Jadi' , toi-mi pomperapia'-ku hi Alata'ala , bona ahi'-ni katedoo-donihia karoho-na , pai' tedonihii wo'o kamonoto nono-ni pai' pe'inca-ni mpo'inca napa to natao nibabehi .
50001010	Ane hewa toe-mokoi ompi' , ni'inca mpu'u-mi mpelihi napa to meliu kalompe'-na . Mosampaya-a bona moroli' katuwu'-ni hante uma ria kasalaia'-na hi eo karata-na nculii' Kristus .
50001011	Mosampaya-a bona monoa' oa' po'ingku-ni sabana pobago Yesus Kristus hi rala tuwu'-ni , alaa-na wori' tauna mpo'une' pai' mpomobohe Alata'ala .
50001012	Jadi' , bona ni'inca ompi' , nau' ratarungku'-a tohe'i-e , goe' moto-a , apa' ngkai karatarungku'-ku toi , kawoo-woria' lau-mi tauna to mpo'epe Kareba Lompe' .
50001013	Tantara to mpodoo tomi magau' pai' hawe'ea tauna hi rehe'i mpo'inca karatarungku'-ku toi apa' batua Kristus-a .
50001014	Wae wo'o , wori'-mi ompi' hampepangalaa'-ta to hi rehe'i terohoi pepangala'-ra , apa' rahilo napa to jadi' hi aku' bula-ku ratarungku' , alaa-na uma-rapa me'eka' , kabii-biaa' lau-ramo mpopalele Lolita Alata'ala .
50001015	Ria wo'o-ra hantongo' to ngkeni Kareba Kristus apa' mohingi'-ra pai' doko' mpo'ewa-a . Aga ria moto wo'o-ra hantongo' to mpokeni Kareba Kristus hante karoli' nono-ra .
50001016	Hira' mpopalele Kareba Kristus apa' nakeni ahi'-ra , apa' ra'inca ka'aku'-na to na'ongko' Alata'ala jadi' suro-na to mpakanoto Kareba Lompe' hi hawe'ea tauna .
50001017	Tapi' tauna to mohingi' toera we'i , mpopalele Kareba Kristus hante patuju to dada'a , apa' doko' mpomobohe hanga'-ra moto-wadi . Ra'uli'-ranale , babehia-ra toe mpodonihii kasusaa'-ku hi rala tarungku' .
50001018	Aga nau' wae , uma kutapari . Apa' nau' ba beiwa , lompe' hante patuju to sala' ba hante patuju to makono , Kareba Kristus bate rapalele ! Toe-mi to mpakagoe' nono-kue . Pai' bate goe' oa'-a ,
50001019	apa' nau' ba napa mpai' to jadi' hi aku' , ku'inca hante posampaya-ni ompi' , pai' hante petulungi Inoha' Tomoroli' to ngkai Yesus Kristus , bate mporata-a mpai' to lompe' .
50001020	Konoa-ku pai' to kusarumaka lia , bona neo'-a mporata ea' hi pobago-ku toi . Kusarumaka bate bia' ncuu-a mpo'uli' posabi'-ku -- peliu-liu-nami tempo toi-e -- bona ba tuwu' ba mate-a , hanga' Kristus rapomobohe hi rala woto-ku .
50001021	Apa' ane aku' tuwu' , Kristus-mile to tuwu' hi rala tuwu'-kue . Pai' nau' ba mate-a , kurasi' lia .
50001022	Aga ane tuwu'-a-pada hi dunia' toi , ma'ala-a-pidi mpokamu bago to mokalaua . Jadi' , uma ku'incai to'uma-i to kupelihi .
50001023	To ronyala toe mpomediii' nono-ku . Doko' lia-a mpalahii dunia' toi pai' hilou tida dohe Kristus , apa' toe to meliu kalompe'-na .
50001024	Aga ane tuwu'-a-pada hi dunia' toi , bohe-pi kalaua-na hi koi' ompi' , apa' niparaluu-a-pidi .
50001025	Toe monoto lia hi rala nono-ku . Toe pai' ku'uli' , bate tuwu'-a-pada mpai' , pai' kupoka'ala-pidi tilou mpencuai'-koi , mpotulungi-koi bona tampai karoho pepangala'-ni hi Pue' Yesus pai' tampai kagoe'-ni mepangala' hi Hi'a .
50001026	Jadi' , ane ria-apa mpai' nculii' dohe-ni pai' nihilo-ama , karoo-rohoa-mi nono-ni mpo'une' Kristus Yesus .
50001027	Jadi' , nau' ba napa to jadi' hi aku' , po'ingku-ni kana to masipato' hi tauna to mpotuku' Kareba Lompe' Kristus . Ba kupohirua'-pidi-kokoi mpai' ompi' ba uma-pi , kusarumaka ku'epe moto mpai' kareba to mpo'uli' katida pokore-ni , hanono pai' hintuwu'-koi mobago bona wori' tauna mepangala' hi Kareba Lompe' .
50001028	Nau' ba napa-napa to jadi' , neo' mpu'u-koi me'eka' hi tauna to mpo'ewa-koi . Apa' toe mpakanoto kanahuku'-ra mpai' Alata'ala , pai' koi' ompi' tebahaka ngkai huku' , apa' Alata'ala mpobahaka-koi ngkai huku' jeko'-ni .
50001029	Neo'-koi me'eka' , apa' Alata'ala mpelihi-koi uma muntu' mepangala' hi Kristus , tapi' napelihi wo'o-koi bona mporata kaparia bona hanga' Kristus rapomobohe .
50001030	Jadi' hewa toe lau , mporata kaparia mpu'u-mokoi , hibalia hante kaparia to kurata aku' toi-e , lompe' kaparia to nihilo moto-mi bula-ku ria-pidi dohe-ni wengi , lompe' kaparia to kurata hi rehe'i-e , hewa to ni'epe moto-mi .
50002001	Jadi' ompi'-ompi' , ku'inca katerohoi-na nono-ni apa' mosidai'-mokoi hante Kristus . Tetanta'u-mi nono-ni apa' napoka'ahi'-mokoi . Hintuwu'-mokoi apa' ngkai petete' Inoha' Tomoroli' . Momepoka'ahi'-koi hadua bo hadua .
50002002	Bo lawi' oo mpu'u-koi , kuperapi' bona nipakagoe' mpu'u-ka nono-ku : tuwu' hintuwu'-koi hante ahi'-ni hibalia , nono-ni hibalia , patuju-ni hibalia .
50002003	Neo' mpomobohe woto-ni moto-wadi , neo' mpope'une' . Agina-pi-hana hore-hore mpakadingki' nono , ta'uli' doo melabi ngkai kita' .
50002004	Neo' mpenonoi woto-ta moto , pekiri wo'o katuwu' doo .
50002005	Nono-ni kana hewa nono-na Kristus Yesus :
50002006	Nau' tuwu' mpo' Alata'ala-i , uma-i mpentaei kahibalia-na hante Alata'ala .
50002007	Nabahaka omea-mi tetu , pai'-i tuwu' mpobatua . Mewali manusia'-i hante wotoloka' manusia' .
50002008	Pai' ka'oti-nai jadi' manusia' , mengkadingki'-imi , pai'-i mpotuku' hawa' Alata'ala , duu'-na mate raparika' hewa hadua tauna to dada'a .
50002009	Toe-mi pai' Alata'ala mpo'ongko'-i hi pohuraa to molangko lia , pai' nawai'-i kuasa to meliu ngkai hawe'ea kuasa to ntani'-na ,
50002010	bona hawe'ea to tuwu' mengkoru hi Yesus , lompe' ihi' suruga , lompe' ihi' dunia' , lompe' to hi po'ohaa' tomate , hawe'ea-ra mpai' mowilingkudu menyompa hi Hi'a ,
50002011	pai'-ra mpangaku' : Yesus Kristus , Hi'a-mi Pue' , alaa-na Alata'ala to Tuama rapomobohe .
50002012	Toe-mi ompi' to kupe'ahi' , ku'inca kampotuku'-ni hawa'-ku . Bula-ku ria dohe-ni , nituku' mpu'u hawa'-ku . Jadi' , peliu-liu-nami tempo toi bula-ku molaa , kuperapi' bona nipelompehi mpu'u po'ingku-ni , hewa to masipato' hi tauna to nahore Alata'ala ngkai huku' jeko'-ra . Mengkoru-mokoi hi Alata'ala , pai' poka'eka' mpu'u-koi mpobabehi po'ingku to dada'a .
50002013	Apa' Alata'ala moto-mi to mobago hi rala nono-ni , pai' alaa-na dota-koi mpotuku' konoa-na , pai' nawai' wo'o-koi karohoa mpotuku' konoa-na .
50002014	Napa-napa to nibabehi , neo' ngkunuti ba momehono' ,
50002015	bona monoa' hi hawe'ea tauna ka'ana'-na Alata'ala mpu'u-koi , to uma ria kasalaia'-ni , to tuwu' moroli' pai' uma ria patuju-ni to dada'a . Hewa betue' mehini hi rala kabengia-na , wae wo'o koi' hi laintongo' tauna to bengku' pai' dada'a nono-ra ,
50002016	apa' niparata-raka Kareba Lompe' to ngkeni katuwua' . Ane hewa toe po'ingku-ni ompi' , bohe mpai' nono-ku hi karata-na nculii' Kristus . Apa' po'ingku-ni toe-mi to mpakanoto hawe'ea bago-ku uma wa bayangi' , ria moto wua'-na .
50002017	Ompi'-ompi' , ngkai lomo' kakukarebai-nakoi Kareba Lompe' , mepangala'-mokoi hi Pue' Yesus , pai' nitonu katuwu'-ni hi Hi'a bona mpobabehi konoa-na . Jadi' , nau' rahuku' mate mpu'u-a mpai' sabana pobago-ku mpokarebai-koi Kareba Lompe'-e , uma kutapari . Bate mpo'uli' tarima kasi oa'-a hi Alata'ala , pai' goe'-a hangkaa-ngkania hante koi' .
50002018	Kusarumaka wo'o bona ompi'-ompi' motarima kasi pai' goe' hangkaa-ngkania hante aku' .
50002019	Ane napokono Pue' Yesus , ria patuju-ku mpohubui Timotius tilou mpencuai'-koi , bona ane nculii'-ipi tumai , tetanta'u-a mpo'epe kareba-ni .
50002020	Muntu' Timotius-kuwo to hi rehe'i to mpohibalia-ki nono-ku pai' to mpekiri kalompea'-ni ompi' .
50002021	Ane to ntani'-ntani'-naera , mpenonoi woto-ra moto-ra-wadi , uma-ra mpenonoi konoa-na Yesus Kristus .
50002022	Aga ane Timotius , nihilo moto-mi-koiwo karoho peparasaya-na . Mobago-i dohe-ku mpopalele Kareba Lompe' . Kai' roduaa , hewa ntali ana'-wadi-kai .
50002023	Jadi' , ane ku'inca-damo mpai' kahudua kara-kara-ku , kuhubui-imi tilou mpencuai'-koi .
50002024	Pai' kusarumaka hante petulungi Pue' , uma moto-a mahae tilou mpencuai'-koi .
50002025	Sampale-di , ane ompi'-ta Epafroditus , to mahae-mi nihubui tumai mpongawa'-a , ku'uli' agina kuhubui lau-imi tilou nculii' hi koi' . Kai' rodua hewa tantara to hampanga'ea , apa' hampobagoa-kai hi rala pobago Pue' , pai' natulungi-a hi rala kaparia-ku .
50002026	Lentora lia-imi hi koi' omea ompi' , pai' susa' nono-na , meka' ba lue' ni'epe-mi kapeda'-na wengi .
50002027	Peda' mpu'u-idi , neo' napomate-ki . Tapi' mo'uri' nculii'-imi apa' Alata'ala mpoka'ahi'-i -- aga uma muntu' hi'a , aku' wo'o napoka'ahi' , apa' ane ke mate mpu'u-i wengi , ke katedoo-donihia-mi kasusaa'-ku .
50002028	Toe pai' ku'uli' agina kupesahui mpohubui-i nculii' tilou , bona ane hirua'-pokoi , tetanta'u-mokoi , pai' aku' hi rehe'i monu-mi nono-ku .
50002029	Wae-pi , tarima-imi hi rala hanga' Pue' hante kagoe' nono-ni . Bila' wo'o hawe'ea tauna to mpohibalia-ki nono-na .
50002030	Ngkai pobago-na mpobago-ki Kristus , neo' mate lia-i . Uma-i mpenonoi woto-na moto , apa' doko'-i nipopale hi rehe'i mpotulungi-a .
50003001	Wae-pi ompi'-ompi' , kana goe'-koi apa' lawi' mosidai'-mokoi hante Pue' .
50003002	Mo'inga'-inga'-koi hi tauna to mpokeni tudui' to dada'a , kehi-ra hewa dike' to mau . Doko'-ra mpewuku-koi ratini' ntuku' Atura Musa . Neo'-ra nipangalai' ! Apa' bela ngkai karatini'-ta pai'-ta jadi' monoa' hi poncilo Alata'ala .
50003003	Kita' toi-mile to monoa' hi poncilo Alata'ala-e , kita' to mpopue'-i ngkai petete' Inoha' Alata'ala , bohe nono-ta apa' mosidai'-tamo hante Kristus Yesus . Uma-ta ncarumaka ada to kahiloa-wadi bona ngalai' jadi' monoa'-ta hi poncilo Alata'ala .
50003004	Kakono-na , aku' wo'o ma'ala mposarumaka ada tetu-e . Ane ria tauna to mpoperaha petuku'-ra hi ada to kahiloa-wadi , peliu-liu-nami aku' !
50003005	Ratini'-a hi umuru kawalu eo-na ntuku' Atura Musa . To Yahudi mpu'u-a , muli to Israel , ngkai posantina-na Benyamin . Kako'ia-ku mepangala' hi Pue' Yesus , kutuku' Atura Musa ntuku' tudui' to Parisi .
50003006	Nto'u toe mantata' mpu'u petuku'-ku hi agama Yahudi , duu'-na ngasa'-a mposesa'-ra topetuku' Yesus . Kutuku' butu nyala parenta to hi rala Atura Musa , uma ria to kutiboki-na .
50003007	Hawe'ea toe owi ku'uli' rasi'-ku . Tapi' tempo toi ku'uli' mepakarugi-wadi , apa' muntu' Kristus-damo to kusarumaka .
50003008	Meliu ngkai toe , butu nyala-na ku'uli' mepakarugi omea-wadi , apa' to meliu kalompe'-na , mpo'inca-ama Kristus Yesus Pue'-ku . Jadi' , kubahaka-mi hawe'ea to ntani'-na , kuponcawa momo-damo , bona ma'ala-a mporata Kristus ,
50003009	pai' mposidai'-ki . Alata'ala mpo'uli' kamonoa'-ku hi poncilo-na , bela ngkai petuku'-ku hi Atura Musa , tapi' ngkai pepangala'-ku hi Kristus . Aku' jadi' monoa' hi poncilo Alata'ala , bela ngkai po'ingku-ku , tapi' muntu' ngkai Alata'ala-hana , apa' mepangala'-a .
50003010	Kahinaa-ku mpu'u , doko' ku'inca-i-kuna Kristus , doko' kurasai baraka' to mpotuwu'-i nculii' ngkai kamatea . Doko' kurata kaparia hewa to narata , duu'-na ba mate-a hibalia hante Hi'a ,
50003011	bona rapotuwu' nculii' wo'o-a-kuwo mpai' ngkai kamatea .
50003012	Ompi'-ompi' , uma ku'uli' kakurata-na mpu'u-mi hawe'ea toe , duu'-na moroli'-ama hante uma-pi ria jeko'-ku . Uma-kuwo . Aga kuhuduwukui bona kurata hawe'ea toe , bona jadi' moroli' mpu'u-a -- apa' toe-mi pai' napelihi-a Kristus Yesus jadi' bagia-na .
50003013	Ompi'-ku omea , kupangaku' moto , ko'ia moroli' mpu'u-a hante uma-pi ria jeko'-ku . Aga hanyala to kubabehi : kulipo'-mi hawe'ea to kutilingkurihi , pai' kuhuduwukui mperapai to kunyanyohi . Aku' hewa tauna to motanta' mokeno : uma kupe'ili' to hi tilingkuria-ku , mokeno ncuu-a mperapai to kutoa' . Kuhuduwukui mpotuku' konoa Alata'ala , bona mporata-a mpai' parasee pedagia to nawai'-ka hi suruga -- apa' toe-mi pai' nakio'-a jadi' mosidai' hante Kristus Yesus .
50003014	
50003015	Jadi' , kita' to monoto-mi petuku'-ta hi Pue' , kana hanono lau-ta mo'ingku hewa to ku'uli' we'i . Aga ane ria-koi to mosisala-pidi pekiri-ni ngkai pekiri-ku , Alata'ala moto mpai' to mponotohi-koi .
50003016	Sampale-di , napa-hawo to ta'inca-mi , toe to kana tatuku' .
50003017	Ompi'-ku omea , kuperapi' bona nipenau' po'ingku-ku . Bula-kai ria dohe-ni , kipopohiloi-mokoi kehi to lompe' . Petonoi pai' penonoi tauna to mpotuku' po'ingku-kai toe .
50003018	Apa' hewa to jau-mi ku'uli'-kokoi -- pai' ku'uli' tena wae lau hante kageo'-ku -- wori'-ramo tauna to dada'a gau'-ra . Hante gau'-ra toe , mposapuaka-ra patuju-na Kristus mate raparika' .
50003019	Tauna to hewa toe bate mporata silaka hi rala naraka . Konoa woto-ra moto , toe-mi to rapue' . Gau'-ra to me'eai' , toe-mi to rapomobohe-ki nono-ra . Katuwu'-ra to hi dunia' toi , toe-wadi to rapoinono .
50003020	Aga kita' ompi' , uma ma'ala hewa toe gau'-ta , apa' ihi' ngata suruga-ta-tana . Ngkai ria mpai' katumaia-na Magau' Tompohore-ta ngkai huku' jeko'-ta , Pue' Yesus Kristus . Hi'a-mi to takalentorai pai' to tapopea .
50003021	Ane tumai-ipi mpai' , wotoloka'-ta to lente toi , nabalii' bona hibalia hante woto-na to uma mowo kabaraka'-na . Ma'ala-hana nababehi toe , apa' meliu kuasa-na ngkai hawe'ea kuasa to ntani'-na . Hante kuasa-na toe , napopengkoru butu nyala-na to ria .
50004001	Toe-mi ompi' to kupe'ahi' pai' to kukalentorai : pakaroho mpu'u-mi pokore-ni mpopangala' Pue' . Koi'-die ompi' kabohea nono-kue pai' to mpakagoe' nono-ku .
50004002	Ompi'-ku Euodia pai' ompi'-ku Sintikhe ! Kuperapi' bona hintuwu'-koi hewa to masipato' hi tauna to mepangala' hi Pue' .
50004003	Pai' kuperapi' hi iko , Sunsugus , ema'-ku to tida , tulungi-ra-rawo tobine to rodua toera , bona neo'-rapa mosisala . Bula-ku hi retu-pidi dohe-ni , mobago ntomo-ra mpodohei-a mpopalele Kareba Lompe' , hante Klemens pai' wo'o doo-doo hampobagoa-ku to ntani'-na . Hanga'-ra ria omea te'uki' hi rala Buku Katuwua' .
50004004	Ompi'-ompi' , kana goe' oa'-koi , apa' mosidai'-mokoi hante Pue' . Hangkani-pi ku'uli' : pakagoe' ncuu nono-ni .
50004005	Kusarumaka hawe'ea tauna mpohilo kalompe' nono-ni . Kiwoi-e' , uma-pi mahae rata Pue' !
50004006	Neo' mpokakoro' ba napa-napa . Hi butu nyala-na tida oa'-koi mosampaya , mekakae , merapi' hi Alata'ala , pai' mpo'uli' oa' tarima kasi .
50004007	Ane nitonu kakoroa'-ni hi Alata'ala , nawai'-koi kalompea' to meliu ngkai pekiri manusia' , alaa-na rodo-mi nono-ni pai' pekiri-ni hi posidaia'-ni hante Kristus Yesus .
50004008	Ka'omea-na ompi' , kuperapi' bona nipenonoi oa' napa-napa to lompe' pai' to natao ra'une' . Napa to makono , napa to masipato' , napa to monoa' , napa to moroli' , napa to ncola , pai' napa to lompe' ra'epe doo , toe-mi to nipenonoi .
50004009	Napa to nipenau' ngkai aku' , lompe' tudui'-ku to ni'epe-mi pai' to nitarima , duu'-na gau'-ku to nihilo moto-mi , toe-mi to nibabehi . Ane hewa toe-pi kehi-ni , Alata'ala mpodohei-koi pai' mpakarodo nono-ni .
50004010	Goe' lia nono-ku ompi' , pai'-a mpo'une' Pue' , apa' nau' mahae-tamo mogaa' , nipakatu wo'o-mi petulungi-ni hi aku' . Uma-le ku'uli' ba uma-apa nikiwoi . Nikiwoi oa'-a , ka'uma-na ria loga-ni-wadi mpotulungi-a .
50004011	Pai' ku'uli' toe , uma patuju-ku mpo'uli' karia-na kakuraa'-ku . Apa' kupobiasa moto-mi tuwu' goe' hante napa to ria .
50004012	Ku'inca tuwu' hi anu hangkedi' , ku'inca wo'o tuwu' hi anu to melabi . Nau' ba napa-napa to mporumpa'-a , ku'inca oa' mpakagoe' nono-ku -- nto'u bohu nto'u mo'oro' , wori' ba hangkedi' , nakariai ba nakakurai' .
50004013	Kupakule' oa' mponyanyo butu to merumpa' , apa' Kristus mporohoi nono-ku .
50004014	Aga nau' wae , lompe' lia nono-ni ompi' mpotulungi-a hi rala kasusaa'-ku tohe'i-e .
50004015	Ompi'-ompi' to Filipi ! Lomo' pompohawu'-ku Kareba Lompe' hi ngata-ni , pai'-a me'ongko' ngkai propinsi Makedonia , uma ria to Kristen hi ngata ntani'-na to mpopakatui-a doi . Muntu' koi'-wadi ompi' to mpohorongko-a nto'u toe , hewa to ni'inca moto-mi ompi' .
50004016	Pai' uma muntu' toe , nto'u-ku hi ngata Tesalonika-pidi , ria kakuraa'-ku , ba hangkuja ngkani-mokoi mpakatui-a ba napa-napa .
50004017	Pai' ku'uli' toe , uma kadoko'-ku mporata pewai'-wadi . Konoa-ku mpu'u , bona ngkai kalompe' nono-ni toe-e , katedoo-donihia pegane' Alata'ala hi koi' ompi' .
50004018	Jadi' bona ni'inca : hawe'ea to nipakatu , kutarima-mi , kudoa omea-mi ngkai Epafroditus . Pakatu-ni toe mpohonoi' pai' melabi-mi ngkai to kuparaluu . Pewai'-ni toe hewa anu mohonga to nipopepue' hi Alata'ala . Napokono lia , pai' goe' nono-na mpodoa .
50004019	Uma bisa kuhiwili kalompe' nono-ni ompi' . Alata'ala to kupue' , Hi'a-damo to mpakagana hawe'ea kaparaluua-ni , ntuku' ka'uaa'-na to uma mowo kabohe-na , hi posidaia'-ni hante Kristus Yesus .
50004020	Une'-mi Alata'ala Tuama-ta duu' kahae-hae-na . Amin .
50004021	Parata-ka-kuwo tabe-ku hi hawe'ea topepangala' hi Kristus Yesus to hi retu . Doa wo'o-koi tabe ngkai ompi'-ompi' hampepangalaa'-ni to dohe-ku hi rehe'i .
50004022	Hawe'ea topepangala' hi Yesus to hi ngata rehe'i , nte hira' to hi tomi magau' , mpakatu tabe hi koi' ompi' .
50004023	Pue'-ta Yesus Kristus mpogane'-koi omea . Hudu rei-mi .
51001001	Sura toi ngkai aku' Paulus , to na'ongko' Alata'ala jadi' suro Kristus Yesus ntuku' konoa-na , pai' ngkai Timotius , ompi' hampepangalaa'-ta ,
51001002	kipakatu tilou hi koi' ompi' hampepangalaa'-kai to hi Kolose , to napobagia-mi Alata'ala pai' to mepangala'-mi hi Kristus . Wori' tabe : mekakae-kai hi Alata'ala Tuama-ta , kiperapi' bona nagane'-koi ngkai kabula rala-na pai' nawai'-koi kalompea' tuwu' .
51001003	Butu ngkani-na kiposampayai-koi , mpo'uli' tarima kasi oa'-kai hi Alata'ala Tuama-na Pue'-ta Yesus Kristus ,
51001004	apa' ki'epe-mi kareba to mpo'uli' kamepangala'-nimi hi Kristus Yesus pai' kama'ahi'-ni hi hawe'ea topepangala' hi Kristus Yesus .
51001005	Mepangala' pai' ma'ahi'-koi hewa toe , apa' ncarumaka Alata'ala-mokoi , nipopea napa to natimamahi-kokoi hi suruga , hewa to ni'epe moto-mi hi rala Kareba Lompe' to raparata-kokoi . Kareba Lompe' toe , makono mpu'u-hana ,
51001006	pai' tetolele-mi hi humalili' dunia' , alaa-na kawoo-woria'-mi tauna to mepangala' hi Pue' Yesus duu'-na mpobabehi-ramo po'ingku to lompe' . Wae wo'o to jadi' hi koi'-e ompi' . Kampo'epe-ni Kareba Lompe' toe , mepangala'-mokoi hi Pue' Yesus , duu'-na ni'inca mpu'u-mi kabula rala-na Alata'ala .
51001007	Ni'epe Kareba Lompe' toe ngkai Epafras , doo hampobagoa-kai to kipoka'ahi' . Epafras toei , batua Kristus to tida mobago mpotulungi-koi .
51001008	Hi'a to mpo'uli'-kakai kanipoka'ahi'-ra hawe'ea topetuku' Pue' Yesus sabana baraka' Inoha' Tomoroli' .
51001009	Jadi' , ompi'-ompi' , ngkai lomo' kaki'epe-na kareba to mpokahangai'-koi , kiposampayai ncuu-mokoi . Mekakae-kai hi Alata'ala , kiperapi' bona nawai'-koi kanotoa nono pai' pe'inca mpo'inca hawe'ea konoa-na ,
51001010	bona po'ingku-ni masipato' hi tauna to mpotuku' Pue' , pai' hawe'ea kehi-ni mpakagoe' nono-na . Mosampaya-kai , bona nipobago butu nyala pobago to lompe' , pai' bona katedoo-donihia noto-ni mpo'inca Alata'ala .
51001011	Merapi'-kai hi Alata'ala bona narohoi nono-ni hante hawe'ea kuasa-na , ntuku' kabaraka'-na to uma mowo kabohe-na , bona ntaha pai' tari oa'-koi , nau' ba napa-napa to mporumpa'-koi .
51001012	Mosampaya-kai bona goe' oa' nono-ni mpo'uli' tarima kasi hi Tuama-ta , apa' Hi'a-mi to mpo'ongko'-koi jadi' ana'-na , alaa-na masipato'-koi mporata bagia hangkaa-ngkania hante hawe'ea topetuku'-na hi rala Kamagaua'-na to mobaja .
51001013	Nabahaka-tamo ngkai kuasa kabengia-na , pai'-ta napajadi' ntodea-na hi rala Kamagaua' Ana'-na to nape'ahi' .
51001014	Ana'-na toe-imi to jadi' tolo' woto-ta , bona te'ampungi jeko'-ta .
51001015	Alata'ala , uma-i kahiloa . Aga ane ta'inca kehi pai' baraka'-na Ana'-na , ta'inca-mi kehi pai' baraka'-na Alata'ala . Ma'ala-mi ta'uli' , Ana'-na toe-imi to Ulumua' , apa' meliu kuasa-na ngkai hawe'ea to napajadi' Alata'ala .
51001016	Apa' Hi'a-mi to napopale Alata'ala mpopajadi' hawe'ea to ria , lompe' to hi suruga lompe' to hi dunia' , to kahiloa pai' to uma kahiloa . Hawe'ea mala'eka pai' karampua , hawe'ea anu mobaraka' pai' to mokuasa -- hawe'ea-na napajadi' hante baraka'-na pai' ntuku' konoa-na .
51001017	Kako'ia-na ria napa-napa , mpolia' ria-imi-hana . Pai' hawe'ea to ria nakuasai pai' napewili' hante baraka'-na .
51001018	Kita' to mepangala' hi Kristus ma'ala rarapai'-ki woto-na , pai' Kristus woo'-ta . Hewa woo' mpokuasai woto , wae wo'o Hi'a mpokuasai hawe'ea tauna to mepangala' hi Hi'a . Pai' Hi'a-mi to mpowai'-ta katuwua' to bo'u , apa' Hi'a-mi to Ulumua' , batua-na , to lomo'-na tuwu' nculii' ngkai kamatea . Alaa-na , Hi'a-mi to poko-na ngkai hawe'ea to ria .
51001019	Ane ta'inca-i Ana' Alata'ala toei , ta'inca-imi Alata'ala , apa' Alata'ala mpobotuhi bona hawe'ea kehi pai' baraka'-na , ria wo'o hi Ana'-na toei hante uma ria kakuraa'-na .
51001020	Alata'ala mpohubui Ana'-na tumai mate hi kaju parika' , bona hawe'ea to ria rapopohintuwu' nculii' hante Hi'a , lompe' to hi dunia' lompe' to hi suruga . Kamate-na Yesus hi kaju parika' toe-mi to mpopohintuwu' hawe'ea-na hante Alata'ala .
51001021	Owi-koi ompi' , molaa-koi ngkai Alata'ala . Nipobali'-ki apa' dada'a nono-ni pai' po'ingku-ni .
51001022	Aga tempo toi , ngkai kamate Ana'-na , hintuwu'-mokoi hante Alata'ala , pai' napomoroli'-mokoi duu'-na uma-pi ria kasalaia'-ni ba kakuraa'-ni hi poncilo-na .
51001023	Toe-mi ompi' , tida-mokoi mepangala' , neo' mogego' , neo' nipelele' ba hema-hema to doko' mpobagiu-koi . Perohoi ngkakamu tudui' to ni'epe-mi . Neo' nibahakai ncarumaka napa to najanci-kokoi Alata'ala hi rala Kareba Lompe' . Kareba Lompe' toe , rapalele-mi hi humalili' dunia' . Pai' aku' , jadi' pahawaa' Pue' wo'o-ama-kuwo , mpopalele Kareba toe .
51001024	Hewa toe lau ompi' , goe' moto-a mpokolo kaparia sabana pobago-ku mpotulungi-koi . Apa' ria-pidi kaparia to kana kutodohaka sabana pobago-ku hi Kristus , pai' kaparia to kurata tempo toi , kurata sabana pobago-ku hi hawe'ea topepangala' hi Kristus . Kita' omea to mepangala' hi Kristus ma'ala rarapai'-ki woto-na .
51001025	Alata'ala mpo'ongko'-a jadi' pahawaa'-na , nasarumaka-ka aku' bago toi , bona aku'-mi to mpoparata hawe'ea Lolita-na hi koi' to bela-koi to Yahudi .
51001026	Alata'ala doko' mpopo'incai hawe'ea topetuku'-na beiwa kalompe' patuju-na hi koi' to bela-koi to Yahudi . Patuju-na toe : bona Kristus mo'oha' hi rala nono-ni , bona monoa' kamporata-ni kabohea tuwu' dohe Alata'ala . Patuju-na Alata'ala toe mo'atu-atu mpae-mi ko'ia ra'incai manusia' . Tapi' hewa toe lau patuju-na toe rapakanoto-mi hi hawe'ea tauna to napobagia .
51001027	
51001028	Jadi' , Kareba Kristus toe-mi to kipalele hi hawe'ea tauna , ntuku' hawe'ea kanotoa nono-kai . Kiparesai' pai' kitudui'-ra , pai' kitete'-ra butu dua-na , bona ane rata-kai hi nyanyoa Alata'ala , ma'ala kikeni-ra butu dua-na hi Hi'a hante uma ria kakuraa'-ra , apa' mosidai'-ramo hante Kristus .
51001029	Toe-mi pai' mobago ntomo-ae , kuhuduwukui mpokamu bago-ku , ntuku' karohoa to nawai'-ka Kristus , apa' moroho mpu'u kabaraka'-na hi rala katuwu'-ku .
51002001	Jadi' , doko' ku'uli'-kokoi beiwa katomo pobago-ku hi hawe'ea tauna to ko'ia mpohiloi-a , lompe' koi' to hi Kolose , lompe' hira' to hi Laodikia .
51002002	Pai' ku'uli'-kokoi toe , bona terohoi nono-ni omea pai' momepoka'ahi'-koi , duu'-na hintuwu'-mokoi . Konoa-ku , bona monoto mpu'u nono-ni mpopaha patuju-na Alata'ala to ko'ia ra'incai manusia' ngkai owi . Konoa-ku , bona ni'inca patuju-na Alata'ala toe hante uma ria kamoraraa'-na -- batua-na , bona ni'inca-imi Kristus .
51002003	Apa' Kristus toe-imi kunci to mpobea-taka hawe'ea pe'inca pai' kanotoa nono-na Alata'ala to tewuni .
51002004	Patuju-ku mpo'uli'-kokoi toi-e , bona neo'-koi ma'ala rabagiu tauna hante lolita-ra to mpo'oluhi-koi .
51002005	Apa' nau' molaa-a ngkai koi' , hi rala nono-ku ria moto-a dohe-ni . Pai' goe' lia-a mpo'epe kahintuwua'-ni pai' katida pepangala'-ni hi Kristus .
51002006	Jadi' ompi'-ompi' , lawi' nitarima-imi Kristus Yesus jadi' Pue'-ni , wae-pi po'ingku-ni butu eo-na kana mpotuku' konoa-na , apa' mosidai'-mokoi hante Hi'a .
51002007	Pakatiri pai' pakatida nono-ni hi Hi'a , pakatede' pepangala'-ni , hewa to oti-mi ratudui'-kokoi . Pai' hi rala nono-ni mpo'uli' tarima kasi oa'-koi hi Alata'ala .
51002008	Pelompehi-koi , bona neo' mpai' ria tauna to mpobagiu-koi pai' mpewuku-koi mpotuku' tudui' agama to uma makono pai' to uma ria kalaua-na . Apa' tudui'-ra toe , tudui' to mehupa' ngkai pekiri manusia'-wadi , ratudui'-koi mpotuku' ada pai' atura to mpokahangai' dunia' toi-wadi . Tudui'-ra toe uma ngkai Kristus .
51002009	Jadi' , neo'-koi ma'ala rabagiu , apa' hi rala woto-na Kristus hawe'ea kehi pai' baraka' Alata'ala mo'oha' hante uma ria kakuraa'-na .
51002010	Hi'a-mi to meliu kamokuasa-na ngkai hawe'ea kuasa pai' hawe'ea baraka' . Jadi' , ane mosidai' hante Kristus-ta-damo , hono'-mi , uma-pi ria kakuraa'-ta .
51002011	Ngkai posidaia'-ta hante Kristus , ma'ala-mi ta'uli' ratini'-tamo . Karatini'-ta toe , bela petini' to rababehi manusia' , tapi' petini' hi rala nono-ta to nababehi Kristus . Batua-na , nabahaka-tamo ngkai kuasa jeko' to hi rala nono-ta .
51002012	Nto'u karaniu'-ta hi rala hanga' Kristus , ma'ala-mi ta'uli' mate pai' ratana wo'o-ta hangkaa-ngkania hante Kristus . Pai' nto'u karaniu'-ta hi rala hanga' Kristus toe , ma'ala ta'uli' rapotuwu' nculii' wo'o-tamo hangkaa-ngkania hante Hi'a , sabana pepangala'-ta hi baraka' Alata'ala to mpopotuwu'-i nculii' ngkai kamatea .
51002013	Ri'ulu , kako'ia-ni mepangala' hi Kristus , hewa to mate-pidi-koi , apa' mpotiboki-koi hawa'-na Alata'ala , pai' uma-koi ratini' ntuku' ada agama Yahudi apa' bela-koi to Yahudi . Aga nau' wae , koi' to ri'ulu hewa to mate sabana jeko'-nie , napotuwu' nculii'-mokoi hangkaa-ngkania hante Kristus ngkai posidaia'-ni hante Hi'a , pai' na'ampungi-mi hawe'ea petiboki-ni .
51002014	Ane kakono-na , masala' omea-ta pai' natao rahuku' pai'-ta ragaa' ngkai Alata'ala , apa' mpotiboki-ta atura-na . Tapi' ngkai kamate-na Yesus hi kaju parika' , Alata'ala mpopori hawe'ea petiboki-ta , pai' nabahaka-tamo ngkai atura to tatiboki toe , alaa-na uma-tapa oko rahuku' .
51002015	Nto'u Kristus rapatehi hi kaju parika' , nadagi-mi hawe'ea anudaa' to mokuasa pai' to mobaraka' , pai' napalele pedagia-na toe hante kanoto-noto-na .
51002016	Ompi'-ompi' , ria tauna to doko' mpewuku-koi mpotuku' ada agama-ra . Rasalai'-koi apa' uma nituku' palia hi pongkoni' pai' hi ponginu . Rasalai'-koi apa' uma nituku' ada eo bohe agama Yahudi , hewa eo bohe wula bo'u ba palia mobago hi Eo Sabat . Neo' nipangalai' tauna toera ,
51002017	apa' hawe'ea ada pai' atura toe-e lau , hewa walatu-wadi . Alata'ala mpowai' atura toe owi , bona mpowalatu kalompea' to rata ngkabokoa' . Kristus , Hi'a-mi kadupa'-na walatu toe-e .
51002018	Jadi' , ane ria tauna to mposalai'-koi apa' uma nituku' tudui'-ra , neo' nipangalai'-ra . Ra'uli' tauna toera , ria inca-ra apa' ria-ra to mpohilo pangila . Ra'uli' uma-koi mpai' natarima Alata'ala ane uma-koi mpakadingki' nono-ni pai' mponyompa mala'eka . Neo' nipelele' tauna toera mposalai'-koi . Molangko nono-ra hante uma ria huraa-ra , apa' tudui'-ra toe mehuwu ngkai nono-ra moto to mpopekiri dunia' toi-wadi .
51002019	Tauna toera uma-pi ngkakamu tudui' to mparipoko Kristus -- hiaa' bo Kristus toe-idi to taponcawa woo'-tae . Kita' omea to mepangala' hi Kristus ma'ala rarapai'-ki woto-na Kristus . Hewa woo' mpokuasai woto pai' woto toe rapoposidai' pai' rapome'umpu' hante ua'-na , wae wo'o Kristus mpopohintuwu'-ta pai' mpokeni-ta bona kamoroo-rohoa petuku'-ta hi Hi'a , ntuku' konoa Alata'ala .
51002020	Kita' to mepangala' hi Kristus , ma'ala-mi ta'uli' mate-tamo hangkaa-ngkania hante Kristus . Apa' ngkai posidaia'-ta hante Hi'a , tebahaka-tamo ngkai ada pai' atura to hi dunia' toi , uma-pi tatuku' ada pai' atura toe bona jadi' monoa'-ta hi poncilo Alata'ala . Jadi' , apa' mate mpu'u-tamo hangkaa-ngkania hante Kristus-e , neo'-pi tapengkorui oa' atura to wori' nyala toe , hewa tauna to ko'ia tebahaka ngkai atura toe .
51002021	Neo'-pi tatuku' atura to mpo'uli' : " Neo' raganga toi ! " " Neo' rakoni' tetu ! " " Neo' rareo toi pai' tetu ! "
51002022	Atura to hewa toe uma mpokeni kalompea' hi kita' , apa' mpokahangai' pongkoni' pai' rewa to uma tida duu' kahae-hae-na , rapake' hangkale'liu-wadi ka'omea-na oti . Atura toe mehuwu ngkai hawa' pai' tudui' manusia'-wadi .
51002023	Ane hiloa-nale , lompe'-damo atura toe , apa' tauna to mpotuku' atura toe , hewa to mo'agama mpu'u-ra : mpakadingki' nono-ra , pai'-ra mpotuku' ada agama to mposesa' woto-ra . Hiaa' kakono-na uma-le ria kalaua-na atura toe-e , apa' tauna to mpotuku' atura toe mpotuku' konoa nono-ra to dada'a-wadi .
51003001	Kita' to mepangala' hi Kristus , ma'ala ta'uli' rapotuwu' nculii'-tamo hangkaa-ngkania hante Kristus , apa' Alata'ala mpowai'-ta katuwua' to bo'u ngkai posidaia'-ta hante Hi'a . Jadi' , apa' rapotuwu' nculii' mpu'u-tamo hangkaa-ngkania hante Kristus-e , kana tapali'-mi napa to hi suruga , hi kariaa-na Kristus mohura hi mali ngka'ana Alata'ala .
51003002	Batua-na : tapenonoi katuwu'-ta to bo'u to mosidai' hante Kristus to hi suruga , neo'-pi ntora tapenonoi katuwua'-ta to hi dunia'-wadi .
51003003	Apa' kita' toi , ma'ala ta'uli' mate-tamo hangkaa-ngkania hante Hi'a . Pai' tarata-mi katuwua' to bo'u ngkai Kristus , to mo'oha' dohe Alata'ala hi suruga . Kristus toe-imile to mpowai'-ta katuwua' to bo'u . Tempo toi , ko'ia-i tahiloi . Tapi' ane rata nculii'-i-damo mpai' , napopehuwu-mi kabohe tuwu'-na . Pai' kita' wo'o mpai' ompi' , rapomobohe wo'o-ta-tawo hangkaa-ngkania hante Hi'a .
51003004	
51003005	Jadi' , apa' mate-tamo hangkaa-ngkania hante Kristus-e , kana tabahaka-mi kehi-ta to mosidai' hante tuwu'-ta to ri'ulu . Neo' mobualo' , neo' mogau' sala' ba mpobabehi gau'-gau' to uma tumotoa ntani'-na . Neo' mpokahina to dada'a , neo' mpokahina anu doo . Apa' tauna to mogau' hewa toe , ma'ala ta'uli' mepue'-ra hi napa to rapokahina toe .
51003006	Pai' Alata'ala bate mpokaroe tauna to mpotiboki hawa'-na .
51003007	Ri'ulu , kako'ia-ni mengkoru hi Alata'ala , bate toe-mi gau'-ni .
51003008	Tapi' tempo toi , tabahaka mpu'u-mi hawe'ea kehi to hewa toe . Neo' moroe , neo' mowuku nono , neo' mohuku' . Neo'-hawo howa' ngkai wiwi-ta lolita peruge' , petuntui' ba petarahu .
51003009	Neo' moboa' hi doo . Tabahakai hawe'ea kehi to hewa toe , apa' tebahaka-tamo ngkai katuwu'-ta pai' gau'-ta to ri'ulu to tatuku' kako'ia-ta mepangala' hi Pue' Yesus ,
51003010	pai' tarata-mi katuwua' to bo'u , apa' Alata'ala mpajadi'-ta manusia' to bo'u . Nabo'ui ncuu nono-ta bona tatuku' kehi-na , pai' bona ta'inca mpu'u-mpu'u-i .
51003011	Jadi' , apa' napajadi'-tamo manusia' to bo'u-e , uma-pi tapoposisala to Yahudi pai' to bela-ra to Yahudi , apa' hi poncilo Alata'ala hibalia-wadi tauna to ratini' pai' tauna to uma ratini' . Uma napelence tauna to mosikola ba to uma mosikola , maradika ba batua . Kristus toe-mi poko-na ngkai hawe'ea , pai' Hi'a-mi to mpo'ohai'-ta hawe'ea .
51003012	Alata'ala mpoka'ahi'-ta pai' napelihi-tamo jadi' bagia-na to moroli' . Toe pai' kana mometulungi-ta pai' lompe' nono-ta hadua bo hadua , pakadingki' nono-ta , paka'olu kehi-ta , pai' mosabara hi doo .
51003013	Neo' ntima' sala' doo ba mowuku nono hi doo . Ampungi doo to masala' hi kita' . Hewa Pue' mpo'ampungi sala'-ta , wae wo'o kita' kana mpo'ampungi doo-ta to masala' hi kita' hante karoli' nono-ta .
51003014	Meliu ngkai toe , kana momepoka'ahi'-ta , apa' ane momepoka'ahi'-ta , hintuwu'-tamo hante uma ria ruke-na .
51003015	Alata'ala mpokio'-tamo pai' napajadi'-ta hewa hawoto lau hi rala posidaia'-ta hante Kristus . Jadi' , neo' tababehi napa-napa to mpokero kahintuwuaa' pai' karodoa nono-ta to ngkai Kristus toe . Pai' mpo'uli' tarima kasi oa'-ta .
51003016	Lolita Kristus kana tapo'enu' , tapoluba' , pai' tapoinono oa' . Mometudui' pai' momerohoi ngkanono-ta , ntuku' hawe'ea kanotoa nono-ta . Mpoporona'-ta mazmur , rona' pe'une' pai' rona' ntani'-na to nawai'-taka Inoha' Tomoroli' . Morona'-ta ngkai nono-ta mpu'u mpo'uli' tarima kasi hi Alata'ala .
51003017	Napa-napa to tababehi , to talolita , babehi pai' lolita-mi hi rala hanga' Pue' Yesus . Pai' uli' tarima kasi hi Alata'ala to Tuama hi rala hanga' Pue' Yesus .
51003018	Hawe'ea to motomanei , mengkoru-koi hi tomane-ni , hewa to masipato' hi tobine to mpotuku' Pue' .
51003019	Pai' koi' wo'o tomane , neo'-koi karapo' hi tobine-ni , kana nipoka'ahi'-ra .
51003020	Ana'-ana' , tuku' hawe'ea hawa' totu'a-ni , apa' toe to masipato' hi ana' to mpotuku' Pue' , pai' toe to napokono Pue' .
51003021	Pai' koi' to tuama , neo' nipedahi nono ana'-ni , bona neo' mpai' mere' nono-ra .
51003022	Ompi'-ompi' to tuwu' batua , tuku' hawe'ea hawa' maradika-ni to hi dunia' toi . Neo' nituku' hawa'-ra nto'u-ni rahilo-wadi apa' kadoko'-ni ra'une'-wadi . Tuku' hawa'-ra ngkai kabula nono-ni , hewa pengkoru-ni hi Pue' .
51003023	Napa-napa pobago to rahubui-kokoi , nipobago hante nono mpu'u , niponcawa pobago-ni hi Pue' , uma muntu' hi manusia' .
51003024	Penonoi-koi : Pue' moto mpai' to mpowai'-koi hiwili-na , hewa to najanci hi hawe'ea tauna to napo'ana' . Kristus , Hi'a-mi Maradika-ni , pai' koi'-mi batua-na .
51003025	Hema-hema to mpobabehi to dada'a , narata moto mpai' hiwili bago-na to dada'a , apa' Pue' uma mpelence tauna .
51004001	Koi' to ramaradika , wai' batua-ni napa to lompe' pai' to masipato' , apa' ni'inca moto-mi karia-na Maradika-ni hi suruga .
51004002	Tida-koi mosampaya , neo' nibahakai mpo'uli' tarima kasi hi Alata'ala .
51004003	Pai' kai' , niposampayai wo'o-ka-kaiwo , bona nabea-kakai Alata'ala ohea mpopalele Lolita-na to mpololita patuju-na to napadupa' Kristus . Patuju-na toe ko'ia ra'incai manusia' ngkai owi , aga hewa toe lau , aku'-mi to mpopalele Kareba Kristus toe . Toe pai' ratarungku'-ama tohe'i-e .
51004004	Jadi' , posampayai-a-kuwo , bona kupakanoto Kareba Kristus hewa to kasipato'-na .
51004005	Ane niposigalo-raka to uma hampepangalaa'-ta , pakanoto mpu'u nono-ni , pai' pake' lompe' loga to ria hi koi' , nibawai-ra mepangala' hi Pue' .
51004006	Ane nipololitai-ra , paka'olu lolita-ni bona mpokeni kalompea' hi doo . Pai' pekiri lompe' bona ni'inca mpotompoi' pompekunea'-ra .
51004007	Ompi'-ompi' , mposuro-a ompi'-ta Tikhikus tilou , bona na'uli'-kokoi napa omea to jadi' hi aku' . Tikhikus toei , ompi'-ta to tape'ahi' , pai' doo hampobagoa-ku to tida hi rala pobago Pue' .
51004008	Kusuro-i tilou bona ni'inca kababeiwa-kai , pai' bona narohoi nono-ni .
51004009	Dohe Tikhikus , kusuro wo'o Onesimus , ompi'-ta to tape'ahi' to tida mepangala' hi Pue' , to hingka ngata-ni moto . Hira'-damo mpai' to mpo'uli'-kokoi hawe'ea to jadi' hi rehe'i .
51004010	Aristarkhus , to dohe-ku hi rala tarungku' , mpakatu tabe-na hi koi' . Markus ompi'-na Barnabas , mpakatu wo'o-i tabe-na . ( Kiwoi-e' to kuperapi' wengi : ane rata-ipi mpai' , nitarima-i hi rala tomi-ni ! )
51004011	Tabe wo'o ngkai Yesus , to rahanga' wo'o Yustus . Ngkai hawe'ea to Yahudi , to tolu toe-ramo to mobago dohe-ku mpobago bago Kamagaua' Alata'ala . Pai' hira'-mi-kuwo to mporohoi nono-ku .
51004012	Tabe wo'o ngkai Epafras , batua Kristus Yesus to hingka ngata-ni moto . Mosampaya oa'-i mpekakae-kokoi nte nono-na mpu'u , bona moroho pokore-ni pai' monoto pepangala'-ni mpotuku' hawe'ea konoa Alata'ala hante uma ria ruke-na .
51004013	Kusabii' moto kamobago ntomo-na mpobago-kokoi to hi Kolose , duu'-na ompi'-ta to hi Laodikia pai' Hierapolis wo'o .
51004014	Tabe wo'o ngkai Dokter Lukas to tape'ahi' , pai' ngkai Demas .
51004015	Parata-kaka-kaiwo tabe-kai hi ompi' hampepangalaa'-ni to hi ngata Laodikia . Tabe-kai hi Nimfa hante to Kristen to moromu hi rala tomi-na .
51004016	Ane oti-mi nibasa sura toi hangkaa-ngkania , kuperapi' bona nipakatu wo'o hilou hi to Kristen to hi Laodikia bona rabasa wo'o-rawo . Pai' sura-ku to kupakatu hilou hi Laodikia , nibasa wo'o-koiwo mpai' .
51004017	Uli'-ki Arkhipus bona naposipolea bago to nawai'-ki Pue' !
51004018	Tabe ngkai aku' Paulus . Ka'omea sura toi ku'uki' hante pale-ku moto . Kiwoi-a-kuwo bula-ku hi rala tarungku'-pidi toi . Pue' mpogane'-koi . Hudu rei-mi .
52001001	Sura toi ngkai kai' tau tolu : Paulus , Silas pai' Timotius , kipakatu tilou hi koi' ompi'-ompi' hampepangalaa'-kai to hi Tesalonika , to mepue'-mi hi Alata'ala to Tuama pai' hi Pue' Yesus Kristus ! Wori' tabe : mekakae-kai hi Alata'ala bona nagane'-koi ngkai kabula rala-na pai' nawai'-koi kalompea' tuwu' .
52001002	Uma-kai putu mpo'uli' tarima kasi hi Alata'ala sabana koi' ompi' , pai' kiporalasampaya oa'-koi .
52001003	Ane mosampaya-kai hi Alata'ala Tuama-ta , kikiwoi oa' pobago-ni to nipobago sabana pepangala'-ni , pai' kikiwoi wo'o petulungi-ni hi doo sabana ahi'-ni , pai' kikiwoi kantaha-ni hi rala pebalinaia' apa' ncarumaka-koi hi karata-na nculii' Yesus Kristus Pue'-ta .
52001004	Ki'inca moto ompi' , Alata'ala mpoka'ahi'-koi pai' napelihi-mokoi jadi' bagia-na .
52001005	Ki'inca toe apa' uma kiparata kareba mara hi koi' ompi' . Kareba Lompe' to kiparata-kokoi toe , kiparata hante baraka' ngkai Inoha' Tomoroli' . Pai' kiparasaya mpu'u kamakono-na Kareba Lompe' toe . Ni'inca moto kehi-kai pai' petulungi-kai hi koi' bula-kai hi retu-pidi wengi dohe-ni . Kehi-kai toe-le mpakanoto-kokoi kamakono-na Kareba to kikeni .
52001006	Pai' koi' ompi' , kani'epe-na Kareba Lompe' toe , nituku'-mi kehi-kai , pai' kehi-na Pue' Yesus wo'o . Apa' nau' rabalinai' gaga-koi , goe' oa' nono-ni mpotarima Kareba Lompe' toe . Inoha' Tomoroli'-hana to mpowai'-koi kagoea' tetu-e ompi' .
52001007	Jadi' , kehi-ni tetu rapotonco hawe'ea ompi' hampepangalaa'-ta to hi tana' Makedonia pai' Akhaya .
52001008	Apa' ntepu'u ngkai koi' , Lolita Pue' rapalele hobo' hi Makedonia pai' Akhaya . Meliu ngkai toe , pepangala'-ni hi Alata'ala rapotompo'wiwi hiapa-apa . Hiapa pomakoa'-kai , ra'inca ami'-mi pue' ngata tutura-na , beiwa kanipangala'-na Kareba Lompe' to kikeni-kokoi . Uma mingki' ki'uli' ba apa-apa , apa' rapotompo'wiwi ami'-mi kanibahakai-nami mpopue' pinotau , pai' megoli-mokoi mepue' hi Alata'ala to makono pai' to tuwu' liu-liu .
52001009	
52001010	Rapotompo'wiwi wo'o kampopea-ni karata-na nculii' Yesus Ana' Alata'ala ngkai suruga . Alata'ala mpotuwu'-i nculii' , pai' Hi'a-mi to mpobahaka-ta ngkai roe Alata'ala to mporumpa' ihi' dunia' toi mpai' .
52002001	Ni'inca moto ompi' uma-wakai lenge' mara mpokeni Kareba Lompe' hi koi' .
52002002	Kako'ia-kai rata hi ngata-ni retu , rabalinai' pai' raruge'-kai hi ngata Filipi -- ni'inca moto-mi tutura-na ompi' . Aga nau' wori' to mpo'ewa-kai , Alata'ala mporohoi nono-kai bona bia'-kai mpoparata Kareba Lompe' to ngkai Alata'ala hi koi' wo'o .
52002003	Uma kibawai-koi mpotuku' tudui' to uma makono . Uma wo'o ria patuju nono-kai to dada'a , uma-kai doko' mpobagiu ba hema-hema .
52002004	Uma wo'o-kai mololita mpakagoe' nono manusia'-wadi . Mololita-kai bona mpakagoe' nono Alata'ala , apa' Hi'a-mi to mpoparesa' nono-kai , pai' na'uli' kanatao-kai mpokeni Kareba Lompe' toe .
52002005	Ni'inca moto ompi' , uma-kai ria mololita mpolinuruhi-koi , uma-kai mpolerui patuju to dada'a doko' mporata ba napa-napa ngkai koi' . Alata'ala moto sabi'-kai !
52002006	Uma wo'o-kai mpope'une' hi koi' ba hi tau ntani'-na . Kakoo-kono-na , uma-kai sala' mperapii'-koi ompi' , apa' suro-na Kristus mpu'u-kai .
52002007	Aga uma kibabehi hewa toe . Bula-kai retu-pidi wengi , mo'alusu' po'ingku-kai , hewa hadua totina mpewili' ana'-na .
52002008	Kiparata-kokoi Kareba Lompe' ngkai Alata'ala . Pai' meliu ngkai toe , ba tuwu' ba mate-kai , bate sadia-kai mpotulungi-koi , apa' kipoka'ahi' lia-koi .
52002009	Tantu nikiwoi moto ompi' kamowewa-kai wengi mobago , hinamengi hina'eo-kai mpali' pongkoni'-kai , bona neo'-kai mposesei'-koi bula-kai mpotudui'-koi Kareba Lompe' to ngkai Alata'ala .
52002010	Ni'inca moto kamoroli' po'ingku-kai wengi hi koi' to mepangala'-mi hi Pue' Yesus . Monoa' po'ingku-kai , uma ria kasalaia'-na . Koi'-mi sabi'-kai ompi' , hante Alata'ala wo'o .
52002011	Ni'inca moto pepewili'-kai hi koi' butu dua-ni , hewa hadua tuama mpewili' ana'-ana'-na . Kirohoi pai' ki'apui nono-ni ,
52002012	pai' kiparesai' mpu'u-koi bona po'ingku-ni masipato' hi ntodea-na Alata'ala . Apa' Alata'ala mpokio'-koi jadi' ntodea-na hi rala Kamagaua'-na bona mporata-koi bagia hi rala kabohe tuwu'-na .
52002013	Ria-pi hanyala to mpakeni-kai mpo'uli' tarima kasi oa' hi Alata'ala . Apa' kareba to ni'epe ngkai kai' nitarima hewa Lolita Alata'ala mpu'u , uma nitarima hewa lolita manusia'-wadi . Pai' bate wae mpu'u , kareba toe bate Lolita Alata'ala to mobago ncuu hi rala nono-ni to mepangala' hi Pue' .
52002014	Ki'inca toe ompi' , apa' napa to jadi' hi to Kristen hi tana' Yudea to mepue' hi Alata'ala , wae wo'o to jadi' hi koi' . Koi' rabalinai' hingka ngata-ni moto , wae wo'o ompi'-ta to napobagia Kristus Yesus hi Yudea toera rabalinai' hingka to Yahudi-ra .
52002015	To Yahudi toe wo'o-ra-wadi to mpopatehi nabi-nabi owi pai' mpopatehi Pue' Yesus , duu'-na kai' wo'o-mi rabalinai' to Yahudi toera . Me'ewa ncuu-ra hi konoa Alata'ala , pai' jadi' bali' hawe'ea tauna-ramo .
52002016	Apa' ralawa'-lawa' ncuu ohea-kai bona ngalai' neo' kiparata kareba to mpokeni kalompea' hi tauna to bela-ra to Yahudi Jadi' , ngkai hawe'ea gau'-ra to Yahudi toe , melabi rahi-mi jeko'-ra , pai' ka'omea-na mporata-ramo roe Alata'ala .
52002017	Ompi'-ompi' , ngkai pogaa'-ta to hampai' tohe'i-e , lentora lia-kai mpokalentorai-koi . Nau' mogaa'-ta hi mata , aga kipoimata-mata oa'-koi hi rala nono-kai . Jadi' , kipali'-mi ohea-kai tilou mpencuai'-koi .
52002018	Ria mpu'u-mi wengi hawa'-kai ke tilou mpencuai'-koie . Aku' Paulus , ba hangkuja ngkani-ama moliwo tilou , aga Magau' Anudaa' melawa' .
52002019	Doko' mpu'u-kai mpencuai'-koi , apa' ane rata-ipi mpai' Pue'-ta Pue' Yesus , pai'-ta morumpu hi nyanyoa-na , koi'-mi to jadi' wua' bago-kai to kisarumaka . Nto'u toe mpai' , goe' pai' bohe nono-kai sabana koi' ompi' .
52002020	Bate koi'-mile kabohea pai' kagoea' nono-kaie !
52003001	Ka'omea-na , uma-pi kidadahi kalentora-kai . Toe pai' ki'uli' , agina aku' mepopea hi ngata Atena , pai' ompi'-ta Timotius kipahawa' tilou hi koi' ompi'-ompi' hi Tesalonika . Timotius toei , doo hampobagoa-kai hi rala pobago Alata'ala , apa' natulungi-kai mpokeni Kareba Kristus . Jadi' , kipahawa' mpu'u-imi Timotius tilou , ki'uli'-ki : " Iko-mi to hilou mpokinomo ompi'-ta hi Tesalonika , nurohoi pai' nupomotede' pepangala'-ra . "
52003002	
52003003	Kipahawa'-i tilou toe , bona neo' mpai' ria haduaa to mokalingka pepangala'-ra sabana pebalinai' to mporumpa'-koi . Apa' ta'inca moto ompi' , pebalinai' to mporumpa'-ta toe , gati patuju Alata'ala ami'-mi hi kita' to Kristen .
52003004	Bula-kai retu-pidi wengi , ki'uli' ami'-mi karia-ra mpai' to mpobalinai'-ta . Hiaa' madupa' mpu'u-mi , hewa to ni'inca moto-mi ompi' .
52003005	Jadi' , toe-die pai' kuhubui-i Timotius tilou-e , bona ku'inca kabeiwa-na pepangala'-ni , apa' uma mpu'u-pi kudadahi kalentora-ku . Pai' koro'-a , nee-neo' nasori Magau' Topesori-koi duu'-na napanawu'-koi pai' uma-pi ria kalaua lenge'-kai mpokeni Kareba Lompe' hi koi' .
52003006	Jadi' , hewa toe lau , rata nculii'-imi Timotius hi rehe'i , pai' naparata-mikakai kareba to mpakagoe'-kai . Na'uli' : " To Tesalonika toera ria , moroho moto pepangala'-ra pai' ahi'-ra . Rapolio oa'-ta pai' lentora wo'o-ra-rawo doko' mpohirua'-taka , hewa kita' wo'o doko' mpohirua'-raka . "
52003007	Mpo'epe kareba to nakeni Timotius toe , tetanta'u-makai ompi' . Nau' rabalinai' pai' rapakasusa'-kai hi rei , tetanta'u oa' nono-kai mpo'epe kamoroho-na pepangala'-ni .
52003008	Jadi' , morawa-mi nono-kai , apa' moroho pepangala'-ni hi Pue' Yesus .
52003009	Uma mowo kagoe'-kai mpokagoe'-koi ompi' . Jadi' , napa to ma'ala kihiwili-ki Alata'ala ngkai hawe'ea kagoea' to nawai'-kakai toe ? Uma ria ntani'-na , muntu' mpo'uli' tarima kasi-kai hi rala posampaya-kai hi Alata'ala Tuama-ta .
52003010	Hinamengi hina'eo-kai merapi' hi Alata'ala hante nono mpu'u bona nabea ohea-kai mpencuai'-koi , bona kipohonoi' to kura' hi pepangala'-ni .
52003011	Mosampaya-kai hi Alata'ala Tuama-ta pai' hi Pue'-ta Pue' Yesus , kiperapi' bona nabea-kakai ohea mpohirua'-kokoi ompi' .
52003012	Kiperapi' bona katedoo-donihia ahi'-ni , alaa-na momepoka'ahi' mpu'u-koi hadua bo hadua , pai'-koi mpoka'ahi' hawe'ea tauna , hewa ahi'-kai hi koi' .
52003013	Kiperapi' hi Alata'ala bona narohoi nono-ni , bona moroli'-koi hante uma ria kasalaia'-ni hi nyanyoa-na ane rata-ipi mpai' Pue' Yesus hante hawe'ea topetuku'-na to moroli' .
52004001	Ka'omea-na ompi' , kiperapi' bona nituku' hawa'-hawa' to ni'epe-mi ngkai kai' , bona po'ingku-ni mpotuku' konoa Alata'ala . Kakoo-kono-na , lompe'-mi po'ingku-ni toe lau . Aga hante kuasa to nawai'-kakai Pue' Yesus , kiperapi' pai' kiparesai' mpu'u-koi bona nidonihii tena-pidi kalompe' po'ingku-ni toe-e .
52004002	Ni'inca-mi tudui' to oti kiparata-kokoi hante kuasa Pue' Yesus .
52004003	Tohe'i konoa Alata'ala , bona moroli' katuwu'-ta , neo'-hawo mogau' sala' hante toronaa ba hante tobine doo .
52004004	Butu dua tomane kana mpodoo lompe' tobine-ra , ntuku' ohea to lompe' hi poncilo Alata'ala pai' hi poncilo manusia' .
52004005	Neo' napakeni hina nono-ta to dada'a , hewa to biasa jadi' hi tauna to uma mpo'incai Alata'ala .
52004006	Hi gau' tomane pai' tobine toe , neo'-ta mpobabehi to sala' hi doo ba mpobagiu doo . Oti-mi kipolonto'-kokoi wengi pehuku'-na Alata'ala hi tauna to mogau' hewa toe .
52004007	Apa' napa patuju-na Alata'ala mpokio'-ta ompi' ? Uma-ta nakio' bona mogau' sala' . Nakio'-tale pai' nawai'-ta Inoha'-na to moroli' , bona moroli' katuwu'-ta . Jadi' , hema to mposapuaka tudui' tohe'i-e , uma-i mposapuaka manusia' . Alata'ala-hana to nasapuaka .
52004008	
52004009	Kakaliliua-na ompi' , ane gau' mpoka'ahi' ompi' hampepangalaa'-ta , kakono-na uma-pi-hawo mingki' ki'uki'-kokoi ba apa-apa . Apa' Alata'ala mpotudui'-koi momepoka'ahi' hadua bo hadua .
52004010	Nipoka'ahi' hawe'ea ompi' hampepangalaa'-ni hi Makedonia . Aga kiperapi' mpu'u ompi' , bona nidonihii tena-pidi po'ingku-ni tetu .
52004011	Pelompehi mpu'u bona tuwu' hintuwu' hante doo . Penonoi bago-ni moto , neo' mpogalo urusia doo . Mobago mpali' pongkoni'-ni , hewa to oti-mi kitudui'-kokoie wengi .
52004012	Ane hewa toe po'ingku-ni , uma-koi mpai' karapi'-rapi' hi doo . Pai' tauna to uma mepangala' hi Pue' Yesus mpobila'-koi .
52004013	Ompi'-ompi' , patuju-kai bona ni'inca mpu'u-hawo napa to jadi' hi doo-ta to mate , bona neo' susa' rahi nono-ni hewa tauna to uma ncarumaka Alata'ala .
52004014	Taparasaya Yesus mate-imi pai' tuwu' nculii'-i . Toe pai' taparasaya bate toe wo'o mpai' to jadi' hi hawe'ea tauna to mate-mi to mepangala' hi Yesus . Ane tumai-i mpai' Pue' Yesus , Alata'ala mpokeni-ra tumai hangkaa-ngkania hante Hi'a .
52004015	Tohe'i-mi tudui' to kitarima ngkai Pue' Yesus . Ane rata nculii'-ipi mpai' Pue' , kita' to tuwu'-pidi nto'u toe , uma-ta meri'ulu ngkai doo-ta to mpolia' mate-mi .
52004016	Apa' ane mana'u-ipi mpai' Pue' tumai ngkai suruga , ta'epe pekio' tadulako mala'eka hante moni sangkakala Alata'ala . Pai' hi tanda toe , tuwu' nculii'-ramo tomate to mepangala' hi Kristus .
52004017	Oti toe-di , kita' to tuwu'-pidi ra'ore' dohe-ra hilou hi rala limu' mpohirua'-ki Pue' hi lolo raoa . Pai' tida-tamo dohe Pue' duu' kahae-hae-na .
52004018	Jadi' ngkai toe-mi ompi' , mometanta'u-mokoi hadua bo hadua hante lolita tohe'e .
52005001	Ompi' omea , uma mingki' ki'uki'-kokoi ba nto'uma mpu'u eo karataa Pue' .
52005002	Apa' ni'inca moto ompi' : hewa karataa topanako ngkabengia , wae wo'o mpai' Eo Karataa Pue' , konce mpai' ihi' dunia' nakaratai .
52005003	Rata mpai' tempo-na , tauna mpo'uli' : " Lompe' moto katuwu'-ta , uma ria to tapoka'eka' . " Ntaa' we'i , nto'u toe-midi kanarumpa'-ra silaka-e ! Tohe'e mpai' jadi' ncorobaa , hewa pontodohaka tobine to neo' mo'ana' . Uma ria ohea-ra mpasalewa huku'-ra .
52005004	Aga koi' , ompi' , uma-koi hi rala kabengia-na . Uma-koi mpai' konce hi eo karataa Pue' Yesus , hewa hi karataa topanako .
52005005	Mobaja-mi nono-ni omea , mo'ingku-koi hewa tauna to momako' hi eo-na . Uma-ta hewa tauna to mpobabehi gau' to dada'a hi rala kabengia-na .
52005006	Jadi' , mo'inga'-inga'-ta pai' mpakanoto nono-ta . Neo'-ta leta' hewa tauna to hi rala kabengia-na-pidi .
52005007	Apa' tauna to turu pai' malangu , turu pai' malangu hi bengi-na .
52005008	Tapi' kita' toi-e , tauna to hi rala kabajaa-na . Toe pai' kana tapakanoto nono-ta . Kana tapomotede' mpu'u pepangala'-ta hi Pue' pai' ahi'-ta hi doo , bona moroho-ta hewa tantara to mpobaju baju ahe' . Kana ncarumaka-ta Alata'ala , kanawai'-nata kalompea' hi eo mpeno-na , bona moroho-ta hewa tantara to mosongkoi songko ahe' .
52005009	Kana tapakanoto nono-ta , apa' Alata'ala uma mpelihi-ta bona mporata roe-na . Napelihi-tale bona nahore-ta ngkai huku' jeko'-ta pai' nawai'-ta kalompea' sabana petolo' Pue'-ta Yesus Kristus .
52005010	Yesus Kristus mate mpotolo'-ta , bona ane rata-ipi mpai' , tuwu' hangkaa-ngkania hante Hi'a-tamo , ba tuwu'-ta-pidi nto'u toe ba mpolia' mate-tamo .
52005011	Toe-mi ompi' , mome'apui-koi , pai' momerohoi mponono-mokoi , hewa to nibabehi-mi toe-e lau .
52005012	Ompi'-ompi' , kiperapi' bona nibila'-ra to mpokamu bago Pue' hi laintongo'-ni , apa' hira' to jadi' totu'a-ni hi rala Pue' pai' to mpoparesai'-koi .
52005013	Bila' pai' pengkorui mpu'u-ra , pai' poka'ahi'-ra sabana pobago-ra toe . Tuwu' hintuwu' hadua bo hadua .
52005014	Ompi' , kiperapi' bona niparesai'-ra-rawo to lose mobago . Apui-ra to mere' nono-ra . Pe'inte'-ra to lente pepangala'-ra . Mosabara hi hawe'ea tauna .
52005015	Ane ria to mogau' dada'a hi kita' , neo' tapehawai hante gau' to dada'a wo'o . Agina-pi tababehi oa' to lompe' hi doo-ta pai' hi hawe'ea tauna .
52005016	Kana goe' ncuu-ta ,
52005017	tida mosampaya ,
52005018	pai' mpo'uli' tarima kasi hi Alata'ala nau' ba napa to jadi' , apa' toe-mi konoa Alata'ala hi kita' to mosidai' hante Kristus Yesus .
52005019	Neo' nilawa' pobago Inoha' Tomoroli' .
52005020	Neo' uma nisaile' lolita tauna ane mpohowa'-ra Lolita Alata'ala .
52005021	Pekiri lompe' butu mela-na , niponciloi ba ngkai Alata'ala mpu'u-di ba bela-di , pai' kakamu to lompe' .
52005022	Pelelii' hawe'ea kehi to dada'a .
52005023	Mekakae-a hi Alata'ala to mpowai'-ta kalompea' tuwu' , kuperapi' bona napakaroli' kehi-ni , duu'-na moroli' mpu'u-koi . Kuperapi' bona napewili'-koi , lompe' woto-ni lompe' nono ba kao'-ni , bona uma ria kasalaia'-ni nau' hangkedi' ane rata nculii'-ipi Pue'-ta Yesus Kristus .
52005024	Alata'ala mpokio'-ta mpotuku'-i . Jadi' , Hi'a wo'o-wadi to mpopadupa' hawe'ea tohe'e , apa' napadupa' oa' janci-na .
52005025	Ompi'-ompi' , kiperapi' bona niposampayai wo'o-ka-kaiwo .
52005026	Parata-kaka-kaiwo tabe-kai pai' ahi'-kai hi hawe'ea ompi' hi rala Pue' Yesus to hi retu-ra .
52005027	Hante kuasa to nawai'-ka Pue' , kuperapi' bona sura toi nibasa hi nyanyoa hawe'ea ompi' hampepangalaa' to hi retu-ra .
52005028	Pue'-ta Yesus Kristus mpogane'-koi .
53001001	Sura toi ngkai kai' tau tolu : Paulus , Silas pai' Timotius , kipakatu tilou hi koi' ompi'-ompi' hampepangalaa'-kai to hi ngata Tesalonika , to mepue'-mi hi Alata'ala Tuama-ta pai' hi Pue' Yesus Kristus ! Wori' tabe : mekakae-kai hi Alata'ala to Tuama pai' hi Pue' Yesus Kristus bona nagane'-koi ngkai kabula rala-na pai' nawai'-koi kalompea' tuwu' .
53001002	
53001003	Ompi'-ompi' ! Bate uma-kai putu mpo'uli' tarima kasi hi Alata'ala sabana koi' . Masipato' mpu'u kipohewa toe , apa' kamoroo-rohoa mpu'u-mi pepangala'-ni hi Pue' , pai' katedoo-donihia wo'o-mi ahi'-ni omea mpoka'ahi' doo-ni .
53001004	Toe pai' hi ngata ntani'-na ki'une'-koi hi ompi'-ompi'-ta to mepue'-mi hi Alata'ala . Bohe lia nono-kai , ki'uli' : " To Tesalonika toera ria , nau'-ra rabalinai' pai' mporata kasusaa' , uma mobali' nono-ra , bate tida oa'-ra mepangala' hi Pue' Yesus . "
53001005	Jadi' , hi katida pepangala'-ni toe , tahilo kanoa' pobotuhi-na Alata'ala : ntaha-koi hi rala kasusaa' to mporumpa'-koi sabana petuku'-ni hi Alata'ala , toe pai' Alata'ala mpo'uli' kamasipato'-ni jadi' ntodea-na hi rala Kamagaua'-na .
53001006	Alata'ala mpobabehi to monoa' : napehawai mpai' kehi-ra to mpobalinai'-koi ,
53001007	pai' nabahaka-koi ngkai kasusaa'-ni ompi' , wae wo'o kai' . Nabahaka-ta nto'u Pue' Yesus mehupa' pai' mana'u tumai ngkai suruga hante hawe'ea mala'eka-na to mobaraka' .
53001008	Mana'u-i tumai hante apu to wewo' , mpohuku'-ra to uma dota mpo'incai Alata'ala pai' to uma dota mpotuku' Kareba Yesus Pue'-ta .
53001009	Tauna to uma mepangala' toera rahuku' duu' kahae-hae-na , ratadi molaa-ra ngkai Pue' alaa-na uma-pi rahiloi kabaraka'-na pai' kabohe tuwu'-na .
53001010	Hawe'ea toe jadi' hi karata-na nculii' Pue' Yesus . Nto'u toe mpai' , hawe'ea topetuku'-na mpomobohe hanga'-na , hawe'ea tauna to mpangala'-i mpo'uli' : " Uma mowo kabaraka'-na ! " Pai' koi' wo'o ompi' bate mpomobohe hanga'-na hi eo toe , apa' nipangala'-mi kareba to kiparata-kokoi .
53001011	Toe-mi pai' kiposampayai oa'-koi ompi' . Hi posampaya-kai toe ki'uli' hewa toi : " O Alata'ala Tuama-kai ! Kiperapi' bona to Tesalonika toera nupajadi' to masipato' rahanga' topetuku'-nu , apa' lawi' nupelihi-ramo jadi' topetuku'-nu . Kiperapi' bona hante baraka'-nu nupadupa' hawe'ea patuju-ra doko' mpobabehi to lompe' , pai' nuposipolea hawe'ea pobago-ra to rapobago sabana pepangala'-ra hi Pue' Yesus . " Toe-mi sampaya-kai mposampayai-koi ompi' .
53001012	Pai'-kai mosampaya hewa toe , bona ngkai kehi-ni to lompe' hanga' Yesus Pue'-ta rapomobohe , pai' bona koi' wo'o mpai' napomobohe Pue' Yesus . Hawe'ea toe bate madupa' sabana kabula rala-na Alata'ala Tuama-ta pai' sabana Pue' Yesus Kristus .
53002001	Kakaliliua-na ompi' , doko' ki'uli'-kokoi hamela romela , mpo'uli' napa to jadi' ane rata nculii'-ipi Pue'-ta Yesus Kristus mporumpu-ta dohe-na . Ria tauna to mpo'uli'-kokoi mpolia' rata-mi eo karataa Pue' . Aga uma makono lolita-ra toe . Meka' ba ria tauna to mpo'uli' Inoha' Tomoroli' mpopo'incai-ra toe , ba ria tauna to mpotudui'-koi tudui' hewa toe . Ba meka' ria mpu'u to mpo'uli' karia-na sura ngkai aku' to mpo'uli' karata-nami Eo Pue' . Aga kiperapi' mpu'u-mpu'u ompi' , neo'-koi jolia ingu' ba morara' nono-ni , apa' uma makono kareba toe .
53002002	
53002003	Nau' ba beiwa mpu'u-mi lolita doo , neo'-koi ma'ala rabagiu . Apa' kako'ia-na rata eo toe , to ronyala toi ulu kana jadi' : wori' tauna ngkala'ura ngkai pepangala'-ra , pai' mehupa'-mi hadua tauna to dada'a to mpo'ewa Alata'ala . Tauna to dada'a toei , molangko nono-na , mpopeliu tuwu'-nai ngkai hawe'ea to rapue' hi dunia' . Pai' daho'-i-hana mohura hi rala Tomi Alata'ala , mpo'uli' kahi'a-nami Alata'ala . Jadi' , monoa' ami'-mi karatadi-na hi naraka .
53002004	
53002005	Tantu nikiwoi-pidi ompi' , kakutudui'-ni wengi hawe'ea toe-e lau nto'u-ku retu-pidi dohe-ni .
53002006	Ane tempo toi , ko'ia mehupa' tauna to dada'a toei , apa' ria-pidi to mpolawa'-i . Tantu nikiwoi moto napa to mpolawa'-i tetu . Jadi' , ane rata-damo tempo to napakatantu Alata'ala , mehupa'-imi tauna to dada'a toei .
53002007	Tempo toi , kuasa to mpokuasai-i mobago bongo hi dunia' . Aga woto-na ko'ia mehupa' , apa' telawa' oa'-i-pidi . Jadi' , ane rawi'iha-damo topelawa' tetui ,
53002008	lako' mehupa'-idi tauna to dada'a toei . Aga ane rata-ipi Pue' Yesus hante kabaraka'-na to mehini , ora-mi kuasa tauna to dada'a toei , pai' Pue' Yesus mpopatehi-i , natohoo hante inoha' to ngkai nganga-na .
53002009	Ane tauna to dada'a toei , mehupa'-i mpai' hante baraka' bohe ngkai Magau' Anudaa' , pai'-i mpobabehi wori' nyala tanda mekoncehi to mebagiu .
53002010	Hawe'ea akala-na to dada'a napake' mpobagiu tauna to monoa' ami'-mi kamporata-ra silaka . Mporata silaka-rale , apa' oja'-ra mpotarima kareba to makono , pai' uma-ra mengkoru hi Alata'ala bona nahore-ra ngkai huku' jeko'-ra .
53002011	Toe-die pai' Alata'ala mpopakatu hanyala noto hi tauna toera to mpobagiu-ra , alaa-na mepangala'-ra hi lolita boa' to nakeni tauna to dada'a toei .
53002012	Ka'omea-na mpai' , Alata'ala mpohuku' hawe'ea tauna to mpokono jeko' pai' to uma mpangalai' kareba to makono .
53002013	Jadi' , ompi'-ompi' to nape'ahi' Pue' , toto-na lia-kai mpo'uli' tarima kasi oa' hi Alata'ala sabana koi' . Apa' napelihi-mokoi ngkai lomo'-na bona tehore-koi ngkai huku' jeko'-ni . Tehore-koi ngkai huku' jeko'-ni toe , hante kuasa Inoha' Tomoroli' to mpopajadi'-koi bagia Alata'ala to moroli' , pai' hante pepangala'-ni hi kareba to makono .
53002014	Toe-mi pai' nakio'-koi ompi' hi kampo'epe-ni Kareba Lompe' to kiparata-kokoi . Nakio'-koi bona mporata-koi bagia hi kabohe tuwu'-na Pue'-ta Yesus Kristus .
53002015	Jadi' ngkai toe-mi ompi' , pakaroho pepangala'-ni , perohoi ngkakamu hawe'ea to kitudui'-kokoi , lompe' to ki'uli' hante wiwi , lompe' to ki'uki' hi rala sura .
53002016	Alata'ala mpopohiloi-tamo ahi'-na , pai' napakaroho nono-ta duu' kahae-hae-na pai' nawai'-ta poncarumakaa to lompe' sabana kabula rala-na . Toe pai' mekakae-a hi Pue'-ta Yesus Kristus hante Alata'ala Tuama-ta
53002017	bona narohoi pai' napakatida nono-ni ompi' , bona lolita pai' po'ingku-ni lompe' omea .
53003001	Ka'omea-na ompi' , kiperapi' bona niposampayai wo'o-ka-kaiwo . Lomo'-lomo'-na , merapi' hi Pue' bona kawoo-woria' tauna mpo'epe pai' mpotarima Lolita Pue' , hewa to jadi' hi koi'-e wengi .
53003002	Merapi' wo'o-koi bona Alata'ala mpobahaka-kai ngkai tauna to dada'a pai' to mebalinai' , apa' uma hawe'ea tauna mepangala' hi Lolita Pue' toe .
53003003	Aga uma molaka' pompewili'-na Pue' Yesus hi koi' . Narohoi nono-ni pai' napetalawai'-koi ngkai to dada'a .
53003004	Jadi' , apa' lawi' Pue' to mpewili'-koie , toe pai' monoa'-mi ki'inca kanituku'-na napa to kitudui'-kokoi , pai' nipokaliliu mpai' mpotuku' napa-napa to kitudui'-kokoi .
53003005	Kisarumaka Pue' Yesus mpotete'-koi , duu'-na ni'inca mpu'u ahi' Alata'ala hi koi' , bona ntaha-koi hi rala kasusaa' , hewa kantaha-na Kristus wo'o .
53003006	Ompi'-ompi' , hante kuasa to nawai'-kakai Pue' Yesus Kristus , kihawai'-koi : neo' mporomu-raka ompi' hampepangalaa'-ni to lose pai' to uma mpotuku' atura to nitarima ngkai kai' .
53003007	Ni'inca moto ompi' po'ingku-kai nto'u-kai dohe-ni wengi , ka'uma-kai lose . Po'ingku-kai tetu-mile to kana nituku'-e .
53003008	Uma-kai mpokoni' pongkoni' to uma ki'oli . Hinamengi hina'eo-kai mobago pai' mowewa bona neo'-kai mposesei'-koi .
53003009	Kakoo-kono-na , uma-kai sala' mperapii'-koie . Tapi' doko' kipopohiloi-koi tonco to lompe' bona nituku' .
53003010	Bula-kai retu-pidi dohe-ni wengi , ria ami'-mi hawa' to kitu'u-kokoi , ki'uli' : tauna to uma dota mobago , neo'-i rawai' pongkoni' .
53003011	Pai'-kai mpo'uli' hewa toe-e , ta'uli'-mi-hawo , apa' ki'epe karia-ra hi retu to mengkalose . Sese'-ra mpogalo urusia doo-wadi , uma-ra mpobago lompe' bago-ra moto .
53003012	Jadi' , hante kuasa to nawai'-kakai Pue' Yesus Kristus , kihawai'-ra tauna toera pai' ki'apui nono-ra bona rodo-ra mobago mpali' pongkoni'-ra .
53003013	Aga koi' , ompi'-ompi' omea , neo' nika'ohai mpobabehi to lompe' .
53003014	Ane rapa'-na ria to uma dota mpotuku' napa to ki'uki' hi rala sura toi , petonoi-ra . Neo' niposigalo-raka , bona me'ea'-ra .
53003015	Aga neo' wo'o-ra wa niponcawa bali'-ni . Paresai'-ra , apa' lawi' nipo'ompi'-ra hi rala Pue' Yesus .
53003016	Ngkai Pue'-wadi kalompea' tuwu'-ta . Toe pai' mekakae-a hi Pue' , kuperapi' bona nawai'-koi kalompea' tuwu' butu eo-na pai' hi butu nyala-na . Pue' mpodohei-koi omea .
53003017	Tabe ngkai aku' , Paulus . Kahudua sura tohe'i-e , pale-ku moto-mi to mpo'uki' . Hewa tohe'i lence ukia'-ku hi rala hawe'ea sura-ku , bona monoa' ni'inca kasura-ku mpu'u .
53003018	Pue'-ta Yesus Kristus mpogane'-koi omea .
54001001	Sura toi ngkai aku' Paulus , suro Kristus Yesus . Aku' jadi' suro-na ntuku' hawa' Alata'ala , Magau' Tompohore-ta ngkai huku' jeko'-ta , pai' ntuku' hawa' Kristus Yesus to jadi' poncarumakaa-ta .
54001002	Sura toi kupakatu hi iko Timotius , to kuponcawa ana'-ku moto apa' hibalia pepangala'-ta hi Kristus Yesus . Wori' tabe : mekakae-a hi Alata'ala to Tuama pai' hi Kristus Yesus Pue'-ta bona nagane'-ko ngkai kabula rala-na , napopohiloi-ko ahi'-na , pai' nawai'-ko kalompea' tuwu' .
54001003	Kuperapi' bona iko bate tida hi Efesus , hewa to ku'uli'-mi wengi kame'ongko'-ku tumai hi Makedonia . Apa' ria hi retu ba hangkuja dua tauna to mpokeni tudui' to uma makono , pai' iko kana mpotagi-ra bona neo'-rapa metudui' oa' hewa toe .
54001004	Tagi-ra bona neo'-pi ntora mpenonoi jarita-jarita boa' pai' tutura po'ompi' to uma ria kahudua-na . Apa' tauna to ntora mpenonoi jarita pai' tutura toe , ntora momehono'-wadi , uma ratuku' patuju Alata'ala to ta'inca ngkai pepangala'-ta hi Hi'a .
54001005	Patuju hawa'-ku toi , bona momepoka'ahi'-ta omea . Apa' nono-ta napomoroli'-mi Alata'ala , ta'inca hi rala nono-ta ka'uma-napi masala'-ta hi poncilo-na , pai' mepangala' mpu'u-ta hi Pue' Yesus . Toe pai' alaa-na ma'ala-ta momepoka'ahi' .
54001006	Ria-ra ba hangkuja dua tauna to uma-pi mpotuku' ohea toe . Meleli'-ramo ngkai ohea to makono , pai'-ra ntora mpololita lolita to uma ria kalaua-na .
54001007	Doko'-ra jadi' guru Atura Musa , hiaa' bo uma moto ra'incai kalaua-na . Ra'uli'-rana , pante-ra mpakanoto batua-na Atura Musa , hiaa' kakoo-kono-na uma-di ra'incai patuju-nae .
54001008	Ta'inca moto kalompe'-na Atura Musa , asala tapake' ntuku' ohea to makono .
54001009	Bona makono pompake'-ta , kana takiwoi patuju-na Atura Musa . Atura Musa uma rababehi-raka tauna to monoa' po'ingku-ra . Patuju-nale , bona mpotagi tauna to mpotiboki atura pai' tauna to mekahia' , to uma mengkoru hi Alata'ala , to mojeko' , to uma mposaile' agama , to mpotuku' kagoea' dunia'-wadi , to mpopatehi tina-ra ba tuama-ra , pai' topepatehi ntani'-na .
54001010	Patuju Atura Musa , bona mpotagi tauna to mobualo' , to mogau' sala' tomane hingka tomane-na ba tobine hingka tobine-na , to mpo'ala' tauna bona rapobatua , to boa' , to mosabi' boa' , pai' hema-hema to mpobabehi to mosisala hante tudui' to makono .
54001011	Tudui' to makono toe tarua' hi rala Kareba Lompe' to ngkai Alata'ala to bohe tuwu'-na pai' to natao ra'une' . Kareba Lompe' toe , napopokoloi-ka aku'-mi bona kupalele .
54001012	Aku' mpo'uli' tarima kasi hi Pue'-ta Kristus Yesus , apa' na'ongko'-ama jadi' topobago-na , nawai'-a karohoa , pai' na'uli' kanatao-ku mpokamu bago-na .
54001013	Ri'ulu-a mporuge' Yesus , ngasa' mpu'u-a mpobalinai' topetuku'-na . Aga nau' wae , napoka'ahi' moto-a , apa' nto'u toe ko'ia-a-kuwo mepangala' hi Hi'a , jadi' uma ku'incai kalaua-na napa to kubabehi .
54001014	Aga nau' hewa apa-mi kabohe jeko'-ku , meliu tena kabohe ahi'-na Pue'-ta . Natulungi-a ngkai kabula rala-na , alaa-na kupangala' pai' kupoka'ahi'-imi Kristus Yesus .
54001015	Ria lolita bulawa to mpo'uli' hewa toi : " Kristus Yesus tumai hi dunia' bona mpohore topojeko' ngkai huku' jeko'-ra . " Makono mpu'u lolita toe pai' masipato' taparasaya omea . Jadi' , ngkai hawe'ea topojeko' , aku' toi-mi to meliu jeko'-ku .
54001016	Hiaa' toe-mile pai' napoka'ahi'-ama Alata'ala-e , bona hi rala tuwu'-ku aku' to meliu kamojeko'-ku toi-e , Yesus Kristus ma'ala mpotudo' kamoloe posabara-na . Jadi' , hi rala katuwu'-ku toi , ahi' Pue' jadi' monoto lia , alaa-na aku'-mi jadi' tonco hi hawe'ea tauna to rata ngkabokoa' , bona mepangala' hi Yesus wo'o-ramo-rawo pai'-ra mporata katuwua' to lompe' duu' kahae-hae-na .
54001017	Masipato' lia tabila' pai' ta'une' Alata'ala , Magau' to moparenta duu' kahae-hae-na , to uma ria kamatea-na , to uma kahiloa , pai' to uma ria karodua-na . Masipato' tabila'-i pai' tapomobohe hanga'-na duu' kahae-hae-na . Amin ! Wae mpu'u-hana !
54001018	Timotius , ana'-ku ! Tuku'-mi hawa' to kutu'u-koko toi . Kiwoi lolita-ra pangkeni agama to mpo'apui nono-nu pai' to mpoparesai'-ko . Paresa'-ra toe nupo'enu' oa' , bona moroho-ko mpobago bago to nukamu , hewa hadua tantara to bia' manga'e .
54001019	Perohoi pepangala'-nu , pai' babehi oa' gau' to lompe' hewa to nu'inca hi rala nono-nu . Ria ba hangkuja dua tauna to uma-pi mposaile' hawe'ea toe , alaa-na mokero-mi pepangala'-ra .
54001020	Rodua to mokero pepangala'-ra toe , hira' Himeneus pai' Aleksander . To rodua toera kutonu hi kuasa Magau' Anudaa' bona nahuku'-ra , bona neo'-rapa mpokedi' kuasa Alata'ala hante tudui'-ra to dada'a toe .
54002001	Lomo'-lomo'-na , mohawa'-a bona hawe'ea topetuku' Pue' Yesus mosampaya , mpobua' pekakae , pomperapia' pai' pontarima kasi-ta hi Alata'ala . Mosampaya-ta mposampayai hawe'ea tauna ,
54002002	mposampayai magau' duu'-na hawe'ea topoparenta . Kana taposampayai-ra , bona rodo-hawo katuwu'-ta pai' neo'-tawo ria to mpobalinai'-ta , bona mologa-ta mepue' hi Alata'ala pai' mpobabehi oa' gau' to natao rabila' doo .
54002003	Posampaya to hewa toe-mi to lompe' , pai' to napokono Alata'ala , Magau' Tompohore-ta ngkai huku' jeko'-ta .
54002004	Apa' konoa-na bona hawe'ea tauna tehore ngkai huku' jeko'-ra , pai'-ra mpo'inca tudui' to makono .
54002005	Hadua lau-wadi Alata'ala , pai' hadua wo'o-wadi Tauntongo' to mpopohintuwu' Alata'ala hante manusia' . Tauntongo' toei , manusia' wo'o-i-hawo , Hi'a-mi Kristus Yesus .
54002006	Napewai' woto-na rapatehi bona mpotolo' hawe'ea manusia' . Nababehi toe hi tempo to napakatantu Alata'ala , bona monoto-mi tahilo konoa Alata'ala bona hawe'ea manusia' tehore ngkai huku' jeko'-ra .
54002007	Toe pai' na'ongko'-ama Alata'ala jadi' suro-na . Nahubui-a mpopalele kareba toe hi tauna to bela-ra to Yahudi . Nahubui-a mpotudui'-ra tudui' to makono , bona mepangala'-ra hi Yesus . Makono to ku'uli' toe , uma-a boa' .
54002008	Konoa-ku , bona butu ngkani mogampara , tomane-tomane mpo'ongko' pale-ra mosampaya . Aga kana to moroli' gau'-ra , uma-hawo natao ane mosampaya-ra bula-ra moroe pai' momehono' .
54002009	Wae wo'o-hawo tobine . Tobine kana mpopake' pohea to natao , ntuku' ada to lompe' . Neo' mpenasa pohea-ra bona ra'une' doo , neo' mpopenyala wuluwoo' , neo' mporampai woto hante bulawa ba mutiara pai' pohea-pohea to masuli' oli-na .
54002010	Agina tobine ra'une' sabana po'ingku-ra to lompe' , hewa to natao hi tobine to mengkoru hi Alata'ala .
54002011	Tobine kana mengkalino mpe'epei tudui' hante nono to dingki' .
54002012	Uma kupiliu tobine mpotudui' ba mpohawai' tomane . Kana mengkalino-ra mpe'epei-wadi .
54002013	Apa' to lomo'-na napajadi' Alata'ala , Adam , pai' lako' Hawa .
54002014	Pai' bela Adam to nabagiu Magau' Anudaa' , Hawa-hana to rabagiu , pai' alaa-na mpotiboki-i parenta Alata'ala .
54002015	Toe pai' tobine mpotodohaka kaparia hi po'ana'-ra . Aga nau' wae , mporata moto-ra kalompea' ane tida-ra mepangala' hi Pue' , tida mpoka'ahi' doo , pai' tuwu' moroli' ntuku' ada to lompe' .
54003001	Makono mpu'u lolita to mpo'uli' hewa toi : tauna to doko' jadi' pangkeni agama mpokahina bago to lompe' .
54003002	Toe pai' pangkeni agama kana to uma ria kasalaia'-na . Motobinei hadua-wadi , pai' kana na'inca mpengkatarii konoa nono-na to dada'a , monoto nono-na , pai' mo'ada lompe'-i . Kana jole'-i metorata , pai' baka' metudui' .
54003003	Uma ma'ala topalangu-langu ba to jolia motuda' . Kana to mo'olu nono-na , to tuwu' hintuwu' hante doo , pai' to uma doko' doi-wadi .
54003004	Kana na'inca mpo'atoro' lompe' tauna to tida hi rala tomi-na , pai' ana'-na kana mengkoru hi totu'a-ra pai' mpobila'-ra .
54003005	Apa' ane ria tauna to uma mpo'incai mpo'atoro' tauna hi rala tomi-na moto , uma wo'o mpai' lompe' pompewili'-na ompi'-ompi' hampepangalaa'-ta , to mepangala' hi Alata'ala .
54003006	Hadua pangkeni agama uma ma'ala to lako' mepangala' hi Pue' Yesus , apa' molangko mpai' nono-na , alaa-na mporata huku'-i hewa to rahuku'-ki Magau' Anudaa' .
54003007	Wae wo'o , pangkeni agama kana to uma ria kasalaia'-na hi poncilo tauna to bela-ra to Kristen . Apa' ane uma-i hewa toe , ratuntui'-i mpai' , alaa-na Magau' Anudaa' mposori pai' mpopanawu'-i .
54003008	Wae wo'o-hawo kehi to ratuntu' hi tauna to jadi' topetulungi hi pobago Pue' . Kana to monoto kehi-ra pai' to natao rabila' . Uma ma'ala to boa' , uma ma'ala to nginu nta'uo' to melanguhi , pai' uma ma'ala to mpopekiri doi-wadi .
54003009	Kana mpokakamu mpu'u-ra tudui' to naparata-mitaka Alata'ala , pai' mpotuku' tudui' toe hante karoli'-roli' nono-ra .
54003010	Ane ria tauna to doko' jadi' topetulungi hi pobago Pue' , raparesa' ulu kehi-na , pai' ane uma-i kasalaia' , lako' ma'ala-idi ra'ongko' mpokamu bago toe .
54003011	Wae wo'o tobine-ra , kana to monoto kehi-ra pai' to natao rabila' , neo' to ngkeni lolita hilou-tumai . Kana ra'inca mpengkatarii konoa nono-ra to dada'a , pai' monoa' gau'-ra bona ma'ala-ra rasarumaka hi butu nyala-na .
54003012	Topetulungi hi pobago Pue' , motobinei hadua-wadi , kana ra'inca mpo'atoro' lompe' ana'-ra pai' tauna to hi rala tomi-ra .
54003013	Ane lompe' pobago-ra mpobago bago Pue' , wori' tauna mpobila'-ra , pai' hangkedi' kabia'-ra mpololita pepangala'-ra hi Kristus Yesus .
54003014	Timotius , moliwo-ama tilou mpencuai'-ko . Aga nau' wae , ku'uki' moto-koko sura toi ,
54003015	bona ane rapa'-na mahae-a mpai' rata , nu'inca napa po'ingku to natao hi butu dua tauna to napo'ana' Alata'ala . Apa' kita' toi , mepue'-ta hi Alata'ala to tuwu' duu' kahae-hae-na . Kita' toi-mi to ngkakamu tudui' to makono to ngkai Alata'ala . Moroho pepangala'-ta hi tudui' toe , pai' tajaga tudui' toe bona uma hema to mpobalii' .
54003016	Uma mowo kalompe'-na tudui' to tatuku' hi pengkoru-ta hi Alata'ala . Ngkai owi , tudui' toe ko'ia rapopehuwu hi manusia' , tapi' hewa toe lau napopehuwu-mitaka Alata'ala . Apa' mepangala'-ta hi Alata'ala to mewali manusia' . Inoha' Tomoroli' mpakanoto kahema-na , pai'-i rahilo mala'eka . Rapalele kareba-na hi tauna to ko'ia mpo'incai Alata'ala . Tauna hi humalili' dunia' mepangala' hi Hi'a . Ra'ongko'-imi hilou hi suruga , pai'-i rawai' kabohea tuwu' .
54004001	Inoha' Tomoroli' mpo'uli'-taka hante kalonto'-lonto'-na napa mpai' to jadi' hi eo-eo to tumai . Nto'u toe mpai' , hantongo' tauna mengkala'ura ngkai pepangala'-ra hi tudui' to makono . Mengkoru lau-ra hi noto to mepohala'tara , pai'-ra mpotuku' tudui' to ngkai seta .
54004002	Tudui' toe raparata tauna to boa' , hanyala lolita-ra hanyala kehi-ra . Mobengi nono-ra , uma-pi ra'incai me'ea' ane rababehi gau' to dada'a .
54004003	Metudui'-ra bona tauna neo' ncamoko pai' neo' mpokoni' to rapalii' . Hiaa' hawe'ea konia' toe , napajadi' Alata'ala bona rakoni' . Kita' to mepangala' hi Kristus pai' to mpo'inca-mi tudui' to makono , ma'ala takoni' pongkoni' toe pai'-ta mpo'uli' tarima kasi hi Alata'ala .
54004004	Apa' hawe'ea to napajadi' Alata'ala , lompe' omea , uma ria to rapalii' ane tatarima hante pontarima kasi hi Alata'ala .
54004005	Ntuku' Lolita Alata'ala , hawe'ea ma'ala takoni' , pai' taposampayai wo'o bona nagane'-taka .
54004006	Ane nutudui'-ra ompi'-ompi' hampepangalaa'-ta hawe'ea toe , iko jadi' topobago Kristus Yesus to lompe' , pai' nuperohoi nono-nu moto hante Lolita Alata'ala to tapangala' pai' hante tudui' to lompe' to mahae-mi nutuku' .
54004007	Neo' nutadi tempo-nu mpewulihi' jarita-jarita boa' pai' lolita to uma mpokeni-ta mengkoru hi Alata'ala . Huduwukui mporohoi nono-nu mengkoru hi Alata'ala .
54004008	Apa' ane tarohoi wotoloka'-ta , hangkedi'-wadi kalaua-na . Tapi' ane tarohoi nono-ta mengkoru hi Alata'ala , wori' kalaua-na , apa' pengkoru-ta hi Alata'ala toe mpokeni rasi' hi katuwu'-ta tempo toi , pai' hi katuwu'-ta hi eo mpeno-na wo'o .
54004009	Makono mpu'u lolita toe we'i pai' masipato' taparasaya omea .
54004010	Toe-mi pai' mobago ngkoro-ta , apa' ncarumaka-ta hi Alata'ala to tuwu' duu' kahae-hae-na , Magau' Tompohore hawe'ea tauna , peliu-liu-nami tauna to mepangala' .
54004011	Hawe'ea to ku'uli'-koko toi , tudui'-raka pai' hawai'-ra bona ratuku' .
54004012	Nau' mongura-pidi-ko , aga neo'-ko ma'ala rapemarua' . Kana jadi' tonco-ko hi ompi'-ompi' hampepangalaa' hi rala pololita-nu , pogau'-nu , ahi'-nu hi doo-doo , pepangala'-nu hi Pue' , pai' po'ingku-nu to moroli' .
54004013	Kako'ia-ku rata , neo' nu'oloi' mpobasa Buku Tomoroli' hi ompi'-ompi' hampepangalaa' , nu'apui nono-ra pai' nutudui'-ra .
54004014	Neo'-ko lempe' mpobago bago-nu tetu , ntuku' pakulea' to nawai'-koko Inoha' Tomoroli' . Nawai'-ko pakulea' tetu nto'u tauna mpoparata Lolita Alata'ala mpoparesai'-ko , pai' pangkeni agama mpodampa pale-ra hi tanuana'-nu mpo'ongko'-ko jadi' pangkeni agama .
54004015	Neo' nubahakai mpobago hawe'ea toe , nuparipoko mpu'u , bona monoto hi hawe'ea tauna kabaka'-nu mpokamu pobago Pue' .
54004016	Jagai po'ingku-nu , pai' jagai wo'o tudui'-nu . Tida-ko mpobago hawe'ea toe , apa' ngkai toe mpai' mporata-ko kalompea' , wae wo'o tauna to mpo'epe tudui'-nu .
54005001	Ane mpotudui'-ko tauna to meliu umuru-ra ngkai iko , neo' karapo' rahi . Agina nupoka'olu lolita-nu mpo'apui nono-ra , nuponcawa tuama-nu moto . Kabilasa nuponcawa ompi'-nu .
54005002	Tobine to meliu umuru-ra ngkai iko nuponcawa tina-nu . Pai' tobine to mongura ngkai iko nuponcawa tu'ai-nu , pai' pelompehi bona moroli' gau'-nu pai' pekiri-nu .
54005003	Ane ria tobine to balu mpu'u , to uma mpu'u ria to mpewili'-ra , ompi'-ompi' hampepangalaa'-ta kana mpewili'-ra-rawo .
54005004	Aga ane tobalu to ria moto-ki ana'-na ba kumpu-na , ana' pai' kumpu-na toe-ramo to lomo'-lomo'-na kana ratudui' mpewili'-i , bona mpohiwili kehi totu'a-ra . Apa' toe-mi to mpakagoe' nono Alata'ala .
54005005	Ane tobine to balu mpu'u , batua-na uma hema to mpewili'-i , ncarumaka Alata'ala-i-wadi , hina'eo hinamengi mosampaya-i mekakae hi Alata'ala .
54005006	Aga tobalu to mpali' kagoea'-ra-wadi , hewa to mate-mi kao'-ra nau' tuwu'-ra-pidi .
54005007	Parata-raka hawa'-ku toi , bona uma kasalaia' kehi-ra .
54005008	Apa' ane ria tauna to mpo'uli' mepangala'-i hi Alata'ala , tapi' uma-i mpewili' totu'a-na pai' tauna to hi rala tomi-na moto , kehi-na toe mposapuaka pepangala'-na , meliu kada'a-na ngkai tauna to uma mepangala' hi Alata'ala .
54005009	Tobalu to ma'ala rapopesua' hanga'-ra hi rala buku tobalu , muntu' to hewa toi : umuru-ra uma kura' ngkai ono mpulu' mpae , motomanei hangkani-ra-wadi .
54005010	Kana to monoto kalompe' gau'-ra , rapa'-na : mpewili' lompe' ana'-ra , jole' mpopehani toliu , mpotulungi ompi'-ompi' hampepangalaa'-ra , mpojampangi tauna to hi rala kasusaa' , pai' biasa mpobabehi butu nyala pobago to lompe' . Tobalu to hewa toe-mi to natao rapewili' ompi'-ompi' hampepangalaa' .
54005011	Ane tobalu ngkanguraa , neo' ulu ra'uki' hanga'-ra hi rala buku tobalu . Apa' ane ria-pidi hina-ra doko' motomanei , bate motomanei-ra mpai' . Ka'omea-na masala'-ramo apa' mpotiboki-ra pojanci-ra hi Kristus wengi to mpo'uli' kampobago-ra bago Pue'-wadi .
54005012	
54005013	Jadi' , ane mongura-ra-pidi , neo' ra'uki' hanga'-ra hi rala buku tobalu . Apa' mengkalose-ra-wadi mpai' , pai' ntora kakancua'-ncua' hi tomi doo . Pai' uma muntu' lose-ra , topotau' lolita wo'o-ra , doko' mpogalo urusia doo , pai' ntora mpololita lolita to uma natao ralolita .
54005014	Toe pai' ku'uli' tobalu ngkanguraa agina motomanei lau-ra-rawo , mo'anai' , pai' mpewili' lompe' tauna to hi rala tomi-ra , bona neo' mpai' ria ohea bali'-ta mpotuntui'-ta to mpotuku' Kristus .
54005015	Pai'-a mpo'uli' hewa toe , apa' ria-ramo tobalu to uma-pi mpotuku' konoa Kristus , mpotuku' konoa Magau' Anudaa'-ramo .
54005016	Ane ria to Kristen , pai' ria posantina-ra to balu , agina hira' toe-mi to mpewili'-i . Uma-hawo ohea-na ane hawe'ea ompi' hampepangalaa'-ta kana mpewili' tobalu toe . Apa' ompi'-ompi' hampepangalaa'-ta kana mpewili' tobalu to balu mpu'u , to uma hema to mpewili'-ra .
54005017	Pangkeni agama to lompe' pompakeni-ra , toto-na lia-ra rawai' gaji' rongkani lau kawori'-na ngkai tau ntani'-na , peliu-liu-nami pangkeni to metudui' pai' mpoparata Lolita Pue' .
54005018	Apa' hi rala Buku Tomoroli' te'uki' hewa toi : " Japi to rapopobago mpotodu gandum , neo' ramumu' nguju-ra , pelele' moto-ra ngkuku' ngkalako' . " Pai' te'uki' wo'o : " Topobago masipato' rawai' gaji'-ra . "
54005019	Ane ria pangkeni agama to rapakilu , neo' ncaliu nutarima pepakilu toe . Sampale ane rasabii' rodua ba tolu tauna , pai' lako' nutarima .
54005020	Ane ria mpu'u sala'-na , paresai'-i hi nyanyoa hawe'ea ompi' hampepangalaa' , bona me'eka'-ra mpotuku' gau'-na .
54005021	Kuparesai' mpu'u-ko Timotius , bona nutuku' hawe'ea hawa'-ku toi , neo'-ko mpelence tauna , neo' mopahamalia . Alata'ala pai' Kristus Yesus moto mpotiroi-ta , nte mala'eka-na to moroli' !
54005022	Neo' nusosai mpo'ongko' tauna jadi' pangkeni agama , nee-neo' mpai' iko lau-mi to rakahurui ane mpobabehi-ra jeko' . Nuparesa' ulu kehi-ra , pai' lako' nudampa pale-nu hi tanuana'-ra mpo'ongko'-ra jadi' pangkeni agama . Pelompehi bona moroli' oa' po'ingku-nu .
54005023	Neo'-ko nginu ue nonto-wadi . Agina nugaloi anggur hangkedi' , apa' mpo'ingai' ta'i-nu to jolia peda' .
54005024	Tauna hantongo' , nau' ko'ia rapohurai kara-kara-ra , incana ami'-mi jeko'-ra . Aga tauna hantongo' wo'o , sampale ra'inca jeko'-ra ane oti-pi rapohurai kara-kara-ra .
54005025	Wae wo'o , ria tauna to monoto lia kalompe' kehi-ra . Pai' ria wo'o to uma incana hi doo kehi-ra to lompe' , aga na'inca oa' Pue' kehi-ra to lompe' toe .
54006001	Ane ompi'-ompi' hampepangalaa'-ta to tuwu' batua , tudui'-ra bona mpobila' pai' mpengkorui maradika-ra hi butu nyala-na , bona neo' mpai' ria tauna to mporuge' hanga' Alata'ala ba mporuge' tudui'-ta .
54006002	Ane rapa'-na maradika-ra to Kristen wo'o-i-hawo , neo' ra'uli' hewa toi : " Uma mingki' kutuku' hawa'-na , apa' hingka ompi'-ku moto-i-hawo hi rala Pue' . " Agina kaloo-lompea' lau-di pongkamu-ra bago maradika-ra , apa' maradika to rapobago-ki toe , ompi' hampepangalaa'-ra to rapoka'ahi' .
54006003	Ria moto-ra hantongo' to mpokeni tudui' to mosisala hante tudui'-ta . Uma rapangalai' tudui' to makono to ngkai Pue'-ta , Pue' Yesus Kristus . Uma rapangalai' lolita to mpotudui'-ta mengkoru hi Pue' Ala .
54006004	Tauna to hewa toe , mengkakapante-pante-ra-wadi , uma ra'incai napa-napa . Konoa-ra , ntora momehono' pai' mpali' pome'anua lolita-wadi . Ngkai tudui'-ra toe , pai' alaa-na wori' tauna mohingi' , motuda' , metuntui' , merai' ,
54006005	pai' momepodaa' . Pekiri tauna toera uma-pi katonoa , uma ra'incai tudui' to makono . Ra'uli'-rana , ma'ala-ra mporata rasi' ngkai po'agama-ra .
54006006	Makono moto-di , po'agama-ta mpokeni rasi' bohe , asala rodo-mi nono-ta hante napa to ria hi kita' .
54006007	Apa' uma ria hanyalaa to takeni tumai hi rala dunia' . Pai' uma wo'o mpai' ria hanyalaa to takeni mpalai .
54006008	Jadi' , ane ria-damo pongkoni' pai' pohea-ta , hono'-mi-hawo .
54006009	Aga tauna to doko' mo'ua' , mojoli-ra rasori mpobabehi jeko' , wori' kahinaa to mpohilu'-ra . Kahinaa-ra toe uma ria kalaua-na , mpokeni silaka lau-wadi . Ka'omea-na , manusia' to doko' mo'ua' , monawu' hi rala jeko' , alaa-na silaka-ramo .
54006010	Apa' ngkai kampokahina-ta doi mehupa' wori' nyala kehi to dada'a . Ria mpu'u tauna to sese' mpali' doi , alaa-na meleli'-ramo ngkai pepangala'-ra , pai' wori' kasusaa' mporumpa'-ra .
54006011	Aga iko Timotius , batua Alata'ala-moko-kona . Pokalaa tuwu'-nu ngkai hawe'ea kehi to hewa toe we'i lou . Huduwukui mpotuku' po'ingku to monoa' . Mengkoru hi Alata'ala . Perohoi pepangala'-nu hi Kristus pai' ahi'-nu hi doo . Tari hi rala kasusaa' , mo'alusu' kehi hi doo .
54006012	Neo' nubahakai mpotuku' ohea pepangala'-ta , perohoi ngkakamu katuwua' to lompe' duu' kahae-hae-na . Apa' toe-mi patuju-na Alata'ala mpokio'-ko jadi' bagia-na , bona mporata-ko katuwua' to lompe' toe . Nakio'-ko jadi' bagia-na , pai' hi nyanyoa wori' tauna mpolia' nu'uli'-mi kanupangala'-na Pue' Yesus .
54006013	Jadi' , toi-mi paresa'-ku hi iko Timotius . Kuparesai'-ko hi nyanyoa Alata'ala to mpowai' katuwua' hi butu nyala-na , pai' hi nyanyoa Kristus Yesus to mpo'uli' posabi' to makono hi nyanyoa Pontius Pilatus .
54006014	Kuparesai'-ko mpotuku' hawe'ea hawa' toe hante uma ria ruke-na ba kasalaia'-na , duu' hi karata-na nculii' Pue'-ta Yesus Kristus mpai' .
54006015	Eo karata-na Pue'-ta , Alata'ala moto to mpakatantu ntuku' konoa-na moto . Hadudua-na Hi'a-wadi to mokuasa , to natao ra'une' , Magau' ngkai hawe'ea magau' , Pue' ngkai hawe'ea pue' .
54006016	Hadudua-na Hi'a-wadi to uma ria kamatea-na . Mo'oha'-i hi rala hini to uma mowo pehini-na . Uma haduaa to ma'ala mpomohui'-i ba mpohilo-i , apa' uma-i kahiloa . Muntu' Hi'a-wadi to natao rabila' pai' to natao moparenta duu' kahae-hae-na . Amin ! Wae mpu'u-hana !
54006017	Ane tauna to mo'ua' hi rala dunia' toi , tudui'-ra bona neo' molangko nono-ra pai' neo' ncarumaka rewa dunia' , apa' rewa dunia' uma ria katoroa'-na . Agina ncarumaka-ra Alata'ala to mpowai'-ta hawe'ea rasi' hante uma ria huka'-na bona tapokagoe' .
54006018	Paresai'-ra bona mpobabehi oa' gau' to lompe' , mpotulungi doo , jole' mewai' , pai' lompe' nono-ra .
54006019	Apa' ane lompe' po'ingku-ra hewa toe , ma'ala-mi ta'uli' : mporumpu-ra rewa to lompe' hi rala suruga , to ma'ala rasarumaka hi eo mpeno-na , pai' mporata-ra katuwua' to lompe' mpu'u .
54006020	Timotius , Alata'ala mposarumaka-ko mpokeni tudui' to makono . Jadi' , jaga lompe' tudui' toe , bona neo' mpai' hema to mpobalii' . Neo' nupo'ema'-ra to mpokeni lolita to uma ria tuju-na pai' to uma mpokeni-ta mengkoru hi Pue' Ala . Neo' nupo'ema'-ra to mpokeni tudui' to mosisala hante tudui' to makono . Ra'uli'-rana , ria inca-ra , ntaa' uma-di makono-e .
54006021	Ra'uli' ria inca-ra , hiaa' ngkai petuku'-ra hi inca-ra toe , meleli' lau-ramo ngkai pepangala'-ra hi Yesus . Pue' mpogane'-koi omea . Hudu rei-mi .
55001001	Sura toi ngkai aku' Paulus , kupakatu tilou hi iko Timotius , ana'-ku to kupe'ahi' . Ntuku' konoa Alata'ala na'ongko'-ama jadi' suro Kristus Yesus , bona mpoparata kareba pojanci Alata'ala . Pojanci Alata'ala toe : kamporata-ta katuwua' to lompe' duu' kahae-hae-na , ngkai posidaia'-ta hante Kristus Yesus . Wori' tabe : mekakae-a hi Alata'ala Tuama-ta pai' hi Kristus Yesus Pue'-ta , kuperapi' bona nagane'-ko ngkai kabula rala-na , napopohiloi-ko ahi'-na , pai' nawai'-ko kalompea' tuwu' .
55001002	
55001003	Lomo'-na , aku' mpo'uli' tarima kasi hi Alata'ala to kupue' hante karoli' nono-ku , hewa pepue'-ra ntu'a-ku owi . Mpo'uli' tarima kasi oa'-a hi Alata'ala sabana iko Timotius , pai' uma-a putu mpokiwoi-ko hi rala posampaya-ku , lompe' hi eo-na lompe' hi bengi-na .
55001004	Kupolio oa' kamo'ili ue mata-nu geo' . Pai' lentora-ama doko' mpohilo-ko , bona hono' kagoea'-ku .
55001005	Motarima kasi mpu'u-a hi Alata'ala , apa' kukiwoi moto pepangala'-nu hi Pue' Yesus hante nono-nu mpu'u . Lomo'-na to mepangala' hi Yesus , ntu'a-nu Lois pai' tina-nu Eunike . Pai' iko wo'o Timotius , kuparasaya pepangala'-nu bate hewa pepangala'-ra tina-nu pai' ntu'a-nu .
55001006	Jadi' , Timotius ! Toe pai' kupopokiwoii-ko bona nu'apui moto nono-nu , bona neo'-ko lente mpobago bago to nakolai'-koko Alata'ala , nto'u-na kujama woo'-nu mpo'ongko'-ko jadi' pangkeni agama .
55001007	Neo'-ko me'eka' mpobago bago-nu toe , apa' ane ria ka'ekaa' hi rala nono-ta , ka'ekaa' toe bela-i to ngkai Alata'ala . Apa' Alata'ala mpowai'-ta Inoha' Tomoroli' , pai' Inoha' Tomoroli' toei mpowai'-ta karohoa mpokamu bago-ta , mpoka'ahi' doo , pai' mpengkatarii konoa-ta moto .
55001008	Toe pai' kuparesai'-ko , bona neo'-ko me'ea' jadi' sabi' Pue'-ta , pai' neo' wo'o-ko me'ea' mpangaku' ka'aku'-na doo-nu apa' ratarungku'-a-kuna . Apa' pai'-a ratarungku' toi-e , sabana pobago-ku mpokeni Kareba Pue' . Jadi' iko wo'o Timotius , kana mosadia wo'o-ko-kowo mpokolo kaparia sabana pobago-nu mpokeni Kareba Lompe' . Alata'ala moto to mpowai'-ko karohoa mpokolo kaparia toe .
55001009	Nahore-tamo ngkai huku' jeko'-ta pai' nakio'-ta jadi' bagia-na to moroli' . Nahore pai' nakio'-ta toe , uma sabana po'ingku-ta to lompe' . Nababehi toe , muntu' ngkai kabula rala-na , pai' ntuku' patuju-na moto-hawo . Apa' kako'ia-na dunia' rapajadi' , ria ami'-mi patuju-na Alata'ala mpowai'-ta kalompea' ngkai kabula rala-na sabana posidaia'-ta hante Kristus Yesus .
55001010	Pai' hewa toe lau , napadupa' mpu'u-mi patuju-na toe , apa' rata-imi Yesus Kristus jadi' Magau' Tompohore-ta ngkai huku' jeko'-ta . Yesus mpodagi kamatea -- batua-na : nau' mate-ta mpai' , napotuwu' nculii' moto-ta hi eo mpeno pai' nawai'-ta katuwua' to uma ria kahudua-na , ane mepangala'-ta hi Kareba Lompe' .
55001011	Toe pai' na'ongko'-ama Alata'ala jadi' suro Pue' Yesus , bona aku' mpoparata Kareba Lompe' toi hi tauna to bela-ra to Yahudi , pai' mpotudui'-ra bona mepangala'-ra hi Yesus .
55001012	Jadi' , ngkai pobago-ku mpokeni Kareba Lompe' toe-e , pai' alaa-ku mporata kaparia duu'-na ratarungku'-ama tohe'i-e . Aga nau' wae , uma-a me'ea' . Apa' ku'inca kahema-na to kupangala' , pai' kusarumaka Hi'a-damo to mpewili'-a , pai' bate monoto hi rala nono-ku kamobaraka'-na mpewili'-a duu' rata hi Eo Kiama .
55001013	Timotius ! Kiwoi tudui' to nu'epe ngkai aku' . Tudui' toe-mi to makono , pai' tudui' toe-mi to kana nupotonco oa' . Neo' nubahakai mepangala' hi Kristus Yesus pai' mpoka'ahi' doo ngkai posidaia'-nu hante Kristus Yesus .
55001014	Alata'ala mposarumaka-ta mpokeni tudui' to makono . Jadi' , hante petulungi-na Inoha' Tomoroli' to mo'oha' hi rala nono-ta , jaga lompe' tudui' toe , neo' nupelele' ba hema-hema mpohala'tara .
55001015	Nu'inca moto , ngkai hawe'ea to Kristen hi propinsi Asia , neo' uma-pi haduaa to tono' hi aku' . Bangku' hira' Figelus pai' Hermogenes , rapalahii-ama-kuna .
55001016	Aga ane Onesiforus-hana , wori' ngkani-i mpotanta'u-a . Apa' nau' ratarungku'-a , uma-i me'ea' mpokinomo-a . Karata-na hi Roma rei , nahuduwukui mpopali'-a , duu' napohirua'-maka . Pai' nu'inca moto kawori' petulungia-na hi aku' wengi bula-ku hi Efesus . Mekakae-a hi Pue' , kuperapi' bona nagane' hawe'ea ompi'-na Onesiforus , pai' bona napopohiloi ahi'-na hi Onesiforus hi Eo Kiama .
55001017	
55001018	
55002001	Jadi' , Timotius ana'-ku ! Pakaroho mpu'u nono-nu hante karohoa to tarata ngkai Kristus Yesus ngkai kabula rala-na Alata'ala .
55002002	Nu'epe moto wengi hawe'ea tudui'-ku , pai' wori' wo'o tauna to mposabii' pai' mpo'epe tudui'-ku toe . Jadi' , tudui' toe kana nuparata wo'o-raka tauna to ma'ala rasarumaka pai' to nginca mpotudui' tau ntani'-na .
55002003	Jadi' , Timotius , kana sadia wo'o-ko-kowo mpokolo kaparia hangkaa-ngkania hante aku' , hewa tantara Kristus Yesus to lompe' .
55002004	Apa' ane tantara to lompe'-hana , bate tari-i mpokolo kaparia , pai' uma-i sese' mpo'urusi urusia-na moto , apa' doko'-i mpakagoe' nono tadulako-na .
55002005	Wae wo'o , tauna to mpobago bago Pue' ma'ala rarapai'-ki tauna to motanta' mokeno . Kana natuku' atura-atura po'orea' , apa' ane uma natuku' , uma-i mpai' mporata parasee .
55002006	Pai' tauna to mpobago bago Pue' ma'ala rarapai'-ki topolia' . Ane mobago ntomo-i , masipato' lia ane hi'a to lomo'-na mpokoni' wua' polia'-na .
55002007	Poinono paresa'-ku toi , Pue' moto mponotohi nono-nu bona nupaha omea .
55002008	Kolo-mi kaparia , pai' kiwoi Yesus Kristus , to tuwu' nculii' ngkai kamatea , Magau' Topetolo' muli Magau' Daud . Toe-mi ihi'-na Kareba Lompe' to kukeni-e .
55002009	Ngkai kampokeni-ku Kareba Lompe' toe-mi , pai' alaa-ku ngkolo kaparia , duu'-na oi-ama rahilu' hi rala tarungku' hewa tauna to dada'a . Aga Lolita Alata'ala uma-hana tehilu' .
55002010	Toe pai' ku'agi-mi mpengkatarii hawe'ea toi-e . Nau'-a rabalinai' , kupalele oa' Lolita Alata'ala , bona tauna to napelihi-mi mpo'epe pai' mpopangala' , duu'-na mporata-ra kalompea' pai' katuwua' to ncola duu' kahae-hae-na ngkai posidaia'-ra hante Kristus Yesus .
55002011	Kolo-mi kaparia , apa' makono mpu'u lolita to mpo'uli' : Ane ntoa' mate-ta-damo dohe-na , bate tuwu' wo'o-ta mpai' dohe-na .
55002012	Ane mosabara-ta mpokolo kaparia , moparenta wo'o-ta-tawo mpai' dohe-na . Aga ane tasapu-di petuku'-ta hi Hi'a , nasapu wo'o-ta-tawo mpai' kakita'-na topetuku'-na .
55002013	Nau' molaka' pepangala'-ta hi Hi'a , uma molaka' pepewili'-na hi kita' . Apa' uma-i bisa mo'ungkere' ngkai lolita-na .
55002014	Timotius ! Popokiwoii-ra hawe'ea to ku'uli' tohe'i . Paresai'-ra hi rala hanga' Pue' Ala bona neo'-ra momehono' mpomehonoi' ada agama . Apa' pomehonoa' to hewa toe uma ria kalaua-na hi rala katuwu'-ta , mpokero lau-wadi pepangala'-ra to mpo'epe .
55002015	Aga iko Timotius , parata tudui' to makono hante kanoa'-noa'-na . Huduwukui mpokamu bago-nu toe , bona ane rata-ko mpai' hi nyanyoa Alata'ala , uma-ko me'ea' . Na'uli'-koko mpai' : " Iko-mi topobago-ku to lompe' ! "
55002016	Neo' nudohei-ra tauna to mpokeni lolita to uma mo'ihi . Apa' tudui'-ra toe uma mpokeni tauna mpakaroli' katuwu'-ra . Tudui'-ra toe mpokeni tauna kamolaa-laaa lau-di ngkai Alata'ala .
55002017	Tudui' to hewa toe melelei hewa haki' pai' mpakada'a katuwu' wori' tauna . Himeneus pai' Filetus , hira' roduaa toe-mi to mpokeni tudui' to dada'a hewa toe .
55002018	Meleli'-ra ngkai tudui' to makono , ra'uli'-rana timpaliu-mi pemataa hawe'ea tauna to mate . Tudui'-ra to uma makono toe mpaka'ingu' lau-mi ba hangkuja dua tauna , alaa-na mere'-mi pepangala'-ra .
55002019	Aga nau' wae , Lolita Alata'ala bate makono pai' ma'ala raparasaya . Lolita Alata'ala hewa parawatu to uma molengo . Hi rala Lolita Alata'ala te'uki' hewa toi : Na'inca Pue' kahema-ra to napobagia , " Hema-hema to mpo'uli' Kayesus-na Pue'-ra , kana mpobahakai gau'-ra to dada'a . "
55002020	Hi rala tomi to bohe , wori' nyala rewa hi poruhea . Ria rewa to lompe' , hewa rapa'-na to rababehi ngkai bulawa pai' salaka' . Ria wo'o to rababehi ngkai kaju ba tana' pulu'-wadi . To lompe' , rahenta ane ria torata to rabila' . To uma lompe' rahi , rahenta eo-eo-na .
55002021	Jadi' , ane tabahakai kehi-ta to dada'a , kita' jadi' hewa rewa to lompe' , to rahenta mpobila' torata . Batua-na , kita' jadi' topobago to moroli' pai' to ria kalaua-na hi Pue'-ta , pai' sadia-ta mpobago butu nyala pobago to lompe' .
55002022	Toe pai' kuparesai'-ko Timotius , neo' nutuku' kahinaa nono to biasa hi tauna to mongura . Huduwukui mpotuku' gau' to napokono Pue' , perohoi pepangala'-nu hi Pue' pai' ahi'-nu hi doo . Tuwu' hintuwu' hante hawe'ea tauna to mekakae hi Pue' ngkai karoli' nono-ra .
55002023	Ria tauna to ntora mpomehonoi' tudui' to uma ria kalaua-na , tapi' ko'ia monoto nono-ra mpo'inca tudui' to makono . Neo' nudohei-ra hi rala pomehonoa'-ra toe , apa' nu'inca moto , lolita-ra toe mpobabehi posisalaa lau-wadi , alaa-na uma-pi hintuwu' tauna .
55002024	Pai' uma-hawo natao ane kita' to jadi' batua-na Pue' uma hintuwu' hante doo-ta . Kana tapoka'olu po'ingku-ta hi hawe'ea tauna , pante metudui' , pai' mosabara .
55002025	Tauna to me'ewa kana tapaka'olu mpotanee'-ra , meka' ba lue' Pue' mpalogai-ra medea ngkai pe'ewa-ra duu'-na monoto-mi nono-ra pai' ra'inca tudui' to makono , alaa-na tebahaka-ra ngkai kuasa Magau' Anudaa' to mpewuku-ra mpotuku' konoa-na .
55002026	
55003001	Bona nu'inca , hi eo-eo to tumai , susa' katuwu'-ta hi dunia' toi , apa' dada'a lia gau' manusia' .
55003002	Apa' wori' mpai' tauna to mpoka'ahi' woto-ra moto-wadi , doko' jadi' topo'ua' , mpope'une' , molangko nono , pai' mporuge' doo-ra . Uma-ra mengkoru hi totu'a-ra , uma ra'incai motarima kasi , uma-ra mposaile' Alata'ala ,
55003003	uma-ra ma'ahi' , pai' uma-ra dota hintuwu' . Ntora mpotuntui' doo-ra-wadi , uma-ra mpokuasai kahinaa woto-ra moto , seke-ra , pai'-ra mpokahuku' to lompe' .
55003004	Mpopanawu' doo-ra , mekahia'-ra pai' rika' pekiri-ra , mpopeliu kapantea-ra . Uma-ra mpotuku' konoa Alata'ala , mpotuku' kagoea'-ra-wadi .
55003005	Ane gau' to rahilo doo , mpotuku' moto-ra ada agama hewa tauna to mengkoru hi Alata'ala . Tapi' kuasa Alata'ala to ma'ala mpobalii' nono-ra , rasapuaka lau-wadi-rana . Neo' nuposigalo-raka tauna to hewa toe gau'-ra .
55003006	Ria-ra hantongo' to mpokeni tudui'-ra to uma makono hi tomi doo , pai'-ra mpobagiu tobine to lente pepangala'-ra bona tobine toera mpopangala' tudui'-ra . Tobine toera , wori' lia jeko'-ra , pai' wori' nyala kahinaa nono-ra to mpokuasai-ra .
55003007	Doko' mpo'epe tudui' ncuu-ra , aga uma oa' monoto nono-ra mpo'inca tudui' to makono .
55003008	Guru to boa' toera , bengku' pekiri-ra pai' boa' pepangala'-ra , alaa-na Alata'ala mpotulaka-ra . Mpo'ewa-ra tudui' to makono , hewa Yanes pai' Yambres mpo'ewa nabi Musa owi .
55003009	Yanes pai' Yambres toera , topobago-na Firaun to mpo'ewa nabi Musa hante pake'-ra . Aga uma-ra hompe mpo'ewa baraka' Pue' Ala to ria hi nabi Musa . Wae wo'o mpai' to jadi' hi guru to boa' tempo toi . Uma-ra mpai' hompe mpo'ewa tudui' to makono , apa' kawojoa-ra bate incana mpai' hi hawe'ea tauna .
55003010	Aga iko Timotius , apa' mahae-moko mpo'ema'-a , nu'inca lia-mi tudui'-ku pai' kehi-ku pai' patuju tuwu'-ku . Nuhilo moto-mi pepangala'-ku , kamosabara-ku pai' ahi'-ku , pai' kantaha-ku hi rala kasusaa' .
55003011	Nuhilo moto kakupengkatarii-na pebalinai' pai' kasusaa' to mporumpa'-a hi ngata Antiokhia , hi Ikonium pai' hi Listra . Uma mowo pebalinai' toe ! Aga Pue' mpobahaka-a ngkai hawe'ea toe lau .
55003012	Bate toe-midi ! Hawe'ea tauna to mpotuku' Kristus Yesus pai' to doko' mengkoru hi Alata'ala bate rabalinai' .
55003013	Tapi' tauna to dada'a pai' topebagiu , tampai lau-mi kadada'a kehi-ra . Mpobagiu-ra doo hante tudui'-ra to boa' , ntaa' hante hira' wo'o-midi-rawo to tebagiu-e .
55003014	Aga iko Timotius , kana tida-ko ngkakamu tudui' to oti-mi ratudui'-koko pai' to nupangala' mpu'u-mi . Nu'inca kamakono-na tudui' toe , apa' nu'inca kahema-ra to mpotudui'-ko .
55003015	Ngkai kakedia'-nu nu'inca-mi ihi' Buku Tomoroli' . Buku Tomoroli' toe to ma'ala mponotohi nono-ta duu'-na mepangala'-ta hi Kristus Yesus pai'-ta tehore ngkai huku' jeko'-ta .
55003016	Hawe'ea to te'uki' hi rala Buku Tomoroli' , ra'uki' hante noto ngkai Alata'ala , pai' ria kalaua-na hi kita' . Hante Buku Tomoroli' kita' ma'ala mpoparata tudui' to makono , mpo'ewa tudui' to sala' , mpokolompehii kehi to dada'a , pai' mpotudui' tauna bona monoa' po'ingku-ra .
55003017	Hante Buku Tomoroli' , kita' to jadi' topobago Alata'ala rarewai hono' , apa' Buku Tomoroli' toe tahenta mpobago butu nyala pobago to lompe' .
55004001	Timotius ! Paresa'-ku toi ku'uli' ngkai nono-ku mpu'u . Rata mpai' tempo-na Pue' Yesus rata nculii' jadi' Magau' hi dunia' toi , pai'-i mpohurai kara-kara hawe'ea tauna , lompe' to tuwu'-pidi , lompe' to mate-ramo . Toe pai' hi rala hanga' Alata'ala pai' Kristus Yesus kuparesai'-ko :
55004002	Parata-mi Lolita Alata'ala . Kana sadia-ko mpoparata Lolita-na hi tempo to lompe' ba hi tempo to dada'a . Ewa-ra to mpokeni tudui' to sala' , tagi-ra to dada'a po'ingku-ra , apui nono-ra bona lompe' po'ingku-ra . Mosabara ncuu-ko mpotudui'-ra .
55004003	Apa' rata mpai' tempo-na , uma-rapa dota mpe'epei tudui' to makono . Mpopali'-ra wori' guru to mpotudui'-ra lolita to mpakagoe' nono-ra , bona ma'ala-ra mpotuku' kahinaa nono-ra moto .
55004004	Mengkawongo-ra ane mpo'epe-ra tudui' to makono , pai' rata'a tilinga-ra ane mpo'epe-ra tudui' to ratamangko-wadi .
55004005	Toe pai' kuparesai'-ko Timotius : pakanoto nono-nu bona sadia-ko nau' napa-napa-mi to jadi' , ntaha-ko mpokolo kaparia , mobago-ko mpopalele Kareba Lompe' hi tauna to ko'ia mpo'epei , posipolea hawe'ea pobago to nawai'-koko Pue' .
55004006	Kuwai'-ko paresa'-ku toi , apa' ku'inca uma-apa mahae hi dunia' toi , neo' rata-mi ioa'-ku . Pai' ane rapatehi-apa mpai' , kutonu katuwu'-ku toi hi Alata'ala , hewa pepue'-ku hi Hi'a .
55004007	Kutuku' lompe'-mi ohea to napakatantu-ka Pue' . Kuposipolea-mi pobago-ku . Uma mogego' pepangala'-ku duu' hi ka'omea-na .
55004008	Jadi' hewa toe lau , rodo-mi parasee pedagia-ku hi suruga , apa' kutuku'-mi konoa Pue' . Nawai'-a parasee toe hi Eo Kiama , nto'u napohurai kara-kara hawe'ea tauna hante kanoa'-noa'-na . Pai' uma muntu' aku'-wadi to mporata parasee toe-e . Nawai' wo'o-ra hawe'ea tauna to mpoka'ahi'-i pai' to mpopea karata-na nculii' .
55004009	Timotius , kuperapi' bona sohi'-ko tumai mpencuai'-a .
55004010	Apa' neo' uma-pi hema to mpo'emai'-a hi rei . Demas , napalahii-ama-kuna , apa' mpokahina-i katuwu'-na hi dunia' toi . Hilou-i hi Tesalonika . Ane Kreskes , hilou-i hi Galatia . Titus hilou hi Dalmatia .
55004011	Muntu' Lukas-damo to hi rehe'i dohe-ku . Ane tumai-ko mpai' , taraliu-ka-kuwo Markus nupo'ema'-i tumai dohe-nu , apa' ma'ala-i mpongawa'-a hi rala bago-ku .
55004012	Tikhikus kuhubui tilou hi Efesus .
55004013	Kuperapi' wo'o bona nukeni-ka-kuwo baju lengi'-ku , to kubahaka hi ngata Troas hi tomi Karpus . Keni wo'o buku-ku to hi retu . To kuparaluu mpu'u , buku to rababehi ngkai kuliba .
55004014	Mo'inga'-ko hi Aleksander , topante mpobabehi rewa ngkai ngkala tetui , apa' na'ewa mpu'u-ta bona neo' ria tauna to mpopangala' tudui'-ta . Wori' gau'-na to dada'a hi aku' . Pue' moto mpai' mpohiwili-ki gau'-na .
55004015	
55004016	Lomo' rapohurai kara-kara-ku wengi , uma-pi haduaa to tono' hi aku' . Rapalahii omea-ama-kuna . Mekakae-a hi Pue' bona neo' napehawai kehi-ra toe .
55004017	Aga nau' uma ria doo-ku to mpodohei-a , Pue' tida oa' mpodohei-a . Nawai'-a karohoa mpohudu bago-ku mpopalele Kareba Lompe' , bona hawe'ea tauna to bela-ra to Yahudi ma'ala mpo'epe . Ka'omea-na , nabahaka-a ngkai pale-ra to doko' mpopatehi-a .
55004018	Wae wo'o mpai' to jadi' tempo toi . Nau' ba rapatehi mpu'u-a mpai' , Pue' bate mpobahaka-a ngkai hawe'ea to dada'a , pai' nakeni-a mesua' hi rala Kamagaua'-na hi suruga hante uma kura' napa-napa . Tapomobohe-mi hanga'-na duu' kahae-hae-na . Amin !
55004019	Parata-ka-kuwo tabe-ku hi Priska pai' Akwila , pai' hi ompi'-na Onesiforus .
55004020	Erastus , ria-i-pidi hi ngata Korintus . Trofimus kupalahii hi Miletus apa' peda'-i .
55004021	Nupesahui-e' tumai kako'ia-na rata tempo lengi' ! Wori' tabe ngkai hira' Ebulus , Pudes , Linus pai' Klaudia , pai' ngkai hawe'ea ompi' hampepangalaa' to hi rehe'i .
55004022	Pue' mpodohei-ko , Timotius . Pai' Pue' mpogane'-koi omea . Hudu rei .
56001001	Sura toi ngkai aku' Paulus , batua Alata'ala pai' suro Yesus Kristus . Na'ongko'-a jadi' suro-na , pai' nahubui-a mporohoi pepangala' tauna to napelihi-ramo Alata'ala . Nahubui wo'o-a mpotudui'-ra tudui' to makono . Ane tatuku' tudui' to makono toe , mengkoru-ta hi Alata'ala ,
56001002	duu'-na mporata-tamo katuwua' to lompe' duu' kahae-hae-na , hewa to najanci-taka . Apa' kako'ia-na napajadi' dunia' , mojanci-i kanawai'-ta katuwua' to lompe' -- pai' Alata'ala uma-i-hana moboa' .
56001003	Jadi' , hi tempo to napakatantu , napopo'incai mpu'u-tamo ohea mporata katuwua' to lompe' , apa' nahubui-ramo suro-na mpopalele Lolita-na . Pai' aku' toi-mi hadua to mpopalele Lolita-na toe , ntuku' hawa' Alata'ala , Magau' Tompohore-ta ngkai huku' jeko'-ta .
56001004	Sura toi kupakatu hi iko Titus , to kuponcawa ana' inote-ku moto-moko apa' hampepangalaa'-tamo . Wori' tabe : mekakae-a hi Alata'ala to Tuama pai' hi Kristus Yesus Magau' Tompohore-ta ngkai huku' jeko'-ta , kuperapi' bona nagane'-ko ngkai kabula rala-na pai' nawai'-ko kalompea' tuwu' .
56001005	Patuju-ku mpohubui-ko tida hi Kreta , bona iko-damo mpo'atoro' pobago-ta to ko'ia oti . Jadi' , hewa to oti-mi kuhawai'-koko , mpo'ongko'-ra pangkeni-pangkeni agama hi butu-butu ngata hi retu .
56001006	Ane tauna to jadi' pangkeni agama , kana tauna to uma kasalaia' gau'-ra , to motobinei hadua-wadi , ana'-ra kana mepangala' wo'o hi Kristus , pai' bela-ra ana' to rakahangai' to sapa pai' to mekahia' .
56001007	Apa' tauna to jadi' pangkeni hi rala agama-ta , pahawaa' to mpo'urusi pobago Alata'ala . Toe pai' kana to uma ria kasalaia'-ra : uma ma'ala to molangko nono ba to jolia moroe , uma ma'ala topalangu-langu ba to ntora motuda' pai' to doko' doi-wadi .
56001008	Tauna to nu'ongko' jadi' pangkeni agama , kana tauna to jole' metorata , tida mpobabehi to lompe' , monoto pai' monoa' nono-ra , moroli' po'ingku-ra pai' to mpokule' mpengkatarii kahinaa nono-ra to dada'a .
56001009	Kana moroho pongkakamu-ra tudui' to tapangala' , hewa to oti-mi ratudui'-taka , bona ra'inca mpotudui' tauna tudui' to makono pai' mpo'apui nono-ra , pai' ra'inca wo'o mpokamaro-ra to mposapuaka tudui'-ta .
56001010	Patuju-ku mpo'uli'-koko toe-e , apa' wori'-ramo tauna to mpo'ewa tudui'-ta , peliu-liu-nami hira' to mpotuku' ada petini' Atura Musa . Mekahia'-ra , pai' mpobagiu doo-ra hante tudui'-ra to uma ria kalaua-na toe .
56001011	Tauna to hewa toera kana ratagi , neo' nupiliu-ra metudui' ! Apa' wori' ntomi tauna to jadi' ingu' mpo'epe tudui'-ra to uma tumotoa . Pai' patuju-ra metudui' , bona mporata gaji'-ra-wadi . Uma-hawo lompe' kehi to hewa toe .
56001012	Ria-hana hadua nabi to Kreta owi to mpo'uli' hewa toi : " To Kreta-le , paka' to moboa' , dike' to mau , jampa pai' lose . "
56001013	Wae mpu'u-di ! Toe pai' kana nuparesai' mpu'u-ra to Kreta tetura ria , bona tida-ra mepangala' hi tudui' to makono .
56001014	Paresai'-ra bona neo'-pi rapangala' jarita to Yahudi to ratamangko-wadi pai' parenta-parenta to ngkai manusia' to mposapuaka tudui' to makono .
56001015	Hi tauna to moroli' nono-ra , uma ria napa-napa to rapalii' . Aga tauna to dada'a nono-ra pai' to uma mepangala' , uma ria to moroli' , apa' bengku' ami'-mi pekiri-ra , pai' rapo'ihi moto-mi gau'-ra to dada'a , duu'-na uma-pi rarasai kamasala'-ra .
56001016	Ra'uli'-rana , ra'inca moto-i Alata'ala , ntaa' monoto-midi kaboa'-rae , apa' po'ingku-ra uma mpotuku' konoa-na . Babo' lia kehi-ra hi poncilo-na . Uma-ra dota rahawai' , pai' uma rakulei' mpobabehi kehi napa-napa to lompe' .
56002001	Aga iko Titus , kana nutudui'-ra topetuku' hi Pue' Yesus hi retu bona po'ingku-ra hintotoa hante tudui' to makono .
56002002	Totu'a-totu'a tomane kana nutudui' bona monoto nono-ra , bona ra'inca mpengkatarii kahinaa nono-ra to dada'a , pai' bona po'ingku-ra hewa totu'a to natao rabila' . Pepangala'-ra hi Pue' Yesus kana mantata' mpu'u , ahi'-ra hi doo ngkai nono mpu'u , ntaha-ra hi rala kasusaa' .
56002003	Wae wo'o totu'a tobine , tudui'-ra bona po'ingku-ra hewa tauna to mengkoru hi Pue' Ala , neo' mpotuntui' doo , neo' tukia' nginu to melanguhi , pai' tida-ra mpotudui' doo bona mpelompehi po'ingku-ra .
56002004	Ane hewa toe kehi-ra totu'a tobine-e , ma'ala-ra mpotudui' tobine to mongura-pidi bona ra'inca wo'o-rawo mpoka'ahi' tomane-ra pai' ana'-ra ,
56002005	monoto nono-ra , moroli' gau'-ra , mpewili' lompe' ana'-ra pai' tomi-ra , lompe' nono-ra , pai' mengkoru hi tomane-ra . Ane hewa toe po'ingku-ra , uma mpai' hema to mporuge' Lolita Alata'ala .
56002006	Wae wo'o tomane-tomane to mongura , tudui'-ra bona monoto nono-ra , pai' bona ra'inca mpengkatarii butu nyala kahinaa nono-ra to dada'a .
56002007	Pai' iko-kowo Titus , kana jadi' tonco-ko hi doo . Ane metudui'-ko , metudui' ngkai nono-nu mpu'u , pai' kana monoa' kehi-nu bona natao-ko rabila' doo .
56002008	Pololita-nu kana to makono oa' hante uma ria kasalaia'-na . Ane hewa toe po'ingku-nu , me'ea' hulii' lau-ra mpai' tauna to uma tono' hi kita' , apa' uma-hawo ria lolita to dada'a to ma'ala raruge'-taka .
56002009	Ane batua-batua , tudui'-ra bona mengkoru hi maradika-ra hi butu nyala-na , pai'-ra mpobabehi oa' konoa maradika-ra . Neo'-ra mehono' ,
56002010	pai' neo'-ra mponongko' rewa maradika-ra . Kana rapelompehi oa' kehi-ra , bona rahilo maradika-ra kama'ala-ra rasarumaka . Apa' ane hewa toe kehi batua-batua to Kristen , hawe'ea tauna mpai' mpo'une' tudui'-ta to mpo'uli' Alata'ala Magau' Tompohore-ta ngkai huku' jeko'-ta .
56002011	Kana nutudui'-ra po'ingku to natao hewa toe , apa' Alata'ala mpobea-mi ohea hi hawe'ea manusia' bona tehore-ta ngkai huku' jeko'-ta . Nababehi toe ngkai kabula rala-na .
56002012	Ngkai kabula rala-na toe , natudui'-ta mpobahakai kehi-ta to uma napokonoi pai' kahinaa nono-ta to tatuku' kako'ia-ta mepangala' hi Hi'a . Natudui'-ta mpenotohi nono-ta , tapakanoa' kehi-ta , pai'-ta mengkoru hi Hi'a bula-ta tuwu'-pidi hi dunia' toi .
56002013	Apa' bula-ta tuwu'-pidi hi dunia' toi , tapopea kajadia' to uma mowo kalompe'-na pai' to tasarumaka lia . Nto'u toe mpai' , hawe'ea tauna mpohilo kabaraka'-na Alata'ala to bohe tuwu'-na pai' Magau' Tompohore-ta ngkai huku' jeko'-ta , Hi'a-mi Yesus Kristus .
56002014	Napewai' woto-na rapatehi mpotolo' jeko'-ta , nabahaka-ta ngkai hawe'ea kehi-ta to dada'a , napakaroli'-ta pai' napajadi'-ta ntodea-na pai' bagia-na , to baka' mpobabehi kehi to lompe' .
56002015	Jadi' , Titus , hawe'ea toe we'i kana nutudui'-raka . Apui nono-ra pai' paresai'-ra . Neo'-ko me'ea' , apa' ria huraa-nu mpotudui'-ra . Neo' nupelele' ba hema-hema to uma mpangalai'-ko .
56003001	Popokiwoii-ra to Kristen to hi retu-ra bona mengkoru-ra hi topoparenta pai' hi totu'a ngata . Kana ratuku' hawa' topoparenta pai' sadia mpobago hawe'ea pobago to lompe' .
56003002	Neo' metuntui' , neo' momehono' . Kana rapaka'olu kehi-ra , pai' rapakadingki' oa' nono-ra hi hawe'ea tauna .
56003003	Apa' owi-e , mobengi wo'o-pidi-tawo nono-ta , uma ta'incai ohea to makono hilou hi Pue' Ala , tatiboki Atura-na . Katuwu'-ta owi-le nakuasai kahinaa nono to dada'a pai' kagoea' dunia' to uma lompe' . Dada'a nono-ta , mohingi'-ta hi doo , mohuku' pai' momepokahuku'-ta-wadi .
56003004	Aga nau' hewa toe kadada'a kehi-ta , Alata'ala mpoka'ahi'-ta pai' napopohiloi-tamo kalompe' nono-na hi kanahore-ta ngkai huku' jeko'-ta .
56003005	Napa pai' nahore-ta ngkai huku' jeko'-ta toe-e ? Ba nahore-ta apa' monoa' kehi-ta ? Bela-hawo . Nahore-ta toe , muntu' ngkai kalompe' nono-na moto-hawo . Yesus Kristus mate mpotolo' jeko'-ta jadi' Magau' Tompohore-ta , alaa-na Alata'ala mpowai'-tamo Inoha' Tomoroli' , to uma mowo kabohe kuasa-na hi rala nono-ta . Hante kuasa Inoha' Tomoroli' toe , nabohoi'-tamo ngkai jeko'-ta , nawai'-ta katuwua' to bo'u pai' nono to bo'u .
56003006	
56003007	Patuju-na Alata'ala mpobabehi toe , bona ngkai kabula rala-na napomonoa'-tamo hi poncilo-na , duu'-na mporata-ta katuwua' to lompe' duu' kahae-hae-na , hewa to najanci hi hawe'ea tauna to napo'ana' .
56003008	Makono-hanale lolita toe-e we'i . Toe pai' kuperapi' bona nupomotede' mpu'u lolita-nu mpakanoto hawe'ea tudui' toe hi ompi'-ompi' to mepangala'-mi hi Alata'ala , bona tida-ra mpobabehi gau' to lompe' . Tudui' toe-mi to lompe' , pai' to mokalaua hi manusia' .
56003009	Ria wo'o tauna to ntora momebaro pai' momehono'-wadi , mpomehonoi' atura agama Yahudi ba tutura po'ompi' . Neo'-pi nupiliu-ra metudui' . Pelelii' lau-mi pomehonoa' to rabehi-behi tauna to wojo tetura . Apa' uma ria rasi'-na pai' uma ria kalaua-na .
56003010	Ane ria tauna to mpobabehi pogaaa' hi ompi'-ompi' hampepangalaa'-ta , tanee'-ra nte hangkani ba rongkani . Ane uma oa' rabahakai , neo'-pi nupiliu-ra mpotudui' ntodea .
56003011	Apa' monoa'-mi nu'inca : tauna to hewa toe , tungkai' meleli'-ra ngkai tudui' to makono . Mpohuku' woto-ra moto-ramo-rawo hante jeko'-ra to ratungkai' toe .
56003012	Ane rata-ipi Artemas ba Tikhikus to kusuro tilou , nupari-pari tumai mpohirua'-ka hi ngata Nikopolis , apa' patuju-ku tida hi ria-a mpai' nto'u tempo lengi' .
56003013	Ane Zenas , guru Atura Musa tetui , pai' Apolos , kuperapi' bona nipope'ongko' lompe'-ra , bona uma ria kakuraa'-ra hi pomakoa'-ra .
56003014	Ompi'-ompi' hampepangalaa'-ta kana tida oa' mpobago bago to lompe' , bona mporata-ra kaparaluua eo-eo-na , nee-neo' mpai' uma ria kalaua tuwu'-ra .
56003015	Wori' tabe ngkai hawe'ea doo-ku to hi rehe'i . Parata wo'o-kaka-kaiwo tabe-kai hi bale-bale hampepangalaa'-kai hi retu . Pue' mpogane'-koi omea .
57001001	Sura toi ngkai aku' Paulus , to ratarungku' sabana pobago-ku mpopalele kareba Kristus Yesus , pai' ngkai Timotius , ompi' hampepangalaa'-ta , kipakatu hi iko Filemon , ompi'-kai to kipoka'ahi' pai' ema' hampobagoa-kai .
57001002	Kipakatu wo'o hi Apfia , tina-kai to kipoka'ahi' , pai' hi Arkhipus , doo hampobagoa-kai , pai' hi hawe'ea to Kristen to moromu hi tomi-ni .
57001003	Wori' tabe : mekakae-kai hi Alata'ala Tuama-ta pai' hi Pue' Yesus Kristus , kiperapi' bona nagane'-koi ngkai kabula rala-na pai' nawai'-koi kalompea' tuwu' .
57001004	Butu ngkani posampaya-ku , kukahangai' oa'-ko ompi' , pai'-a mpo'uli' tarima kasi hi Alata'ala .
57001005	Apa' ku'epe katida pepangala'-nu hi Pue' Yesus pai' kabohe ahi'-nu hi hawe'ea topetuku'-na .
57001006	Mosampaya-a bona mobale mpu'u-ta hi rala Pue' Yesus , pai' bona pobale-ta toe mpokeni-ta bona tampai pe'inca-ta mpo'inca hawe'ea rasi' to lompe' to tarata ngkai posidaia'-ta hante Kristus .
57001007	Goe' lia-ama pai' terohoi nono-ku mpo'epe beiwa kabohe ahi'-nu toe . Hawe'ea topetuku' Alata'ala tejumpuhi nono-ra sabana iko ompi' .
57001008	Ompi'-ku Filemon ! Kakono-kono-na , ma'ala lia-a mpoparentai-ko mpobabehi to kana nubabehi , apa' ria moto kuasa to nawai'-ka Kristus ,
57001009	pai' aku' Paulus , hadua totu'a pai' bula-ku ratarungku' sabana pobago-ku hi Kristus Yesus . Aga mpokiwoi kabohe ahi'-nu tetu-e ompi' , ku'uli' uma-a mpoparentai-ko . Merapi'-a-wadi .
57001010	Ta'uli'-mi-hawo pomperapia'-kue , bona nudoa lompe'-i-hawo ana'-ku Onesimus tohe'i-e . Kupo'ana' mpu'u-i , apa' bula-ku ratarungku' tohe'i-e , aku' to mpokeni-i mepangala' hi Pue' Yesus . Jadi' , aku'-mi to napotuama hi rala pepangala' .
57001011	Ane owi , uma-i motuju hi iko Filemon . Aga wae lau ria-mi tuju-na , uma muntu' hi iko , hi aku' wo'o motuju-i .
57001012	Jadi' wae lau , ana'-ku to kupe'ahi' toii kuhubui tilou nculii' .
57001013	Ane nono-kule , kutaha-i-pidi hi rehe'i dohe-ku kuponcawa sampei-nu , bona hi'a-damo mpotulungi-a bula-ku ratarungku' sabana pobago-ku mpokeni Kareba Lompe' .
57001014	Aga uma-a dota mpotaha-i hi rehe'i ane ko'ia kahibaliaa-ta . Konoa-ku bona napa to nubabehi , nubabehi ngkai nono-nu moto , uma-ko baha kupewuku .
57001015	Toe pai' kuhubui-imi tilou , ku'uli' meka' pogaa'-ni to hampai' toi-e napo'ohea Pue' , bona nculii'-i hi iko duu' kahae-hae-na .
57001016	Jadi' , uma-ipi nuponcawa hewa batua-nu-wadi . Melabi ngkai toe , ompi' hampepangalaa'-nuimi to nupoka'ahi' . Aku' , kupoka'ahi'-imi , peliu-liu-nami mpai' iko . Nupoka'ahi'-i apa' hingka manusia'-nui , pai' nupoka'ahi'-i apa' ompi'-nui hi rala Pue' .
57001017	Toe-mi ompi' , lawi' aku' nuponcawa ema' hampepangalaa'-nue , kuperapi' bona nudoa-imi nculii' Onesimus hewa pompodoa-nu aku' .
57001018	Ane ba ria-mi-hawo sala'-na ba ria inta-na hi iko , aku'-damo to ngkolo-ki .
57001019	Toe pai' ku'uki' hi rehe'i hante pale-ku moto-mi : aku' Paulus mpobayari omea . ( Uma-le mingki' kupopokiwoii-ko ka'aku'-na to mpotudui'-ko mepangala' hi Pue' . Jadi' , mo'inta kehi-ko hi aku'-e . )
57001020	Toe-mi ompi' , apa' mo'ompi'-tamo hi rala Pue'-e , tuku'-ka-kuwo pomperapia'-ku toi . Doa nculii'-imi Onesimus , bona goe' nono-ku ngkai po'ompi'-ta hi rala Kristus .
57001021	Mpo'uki'-a sura tohe'i , kusarumaka nubabehi napa to kuperapi' . Pai' kuparasaya bate melabi pobabehi-nu ngkai to kuperapi' .
57001022	Pai' wo'o , kuperapi' bona nuporodo-ka-kuwo poturua hi tomi-nu , apa' kusarumaka Pue' Alata'ala mpotompoi' posampaya-ni , bona tebahaka-a ngkai tarungku' toi , bona ma'ala-a mpencuai'-koi .
57001023	Epafras , to ria dohe-ku rala tarungku' sabana pobago-na mpopalele kareba Kristus Yesus , mpakatu wo'o-i-hawo tabe-na .
57001024	Tarima wo'o tabe-ra doo-doo hampobagoa-ku , hira' Markus , Aristarkhus , Demas pai' Lukas .
57001025	Pue'-ta Yesus Kristus mpogane'-koi omea . Hudu rei-mi .
58001001	Owi , wori' ngkani Alata'ala mololita hi ntu'a-ta nte wiwi nabi-nabi , pai' wori' nyala ohea to napake' mpololitai-ra .
58001002	Aga hi tempo kamohua' Eo Kiama tohe'i , mololita-i hi kita' hante wiwi Ana'-na moto-mi . Hi'a-mi to napopale Alata'ala mpopajadi' langi' pai' dunia' . Pai' napakatantu ka' Ana'-na toe-imi mpai' to mpobagia hawe'ea to ria .
58001003	Hi'a-mi to mpopohiloi-ta kabohe tuwu'-na Alata'ala . Kehi-na pai' kabaraka'-na hibalia hante kehi pai' kabaraka'-na Alata'ala . Hi'a to mpokuasai pai' mpewili' hawe'ea to ria hante lolita-na to mobaraka' . Ka'oti-na mpobohoi' manusia' ngkai jeko'-ra , hilou-imi mohura hi mali ngka'ana Alata'ala hi Pohuraa Kamagaua'-na hi suruga .
58001004	Mporata-i huraa to meliu kalangko-na ngkai huraa hawe'ea mala'eka , apa' hanga' to natarima ngkai Alata'ala meliu katebila'-na ngkai hanga' to rawai'-raka mala'eka .
58001005	Uma hangkania Alata'ala mpololitai nau' hadua mala'eka hewa toi : Iko-mi Ana'-ku , Eo toe lau kupo' Ana'-moko . " Aku' Napotuama , pai' Hi'a kupo' Ana' . "
58001006	Pai' nto'u Alata'ala mpohubui Ana' Ulumua'-na tumai hi dunia' , hewa toi lolita-na : Hawe'ea mala'eka-ku kana mponyompa Ana'-ku tohe'ei . "
58001007	Ane Alata'ala mpotompo'wiwi mala'eka , hewa toi lolita-na : Alata'ala mpobabehi mala'eka-na jadi' pahawaa'-na to hewa ngolu' pai' to hewa jela' apu . "
58001008	Hiaa' hi Ana'-na toei , Alata'ala mpo'uli'-ki hewa tohe'i : O Alata'ala ! Iko Magau' duu' kahae-hae-na , moparenta-ko hante kanoa'-noa'-na .
58001009	Iko mpokono kehi to monoa' pai' mpokahuku' kehi to bengku' . Toe-mi pai' Pue'-nu Pue' Alata'ala mpobila'-ko meliu ngkai doo-doo-nu : natuai-ko hante lana tanda pebila'-na , bona mpakagoe' nono-nu . "
58001010	Na'uli' wo'o Alata'ala mpo'uli'-ki Ana'-na : O Pue' , Iko-mi to ngkai lomo'-na mpopajadi' dunia' , pai' pale-nu moto-mi to mpajadi' langi' .
58001011	Hawe'ea toe mpai' bate mogero . Aga Iko , uma-ko mobali' . Langi' pai' dunia' jadi' hae hewa pohea ,
58001012	nutilu' mpobaju , pai' nusampei to bo'u . Aga Iko , uma ria kabalia'-nu , pai' tuwu'-nu uma ria kahudua-na . "
58001013	Uma-i ria Alata'ala mpololitai ba hadua mala'eka hewa to napololitai-ki Ana'-na toei , hewa tohe'i moni-na : Mohura-moko hi mali ngka'ana-ku , duu'-na kupopengkoru hawe'ea bali'-nu hi Iko . "
58001014	Ane hawe'ea mala'eka , pahawaa' Alata'ala-ra-wadi , to napahawa' mpotulungi tauna to mporata katuwua' to lompe' duu' kahae-hae-na .
58002001	Jadi' , apa' meliu kabohe tuwu'-na Yesus ngkai mala'eka-e , kana tapelompehi mpu'u-e' mpokakamu kareba to ta'epe-mi , nee-neo' mpai' kamolaa-laaa-ta ngkai pepangala'-ta .
58002002	Apa' Atura Pue' to raparata hante wiwi mala'eka hi ntu'a-ta owi , uma ria kabalia'-na , pai' tauna to uma mpotuku' ba mpangala' bate mporata huku' ntuku' kehi-ra .
58002003	Jadi' , hangkedi' katomo-na pehuku' Alata'ala hi tauna to uma mposaile' kareba kalompea' to naparata Ana' Alata'ala hi kita' ! Apa' meliu kalompe'-na kareba toe ngkai lolita to raparata mala'eka owi . Jadi' , ane uma tasaile' kalompea' toe , bate uma-tale tebahaka ngkai huku'-e ! Pue' Yesus moto-mi to lomo'-na mpopalele kareba kalompea' toe . Pai' tauna to mpo'epe kareba toe ngkai wiwi-na moto-mi , hira' to mpotutura-taka , alaa-na ta'inca kamakono-na .
58002004	Pai' Alata'ala mporohoi tena posabi'-ra , apa' nawai'-ra baraka' mpobabehi wori' nyala tanda mekoncehi pai' anu mobaraka' , pai' ria wo'o-ra to nabagii baraka' ngkai Inoha' Tomoroli' ntuku' konoa-na moto , bona ria pakulea'-ra mpobago bago-na .
58002005	Bela mala'eka to mporata kuasa ngkai Alata'ala bona moparenta hi dunia' to bo'u mpai' , hewa dunia' to talolita toi-e .
58002006	Kuasa toe mpai' nawai' Alata'ala hi manusia' . Hi rala Buku Tomoroli' ria lolita to mpakanoto toe , moni-na hewa toi : O Pue' Ala , napa-ra-rawo manusia' pai' lue' nupenonoi-rae ? Napa-i ana' manusia' pai'-i nutapari-e ?
58002007	Nupajadi'-i tepahi'ara' hangkedi' ngkai mala'eka , Nupomobohe-i pai' nuwai'-i huraa karabilaa' .
58002008	Nuwai'-i kuasa mpoparentai butu nyala-na . "
58002009	Aga tahilo-imi Yesus : bula-na tuwu' hi dunia' toi , tepahi'ara'-i hangkedi' ngkai mala'eka . Pai' tempo toi rapomobohe-imi pai'-i rawai' huraa karabilaa' , apa' mporata-imi kaparia duu'-na mate . Apa' ngkai kabula rala-na Alata'ala , nabotuhi bona Yesus rapatehi jadi' tolo' woto hawe'ea manusia' .
58002010	Alata'ala mpopajadi' butu nyala-na , pai' hawe'ea to ria mpotuku' kabotu'-na . Patuju-na , doko'-i mpo'ongko'-ra tauna napajadi' ana'-na pai' napomobohe-ra . Toe pai' nabotuhi bona Yesus kana mporata kaparia duu'-na mate . Masipato' lia kabotu'-na Alata'ala toe , apa' ngkai kaparia to narata Yesus toe , Yesus jadi' Topetolo' to uma ria kakuraa'-na , to mpotate ohea to tatara bona mporata kalompea' .
58002011	Yesus mpomoroli'-ta ngkai jeko'-ta . Hi'a to mpomoroli' pai' kita' to napomoroli' , hadua lau-damo Tuama-ta . Toe pai' uma-i me'ea' mpo'uli' kanapo'ompi'-ta .
58002012	Na'uli' Yesus mpo'uli'-ki Alata'ala hewa tohe'i : Kupomobohe hanga'-nu hi ompi'-ompi'-ku . Hi poromua topetuku'-nu morona'-a mpo'une'-ko . "
58002013	Na'uli' tena Yesus : Poncarumakaa-ku , Pue' Alata'ala-wadi . " Ohe'i-ama , hangkaa-ngkania hante ana'-ana' to nawai'-ka Alata'ala . "
58002014	Tauna to nahanga' ana' toera , manusia' hante wotoloka' to kana mate . Jadi' , toe-mi pai' Yesus wo'o mewali manusia' pai' tuwu' hibalia hante manusia' , bona ngkai kamate-na nagero kuasa Magau' Anudaa' , to mpokeni kamatea hi manusia' .
58002015	Kamatea-na toe-mi to napo'ohea mpobahaka-ta ngkai kamatea . Apa' ri'ulu , tuwu' hewa batua ncuu-ta , apa' mpoka'eka'-ta kamatea .
58002016	Jadi' , monoto-mi ta'inca : bela mala'eka to natulungi , kita' muli Abraham-hana to natulungi .
58002017	Toe pai' Yesus kana mewali manusia' pai' jadi' hibalia hante kita' ompi'-ompi'-na hi butu nyala-na , bona Hi'a jadi' Imam Bohe to ma'ahi' pai' to tida hi kampobago-na bago to nawai'-ki Alata'ala , mpohompo' jeko' ntodea .
58002018	Yesus mporata kaparia nto'u-na rasori , toe pai' ma'ala-i mpotulungi tauna to rasori , apa' Hi'a , mporata pesori wo'o-i-hawo .
58003001	Ompi'-ompi' to napobagia Alata'ala pai' to nakio' mesua' hi suruga ! Penoto' kahema-nai Suro Alata'ala pai' Imam Bohe to taparasaya , Hi'a-mi Yesus .
58003002	Tida-i mpokamu bago to nahubui-ki Alata'ala , hewa Musa wo'o owi tida mpokamu bago-na mpewili' tomi Alata'ala -- batua-na , mpewili' ntodea-na Alata'ala .
58003003	Penoto'-i Yesus , apa' masipato'-i mporata pebila' to meliu ngkai Musa , hewa hadua tauna to mpowangu tomi meliu karabila'-na ngkai tomi to nawangu .
58003004	Butu tomi , bate ria-hawo to mpobabehi . Aga to mpobabehi butu nyala-na , Alata'ala .
58003005	Musa tida mpokamu bago-na mpewili' ntodea Alata'ala , hewa hadua topobago to tida mpokamu bago-na hi rala tomi pue'-na . Pai' napa to nababehi Musa toe mpowalatu kalompea' to napopehuwu Alata'ala ngkabokoa' .
58003006	Hiaa' Kristus , bela-i muntu' topobago-wadi , Ana' Alata'ala mpu'u-i-hana , to tida mpokamu bago-na jadi' Pangkeni to mpohawai' hawe'ea ihi' tomi Alata'ala . Ihi' tomi Alata'ala toe , kita' toi-mi lau ompi' , asala tida oa' nono-ta mposarumaka Yesus-wadi , pai' neo'-ta morara' .
58003007	Jadi' , ompi'-ompi' , pe'epei paresa' Inoha' Tomoroli' to te'uki' hi rala Buku Tomoroli' owi . Na'uli' hewa toi : Eo toe lau , ane ni'epe-damo libu' Alata'ala-e ,
58003008	neo' nipakatu'a nono-ni hewa ntu'a-ni owi , to nakeni nabi Musa malai ngkai tana' Mesir . Ntu'a-ni owi mposapuaka Alata'ala pai' rasori-i hi papada to wao' raponciloi-ki kamosabara-na .
58003009	Na'uli' Alata'ala : ` Ntu'a-ni mposori-a pai' mpemai-mai roe-ku , hiaa' bo rahilo hante mata-ra moto-mi napa to kubabehi-raka rala-na opo' mpulu' mpae .
58003010	Toe pai' gigi nono-ku hi tauna toera , apa' mekahia' oa'-ra , oja'-ra mpotuku' konoa-ku .
58003011	Moroe-a , pai' alaa-ku mosumpa , ku'uli' : uma mpu'u-ra mpai' ma'ala mesua' hi rala ngata to ke kuwai'-raka , pai' uma-ra mporatai pento'oa dohe-ku . ' "
58003012	Ompi'-ompi' , pelompehi-koie' , nee-neo' mpai' ria-koi to hewa toe kadada'a nono-ni , neo' mpai' ria-koi to uma mepangala' alaa-na nitilingkurihi-mi Alata'ala to Tuwu' !
58003013	Agina momerohoi ngkanono-koi butu-butu eo-na , bona neo' mpai' ria-koi to nabagiu jeko' duu'-na motu'a-mi nono-ni . Momerohoi ngkanono-koi bula-ni tuwu'-pidi hi tempo to rahanga' " eo toe lau , " -- batua-na , bula-na ria-pidi loga-ni .
58003014	Apa' kita' tohe'i , mporata-tamo bagia hi rala Kristus , asala napa to taparasaya ngkai lomo'-na takakamu ncuu hante nono to uma morara' duu' hi ka'omea-na .
58003015	Momerohoi ngkanono-koi butu-butu eo-na , hewa to te'uki' hi rala ayat to tabasa we'i to mpo'uli' : Eo toe lau , ane ni'epe-damo libu' Alata'ala-e , neo' nipakatu'a nono-ni , hewa ntu'a-ni owi to mesapuaka . "
58003016	Apa' ane to Yahudi to napakeni nabi Musa malai ngkai tana' Mesir owi , ra'epe moto-mi libu' Alata'ala , tapi' ka'omea-na rasapuaka .
58003017	Toe pai' nakaroe-ra rala-na opo' mpulu' mpae . Mate omea-ramo hi rala papada to wao' sabana jeko'-ra .
58003018	To Yahudi toe-ramole to natoa' Alata'ala hante sumpa-na to mpo'uli' : " Uma mpu'u-ra ma'ala mporata pento'oa dohe-ku . " Uma-ra napiliu mporata pento'oa-na toe , apa' uma-ra mengkoru hi Hi'a .
58003019	Jadi' , monoto-mi ta'inca ka'uma-ra rapiliu mesua' pai' mporata pento'oa dohe Alata'ala apa' uma-ra mepangala' .
58004001	Jadi' , apa' lawi' ria-pidi janci Alata'ala to mpalogai-ta mporata pento'oa dohe-nae , toe pai' kana mo'inga' mpu'u-ta , nee-neo' mpai' ria nte hadua ngkai laintongo'-ta to hiloa-na uma-i mporatai .
58004002	Apa' kita' toi , raparata wo'o-mitaka-tawo kareba lompe' , hewa to Yahudi owi . Aga kareba lompe' toe uma mpokeni rasi' hi hira' , apa' ra'epe mara-wadi-rana , uma rapangalai' .
58004003	Muntu' kita' to mepangala'-wadi to mporata pento'oa dohe Alata'ala toe-e . Ane tauna to uma mepangala' , uma-ra mporatai , ntuku' Lolita Alata'ala we'i to mpo'uli' : Moroe-a , pai' alaa-ku mosumpa , ku'uli' : uma mpu'u-ra ma'ala mporata pento'oa dohe-ku . "
58004004	Ria te'uki' hi rala Buku Tomoroli' lolita to mpokahangai' eo kapitu-na hewa toi : " Hi eo kapitu-na Alata'ala mento'o ngkai hawe'ea bago-na . "
58004005	Pai' Lolita Alata'ala to ta'epe we'i mpo'uli' : Uma mpu'u-ra ma'ala mporata pento'oa dohe-ku . "
58004006	Hira' , uma raratai pento'oa dohe Alata'ala apa' uma-ra mengkoru hi Hi'a . Tapi' patuju-na Alata'ala , kana ria tauna to mporata pento'oa toe .
58004007	Toe pai' Alata'ala mpakatantu eo to ntani'-na wo'o , bona manusia' mporata pento'oa dohe-na . Eo to napakatantu , eo toe-mi lau ompi' , hi eo kampo'epe-ta libu' Alata'ala . Apa' ba hangkuja atu mpae ngkabokoa' ngkai nabi Musa , Magau' Daud mpo'uki' Lolita Alata'ala to ta'epe-mi we'i to mpo'uli' : Eo toe lau , ane ni'epe-damo libu' Alata'ala-e , neo' nipakatu'a nono-ni . "
58004008	Owi , Yosua to mpokeni-ra to Yahudi mesua' hi tana' Kanaan . Aga bela toe-wadi to ra'uli' pento'oa dohe Alata'ala . Ane ke toe-wadi pento'oa dohe Alata'ala to rajanci-e , ke uma-pi ria lolita Alata'ala to mpokahangai' eo ntani'-na .
58004009	Jadi' , ria-pidi loga hi ntodea-na Alata'ala mporata pento'oa dohe-na . Pento'oa toe , hewa pento'oa-na Alata'ala hi eo kapitu-na .
58004010	Apa' ane mento'o-ta dohe Alata'ala , batua-na , tabahakai-mi ncarumaka hi pobago-ta moto , ncarumaka hi Alata'ala-ta-damo . Ma'ala-mi ta'uli' , mento'o-tamo ngkai bago-ta , hewa Alata'ala wo'o mento'o ngkai bago-na hi eo kapitu-na .
58004011	Ngkai toe-mi ompi' , mai-tamo mpohuduwukui bona tarata pento'oa dohe Alata'ala toe , nee-neo' mpai' ria-ta to ngkala'ura ngkai pepangala'-ta , hewa to Yahudi owi to uma mengkoru hi Alata'ala .
58004012	Apa' Lolita Alata'ala , lolita to tuwu' pai' to mobaraka' , meliu kabaka'-na ngkai piho' to baka' ntimalia . Apa' hewa piho' metohu' duu' rata hi pome'umpua' wuku pai' uta' wuku , wae wo'o Lolita Alata'ala metohu' duu' rata hi nono pai' kao'-ta . Lolita Alata'ala mpowile pekiri-ta pai' patuju to hi rala nono-ta .
58004013	Uma ria hanyalaa to tewuni hi poncilo-na . Butu nyala-na lonto' pai' morawa hi Hi'a . Hi Hi'a toe-imi mpai' kana tapangaku' kehi-ta .
58004014	Jadi' , ria-taka Imam Bohe to meliu mpu'u kabohe tuwu'-na : Hi'a-mi Yesus Ana' Alata'ala . Hilou-imi mpotara langi' pai' mesua' hi rala suruga mponyanyo Alata'ala jadi' Imam Bohe-ta to mpome'alai'-ta . Toe pai' kana taperohoi ngkakamu pepangala'-ta , pai' neo' tabahakai mpangaku' Kayesus-na Pue'-ta .
58004015	Apa' Imam Bohe-ta tohe'i-e , bela-i imam to uma mporasai kalentea-ta . Narasai moto , apa' rasori wo'o-imi-hawo hi butu nyala-na hewa kita' , aga uma-i-hana mojeko' .
58004016	Ngkai toe-mi ompi' , neo'-tapa me'eka' . Daho'-tamo rata hi nyanyoa Alata'ala apa' Yesus-mi Imam Bohe-ta . Mai-tamo mpomohui' Alata'ala hi Pohuraa-na to hi suruga , apa' ma'ahi'-i . Mai-ta mpomohui'-i , bona tarasai ahi'-na , pai'-ta natulungi ngkai kabula rala-na , nto'u-na taparaluu .
58005001	Butu dua Imam Bohe rapelihi ngkai laintongo' hingka manusia' , pai'-ra ra'ongko' mpobago bago Alata'ala . Imam Bohe , pangkeni agama to mponyanyo Alata'ala mpokeni hanga' ntodea . Bago-ra , mposumale' porewua mpohompo' jeko' ntodea pai' mpotonu pepue' ntani'-na hi Alata'ala .
58005002	Imam Bohe , manusia' wo'o-ra-wadi-rawo , pai' bate wori' wo'o-hawo kalentea-ra . Toe pai' ra'inca mpaka'olu kehi-ra mpewili' tauna to ko'ia monoto nono-ra pai' to ko'ia mpo'incai ohea to makono .
58005003	Jadi' , apa' lente moto wo'o-ra-rawo Imam Bohe toera-e , toe pai' kana mpotonu-ra pepue' mpohompo' jeko'-ra moto . Uma wule' pepue' ntodea to ratonu , tapi' pepue' mpohompo' jeko'-ra moto wo'o-rawo .
58005004	Pai' wo'o , uma-hawo ria tauna to mpo'ongko' moto-mi woto-na jadi' Imam Bohe . Tauna to jadi' Imam Bohe , Alata'ala-wadi-hana to mpo'ongko' pai' mpokio'-ra hi bago tohe'e , hewa to jadi' owi hi Harun .
58005005	Wae wo'o Kristus , uma-i mpokalangko woto-na moto , uma na'ongko' moto-mi woto-na jadi' Imam Bohe . Alata'ala-hana to mpo'ongko'-i , na'uli'-ki : Iko-mi Ana'-ku , Eo toe lau kupo' Ana'-moko . "
58005006	Pai' hi ayat ntani'-na na'uli' wo'o Alata'ala : Iko-mi imam duu' kahae-hae-na , hewa pobago-na Melkisedek owi . "
58005007	Nto'u-na Yesus tuwu' rala dunia' tohe'i , me'au-i geo' mekakae pai' mpohowa' pomperapia'-na hi Alata'ala . Na'inca kamobaraka'-na Alata'ala mpobahaka-i ngkai kamatea , aga uma-i mpotuku' konoa-na moto , bate mengkoru-i hi konoa Alata'ala . Toe pai' Alata'ala mpo'epe pomperapia'-na .
58005008	Nau' Ana' Alata'ala mpu'u-i , mporata kaparia wo'o-i-hawo , pai'-i mengkoru hi Alata'ala hewa manusia' .
58005009	Pai' ngkai pengkoru-na toe , Yesus jadi' Topetolo' to uma ria kakuraa'-na , pai' pehupaa' katuwua' to lompe' duu' kahae-hae-na hi hawe'ea tauna to mengkoru hi Hi'a .
58005010	Pai' Alata'ala mpo'ongko'-i jadi' Imam Bohe hewa Melkisedek owi .
58005011	Ompi'-ompi' , kakoo-kono-na , wori'-pidile ke to kulolita-kokoie mpotompo'wiwi Yesus pai' Melkisedek toe , aga mokoro mponotohi-kokoi apa' hewa to mengkawongo-koi , uma nita'a tilinga-ni mpo'epe tudui' .
58005012	Mahae-mokoi mpotuku' Pue' Yesus . Kakoo-kono-na tempo-namile jadi' pangkeni Lolita Pue'-koie . Tapi' lence-na , kana mekaguru oa'-pidi-koi hi tau ntani'-na , apa' ko'ia oa' ni'incai mpu'u tudui' agama Kristen ngkai lomo'-na . Bangku' tudui' to mojoli ko'ia nituku' lompe' , peliu-nami mpai' tudui' to mokoro ! Hewa ana'lei-pidi-koi : ko'ia nikulei' mpokoni' koni' to mokara , ntii'-pidi to nikule'-na .
58005013	Tauna to ntii'-hawo-le , ana'lei-ra-pidi . Batua-na , ko'ia monoto nono-ra mpoposisala napa to makono pai' napa to sala' .
58005014	Koni' to mokara , bagia tauna to kama-mi . Batua-na , tauna to mpoinono pai' mpotuku' tudui' to makono , duu'-na monoto-ramo , ra'inca-mi mpoposisala kehi to lompe' pai' kehi to dada'a .
58006001	Jadi' , ompi'-ompi' , agina tabahakai-mi ulu mpololita tudui' agama Kristen to lomo'-na , hewa tudui' hi tauna to lako' jadi' to Kristen , pai' mai-tamo mpololita tudui' kakaliliua-na . Tauna to lako' jadi' to Kristen kana ratudui' bona medea ngkai gau' to uma ria kalaua-na pai'-ra mepangala' hi Alata'ala . Ratudui'-ra bona mpopeniu' hi rala hanga' Pue' Yesus , pai' pangkeni agama mpojama woo'-ra . Ratudui'-ra napa to jadi' hi eo mpeno : Alata'ala mpotuwu' nculii' tauna to mate , pai' nahuku' tauna to dada'a kehi-ra duu' kahae-hae-na . Aga neo'-hawo tahulii' tudui' to lomo'-na toe . Mai-tamo mpololita tudui' kakaliliua-na , ane napalogai-ta-pidi Alata'ala .
58006002	
58006003	
58006004	Apa' ane tauna to tungkai' ngkala'ura ngkai pepangala'-ra , uma-rapa ma'ala ratete' nculii' bona medea-ra ngkai jeko' . Apa' ri'ulu , ria-ramo hi rala kabajaa-na , pai' rarasai moto-mi pegane' Alata'ala hi rala katuwu'-ra ; ratarima wo'o-mi-rawo bagia ngkai Inoha' Tomoroli' ;
58006005	ra'inca moto kalompe'-na Lolita Alata'ala , pai' rarasai hi rala katuwu'-ra baraka' to ngkai dunia' to rata mpai' .
58006006	Hiaa' oti toe , ane tungkai' ngkala'ura-ra ngkai pepangala'-ra , uma-rapa ma'ala ratete' nculii' bona medea-ra ngkai jeko' . Apa' ma'ala-mi ta'uli' : mpoparika' nculii' lau-ramo Ana' Alata'ala , pai' raruge'-i hi mata ntodea .
58006007	Tana' to jau na'udai pai' to nakatuwui' hinu'a to ria kalaua-na hi tauna topolia' , tana' toe nagane' Alata'ala .
58006008	Aga ane tana' toe nakatuwui' jono' pai' rui-wadi , uma ria kalaua-na . Natotowi Alata'ala lau-imi mpai' , pai' ka'omea-na oti rasuwe .
58006009	Aga koi' ompi'-ompi' to kipe'ahi' , nau' wae-mi lolita-kai , kisarumaka uma-koi hewa tana' to natotowi Alata'ala toe we'i . Ki'inca karia-na wua'-ni to meliu kalompe'-na , tetu-mi pepangala'-ni pai' kehi-ni to natao hi tauna to mporata kalompea' ngkai Alata'ala .
58006010	Alata'ala bate monoa'-i . Uma nalipo' bago-ni to nipobago-ki pai' ahi'-ni mpoka'ahi'-i . Monoto kampoka'ahi'-ni Alata'ala , apa' wori' petulungi-ni hi himpau ompi' hampepangalaa'-ni , lompe' hi tempo to timpaliu-mi , lompe' hi tempo toi .
58006011	Aga kiperapi' mpu'u ompi' , bona butu dua-ni mpohuduwukui mpobabehi oa' po'ingku to hewa toe duu' hi ka'omea-na , bona nirata mpu'u mpai' napa to nisarumaka ngkai Alata'ala .
58006012	Nee-neo' mpai' ria-koi to mengkawongo . Tuku'-mi-hana tonco tauna to mpangala' Alata'ala pai' to mosabara mpopea duu' kamporata-ra napa to najanci-raka .
58006013	Nto'u Alata'ala mpo'uli' janci-na hi Abraham , narohoi pojanci-na hante posumpa-na , na'uli' : " Mpu'u-mpu'u ku'uli' kakupadupa'-na mpai' napa to kujanci-koko toi : kugane'-ko hante pegane' to bohe , pai' kupopomuli wori'-ko . " Uma ria to meliu tuwu'-na ngkai Alata'ala , toe pai' mosumpa-i mpokahangai' woto-na moto .
58006014	
58006015	Abraham , tida-i mepangala' hi Alata'ala , duu'-na mporata-i to najanci-ki .
58006016	Ane rapa'-na manusia' mosumpa , biasa-na mosumpa-i ngkahangai' to meliu kabohe tuwu'-na ngkai hi'a . Sumpa-na toe mporohoi lolita-na bona uma-pi hema to mebaro .
58006017	Wae wo'o Alata'ala : kampo'uli'-na janci-na hi Abraham pai' hi muli-na , doko' narohoi nono-ra bona ra'inca ka'uma-na mobali' kabotu'-na . Toe pai' narohoi tena lolita pojanci-na toe hante mosumpa .
58006018	Alata'ala , uma-i boa' mpo'uli' janci-na , uma wo'o-i boa' mpohowa' sumpa-na . Pai' lolita-na to ronyala toe uma mobali' . Jadi' , ngkai pojanci pai' posumpa-na Alata'ala toe , moroho-mi nono-ta ompi' . Apa' kita' toi , tauna to mpopepotuwu' hi Alata'ala , tasarumaka Hi'a-damo to mpowai'-ta kalompea' . Ngkai pojanci pai' posumpa Alata'ala toe , terohoi-mi nono-ta bona neo' tabahakai ncarumaka Alata'ala pai' mpopea napa to najanci-taka hi eo mpeno-na .
58006019	Poncarumakaa-ta toe hewa parawatu to mpakatida nono-ta bona neo' mogego' pepangala'-ta . Hi rala Kemah Pepuea' to nawangu nabi Musa owi , ria kain porini-olo' to mpolawa' ohea manusia' , bona neo'-ra mesua' hi rala Kamar to meliu tena Karoli'-na . Tapi' kita' , uma ria to mpolawa' ohea-ta mpohirua'-ki Alata'ala .
58006020	Daho'-tamo mpohirua'-ki , apa' Yesus meri'ulu-imi mesua' hi ria , mpobea-taka ohea-ta bona tatuku' . Yesus-mi jadi' Imam Bohe-ta duu' kahae-hae-na , to hewa Melkisedek owi .
58007001	Melkisedek toei , raja hi ngata Salem owi , pai' imam wo'o-i , to mpokamu bago mpepue' hi Alata'ala Topejadi' . Nto'u-na Abraham nculii' ngkai panga'ea mpodagi raja-raja , Melkisedek toe-imi to tumai mpotomu-i pai' mpogane'-i .
58007002	Oti toe , Abraham mpobagi rewa to narata hi rala panga'ea , pai'-i mpowai' hampobagiahampulu' hi Melkisedek . Hanga' Melkisedek , batua-na : " Magau' to monoa' . " Pai' wo'o , apa' magau' hi ngata Salem wo'o-i , hanga'-na to hanyala : " Magau' to mpokeni kalompea' tuwu' , " apa' batua-na hanga' Salem toe , kalompea' tuwu' .
58007003	Ane tabasa tutura-na , uma rakahangai' tuama-na ba tina-na ba tauna to mpomuli-ki , uma ria to mpotutura pontepu'ua tuwu'-na ba kahudua tuwu'-na . Ma'ala-mi ta'uli' : Melkisedek toe hibalia hante Ana' Alata'ala , apa' jadi' imam ncuu-i duu' kahae-hae-na .
58007004	Jadi' , hi tutura tohe'i tahilo kabohe tuwu'-na Melkisedek . Ane Abraham , bohe moto wo'o-hawo tuwu'-na , apa' hi'a to rapotuama hawe'ea to Yahudi . Aga nau' wae , Abraham mpobila'-i Melkisedek pai' nawai'-i hampobagiahampulu' ngkai rewa to narata hi rala panga'ea .
58007005	Ntuku' atura agama Yahudi , hawe'ea to Yahudi kana mpewai' hampobagiahampulu' ngkai pomporataa-ra hi imam-imam muli Lewi . Nau' muli Abraham omea-ra , imam-imam mpesingarai' ada toe hi hingka ompi'-ra .
58007006	Melkisedek , bela-i muli Lewi . Aga nau' wae , mporata moto-i hampobagiahampulu' ngkai Abraham . Pai' wo'o , nau' Abraham mporata janci ngkai Alata'ala , bela Abraham to mpogane' Melkisedek , Melkisedek lau-di to mpogane' Abraham .
58007007	Pai' monoa' ta'inca , tauna to ragane' tepahi'ara' tuwu'-na ngkai topegane' . Jadi' , Melkisedek meliu kabohe tuwu'-na ngkai Abraham .
58007008	Wae wo'o , Melkisedek meliu kabohe tuwu'-na ngkai imam-imam muli Lewi . Imam muli Lewi toera , mporata moto-ra hampobagiahampulu' ngkai doo-ra . Aga imam toera , bate mate moto wo'o-ra-wadi-rawo hewa manusia' biasa . Hiaa' Melkisedek mporata hampobagiahampulu' ngkai Abraham , pai' uma ria te'uki' hi rala Buku Tomoroli' to mpokahangai' kamate-na . Jadi' , ma'ala ta'uli' , tuwu' liu-liu-i-hana .
58007009	Imam muli Lewi mporata moto-ra hampobagiahampulu' ngkai doo-ra . Aga ma'ala-mi ta'uli' : imam muli Lewi toera mpobayari hampobagiahampulu' hi Melkisedek .
58007010	Apa' Lewi toei , kumpu karolapi-na Abraham . Nto'u Melkisedek mpotomu Abraham , Lewi ko'ia putu , hi rala woto Abraham-i-pidi . Jadi' , ane Abraham mpobayari hi Melkisedek , tantu Lewi pai' imam muli Lewi tepahi'ara' wo'o katuwu'-ra ngkai Melkisedek .
58007011	Nto'u Alata'ala mpowai' Atura-na hi to Yahudi , na'ongko' muli Lewi napajadi'-ra imam to mpohawai' ntodea mpotuku' Atura-na toe . Tapi' pobago imam toera uma mpomoroli' manusia' hi poncilo Alata'ala . Toe-mi pai' kana mehupa' imam to ntani'-nae . Imam to mehupa' toei , imam to hewa Melkisedek , bela-i muli Lewi hewa Harun .
58007012	Jadi' , ane imam-imam muli Lewi rasampei hante imam to ntani'-na , Atura Musa wo'o bate kana rasampei .
58007013	To ratoa' hi rehe'i , Pue'-ta . Apa' ta'inca moto : Pue'-ta putu ngkai muli Yehuda-i , bela-i ngkai muli Lewi . Ko'ia ria hadua ngkai posantina Yehuda to ra'ongko' jadi' imam , apa' hi rala atura imam , uma ria hangkania Musa mpokahangai' posantina-na Yehuda .
58007014	
58007015	Jadi' hangkedi' kanoto-na karasampei-na Atura Musa pai' imam muli Lewi , apa' Imam Bohe-ta to lako' mehupa' toei , imam to hewa Melkisedek , bela-i ngkai muli Lewi .
58007016	Ra'ongko'-i jadi' imam , uma ntuku' atura to mpakatantu kamuli hema-nai . Ra'ongko'-i jadi' imam apa' ngkai kabaraka'-na pai' tuwu'-na to uma ria kahudua-na .
58007017	Apa' hi rala Buku Tomoroli' te'uki' hewa toi : Iko-mi imam duu' kahae-hae-na , hewa pobago-na Melkisedek owi . "
58007018	Uma-pi ria kalaua-na Atura Musa , apa' Atura toe uma-i bisa tapo'ohea mpomohui' Alata'ala -- batua-na , uma-ta jadi' monoa' hi poncilo Alata'ala hi kampotuku'-ta Atura Musa . Toe pai' atura to ri'ulu toe rabahaka-mi pai' rasampei hante ohea to meliu kalompe'-na : Yesus mpowai'-ta poncarumakaa to meliu kalompe'-na , apa' ngkai petauntongoi'-na , ma'ala-tamo mpomohui' Alata'ala .
58007019	
58007020	Meliu ngkai toe , Yesus jadi' imam hante sumpa Alata'ala . Imam-imam to ntani'-na , uma-ra-hawo ra'ongko' jadi' imam hante sumpa .
58007021	Tapi' kara'ongko'-na Yesus jadi' imam , ria-hana sumpa Alata'ala . Alata'ala mpo'uli'-ki hewa toi : Mosumpa-ama Aku' Pue' Ala , pai' uma kubalii' lolita-ku : Iko-mi imam duu' kahae-hae-na . "
58007022	Jadi' , ngkai posumpa-na Alata'ala toe , monoto-mi ta'inca : Yesus mporohoi pojanci to mpoposidai'-ta hante Alata'ala , pai' pojanci toe meliu kalompe'-na ngkai pojanci to ri'ulu , to nababehi Alata'ala hi to Yahudi .
58007023	Ria-pi hanyala : imam-imam muli Lewi wori'-ra , apa' tau biasa-ra to bate mate wo'o-ra-wadi-rawo . Uma ria to kaliliu pobago-ra : mate hadua , nasampei wo'o-mi kahadua-na , kawae-kawae-na .
58007024	Hiaa' Yesus-hana , huraa-na uma mobali' pai' uma mentoli hi kahadua-na , apa' tuwu' liu-liu-i-hana .
58007025	Toe pai' ria kuasa-na mpobahaka-ta ngkai huku' jeko'-ta pai' mpowai'-ta kalompea' hante uma ria kakuraa'-na , ane tamohui' Alata'ala hi rala hanga'-na . Apa' tuwu' liu-liu-i-hana , pai' tida-i mpome'alai'-ta hi nyanyoa Alata'ala .
58007026	Jadi' , Yesus toe-imi Imam Bohe to mpokule' mpotulungi-ta . Moroli'-i , uma ria sala'-na ba kakuraa'-na . Nau' manusia'-i , uma-i-hana mojeko' hewa manusia' . Ra'ongko'-imi hilou hi po'ohaa' to meliu kalangko-na ngkai hawe'ea to hi langi' .
58007027	Uma-i hewa imam-imam bohe to ntani'-na . Imam toera , butu eo-na mpotonu-ra pepue' , lomo'-na pepue' to mpohompo' jeko'-ra moto ulu , pai' lako' mpotonu-ra pepue' to mpohompo' jeko' ntodea . Yesus , hangkani lau-i-wadi mpotonu pepue'-na hi Alata'ala , nto'u-na mpotonu woto-na moto bona rapatehi . Pepue'-na toe uma-pi mingki' rahulii' tena duu' kahae-hae-na .
58007028	Tauna to jadi' Imam Bohe ntuku' Atura Musa , tauna to lente , apa' manusia' biasa-ra-rawo . Aga ngkabokoa' ngkai Atura Musa toe , Alata'ala mpohowa' lolita posumpa-na , pai' hante lolita posumpa-na toe , mpo'ongko' Ana'-na moto-imi jadi' Imam Bohe . Pai' Ana'-na toei jadi' Topetolo' to uma ria kakuraa'-na pai' to tida duu' kahae-hae-na .
58008001	Toi-mi poko lolita-ku : ria-taka-tana Imam Bohe-ta to hewa toe . Mohura-i hi mali ngka'ana Pohuraa Alata'ala hi suruga .
58008002	Mpobago-i bago karapo' Imam-Bohe-na hi rala tomi to moroli' , batua-na , tomi pepuea' to hi suruga . Tomi pepuea' toe-mi , poko tomi pepuea' to nawangu Alata'ala moto , bela tomi to nawangu manusia' , hewa Kemah Pepuea' to nawangu Musa owi .
58008003	Butu dua Imam Bohe ra'ongko' bona mpotonu porewua pai' pepue' ntani'-na hi Alata'ala . Wae wo'o Yesus Imam Bohe-ta toe , kana ria wo'o-hawo pepue' to natonu hi Alata'ala , toe-mi woto-na moto .
58008004	Ane rapa'-na hi dunia' toi-i-pidi Yesus , ke uma-i jadi' imam , apa' ria-ramo imam to mpotonu pepue' hi Alata'ala ntuku' Atura Musa .
58008005	Imam toera mobago hi rala tomi pepuea' to hi rala dunia' toi . Tomi pepuea' toe , hewa gambara-wadi to mpowalatu napa to hi suruga . Toe pai' kako'ia-na nabi Musa mpowangu Kemah Pepuea' owi , Alata'ala mpo'uli'-ki hewa toi : " Kiwoi-e' ! Hawe'ea toe kana nubabehi ntuku' tonco to rapopohiloi-koko hi lolo bulu' ! "
58008006	Aga pobago Yesus meliu kalompe'-na ngkai pobago imam to hi dunia' toi , apa' Yesus jadi' topetauntongoi' to mpoparata Pojanci Alata'ala to meliu kalompe'-na ngkai Pojanci to ri'ulu to naparata nabi Musa , apa' napa to najanci-taka Alata'ala ngkai petauntongoi'-na Yesus meliu kalompe'-na .
58008007	Ane rapa'-na Atura Musa uma ria kakuraa'-na , ke uma-pi mingki' rapali' ohea to ntani'-na mpoposidai' manusia' hante Alata'ala .
58008008	Ntaa' narua'-di Alata'ala kasalaa' topetuku'-na , pai' na'uli'-raka hewa tohe'i : Epe-e' ! Rata mpai' tempo-na kubabehi Pojanci to bo'u hante hawe'ea to Yahudi , lompe' suku Israel lompe' suku Yehuda .
58008009	Pojanci to bo'u toe mpai' , uma hewa Pojanci to kubabehi hi ntu'a-ra owi nto'u kakutete'-ra malai ngkai tana' Mesir . Uma-ra tida mpotuku' Pojanci-ku to ri'ulu toe , alaa-na uma-pi kupewili'-ra .
58008010	Jadi' , tohe'i mpai' Pojanci to kubabehi hante to Israel hi eo-eo to tumai : hawa'-ku kutu'u hi rala pekiri-ra pai' ku'uki' hi rala nono-ra . Aku' jadi' Pue'-ra , pai' hira' jadi' ntodea-ku .
58008011	Nto'u toe mpai' , uma-rapa mingki' mometudui' himpau ompi'-ra pai' doo-ra bona ra'inca-a . Apa' hawe'ea-ra mpo'inca-ama , lompe' batua lompe' maradika .
58008012	Nto'u toe mpai' , ku'ampungi moto sala'-ra , pai' tungkai' kulipo'-mi jeko'-ra . " Hewa toe-mi ponguli' Pue' .
58008013	Jadi' , ompi'-ompi' , hi rala Lolita Pue' toe we'i lau , Alata'ala mpotompo'wiwi Pojanci to bo'u , pai' hante lolita-na toe na'uli' Pojanci to ri'ulu kana rasampei apa' hae-mi . Jadi' , Pojanci to hae toe uma-pi rapake' , bate ratadi pai' rasampei hante to bo'u-mi .
58009001	Ane Pojanci Alata'ala to naparata Musa hi to Yahudi owi , ria ada mpepue'-ra , pai' ria wo'o tomi pepuea'-ra to rababehi manusia' .
58009002	Tomi pepuea'-ra toe , tomi to rahanga' Kemah Pepuea' . Hi rala-na , ria romeha' kamar . Kamar to lomo'-na rahanga' Kamar Tomoroli' . Hi rala kamar toe , ria pontu'ua lampu , pai' ria wo'o meja' pontu'ua roti to rapopenyompa hi Alata'ala .
58009003	Hi rala kemah toe , ria hantau kain porini-olo' . Tono' hi rala porini-olo' toe , ria kamar to rahanga' Kamar to meliu tena Karoli'-na .
58009004	Hi kamar toe , ria meja' pontunua dupa' to rababehi ngkai bulawa , pai' ria wo'o peti' to rahanga' Peti' Pojanci . Peti' toe ralapii hobo' hante bulawa , hi mali-na pai' hi rala-na . Hi rala-na , ria batili bulawa to ihia' pongkoni' to rahanga' manna , pai' ria wo'o lua' Harun to mohulu owi , pai' watu rompepa' to rapo'ukii' hampulu' parenta to ngkai Alata'ala .
58009005	Hi lou' peti' toe , ria romeha' lence mala'eka , to rahanga' kerub . Pani' kerub toera mobini' mpokamoui lou' peti' , apa' hi lolo lou' toe mehupa' pehini-na Alata'ala . Lou' peti' toe rahanga' lou' pohompo' jeko' . Aga hawe'ea toe uma-pi ulu talolita ntarurua' hi rehe'i .
58009006	Hewa toe-mi po'atoro'-na Kemah Pepuea' owi . Ane ra'atoro'-damo omea , butu-butu eo-na imam biasa mesua' hi kamar to lomo'-na mpobago bago-ra .
58009007	Aga to ma'ala mesua' hi kamar karomeha'-na , muntu' Imam Bohe-wadi . Mesua'-i , hangkani-wadi rala-na hampae , pai' uma-i ma'ala mesua' ane uma-i ngkeni raa' . Raa' toe , raa' porewua to natonu hi Alata'ala bona mpohompo' sala'-na moto , pai' sala'-ra ntodea to uma-hawo ratungkai' .
58009008	Hante ada tohe'e , Inoha' Tomoroli' mpotudui'-ta hewa toi : ane da rii-ria-pidi kamar to lomo'-na , manusia' ko'ia rapiliu mesua' hi rala Kamar to meliu tena Karoli'-na bona mpomohui' Alata'ala .
58009009	Hawe'ea toe jadi' lolita rapa' to mpotudui'-ta to tuwu' tempo toi . Batua-na : uma-ta ma'ala mpomoroli' nono-ta hi poncilo Alata'ala hi kampotonu-ta porewua pai' pepue' ntani'-na hi Hi'a .
58009010	Apa' hawe'ea ada toe , ada to mpobelahi wotoloka'-ta-wadi , hewa rapa'-na ada pai' palia hi pongkoni' pai' ponginu , pai' wori' nyala ada peniu' agama . Alata'ala mpowai' ada toe hi topetuku'-na bona ratuku' bula-ra mpopea tempo-na nababehi pojanci to bo'u , aga hudu ree-wadi kalaua-na ada toe .
58009011	Tapi' hewa toe lau , rata-imi Kristus jadi' Imam Bohe to mpokeni kalompea' to tarata mpai' hi eo mpeno . Mesua'-imi hi rala Kemah Pepuea' to hi suruga , to meliu-hana kalompe'-na , pai' meliu kamoroli'-na ngkai Kemah Pepuea' to nawangu Musa owi . Apa' tomi pepuea' to napesuai' Kristus toe , bela to rababehi manusia' -- batua-na : uma ngkai dunia' toi .
58009012	Mesua'-i hi rala kemah toe , kaliliu hi rala Kamar to meliu tena Karoli'-na mponyanyo Alata'ala . Pai' raa' to nakeni mesua' , bela raa' laki kebe' ba raa' ana' japi . Mesua'-i ngkeni raa'-na moto-mi . Pesua'-na toe , hangkani lau-wadi , pai' uma-pi mingki' rahulii' , apa' hante raa'-na to nakeni toe , natolo'-mi jeko'-ta duu' kahae-hae-na .
58009013	Ntuku' Atura Musa , ane ria tauna to masala' ntuku' atura agama , laki kebe' ba pamawa japi kana rasumale' pai' raa'-na rahiwei-raka . Pai' hama'a ana' japi ratunu duu'-na jadi' awu , pai' awu-na rahawui'-raka . Jadi' , ane raa' pai' awu toe ma'ala rapake' mpobohoi' tauna to masala' ntuku' atura agama to mpokahangai' wotoloka'-ta-wadi ,
58009014	peliu-liu-nami raa' Kristus ! Hante pekeni Inoha' Tomoroli' to tuwu' duu' kahae-hae-na , Kristus mpotonu woto-na moto-mi hi Alata'ala raponcawa pepue' to uma ria kakuraa'-na . Raa'-na toe mpobohoi' nono-ta ngkai hawe'ea gau' to uma ria kalaua-na , bona ma'ala-tamo mepue' hi Alata'ala to Tuwu' .
58009015	Bula-na ria-pidi pojanci to lomo'-na to naparata Musa , manusia' mpotiboki Atura Pue' . Toe pai' Kristus mate mpotolo' manusia' ngkai petibokia-ra toe , pai'-i jadi' topetauntongoi' to mpoparata Pojanci to bo'u , to mpoposidai' manusia' hante Alata'ala . Nababehi toe bona hawe'ea tauna to nakio' Alata'ala mporata rasi' to tida duu' kahae-hae-na , hewa to najanci Alata'ala hi ana'-ana'-na .
58009016	Ane rapa'-na ria hadua totu'a to doko' mpobagi rewa-na hi ana'-ana'-na , nababehi ami' sura po'iwili to mpakanoto pobagi rewa-na . Aga sura po'iwili toe uma ulu rapake' ane tuwu'-i-pidi . Ane mate-ipi topo'iwili toei , lako' ma'ala-di rapake' sura po'iwili-na . Jadi' , kana ria kamatea bona sura po'iwili ma'ala rapake' .
58009017	
58009018	Wae wo'o Pojanci to ri'ulu to naparata nabi Musa : bate ria to mate mporohoi Pojanci toe . To mate toe , porewua to rasumale' . Hewa toi tutura-na :
58009019	Ka'oti-na Musa mpoparata hawe'ea parenta to hi rala Atura Pue' hi hawe'ea to Yahudi , kana'ala'-nami raa' ana' japi pai' raa' laki kebe' pai' nagalo hante ue . Oti toe , na'ala' wo'o kowo' hisop to ratomo' hante wulu bima to molei , nalolo' hi rala raa' , pai' nahiwe hi Buku Atura Pue' pai' hi ntodea .
58009020	Bula-na Musa mpobabehi toe , na'uli' : " Ohe'i-mi raa' to mporohoi Pojanci Alata'ala hi koi' , bona nituku' . "
58009021	Hangkani wo'o , hante ada to hibalia , Musa mpohiwe raa' hi Kemah Pepuea' pai' hi hawe'ea rewa to rapake' mepue' hi Pue' Ala .
58009022	Ma'ala-mi ta'uli' hewa toi : ntuku' Atura Musa , neo' butu nyala-na kana rabohoi' hante raa' . Ane uma ria poraa' , uma te'ampungi jeko'-ta .
58009023	Ane Kemah Pepuea' to hi dunia' toi pai' rewa to hi rala-na , hawe'ea toe mpowalatu napa to hi suruga . Kemah to hi dunia' toi kana rabohoi' hante raa' porewua to rapopenyompa hi Alata'ala . Tapi' ane tomi pepuea' to hi suruga-hana , kana ria pepue' to meliu kalompe'-na .
58009024	Apa' tomi pepuea' to napesuai' Kristus , bela tomi to rababehi manusia' to mpowalatu tomi pepuea' to hi suruga . Mesua' hi suruga mpu'u-i-hana . Tempo toi , ria-imi hi nyanyoa Alata'ala mpome'alai'-ta .
58009025	Ane Imam Bohe agama Yahudi , butu-butu mpae-nai mesua' hi rala Kamar to meliu tena Karoli'-na , mpokeni raa' porewua -- bela raa'-na moto . Hiaa' Kristus-hana , uma-i wori' ngkani mpotonu woto-na hi Alata'ala .
58009026	Apa' ane ke hewa toe , tantu ngkai lomo' kajadi' dunia' ke wori' ngkani wo'o-i-hawo mporata kaparia duu'-na mate . Jadi' , hi tempo kamohua' Eo Kiama toi-e , mehupa' hangkani lau-i-wadi hi rala dunia' toi bona mpopori jeko' manusia' hi kampewai'-na woto-na rapatehi .
58009027	Ntuku' hawa' Alata'ala , manusia' hangkani kana mate , pai' oti toe nabotuhi kara-kara-ra .
58009028	Wae wo'o Kristus , hangkani-i-wadi mpotonu woto-na hi Alata'ala bona mpokolo jeko' ntodea . Pai' rata mpai' tempo-na , mehupa'-i karongkani-na hi dunia' toi . Katumai-na toe mpai' , uma-pi bona mpokolo jeko' . Tumai-i toe mpai' , mpokeni kalompea'-i-damo hi tauna to mpopea karata-na .
58010001	Atura Pue' to naparata Musa , hewa gambara-wadi . Hi Atura toe , ko'ia ta'incai mpu'u kalompea' to tarata ngkai Kristus . Tahilo kao'-na-wadi , bela lence-na mpu'u . Ntuku' Atura Musa toe , butu-butu mpae-na tauna to doko' mpomohui' Alata'ala mpokeni pepue'-ra to hibalia oa'-wadi , aga uma-ra jadi' monoa' hi poncilo Alata'ala hi kampokeni-ra pepue' toe .
58010002	Ane ke rapa'-na tauna to mepue' hewa toe tebohoi' mpu'u-ramo ngkai jeko'-ra , ke rabahakai-mi mpokeni pepue'-ra , apa' ra'inca kate'ampungi-nami jeko'-ra pai' uma-pi rapoinono oa' kamojeko'-ra .
58010003	Ntaa' uma-di hewa toe-e . Ngkai pepue' to rakeni butu-butu mpae-na toe , rakiwoi oa' kamojeko'-ra .
58010004	Apa' raa' japi pai' raa' kebe' uma-hawo mpopori jeko' .
58010005	Toe-mi pai' karata-na Kristus hi rala dunia' , na'uli' mpo'uli'-ki Alata'ala hewa toi : Uma nuperapi' pepue' pai' penyompa , uma nupokonoi pepue' to ratunu ba porewua to rasumale' mpohompo' jeko' . Aga woto-ku moto-mi nuporodo hewa pepue' to nupokono .
58010006	
58010007	Toe pai' ku'uli' : Oi-ama Alata'ala , tumai-ama mpobabehi konoa-nu , hewa to te'uki' ami'-mi hi rala Buku Tomoroli' to mpotompo'wiwi-a . "
58010008	Lomo'-na na'uli' Kristus hewa toi : Alata'ala uma mperapi' pepue' pai' penyompa , pai' uma napokonoi pepue' to ratunu ba porewua to rasumale' mpohompo' jeko' -- hiaa' hawe'ea pepue' toe we'i lau ratonu ntuku' Atura Pue' to na'uki' Musa .
58010009	Oti toe , na'uli' wo'o-mi : " Oi-ama Alata'ala , tumai-ama mpobabehi konoa-nu . " Ada to ri'ulu uma-pi natuku' , mpobabehi konoa Alata'ala-i-damo .
58010010	Yesus Kristus , nababehi mpu'u-mi konoa Alata'ala : woto-na moto-mi napopenyompa hangkani lau-wadi hi Alata'ala . Pai' ngkai pobabehi-na toe , napomoroli'-tamo duu' kahae-hae-na .
58010011	Hawe'ea imam agama Yahudi , butu-butu eo-nara mokore mpokamu bago-ra , pai' wori' ngkani-ra mpotonu pepue' to hibalia oa'-wadi -- hiaa' pepue'-ra toe uma oa'-wadi mpopori jeko' .
58010012	Tapi' Kristus-hana , hangkani lau-i-wadi mpotonu woto-na rapatehi mpohompo' jeko' manusia' , pai' pobabehi-na toe uma-pi mingki' rahulii' duu' kahae-hae-na . Ka'oti-na mpotonu pepue'-na , mohura-imi hi mali ngka'ana Alata'ala , apa' hudu-miki bago-na .
58010013	Wae lau Kristus mpopea tempo-na Alata'ala mpopengkoru hawe'ea bali'-na hi Hi'a .
58010014	Jadi' , ngkai kamate-na to hangkani lau-wadi toe , napomoroli'-tamo ngkai jeko'-ta pai' napomonoa'-ta hi poncilo Alata'ala , uma-pi ria kakuraa'-ta , duu' kahae-hae-na .
58010015	Jadi' , uma-pi mingki' ria pepue' ntani'-na mpohompo' jeko'-ta . Hono'-mi Yesus . Pai' tudui' tohe'e narohoi wo'o-hawo Inoha' Tomoroli' . Hi rala Buku Tomoroli' , na'uli'-taka hewa toi :
58010016	" Tohe'i mpai' Pojanci to kubabehi hante hira' hi eo-eo to tumai . Hawa'-ku kutu'u hi rala nono-ra , pai' ku'uki' hi rala pekiri-ra . " Hewa toe-mi ponguli' Pue' .
58010017	" Jeko'-ra pai' sala'-ra tungkai' kulipo'-mi . "
58010018	Jadi' , ane ntoa' te'ampungi-mi jeko' pai' sala'-tae , uma-pi mingki' ria pepue' ntani'-na mpohompo' jeko'-e .
58010019	Ompi'-ompi' ! Ane Imam Bohe mesua' hi rala Kamar to meliu tena Karoli'-na , kana mpokeni raa' porewua-i . Wae wo'o kita' : ngkai raa' kamate-na Yesus , uma-tapa me'eka' mpomohui' Alata'ala , daho'-tamo mponyanyo-i .
58010020	Ma'ala-ta mponyanyo-i , apa' mpotara ohea to bo'u-tamo . Ohea toe , ohea to natate-taka Yesus , to ngkeni-ta hi katuwua' to lompe' . Hi rala tomi pepuea' to Yahudi owi , kain porini-olo' mpolawa' ohea ntodea mesua' hi rala Kamar to meliu tena Karoli'-na . Tapi' kita' , uma-pi ria to mpolawa' ohea-ta mpomohui' Alata'ala , apa' Yesus-mi mpobea-taka ohea mpomohui'-i , apa' napewai'-mi woto-na rapatehi .
58010021	Yesus toe-imi to jadi' Imam Bohe to mpohawai' ihi' tomi Alata'ala -- batua-na , kita' toi-mi lau .
58010022	Nono-ta napomoroli' hante raa'-na bona ta'inca ka'uma-napi ria kasalaa'-ta . Woto-ta naniu' hante ue tanda kanabohoi'-ta . Toe pai' ku'apui nono-ni ompi' , mai-tamo mpomohui' Alata'ala hante nono mpu'u pai' hante pepangala' to uma-pi morara' .
58010023	Neo' tabahakai ncarumaka Yesus , tapangaku' kahi'a-na Pue'-ta , apa' Alata'ala mpopadupa' oa' janci-na hi kita' .
58010024	Kana momepe'ili'-ta pai' mome'apui ngkanono-ta bona mpoka'ahi' doo-ta pai' mpobabehi po'ingku to lompe' .
58010025	Neo' tabahakai mogampara hangkaa-ngkania , hewa to rababehi tauna hantongo' . Kana tida-ta morumpu pai' momerohoi ngkanono , peliu-liu-nami hi tempo toi , apa' ta'inca moto neo' rata-imi Pue' .
58010026	Neo' nibahaka pepangala'-ni ompi' . Apa' ane mpolia' ta'epe pai' ta'inca-mi kareba to makono to ngkai Pue'-e , pai' oti toe tatungkai' moto mposapuaka-i , uma-pi-hana ria pepue' ntani'-na to ma'ala mpohompo' jeko'-ta .
58010027	Ane hewa toe kehi-ta , bate me'eka'-ta mpopea tempo-na Alata'ala mpohurai kara-kara-ta , me'eka'-ta mpoka'eka' pehuku'-na to hewa apu to wewo' -- apa' gaga pehuku'-na mpohuku' tauna to mpo'ewa-i .
58010028	Tauna to uma mposaile' Atura Musa owi , ane ria-mi rodua ba tolu tauna to mposabii' kamakono-na mpu'u-i masala' , uma ria ampungia-na , bate rahuku' mate-i .
58010029	Ane hewa toe-mi huku' tauna to uma mposaile' Atura Musa , peliu-liu-nami mpai' tauna to mpobahaka pepangala'-ra hi Yesus . Tauna toera , hewa to mpopongko lau-mi Ana' Alata'ala . Ra'uli'-rana , uma ria kalaua-na raa' Yesus to mporohoi Pojanci Alata'ala pai' to mpomoroli'-ra . Mporuge' lau-ramo Inoha' Tomoroli' to nawai'-taka Alata'ala ngkai kabula rala-na . Tantu meliu kagaga pehuku'-na Alata'ala hi tauna to hewa toe kehi-ra .
58010030	Jadi' , neo' mpu'u tabahaka pepangala'-ta ompi' , apa' ta'inca moto-mi Lolita Pue' to mpo'uli' : Aku' to mpehawai , Aku' to mpohuku' . " Pue' mpohurai kara-kara ntodea-na . "
58010031	Uma mowo kame'eka'-ta , ane hewa toe mpu'u sala'-ta , pai'-ta nahuku' Alata'ala to Tuwu' .
58010032	Kiwoi-koi ompi' tempo kamporata-ni kabajaa-na . Nto'u toe , wori' kaparia mporumpa'-koi sabana petuku'-ni hi Pue' . Aga nau' wae , uma-koi ngkala'ura , bate tida oa'-koi mpotuku'-i .
58010033	Ria-koi to raruge' pai' rabalinai' hi mata ntodea , ria wo'o-koi to mpotulungi doo-ni to rabalinai' , duu'-na koi' lau wo'o-mi to rakahurui .
58010034	Towe wo'o nono-ni mpenonoi tauna to ratarungku' sabana petuku'-ra hi Pue' Yesus . Kararampaki-na rewa-ni , uma nitapari , goe' moto-koi , apa' ni'inca karia-na timamahia-ni to meliu kalompe'-na pai' to tida duu' kahae-hae-na .
58010035	Nto'u toe ompi' , moroho mpu'u pepangala'-ni hi Pue' . Jadi' , pepangala'-ni to moroho toe neo'-hawo nibahaka , apa' ane tida-koi mepangala' , bohe mpai' hiwili-na .
58010036	Kana tida-koi mepangala' nau' ba napa-napa to jadi' , tuku' ncuu-mi konoa Alata'ala , duu'-ni mporata to najanci-kokoi .
58010037	Uma-pi mahae , madupa' Lolita Alata'ala to mpo'uli' : Bate tumai-ile to tumai-e , uma-ipi mahae rata , uma-i leba' ntalu'aa' .
58010038	Tauna to monoa' hi poncilo-ku , mporata-ra katuwua' to lompe' ngkai pepangala'-ra . Aga ane ria to ngkala'ura , uma-ra kupokonoi . "
58010039	Kita' tohe'i ompi' , bela-ta tauna to ngkala'ura pai' to rahuku' . Kita' toi tauna to mepangala' pai' to mporata katuwua' to lompe' .
58011001	To ra'uli' pepangala' , batua-na : napa to tasarumaka hi Alata'ala , taparasaya bate madupa' mpai' . Pepangala' , batua-na : nau' ko'ia tahiloi lence-na to tapopea , monoa' hi rala nono-ta karia-na mpai' .
58011002	Ngkai pepangala'-ra , tauna tempo owi napokagoe' Alata'ala .
58011003	Ngkai pepangala'-ta , ta'inca langi' pai' dunia' napajadi' Alata'ala hante lolita-na-wadi . Jadi' , hawe'ea to tahilo , nababehi ngkai to uma kahiloa .
58011004	Ngkai pepangala'-na Habel , pai'-i mpotonu pepue'-na hi Alata'ala to meliu kalompe'-na ngkai pepue' to natonu Kain tuaka-na . Ta'inca kamepangala'-na , apa' Alata'ala goe' mpotarima pepue'-na , pai' ngkai pepangala'-na toe , Alata'ala mpo'uli' kamonoa'-na . Mate-imi Habel , aga ma'ala-mi ta'uli' mololita-i-pidi duu' tempo tohe'i .
58011005	Ngkai pepangala'-na Henokh , uma-i-hana mate , ra'ongko' tuwu'-tuwu'-i ngkai dunia' toi . Uma hema to mporua' woto-na , apa' Alata'ala mpo'ongko'-i ngkai dunia' toi . Hi rala Buku Tomoroli' te'uki' : kako'ia-na Henokh ra'ongko' , Alata'ala mpokagoe'-i .
58011006	Jadi' monoto-mi ta'inca karia pepangala'-na , apa' uma ria tauna to napokagoe' Alata'ala ane uma-ra mepangala' . Apa' tauna to dota mpomohui' Alata'ala kana mparasaya hewa toi : Alata'ala bate ria , pai' bate nahiwili kehi butu dua tauna to mpu'u-mpu'u mpopali'-i .
58011007	Ngkai pepangala'-na Nuh , pai'-i mengkoru hi hawa' Alata'ala . Alata'ala mpo'uli'-ki karia-na mpai' ue mowo' to mpoliu' dunia' . Jadi' , nau' ko'ia nahiloi kadupa'-na , natuku'-mi hawa' Alata'ala , pai' nababehi sakaya to bohe , bona hi'a hante tobine-na pai' ana'-ana'-na uma mate matala . Ngkai pepangala'-na , hawe'ea tauna hi dunia' rahuku' , aga hi'a-hana , monoa'-i hi poncilo Alata'ala .
58011008	Ngkai pepangala'-na Abraham , natuku' hawa' Alata'ala . Alata'ala mpokio'-i pai' nahubui-i hilou hi ngata to molaa , na'uli'-ki : " Ngata toe mpai' ria , jadi' bagia-nu pai' muli-muli-nu . " Jadi' , nau' uma na'incai hiapa kahilouaa-na , pe'ongko'-nami hilou ntuku' hawa' Alata'ala .
58011009	Karata-na hi ngata toe , napangala' oa' janci Alata'ala to mpo'uli' katana'-na toe mpai' jadi' bagia-na pai' bagia muli-na . Alata'ala mojanci hewa toe wo'o hi ana' Abraham to rahanga' Ishak pai' kumpu-na to rahanga' Yakub . Tapi' nau' tana' toe bagia-ra moto ntuku' janci Alata'ala , mo'oha'-ra hewa torata-wadi hi tana' toe . Mo'oha'-ra hi rala kemah .
58011010	Abraham mo'oha' hi rala kemah , apa' napopea-pidi ngata to moroho parawatu-na , to napajadi' pai' to nawangu Alata'ala moto .
58011011	Ngkai pepangala'-ra , nau' tu'a-imi Abraham , pai' Sara lalo wo'o-i , mporata moto-ra karohoa mporata ana' . Toe jadi' apa' monoto hi nono Abraham kanapadupa'-na moto mpai' Alata'ala janci-na .
58011012	Nto'u toe , hewa to mate-mi woto-na Abraham apa' tu'a-imi . Aga nau' wae , apa' lawi' ria-hana pepangala'-na , ngkai Abraham toe-imi mehupa' wori' muli-na , to uma tebila' kadea-ra , hewa kawori' betue' hi langi' , pai' hewa kawori' wo'one hi wiwi' tahi' .
58011013	Hawe'ea tauna toera tida mepangala' duu' hi kamatea-ra , ko'ia raratai napa to najanci-raka Alata'ala . Ma'ala-mi ta'uli' : rahilo ngkawao-pidi kadupa'-na . Ra'inca moto kamahae-na-pidi kadupa'-na , aga nau' wae uma morara' nono-ra hi pojanci Alata'ala . Goe' moto-ra mpopea kadupa'-na , pai' ra'uli' : katuwu'-ra hi dunia' toi hewa torata to mo'oha' hampai'-wadi .
58011014	Tauna to mpo'uli' hewa toe , monoto-mi kampopali'-ra ngata to rakatidai .
58011015	Bela ngata to rapalahii-mi wengi to rakalentorai . Apa' ane ke ngata toe to rakalentorai , ria moto loga-ra nculii' hi ngata toe .
58011016	Bo ngata to rakalentorai toe , ngata to meliu kalompe'-na , toe-mi ngata suruga . Toe pai' Alata'ala uma me'ea' rakahangai' Pue'-ra , apa' naporodo-miraka hi suruga .
58011017	Ngkai pepangala'-na Abraham , pai'-i mpotonu Ishak ana'-na naponcawa pepue'-na hi Alata'ala , nto'u Alata'ala mponciloi pepangala'-na . Lomo'-na Alata'ala mpo'uli'-ki hewa toi : " Ngkai ana'-nu tetu-mi mpai' , mporata-ko muli to wori' , hewa to kujanci-kokoe . " Aga nau' wae , sadia moto-i Abraham mpotonu ana'-na to hadudua toe bona rasumale' .
58011018	
58011019	Apa' na'uli' Abraham , mobaraka' moto-i Alata'ala mpotuwu' nculii' Ishak ngkai kamatea-na . Jadi' , ma'ala-mi ta'uli' : narata nculii' moto ana'-na ngkai kamatea .
58011020	Ngkai pepangala'-na Ishak , pai'-i mpogane' Yakub pai' Esau , pai'-i mpolowa napa to jadi' hi eo mpeno-na .
58011021	Ngkai pepangala'-na Yakub , kaneo'-na mate-imi nagane'-ramo ana' Yusuf to rodua , pai'-i mponyompa Alata'ala bula-na mpetituku woo'-na hi wuntu lua'-na .
58011022	Ngkai pepangala'-na Yusuf , nto'u neo' modupe'-mi inoha'-na , nalowa ami' palai-ra mpai' muli Israel ngkai tana' Mesir . Pai'-i mo'iwili na'uli' : " Ane malai-pokoi mpai' ngkai Mesir , wuku-ku kana nikeni . "
58011023	Ngkai pepangala'-ra totu'a-na Musa , pai'-ra mpowuni-i tolu mula kahae-na ngkai kaputu-na . Rahilo kasubo'-na , pai' uma-ra me'eka' mpotiboki hawa' raja Mesir .
58011024	Ngkai pepangala'-na Musa , bohe-imi , oja'-i rakahangai' kumpu raja Mesir .
58011025	Apa' uma-i dota tuwu' goe' rala jeko' to hangkale'liu-wadi , na'agi-pi mporata kaparia hangkaa-ngkania hante ntodea Alata'ala .
58011026	Oja'-i mporata ka'uaa' hi tana' Mesir , na'agi-pi raruge' sabana pepangala'-na hi Magau' Topetolo' to rata ngkabokoa' . Apa' Musa ntora mpoimata-mata hiwili pepangala'-na to narata mpai' hi eo mpeno-na .
58011027	Ngkai pepangala'-na , napalahii tana' Mesir , uma-i mpoka'eka' roe raja Mesir . Ntaha-i hi rala kasusaa' , apa' mpohilo-imi-hana Alata'ala to uma kahiloa .
58011028	Ngkai pepangala'-na , nababehi ada eo bohe Paskah , nahubui-ra to Yahudi mpohiwe raa' hi wobo' tomi-ra , bona ane liu mpai' mala'eka to mepatehi , ana' ulumua'-ra uma rapohipatehii hante ana' ulumua'-ra to Mesir .
58011029	Ngkai pepangala'-ra to Yahudi owi , pai'-ra mpodongka' Tahi' Molei hewa to momako' hi role-na moto-ra-wadi . Hiaa' to Mesir-hana , mate matala-ramo hi rala tahi' bula-ra medongka'-pidi .
58011030	Ngkai pepangala'-ra , ratololiki bente ngata Yerikho rala-na pitu eo , duu'-na motongka-mi bente-ra .
58011031	Ngkai pepangala'-na Rahab , uma-i rapatehi hangkaa-ngkania hante hingka ngata-na , to uma-ra-rana mengkoru hi Alata'ala . Rahab toei , tobine to uma tumotoa gau'-na . Aga nto'u-na ba hangkuja dua-ra tantara to Yahudi hilou mpokamata ngata Yerikho , napopehani-ra hi tomi-na , pai' natulungi-ra .
58011032	Ke wori'-pidi anu ku'uli' , aga uma-pi wori' loga-ku . Hiaa' bo ko'ia kututura Gideon , Barak , Simson , Yefta , Daud , Samuel pai' nabi-nabi ntani'-na .
58011033	Ngkai pepangala'-ra pai' alaa-na mpopengkoru-ra raja-raja , moparenta-ra hante kanoaa' , mporata-ra to najanci-raka Alata'ala , mpo'ompo-ra nganga singa ,
58011034	uma-ra mate hi rala apu to wewo' , mpetiboi'-ra tauna to ngasa' mpatehi-ra , lente-ra , aga jadi' moroho moto-ra , bia'-ra hi rala panga'ea , mpodagi-ra tantara-tantara bali' .
58011035	Ngkai pepangala'-ra , tobine-tobine mporata nculii' ana'-ra to mate-mi , rapotuwu' nculii'-raka . Aga ria wo'o-ra to rasesa' sabana pepangala'-ra duu'-ra mate , uma-ra dota rabahaka , apa' doko' rapotuwu' nculii'-ra pai' mporata katuwua' to meliu kalompe'-na .
58011036	Ria-ra to rapopo'ore' pai' raweba' , ria wo'o-ra to rahoo' pai' ratarungku' .
58011037	Ria-ra to rapana' hante watu duu'-ra mate , ria to rapua' hante garagaji' , ria to rasumale' . Ria-ra to mpe'ahii' lia katuwu'-ra , pohea-ra muntu' kuliba bima pai' kuliba kebe'-wadi . Rabalinai'-ra pai' rasesa'-ra .
58011038	Metibo'-ra hilou hi papada to wao' pai' hi bulu'-na , mo'oha'-ra hi horoa watu . Hiaa' kakoo-kono-na , dunia' toi bela po'ohaa' to natao hi hira' .
58011039	Hawe'ea tauna toera napokagoe' Alata'ala sabana pepangala'-ra . Tapi' ko'ia raratai poko to najanci-raka .
58011040	Ko'ia raratai , apa' Alata'ala mporodo-taka anu to meliu kalompe'-na , bona hinto'ua hante kita' mpai' , pai' lako' rarata-di-rawo kalompea' to uma ria kakuraa'-na .
58012001	Ompi'-ompi' ! Ma'ala-mi ta'uli' : hawe'ea tauna to tuwu' owi toera , mokore-ra ntololikia-ta , pai'-ra mporohoi nono-ta hante posabi'-ra . Toe pai' ku'apui nono-ni : Mai tatadi hawe'ea to mpolintai-ta . Mai tatadi jeko' to mpentoe-ta , pai' kana ntaha-ta mpotuku' ohea to napakatantu-taka Alata'ala , hewa tauna to motanta' .
58012002	Mata-ta mpototopa Yesus , Pangkeni-ta to mpotate ohea-ta pai' to mposipolea pepangala'-ta . Ntaha-i mpotodohaka kaparia duu'-na mate hi kaju parika' . Kamate-na hi kaju parika' toe anu me'eai' lia . Aga nau' wae , uma natapari , na'agi mate raparika' , apa' napoimata-mata kagoea' to narata mpai' ngkabokoa' . Wae lau mohura-imi hi mali ngka'ana Pohuraa Alata'ala hi suruga .
58012003	Uma mowo kaparia to natodohaka Yesus mponyanyo tauna to dada'a to ncapuaka-i , duu'-na rapatehi-i . Ane koi' ompi' , ria moto wo'o-ra-rawo tauna to dada'a to mpo'ewa-koi , aga hi rala panga'ea-ni mpo'ewa jeko' , ko'ia-koi ria to rapatehi hewa Yesus . Jadi' , penonoi-i Yesus , bona neo'-koi lente pai' mere' nono-ni .
58012004	
58012005	Pai' neo' uma nikiwoi paresa' Buku Tomoroli' to mpololitai-koi hewa hadua tuama mpololitai ana'-na . Te'uki' hewa tohe'i : Ana'-ku , penonoi lompe'-e' tudui'-na Pue' , pai' neo' mere' nono-nu ane naparesai'-ko .
58012006	Apa' naparesai' hema-hema to napoka'ahi' , pai' naweba' butu dua tauna to napo'ana' . "
58012007	Kana ntaha-koi hi rala kaparia , niponcawa paresa' ba peweba' ngkai Tuama-ni to hi suruga . Alata'ala mpoparesai'-koi hewa hadua tuama mparesai' pai' mpoweba' ana'-na . Apa' uma-hawo ria ana' to uma naparesai' tuama-na .
58012008	Hawe'ea tauna to napo'ana' Alata'ala , bate naparesai' . Jadi' , ane rapa'-na uma-koi naparesai' Alata'ala , batua-na bela-koi ana'-na mpu'u .
58012009	Bangku' tuama-ta hi dunia'-e' , naparesai'-ta pai' tabila'-i . Peliu-liu-nami Tuama kao'-ta . Ane naparesai'-ta , tapengkorui mpu'u-i bona mporata-ta katuwua' to lompe' .
58012010	Totu'a-ta hi dunia' mpoparesai'-ta ba hangkuja mpae-wadi kahae-na . Paresa'-ra toe , ria kotoa-na , apa' raparesai'-ta ntuku' napa to lompe' hi poncilo-ra . Tapi' Alata'ala mpoparesai'-ta bona mporata to lompe'-ta , bona moroli'-ta hewa Hi'a .
58012011	Bula-ta raparesai' ba raweba' , uma-ta goe' , peda' ta'epe . Ngkabokoa'-na , ane monoto-ta-damo sabana paresa' toe , lompe'-mi katuwu'-ta , pai' monoa'-mi po'ingku-ta .
58012012	Ngkai toe-mi , neo'-koi lempe' . Pakaroho pepangala'-ni to lente .
58012013	Pakanoa' petuku'-ni hi Pue' , bona ane ria doo-ni to morara'-pidi nono-ra , uma-ra mpai' monawu' , kamoroo-rohoa lau-rawo pepangala'-ra .
58012014	Kana tuwu' hintuwu'-koi hante hawe'ea tauna . Huduwukui-koi bona tuwu' moroli' , apa' uma hema to mpohilo Pue' ane uma-ra moroli' .
58012015	Pelompehi bona neo' ria doo-ni to ngkala'ura ngkai Alata'ala pai' mpohuna ahi'-na . Pelompehi bona neo' mehupa' hi laintongo'-ni tauna to hewa kowo' to ria rasu-na , pai' to mpobalinai' kahintuwuaa'-ni , alaa-na wori' to tepakeni mojeko' .
58012016	Pelompehi bona neo' ria-koi to mobualo' ba mogau' sala' . Pelompehi bona neo' ria-koi to hewa Esau kehi-na , apa' uma-i-hana mposaile' pegane'-na Alata'ala . Pegane' Alata'ala ke to narata ngkai tuama-na , napobalu' lau-di-hana hi tu'ai-na , nasula'-ki halanga koni'-wadi .
58012017	Ni'inca moto tutura-na , ngkabokoa'-na mehina moto-i doko' mporata pegane' toe ngkai tuama-na , aga uma-pi rawai'-i . Apa' nau' geo'-imi mperapi' , uma-pi ria ohea-na mpokolompehii kasalaa'-na .
58012018	Owi , Alata'ala mpololitai to Yahudi ngkai Bulu' Sinai . Bulu' toe , bulu' biasa to bisa tareo . Bula-ra mponyanyo bulu' toe , rahilo apu to wewo' , rangahu , limu' to mobengi , pai' ngolu' bohe .
58012019	Ra'epe moni to bohe , to hewa moni sangkakala , pai' libu' to bohe mpololitai-ra . Nto'u-ra mpo'epe libu' toe , wulunga-ramo , ra'uli' : " Kiperapi' bona libu' toe mai neo'-pi mpololitai-kai , apa' kipoka'eka' lia-kaiwo . "
58012020	Uma radadahi mpo'epe parenta to naparata libu' toe . Libu' toe mpo'uli' : " Hema-hema to mporeo bulu' tohe'i kana rapana' hante watu duu'-ra mate , lompe' porewua lompe' manusia' . "
58012021	Napa to ranyanyo to Yahudi toe mewulungahi lia . Bangku' nabi Musa-hawoe' , na'uli' : " Me'eka' pai' moridi'-a-kuna . "
58012022	Tapi' koi' ompi'-ompi' , uma-koi mponyanyo-pi bulu' to hewa toe . Alata'ala mpololitai-koi ngkai suruga hante wiwi Ana'-na moto-mi . Mponyanyo-koi Bulu' Sion pai' ngata Yerusalem to hi suruga , to napo'ohai' Alata'ala to Tuwu' . Mponyanyo-koi mala'eka to moncobu-ncobu to moromu goe'-goe' .
58012023	Mponyanyo-koi poromua ana'-ana' ulumua' Alata'ala , to te'uki'-mi hanga'-ra hi rala suruga . Mponyanyo-koi Alata'ala , Topohura to mpobotuhi kara-kara hawe'ea manusia' . Mponyanyo-koi tauna to mate-mi owi , to monoa' po'ingku-ra pai' to rapomoroli'-mi .
58012024	Mponyanyo-koi Yesus , topetauntongoi' to mporohoi pojanci to bo'u to mpoposidai' manusia' hante Alata'ala . Yesus rapatehi , raa'-na mo'ili , pai' raa'-na toe meliu kalompe'-na ngkai raa'-na Habel owi .
58012025	Toe pai' pelompehi mpu'u-koi , neo' nisapuaka-i to mpololitai-koi wae lau ! To Yahudi owi , ane uma rapangalai' libu' to mpololitai-ra hi Bulu' Sinai , bate rahuku'-ra . Peliu-liu-nami mpai' kita' to mpo'epe lolita Alata'ala to mpololitai-ta ngkai suruga . Ane tatungkai' mpotilingkurihi-i , bate uma-ta mpai' tebahaka ngkai huku' .
58012026	Nto'u Alata'ala mpololitai to Yahudi hi Bulu' Sinai , libu'-na mpolengo dunia' . Aga tempo toi , ria janci-na to mpo'uli' : " Hangkani-pi mpai' kulengo dunia' duu'-na mokero . Pai' uma muntu' dunia' to kulengo , tapi' hante langi' wo'o . "
58012027	Lolita to mpo'uli' " hangkani-pi " toe , batua-na : Alata'ala mpolengo pai' mpogero dunia' to napajadi' tohe'i , apa' dunia' toi uma tida duu' kahae-hae-na . Jadi' , hi eo mpeno , nagero omea , bona muntu' to uma ma'ala molengo-damo to tida .
58012028	Jadi' , ompi'-ompi' , apa' lawi' mporata-ta bagia hi rala Kamagaua' Alata'ala to uma ma'ala lengoa-e , toe pai' kana motarima kasi-ta pai' mepue'-ta hi Alata'ala ntuku' ohea to napokono . Kana tabila' pai' tapengkorui mpu'u-i ,
58012029	apa' Alata'ala to tapue' , hewa apu to memampuhi-i .
58013001	Tida-koi momepoka'ahi' hadua bo hadua hewa to ntali ompi' hi rala Pue' .
58013002	Neo' nibahakai mpopehani tauna to liu . Apa' uma ni'incai ba manusia'-radi ba mala'eka-radi . Apa' ria-hana tauna to mpopehani tauna to liu hi tomi-ra , ra'ulia' manusia' biasa , ntaa' mala'eka-radi !
58013003	Kiwoi-ra doo-ni to hi rala tarungku' , hewa to ratarungku' wo'o-ko-koiwo dohe-ra . Tulungi-ra to rabalinai' sabana pepangala'-ra , hewa to rabalinai' wo'o-ko-koiwo .
58013004	Hawe'ea tauna kana mpengkorui ada poncamoko . Neo' mencara' . Apa' topobualo' pai' to mogau' sala' , bate napohurai Alata'ala kara-kara-ra .
58013005	Neo' wo'o-koi ngkahina rahi doi . Pokagoe'-mi-hana napa to ria hi koi' . Apa' ria lolita Alata'ala to mpo'uli' : Uma-ko kupelele' , uma-ko kupalahii . "
58013006	Toe pai' moroho nono-ta , pai' ta'uli' : Pue' to mpotulungi-a , uma-a me'eka' . Uma kupoka'eka' ba napa to rababehi-ka manusia' . "
58013007	Neo' uma nikiwoi pangkeni-pangkeni-ni to ri'ulu , to mpoparata-kokoi Lolita Alata'ala . Penonoi po'ingku-ra duu' hi kamate-ra , pai' penau' pepangala'-ra .
58013008	Yesus Kristus uma mobali' : owi , wae lau , pai' duu' kahae-hae-na .
58013009	Neo' nituku' tudui' to mepuhai pai' to mosisala hante pepangala'-ta , hewa rapa'-na ada pai' palia hi pongkoni' . Ane agama-ra to Yahudi , wori' ada to ratuku' hi pongkoni' , tapi' ada toe uma mpokeni kalompea' hi tauna to mpotuku' . Agina-pi tarohoi nono-ta mpenonoi kabula rala-na Alata'ala , apa' toe-hana to mpokeni kalompea' hi kita' .
58013010	Ria-taka-tana to meliu kalompe'-na ngkai ada agama Yahudi . Imam Bohe agama Yahudi mposumale' porewua hi lolo meja' pontunua pepue' mpohompo' jeko' ntodea . Aga imam-imam to mobago hi rala Kemah Pepuea' , rapalii' mpokoni' napa-napa ngkai pepue' toe . Kita'-tana , ria-taka pepue' to meliu kalompe'-na , toe-mi kamate-na Yesus mpohompo' jeko'-ta . Butu-butu dua-ta mporata kalompea' ngkai mate-na Yesus toe .
58013011	Ane porewua to rasumale' mpohompo' jeko' , raa'-na nakeni Imam Bohe mesua' hi rala Kamar to meliu tena Karoli'-na , aga woto-na rakeni hilou hi mali ngata pai' ratunu duu' jadi' awu .
58013012	Hewa porewua toe ratunu hi mali ngata , wae wo'o Yesus rakeni hilou ntara hi wobo' wala pai' rapatehi hi mali ngata , bona raa'-na mpakaroli' ntodea .
58013013	Ngkai toe-mi ompi' , hewa Yesus hilou hi mali ngata bona raruge' , wae wo'o kita' kana mpobahaka petukua'-ta to ntani'-na , pai' mpotuku' Yesus-damo , nau' ba hema-hema to mporuge'-ta .
58013014	Apa' hi rala dunia' toi , uma ria po'ohaa'-ta to tida . Mpali'-ta po'ohaa' to mpeno-na .
58013015	Jadi' , ompi'-ompi' , hante petauntongoi'-na Yesus toe , mai-tamo mpotonu ncuu pepue'-ta hi Alata'ala . Pepue'-ta toe , pontarima kasi-ta pai' lolita-ta to mpomobohe hanga'-na .
58013016	Neo' tabahakai mpobabehi gau' to lompe' pai' mewai' hi doo , apa' toe-mi pepue' to napokono Alata'ala .
58013017	Tuku' hawa' pangkeni-ni pai' pengkorui-ra . Apa' hira' to mpewili' katuwu' kao'-ni , pai' hira'-hana mpai' to mpotompoi' pompekunea' Alata'ala ngkai pobago-ra . Tuku'-koi hawa'-ra bona goe'-ra mobago . Ane uma nituku' hawa'-ra , susa' nono-ra , ka'omea-na koi' lau-mi to nakarontoi rasi' .
58013018	Kiperapi' bona niposampayai oa'-kai . Ki'inca kamoroli' mpontolumanu' nono-kai , apa' hi butu nyala-na doko' oa'-kai mpobabehi to monoa' .
58013019	Pai' aku' , mperapi' mpu'u-a bona niposampayai-a-kuwo , bona sohi'-a nculii' pai' mpohirua'-kokoi .
58013020	Hi kamate-na Pue'-ta Yesus , raa'-na mporohoi pojanci to mpoposidai'-ta hante Alata'ala duu' kahae-hae-na . Alata'ala mpopemata-i nculii' ngkai kamatea , pai' napajadi'-i Poko Topo'ewu , pai' kita' toi-mi bima ewua-na . Toe pai' mekakae-a hi Alata'ala , pehupaa' kalompea' tuwu' ,
58013021	kuperapi' bona narewai hono'-koi hante butu nyala to lompe' , bona ma'ala-koi mpobabehi konoa-na . Kuperapi' bona hante petauntongoi'-na Yesus Kristus , Alata'ala mobago hi rala nono-ta , mpobabehi napa to napokono . Une'-imi duu' kahae-hae-na . Amin .
58013022	Ompi'-ompi' , kuperapi' bona neo'-koi oha mpo'epe paresa'-ku toi , apa' sura-ku toi rede'-wadi .
58013023	Bona ni'inca wo'o : ompi'-ta Timotius , rabahaka-imi ngkai tarungku' . Ane sohi'-i rata hi rehe'i , kubawa-i-damo tilou mpencuai'-koi .
58013024	Parata-kakai tabe-kai hi hawe'ea pangkeni-ni pai' hi hawe'ea topetuku' Yesus to hi retu . Wori' tabe ngkai ompi'-ompi'-ni to ngkai Italia .
58013025	Pue' mpogane'-koi omea . Hudu rei .
59001001	Sura toi ngkai aku' Yakobus , batua Alata'ala pai' batua Pue' Yesus Kristus ; kupakatu hi to hampulu' rontina to Israel to pagaa'-gaa' hi humalili' dunia' . Wori' tabe !
59001002	Ompi'-ku hawe'ea ! Ane wori' nyala kasusaa' pai' pesori to mporumpa'-ta , neo' tapopeda' nono , agina tapokagoe' lau-wadi .
59001003	Apa' ta'inca : ane tida-ta mepangala' hi Pue' hi rala kasusaa' , jadi' moroho-ta mpai' mpengkatarii ba napa-napa .
59001004	Toe pai' kana tari ncuu-ta duu' hi kahudua-na , bona moroho mpu'u pepangala'-ta pai' uma ria kasalaia'-na ba kakuraa'-na .
59001005	Ane ria-ta to uma monoto nono-ta , agina taperapi' kanotoa nono ngkai Alata'ala . Bate nawai' moto-ta mpai' kanotoa nono to taperapi' . Apa' hi butu dua tauna Alata'ala mewai' ngkai kamanara-na , uma-i ria mewai' ngkahuru .
59001006	Aga ane merapi'-ta hi Alata'ala , kana mepangala' mpu'u-ta , uma ma'ala morara' nono-ta . Apa' tauna to morara' nono-na , hewa rauniri to nawaro ngolu' hilou tumai .
59001007	Apa' tauna to hewa toe morompenga nono-na , uma ria kanoo-noaa'-na hi rala katuwu'-na . Toe pai' neo' nasarumaka kanarata-na ba napa-napa ngkai Pue' .
59001008	
59001009	Ompi' hampepangalaa'-ku ! Kita' to kabu , kana goe'-ta apa' nau' mpe'ahii' tuwu'-ta , napokalangko moto-ta Alata'ala .
59001010	Wae wo'o kita' to mo'ua' , kana goe'-ta apa' Alata'ala mpakadingki' nono-ta . Apa' manusia' topo'ua' hewa sehe kowo' : hangkale'liu-wadi katuwu'-ra .
59001011	Apa' ane mehupa'-damo eo pai' mokara-pi , kaliliu molaju-mi kowo' , alaa-na roda'-mi sehe-na , uma-ipi ncola . Wae wo'o topo'ua'-e : bate mate moto wo'o-ra-rawo bula-ra mpo'urusi-pidi ka'uaa'-ra .
59001012	Morasi' tauna to tari hi rala kasusaa' pai' pesori . Apa' ane ntaha-ra , mporata-ra mpai' katuwua' to lompe' to najanci Alata'ala hi tauna to mpoka'ahi'-i .
59001013	Ane ria-ta to rasori bona mpobabehi gau' to dada'a , neo' ta'uli' hewa toi : " Pesori toi ngkai Alata'ala . " Uma makono toe , apa' Alata'ala uma-i ma'ala rasori bona mpobabehi to dada'a , pai' uma wo'o-i mposori-ta bona mpobabehi-ta to dada'a .
59001014	Butu dua tauna rasori ane kahinaa nono-na moto-hawo to mpodii'-i pai' mpo'opa-i .
59001015	Ane natuku' kahinaa nono-na toe , walikaa-na mpobabehi jeko' lau-imi . Pai' ane mpobabehi jeko' ncuu-i , ka'omea-na mpai' mate-i pai'-i ragaa' ngkai Alata'ala .
59001016	Ompi'-ku to kupe'ahi' ! Neo'-ta ma'ala rabagiu : Alata'ala uma-i-hana mposori-ta .
59001017	Hawe'ea pewai' to lompe' pai' to hono' tarata ngkai Alata'ala-hana . Hi'a-mi to mpajadi' hawe'ea anu mehini hi langi' . Hawe'ea to mehini hi langi' toe , ria kabalia'-na . Aga Alata'ala , uma-hana ria kabalia'-na , pai' uma wo'o ria ka'uncua kalompea'-na .
59001018	Napohowa'-taka lolita-na to makono , pai' hante lolita-na toe napajadi'-tamo ana'-na . Nababehi toe ntuku' konoa-na moto , bona ngkai hawe'ea to napajadi' , kita' jadi' pomobohea-na .
59001019	Ompi'-ku to kupe'ahi' ! Penonoi lompe'-e' tohe'i : Butu dua-ta kana rodo mpe'epei , neo' haliu mololita pai' neo' jolia moroe .
59001020	Apa' tauna to moroe , uma-ra mpotuku' konoa Alata'ala .
59001021	Toe pai' kana tabahaka hawe'ea gau' to babo' pai' po'ingku to dada'a to jadi' kabiasaa-ta , pai' tapakadingki' nono-ta mpe'epei lolita to nahawu' Alata'ala hi rala nono-ta . Apa' lolita-na toe-mi to mobaraka' mpobahaka-ta ngkai huku' jeko'-ta .
59001022	Jadi' , kana tatuku'-mi Lolita Pue' , neo' ra'epe mara-wadi . Apa' ane ta'epe mara-wadi , mpobagiu woto-ta moto-tamo .
59001023	Tauna to mpo'epe Lolita Pue' pai' uma ratuku' , hira' hewa tauna to mponaa lence-na hi pampewao' .
59001024	Ka'oti-na nanaa lence-na pai'-i malai , uma-pi nakiwoi ba beiwa-ki lence-na .
59001025	Toe pai' kana tapoinono lompe' hawa' Pue' pai' tida-ta mpotuku' . Apa' hawa' Pue' , moroli' lia , pai' ria kabaraka'-na mpobahaka-ta ngkai jeko' . Jadi' , neo' ta'epe mara-wadi , pai' kaliliu talipo' . Kana tatuku' hawa'-na toe . Apa' tauna to hewa toe-mi to nagane' Pue' hi hawe'ea to nababehi .
59001026	Ane ria tauna to mpo'uli' topo'agama-i , hiaa' uma najagai wiwi-na , mpobagiu woto-na moto-imi . Uma ria kalaua po'agama-na tetu .
59001027	Ane po'ingku tauna to mo'agama mpu'u hante uma ria pebagiua-na ba kasalaia'-na hi poncilo Alata'ala to Tuama , hewa toi : mpewili' ana' ilu pai' tobalu to mpe'ahii' tuwu'-ra , pai' neo' mpotuku' gau'-ra to uma mpo'incai Alata'ala .
59002001	Ompi'-ku hawe'ea ! Pue'-ta , Pue' Yesus Kristus , uma mowo kabaraka'-na . Jadi' , ane mepangala'-ta-damo hi Pue'-e , neo'-ta mpelence tauna .
59002002	Rapa'-na rata hi porumpua-ta hadua tauna to mohincii bulawa pai' moheai to ncola , pai' rata wo'o-hawo hadua tokabu to moheai ronto-na .
59002003	Ane meliu pebila'-ta hi tauna to lompe' pohea-na toe , pai' ta'uli'-ki : " Mai-ta mohura hi pohuraa to lompe' tohe'i , " hiaa' hi tauna to kabu ta'uli' : " Mokore hi retu-moko mai , " ba ta'uli'-ki : " Mohura retu-moko hi ila' , "
59002004	batua-na , tapoposisala hingka doo-ta , pai' tapelence tauna hante patuju to dada'a .
59002005	Ompi'-ku to kupe'ahi' ! Pe'epei lompe'-dile : tauna to mpe'ahii' katuwu'-ra , nau' uma-ra mo'ua' hi dunia' toi , Alata'ala mpelihi-ra bona jadi' mo'ua' hi pepangala'-ra . Hira' toe-mi mpai' to mporata rasi' hi rala Kamagaua'-na , hewa to najanci-raka tauna to mpoka'ahi'-i .
59002006	Hiaa' ane hewa toe we'i pololita-ta hi torata-e , hewa taruge' lau-ramo doo-ta to kabu ! Hiaa' hema to biasa-na mpobalinai'-koi pai' mpakilu-koi hi totu'a ngata ? Bate tauna topo'ua'-hana !
59002007	Topo'ua' toe-ramo to mporuge' hanga' to tabila' , to tatarima ngkai Alata'ala .
59002008	Po'ingku-ta to lompe' ompi' , ane tatuku' hawa' Magau'-ta to tabasa hi rala Buku Tomoroli' to mpo'uli' : " Kana tapoka'ahi' doo-ta hewa kampoka'ahi'-ta woto-ta moto . "
59002009	Aga ane tapoposisala-di tauna ntuku' tuwu'-ra ba lence-ra , mojeko'-ta ompi' . Monoa'-mi kamojeko'-ta , apa' Atura Pue'-mi to tatiboki toe-e .
59002010	Apa' nau' tahuduwukui mpotuku' hawe'ea parenta to hi rala Atura Pue' , ane tatiboki nau' hanyala-wadi , bate masala'-ta-hana . Ma'ala-mi ta'uli' , hewa to tatiboki hawe'ea lau-mi .
59002011	Apa' ria hawa' Pue' to mpo'uli' : " Neo' mobualo' . " Pai' ria wo'o hawa'-na to mpo'uli' : " Neo' mepatehi . " Jadi' , nau' uma-ta mobualo' , aga ane mepatehi-ta , mpotiboki Atura Pue' oa'-tamo .
59002012	Toe pai' kana tapelompehi pololita-ta pai' po'ingku-ta . Apa' kita' toi-mi to rapohurai kara-kara-ta ntuku' Atura Pue' to mpobahaka manusia' ngkai jeko' .
59002013	Apa' tauna to uma ria ahi'-na hi doo-na , Pue' mpai' mpohuku'-i hante uma ria ahi'-na . Aga hi tauna to ma'ahi' hi doo-na , Pue' wo'o mpai' mpopohiloi-i ahi'-na hi eo pehukua' .
59002014	Ompi'-ku hawe'ea ! Napa-mi-hawo kalaua-na ane ta'uli' mepangala'-ta hi Pue' , pai' po'ingku-ta uma mpotuku' konoa-na . Ha tebahaka-ta mpai' ngkai huku' jeko'-ta ane hewa toe-wadi pepangala'-tae ? Uma-e' !
59002015	Rapa'-na ria hadua ompi'-ta to mparaluu pohea , pai' uma wo'o hono' pongkoni'-na butu eo-na .
59002016	Napa-mi-hawo kalaua-na ane ta'uli'-ki hewa toi : " Pelompehi momako' ! Kusarumaka moheai lompe'-ko pai' ngkoni' mpebohui-moko ! " Hiaa' ane uma-i tawai' napa to naparaluu , napa-mi-hawo kalaua-nae ?
59002017	Wae wo'o hante pepangala'-ta : ane ta'uli' mepangala'-ta hi Pue' , pai' po'ingku-ta uma mpotuku' konoa-na , batua-na mepangala' mara-ta-wadi . Pepangala' to hewa toe , hewa pae to lopa' -- uma ria ihi-na .
59002018	Meka' ria mpai' to mpo'uli' hewa toi : " To hadua ncarumaka hi pepangala'-na , to hadua ncarumaka hi kalompe' po'ingku-na . " Hiaa' aku' mpo'uli' : uma-ko bisa mpopohiloi-a pepangala'-nu tetu-e ane uma lompe' po'ingku-nu . Aga aku' , ngkai po'ingku-ku to lompe' , kupopohiloi-koko karia-na wo'o pepangala'-ku hi Pue' .
59002019	Ha tapangala' kahadudua-na-wadi Alata'ala-e ? Makono moto tetu . Aga ane tetu-wadi , uma hono' ! Bangku' seta-hawoe' , rapangala' wo'o-rawo kahadudua-na-wadi Alata'ala . Toe pai' moridi'-ra nakeni eka'-ra .
59002020	Wojo lia-ta ompi' ane ta'uli' hono'-mi mepangala' mara-wadi hi Alata'ala hante uma ria po'ingku-ta to lompe' . Uma ria tuju-na pepangala' to hewa tetu .
59002021	Kiwoi tutura-na Abraham : Alata'ala mpotarima-i napomonoa'-i hi poncilo-na sabana po'ingku-na , apa' Abraham mpotonu Ishak ana'-na hi Alata'ala hi lolo watu pontunua pepuea' .
59002022	Hi tutura tohe'e , monoto-mi tahilo : pepangala'-na Abraham incana hi po'ingku-na . Jadi' , ma'ala-mi ta'uli' po'ingku-na toe mpakaroli' pepangala'-na .
59002023	Jadi' , madupa'-mi lolita Buku Tomoroli' to mpo'uli' : " Abraham mepangala' hi Alata'ala , pai' ngkai pepangala'-na toe , Alata'ala mpo'uli' kamonoa'-na hi poncilo-na . " Toe pai' rahanga'-i bale-na Alata'ala .
59002024	Monoto-mi tahilo kanapomonoa'-ra Alata'ala tauna to lompe' po'ingku-ra , uma wule' mepangala' mara-wadi .
59002025	Wae wo'o tutura-na Rahab , tobine to uma tumotoa gau'-na owi . Ba hangkuja dua tantara to Yahudi rahubui hilou mopadaso' hi ngata bali' , pai' Rahab toe-imi to mpopehani-ra hi tomi-na pai' natulungi-ra malai ntara ohea ntani'-na . Ngkai po'ingku-na to lompe' toe-mi pai' alaa-na rapohewa tauna to monoa'-i .
59002026	Jadi' , hewa woto to uma inohaa' , ta'uli' mate-imi . Wae wo'o pepangala'-ta , ane uma incana hi po'ingku-ta , hibali mate , uma ria kalaua-na .
59003001	Ompi'-ku hawe'ea ! Neo'-koi wori' to doko' jadi' guru agama . Apa' ta'inca moto ompi' , motomo-pi mpai' pomparesa'-na Alata'ala hi kita' to jadi' guru ngkai pomparesa'-na hi tau ntani'-na .
59003002	Kita' omea pontu-na hala' mpo'ingku . Ane rapa'-na ria tauna to uma hala' mpo'ingku hi pololita-ra , hira' toe-mi tauna to moroli' . Ma'ala-ra mpokuasai hawe'ea kahinaa nono-ra .
59003003	Anu to kedi' ma'ala mpokuasai to bohe . Biasa-na tasamai' jara' bona natuku' konoa-ta . Hante sama' to kedi' ma'ala tahawai' jara' to bohe .
59003004	Wae wo'o kapal hi tahi' : nau' hewa apa-mi kabohe-na pai' nawui ngolu' to bohe , kapal toe rapopomako' hiapa konoa pangkeni-na hante kaju to kedi'-wadi to rahanga' poguli' .
59003005	Wae wo'o hante jila' manusia'-e . Nau' kedi' lia-wadi jila'-ta , aga uma mowo kabohe pepakeni-na . Ngkai apu to kedi'-wadi , ponulu to mowela' bisa mampu .
59003006	Wae wo'o hante lolita to tapohowa' hante jila'-ta . Lolita-ta toe hibalia kada'a-na hante apu . Hi rala woto-ta , jila'-ta toe-mi to mpopehuwu wori' nyala kada'aa-na , meliu ngkai hawe'ea bagia woto-ta to ntani'-na . Lolita to tapohowa' hante jila'-ta hewa apu to ngkai naraka , to mpakada'a hobo' katuwu'-ta .
59003007	Butu nyala binata to me'ila , danci , binata to menyolo pai' uru hi rala ue , ma'ala rapomou' , pai' ria-mi tauna to mpomou'-ra .
59003008	Aga uma ria tauna to ma'ala mpomou' jila' manusia' ! Jila' manusia' dada'a lia-i , pai' uma-i ma'ala hawaia' . Lolita to tapohowa' hante jila'-ta hewa rasu to mepatehi !
59003009	Lolita-ta ma'ala tapake' mpo'une' Pue' Ala Tuama-ta . Pai' ma'ala wo'o tapake' mpotipo' doo-ta to napajadi' Pue' Ala ntuku' lence-na .
59003010	Ngkai wiwi to hameha' lau-wadi mehuwu lolita pe'une' pai' lolita petipo' . Ompi'-ku hawe'ea ! Kakoo-kono-na ke neo'-hawo hewa toe . Uma-hawo natao ane jila'-ta tapake' mpohowa' to lompe' pai' mpohowa' to dada'a wo'o .
59003011	Ha ria wo'o-hawo ue tuwu' to mpopehupa' ue to mononto pai' ue to mopai' wo'o ?
59003012	Kaju ara uma-i mowua' zaitun . Pai' kaju anggur , uma-i mowua' ara . Buwu to mopoi' uma-i mpopehuwu ue to mononto .
59003013	Ane ria hi laintongo'-ta tauna to lompe' pekiri-na pai' monoto nono-na , kana napopehuwu kanotoa nono-na toe hante po'ingku-na to lompe' pai' hante kehi-na to mehuwu ngkai kadingki' nono-na , hewa to natao hi tauna to monoto nono-ra .
59003014	Tapi' ane ria hi rala nono-ta to mohingi' hi doo-ta pai' doko' mpopeliu woto-ta moto , neo' tapomolangko nono-ta , pai' neo' ta'uli' monoto mpu'u-mi-tana nono-ta . Apa' kehi-ta toe mosisala hante tudui' to makono .
59003015	Kanotoa nono to hewa toe , bela-hana to ngkai Pue' . Tetu ngkai dunia' , ngkai kahinaa nono-ta , pai' ngkai seta !
59003016	Apa' ane ria tauna to mohingi' pai'-ra mpopeliu woto-ra moto , bate ria wo'o potudaa' pai' butu nyala kehi to dada'a .
59003017	Aga ane tauna to mporata mpu'u kanotoa nono ngkai Alata'ala , hewa toi po'ingku-ra : lomo'-lomo'-na moroli' nono-ra . Doko' tuwu' hintuwu'-ra hante doo , mo'olu nono-ra pai'-ra mpotuku' konoa doo . Jau-ra mpotulungi tauna to mpe'ahii' , pai' mpobabehi kehi to lompe' . Uma-ra mopahamalia pai' uma-ra turu mpomahapi .
59003018	Tauna to mpokono kahintuwuaa' pai' mpali' kahintuwuaa' , po'ingku-ra bate mpotuku' konoa Alata'ala .
59004001	Napa pai' alaa-na ria potudaa' pai' pomehonoa'-ni ompi' ? Tetu-le bate mehupa' ngkai kahinaa nono-ni to dada'a . Kahinaa nono-ni to dada'a toe-mi to manga'e ncuu hi rala nono-ni , mpokeni-koi mpobabehi to dada'a .
59004002	Mehina-koi aga uma niratai to nipokahina . Toe pai' alaa-na mepatehi-mokoi . Mohingi'-koi mpokahina anu doo , aga uma oa' niratai . Toe pai' alaa-na momehono' pai' motuda'-mokoi . Uma oa' niratai to nipali' , apa' uma niperapi' hi Pue' .
59004003	Ba nau' niperapi'-mi , uma oa'-koi rawai' , apa' sala' patuju-ni . Apa' napa to niperapi' tetu , doko' nipake' mpoka'oha nono-ni-wadi .
59004004	Koi' , uma-koi tida mpotuku' Pue' ! Ha ni'inca wa ompi' , ane tatuku' gau' to dada'a hi dunia' toi , kita' jadi' bali'-na Alata'ala ? Hangkani-pi ku'uli' : hema to mpokono gau' to dada'a hi dunia' toi , hi'a-mi bali' Alata'ala !
59004005	Ba nipekiri-koina wae-e ompi' , uma ria tuju-na ihi' Buku Tomoroli' to mpo'uli' : Alata'ala mpajadi' nono manusia' , tapi' nono-ta toe uma mowo hina-na .
59004006	Aga petulungia to nawai'-taka Pue' ngkai kabula rala-na meliu-hana kamoroho-na ngkai hawe'ea hina nono-ta . Toe pai' ria te'uki' hi rala Buku Tomoroli' : " Alata'ala mpo'ewa tauna to molangko nono-ra . Tapi' tauna to dingki' nono-ra , natulungi-ra ngkai kabula rala-na . "
59004007	Toe pai' kuparesai'-koi ompi' : mengkoru-mokoi hi Alata'ala . Ewa-imi Magau' Anudaa' , napetiboi' moto-koi mpai' .
59004008	Mohui'-imi Alata'ala , pai' Hi'a wo'o mpomohui'-koi . Koi' to mojeko' , bahakai-mi mpobabehi jeko' . Koi' to morompenga nono-ni , pomoroli' nono-ni .
59004009	Kana soho' nono-ta pai' geo'-ta mpokiwoi kamojeko'-ta . Apa' ane ta'inca karia-na jeko'-ta , uma-hawo lompe' tapokagoe' , kana taposoho' nono-hawo pai' tapokageo' .
59004010	Kana tapakadingki' nono-ta hi nyanyoa Pue' , napomolangko moto-ta mpai' .
59004011	Ompi'-ompi' , neo'-ta mometuntui' . Tauna to mpotuntui' ba mposalai' ompi'-na , hewa mpotuntui' ba mposalai' Atura Pue' lau-imi . Tauna to mposalai' ompi'-na , uma-i mpotuku' Atura Pue' . Ma'ala-mi ta'uli' , hewa hi'a lau-mi to mpobotuhi Atura Pue' .
59004012	Hiaa' hadua-na-wadi to masipato' mpowai' atura hi manusia' pai' to jadi' Topobotuhi . Hi'a-mi Alata'ala , to ria kuasa-na mpohuku'-ta ba mpobahaka-ta ngkai huku' . Jadi' kita' toi , hema rahi-tadie , pai'-ta daho' mpotuntui' doo-tae !
59004013	Toi paresa'-ku hi koi' to molangko nono-ni . Mololita-koi hewa toi : " Eo toe lau ba mepulo mpai' , me'ongko'-kai hilou hi ngata nu'anu , tida-makai hi ria nte hampae , modaga pai'-kai mporata rasi' . "
59004014	Hiaa' bo uma ni'incai napa to jadi' mepulo ! Beiwa ntoto katuwu'-ni ? Katuwu'-nile hewa rangahu : kahiloa hampai' , pai' muu-mule' moronto-mi !
59004015	Kakoo-kono-na kana hewa toe-di-hawo-le lolita-nie : " Ane napokono Pue' , tuwu'-kai pai' ma'ala kibabehi nu'anu pai' nu'anu . "
59004016	Hiaa' uma-di hewa toe pololita-nie . Molangko lau-di nono-ni pai' mpopeliu tuwu'-ni . Hawe'ea to hewa tetu , bate dada'a-hana .
59004017	Jadi' , tauna to mpo'inca mpobabehi to lompe' , pai' uma-di nababehi-e , bate napojeko' .
59005001	Toi paresa'-ku hi tauna topo'ua' . Motantangi'-mokoi pai' geo' , apa' narumpa'-koi mpai' kaparia .
59005002	Ka'uaa'-ni moronto-mi . Pohea-ni ntoto'-mi .
59005003	Bulawa pai' salaka' to niloju' , ta'igaraa'-mi . Pai' ka'uaa'-ni to ta'igaraa' tetu mpai' jadi' tanda kahala' mpopake'-ni ka'uaa'-ni . Mpoloju'-koi rewa hi dunia' , hiaa' dunia' toi neo' hudu-mi ! Toe pai' rasesa' mpu'u-koi mpai' , hewa to nakoni' apu .
59005004	Tauna to mobago hi bonea-ni , uma-ra niwai' gaji' . Epe-mi pontodohaka-ra ! Topobago to mepae hi bonea-ni mekakae mperapi' tulungi , pai' pekakae-ra toe na'epe-mi Pue' Alata'ala , Pue' to bohe baraka'-na .
59005005	Koi' hewa porewua to raruduhi pai' rasumale' , apa' hi dunia' toi tuwu' mpomaradika-koi , mpali' kagoea'-ni , tapi' ka'omea-na mpai' bate rahuku'-koi .
59005006	Koi' mpohuku' pai' mpopatehi tauna to uma masala' , to uma-ra bisa mpo'ewa-koi .
59005007	Toe-mi ompi' , pai' kana tari-ta duu'-na Pue' rata nculii' . Hilo pe' posabara topolia'-e , mpopea-ra duu'-na ria wua' polia'-ra to rasarumaka . Mosabara-ra mpopea uda ka'oti-ra ntuja' , duu'-na rata tempo-na mepae .
59005008	Wae wo'o kita' kana mosabara ompi' . Pakatida nono-ta , apa' neo' rata mpu'u-imi Pue'-ta .
59005009	Ompi' , neo'-ta ngkunuti pai' momesaa-salai' , bona neo'-ta rabelahi huku' . Apa' Pue' , etu-imi mai hi wobo' ! Hi'a-damo mpai' to mpobotuhi omea .
59005010	Ompi'-ku hawe'ea ! Kiwoi-koi nabi owi to mpokeni Lolita Pue' . Mosabara-ra pai' tari-ra mpotodohaka kaparia . Agina tatuku' posabara-ra .
59005011	Apa' hema-ra-kona to ta'uli' morasi'-e ? To morasi'-le , tauna to ntaha hi rala kaparia . Ni'inca moto tutura-na Ayub , kantaha-na hi rala kaparia-na . Pai' ni'inca beiwa Pue' mpogane'-i hi ka'omea-na . Apa' Pue' , ma'ahi' lia-i , pai' lompe' nono-na .
59005012	Ompi'-ku hawe'ea ! Ngkai hawe'ea paresa'-ku , toi-mi to meliu mpu'u : Neo'-ta mosumpa , mpokahangai' langi' ba mpokahangai' dunia' ba napa-napa ntani'-na . Ane patuju-ta mpo'uli' io' , uli'-mi-hana " Io' . " Ane patuju-ta mpo'uli' uma , uli'-mi " Uma , " bona neo'-ta rabelahi huku' .
59005013	Ane ria hi laintongo'-ta to narumpa' kasusaa' , agina mosampaya-i . Ane ria to goe' , agina morona'-i mpo'une' Alata'ala .
59005014	Ane ria to peda' , agina mpokio'-i pangkeni agama , bona pangkeni toera mposampayai-i pai' mpogelai'-i hante lana hi rala hanga' Pue' .
59005015	Ane mosampaya-ra hante nono to mepangala' , tauna to peda' bate mo'uri' mpai' . Pue' mpaka'uri'-i , pai' ane ria jeko'-na , ra'ampungi-ki .
59005016	Toe-mi pai' kana himpau tapangaku' sala'-ta pai' momeposampayai , bona mo'uri'-ta . Posampaya tauna to monoa' nono-ra moso' lia .
59005017	Kiwoi tutura-na nabi Elia owi . Nabi Elia toei , manusia' hewa kita' wo'o-i-wadi-hawo . Mosampaya-i hante nono-na mpu'u bona neo' udaa . Uma mpu'u-pi dungku uda rala-na tolu mpae ono mula .
59005018	Oti toe , mosampaya wo'o-imi , duu'-na langi' mpopana'u-mi uda pai' alaa-na ria-mi wua' polia'-ra .
59005019	Ompi'-ku hawe'ea ! Ane ria doo-ta to meleli' ngkai tudui' to makono , pai' ria hadua to mpotete'-i nculii' hi Pue' , lompe' kehi-na toe .
59005020	Apa' tauna to mpokeni topojeko' nculii' ngkai kehi-na to sala' , mpohore-imi ngkai silaka to duu' kahae-hae-na , pai' jeko'-na to wori' te'ampungi-mi .
60001001	Sura toi ngkai aku' , Petrus , suro Yesus Kristus , kupakatu tilou hi koi' ompi'-ompi' to napelihi-mokoi Alata'ala , pai' to pahawu'-hawu' hi propinsi Pontus , Galatia , Kapadokia , Asia pai' Bitinia , pai' to mesowo' hi olo' tauna to uma mpo'incai Alata'ala .
60001002	Napelihi-koi Alata'ala to Tuama apa' wae-mi patuju-na ngkai lomo'-na . Napelihi-koi hante pobago Inoha' Tomoroli' to mpopajadi'-koi bagia-na , alaa-na mengkoru-mokoi hi Yesus Kristus pai' napomoroli'-mokoi hante raa'-na . Wori' tabe : mekakae-a hi Alata'ala bona nawai'-koi kawoo-woria' gane'-na pai' kalompea' tuwu' .
60001003	Mai-tamo mpo'une' Alata'ala , Tuama-na Pue'-ta Yesus Kristus ! Ngkai pe'ahi'-na to bohe , nawai'-tamo katuwua' to bo'u , pai' katuwua' to bo'u toe tarata ngkai katuwu'-na nculii' Yesus Kristus . Toe pai' moroho poncarumaka-ta .
60001004	Tasarumaka Alata'ala mpowai'-ta rasi' to naporodo hi hawe'ea ana'-na . Rasi' toe , to uma mogero ba mobali' ba jadi' pope , apa' natimamahi-taka hi suruga .
60001005	Hawe'ea toe ompi' , bate nipobagia , apa' mepangala'-mokoi hi Alata'ala pai' napewili'-koi hante baraka'-na bona mporata-koi mpai' kalompea' to rodo ami'-mi nawai'-kokoi hi Eo Kiama .
60001006	Ngkai toe-mi ompi' , pai' kana goe' oa'-koi . Nau' tempo toi susa' nono-ni apa' wori' nyala pesori mporumpa'-koi , goe' moto nono-ni , apa' kasusaa'-ni toe hangkale'liu-wadi ,
60001007	pai' patuju-na bona rapongincai karoho pepangala'-ni . Bulawa raparesa' hante apu raponciloi-ki ba bulawa mpu'u-idi ba bela-di . Pai' pepangala'-ni toe , meliu kasuli' oli-na ngkai bulawa , apa' bulawa uma tida duu' kahae-hae-na . Jadi' , hewa bulawa raparesa' hante apu , wae wo'o pepangala'-ni raparesa' hante pesori . Bona ane monoto mpu'u-damo pepangala'-ni , ra'une' , rabila' pai' rapomolangko-koi mpai' , nto'u karata-na nculii' Yesus Kristus hi dunia' toi .
60001008	Yesus Kristus toei , nau' ko'ia-i ria nihiloi owi , nipoka'ahi'-imi . Nau' uma-i nihiloi wae lau , nipangala'-imi . Toe pai' goe' nono-ni , pai' kagoe' nono-ni toe uma-pi hudu ra'uli' , apa' bohe mpu'u .
60001009	Goe'-koi , apa' nirata-mi wua' pepangala'-ni , toe-mi kalompea' tuwu' kao'-ni .
60001010	Nabi-nabi to owi mpolowa ami'-mi beiwa Alata'ala mpopohiloi-koi ahi'-na hi tempo toi . Ngkai petete' Inoha' Kristus to hi rala nono-ra , Alata'ala mpopo'incai ami'-ramo kaparia to mporumpa' woto Kristus mpai' , pai' kabohe tuwu' to narata ane timpaliu-damo kaparia-na toe . Aga nabi to owi toera , uma ra'incai beiwa kadupa'-na to ralowa toe . Toe pai' rapewulihi' mpu'u , doko' ra'inca ba nto'uma pai' beiwa kadupa'-na hawe'ea to ralowa toe .
60001011	
60001012	Alata'ala mpo'uli'-raka nabi toera : napa to ralowa toe , bela hi hira' moto kadungkua-na . To ralowa toe , hi koi'-hana kadungkua-na . Pai' hewa toe lau , napa to ralowa nabi to owi toera , raparata-mi hante kanoto-noto-na hi koi' , apa' ria-mi tauna to mpoparata-kokoi Kareba Lompe' hante baraka' Inoha' Tomoroli' to ngkai Alata'ala . Bangku' mala'eka-hawoe' , doko' lia-ra-rawo mpewulihi' kalompea' to nirata-mi toe-e ompi' .
60001013	Jadi' ompi'-ompi' , apa' ria-mi poncarumakaa-ni to moroho toe-e , toe pai' ku'uli'-kokoi : pakanoto-mi nono-ni , neo' lempe' , pai' ncarumaka mpu'u-mokoi hi rasi' to rawai'-kokoi ane rata nculii'-ipi mpai' Yesus Kristus .
60001014	Apa' lawi' napo'ana'-mokoi Alata'ala-e , tuku'-mi hawa'-na , neo'-pi ntora mpotuku' konoa-ni moto hewa owi nto'u-ni hi rala kabengia-na-pidi .
60001015	Kana moroli'-koi hi butu nyala akeka-ni , apa' Alata'ala , moroli'-i-hana , pai' nakio'-koi bona mpotuku' kehi-na .
60001016	Apa' ria Lolita Alata'ala to te'uki' owi to mpo'uli' : " Kana moroli'-koi , apa' Aku' toi moroli'-a . "
60001017	Ompi'-ompi' , mo'oha'-koi hi dunia' toi hewa tauna to liu-wadi . Pai' ane mosampaya-koi hi Alata'ala , ni'uli' Kahi'a-na Tuama-ni . Toe pai' kana mengkoru-koi hi Alata'ala bula-ni mo'oha' hi dunia' toi-pidi . Apa' Alata'ala to Nipotuama toei-e , Hi'a-mi Topohura to mpobotuhi kara-kara butu dua tauna ntuku' po'ingku-ra , uma-i-hana mpelence tauna .
60001018	Mengkoru-koi hi Alata'ala , apa' ni'inca moto napa pobayari-na Alata'ala bona mpobahaka-koi ngkai tuwu'-ni to ri'ulu . Tuwu'-ni to ri'ulu to nipososora ngkai ntu'a-ni toe , uma ria tuju-na . Aga Alata'ala mpobahaka-mokoi ngkai tuwu'-ni to ri'ulu toe , pai' pobayari-na bela rewa to uma tida duu' kahae-hae-na , hewa bulawa ba salaka' ,
60001019	tapi' to masuli' lia oli-na , toe-mi raa'-na Kristus . Kristus toe raponcawa ana' bima to uma ria kasalaia'-na ba kakuraa'-na , to rasumale' jadi' tolo' woto-ni .
60001020	Kako'ia-na dunia' rapajadi' , napakatantu ami'-mi Alata'ala Kayesus-na to jadi' Topetolo' . Aga lako' mehupa'-idi hi dunia' bona mpotolo'-koi hi eo-eo mpomohui' Eo Kiama toi-e .
60001021	Ngkai Hi'a toe-mi pai' alaa-na mepangala'-mokoi hi Alata'ala . Alata'ala mpopotuwu'-i nculii' pai' nawai'-i kabohea tuwu'-na , alaa-na mepangala' pai' mesarumaka-mokoi hi Alata'ala .
60001022	Jadi' ompi'-ompi' , nituku'-mi Kareba to makono , pai' nipakaroli' nono-ni bona ma'ala-koi mpoka'ahi' ompi' hampepangalaa'-ni hante nono-ni mpu'u . Toe pai' kuparesai'-koi bona momepoka'ahi' mpu'u-mpu'u-koi hadua pai' hadua hante karoli'-roli' nono-ni .
60001023	Apa' mporata katuwua' to bo'u-mokoi , pai' katuwua'-ni to bo'u toe , bela-pi ngkai manusia' to kana mate . Katuwua'-ni toe , ngkai Alata'ala to uma-hana ria kamatea-na . Mporata-koi katuwua' to bo'u toe , apa' mepangala'-mokoi hi Lolita Alata'ala to tuwu' pai' to tida duu' kahae-hae-na .
60001024	Hewa to te'uki' hi rala Buku Tomoroli' owi : Katuwu' manusia'-le , hewa kowo' , hawe'ea kancolaa-ra hewa sehe kowo' . Kowo' molaju , sehe-na roda' ,
60001025	aga Lolita Pue' tida duu' kahae-hae-na . "
60002001	Toe pai' kuparesai'-koi ompi' : bahaka-mi butu nyala kehi to dada'a pai' hawe'ea lolita-ni to boa' . Neo'-pokoi mebagiu , neo' mohingi' , neo' mporuge' doo .
60002002	Hewa ana'lei to lako' putu to mpokahina ue tii' , koi' wo'o kana mpokahina pongkoni' kao'-ni , tetu-mi Lolita Pue' . Bona ngkai Lolita Pue' toe kamoroo-rohoa pai' kamonoo-notoa katuwua' kao'-ni .
60002003	Neo' nibahakai mpokahina Lolita Pue' toe , lawi' nirasai-mi kalompe' nono-na .
60002004	Pue' Yesus rarapai'-ki hameha' watu to tuwu' . Watu toe ratadi manusia' , apa' ra'uli' uma ria kalaua-na . Tapi' hi poncilo Alata'ala , watu toei masuli' lia oli-na , pai' Alata'ala mpopelihi watu toei jadi' poko parawatu . Pai' koi' wo'o , ompi'-ompi' tumai-mokoi hi Pue' ,
60002005	bona napajadi'-koi hewa watu-watu to tuwu' to rapake' mpowangu tomi pepuea' hi Alata'ala . Napajadi' wo'o-koi imam-imam to moroli' . Apa' hewa imam mpotonu pepue' hi Alata'ala , wae wo'o koi' mpotonu nono-ni hi Alata'ala , niponcawa pepue'-ni hi Hi'a . Pai' pepue'-ni toe bate mpakagoe' nono-na , sabana petauntongoi'-na Yesus Kristus .
60002006	Hi rala Buku Tomoroli' , Magau' Topetolo' rarapai'-ki watu to napelihi Alata'ala , hewa toi moni-na : Hilo ! Kupelihi hameha' watu to masuli' oli-na , kuhu'a hi Bulu' Sion , kupajadi' poko parawatu . Hema-hema to mepangala' hi watu toei , uma-ra mpai' hala'nawu' . "
60002007	Magau' Topetolo' toei hewa watu to masuli' oli-na hi koi' to mpopangala'-i . Aga tauna to uma mpopangala'-i bate mporata silaka , alaa-na madupa'-mi lolita Buku Tomoroli' to mpo'uli' : Watu toe ratadi topowangu tomi . Ntaa' we'i , watu toe lau-idi to jadi' poko parawatu-e . "
60002008	" Watu toe jadi' watu katewincia'-ra , pai' watu katehopoa'-ra . "
60002009	Aga koi' ompi'-ompi' , napelihi-moko-koina Alata'ala , napajadi'-koi imam-imam to mpokamu bago mpepue' hi Magau'-ta . Napatani'-koi jadi' bagia-na pai' ntodea-na to moroli' . Nababehi toe bona koi' mpopalele hi hawe'ea tauna babehia-na to mobaraka' , nitutura-raka kanakio'-ni malai ngkai kabengia-na mesua' hi rala kabajaa-na to uma mowo kalompe'-na .
60002010	Owi , bela-koi bagia-na , aga wae lau napobagia-mokoi . Owi-koi uma mpo'incai pe'ahi'-na , aga wae lau ni'inca-mi pe'ahi'-na .
60002011	Ompi'-ompi' to kupe'ahi' ! Katuwu'-ta hi rala dunia' toi , hewa tauna to mesowo' pai' hewa tauna to liu-ta-wadi , apa' mo'oha'-ta hi olo' tauna to uma-ra mepangala' hi Pue' . Toe pai' kuparesai'-koi : neo' mpotuku' kahinaa nono-ni to dada'a , apa' kahinaa to dada'a toe mosisala hante kalompea' tuwu' kao'-ni .
60002012	Pontu-na ria tauna to uma mpo'incai Pue' to mpobalihi-koi , ra'uli' dada'a gau'-ni . Toe pai' kana nipelompehi mpu'u po'ingku-ni , bona rahilo kalompe' po'ingku-ni toe . Ka'omea-na mpai' , rapangaku'-mi kalompe' po'ingku-ni , pai' mpo'une' Alata'ala-ramo hi eo karata-na .
60002013	Kana mengkoru-ta hi hawe'ea topoparenta to rapakatantu manusia' , apa' toe-mi konoa Pue' . Mengkoru hi magau' bohe , apa' lawi' hi'a-mi to hi wongko-na mpu'u .
60002014	Mengkoru hi gubernur , apa' lawi' hi'a to napopale magau' mpohuku' tauna to dada'a gau'-ra pai' mpo'une' tauna to lompe' gau'-ra .
60002015	Apa' toe-mi konoa Pue' , bona ngkai kalompe' po'ingku-ta , tauna to uma mpo'incai Pue' , uma-rapa daho' mpobalihi-ta , apa' monoto-mi ka'uma-na makono pebalihi-ra toe .
60002016	Kakoo-kono-na , kita' to Kristen , uma-tapa napobatua jeko' , apa' Alata'ala mpobahaka-tamo ngkai kuasa jeko' . Aga kabela-ta batua toe neo'-hawo tapo'ohea mpobabehi to dada'a . Agina mpotuku' konoa Alata'ala-tamo , apa' lawi' batua-na mpu'u-tamo .
60002017	Saile' hawe'ea tauna . Poka'ahi' ompi' hampepangalaa'-ta , pengkorui Alata'ala , pai' bila' magau'-ta .
60002018	Batua-batua , pengkorui pai' bila' maradika-ni , uma wule' hi maradika-ni to lompe' pai' to mo'olu kehi-ra . Bangku' maradika-ni to seke-e' , bate nipengkorui-ra .
60002019	Ane ria-koi to nabalinai' maradika-ni nau' uma ria sala'-ni , pai' ane ntaha-koi mpokolo kaparia toe apa' mpokiwoi-koi konoa Alata'ala , bate nagane'-koi Alata'ala .
60002020	Ha na'une'-koi mpai' Alata'ala ane mosabara-koi mpengkatarii kaparia to nirata apa' masala'-koie ? Uma-hawo . Tapi' ane mporata-koi kaparia sabana po'ingku-ni to lompe' pai' mosabara-koi mpokolo kaparia toe , bate nagane'-koi Alata'ala .
60002021	Apa' toe-mile pai' nakio'-koi Alata'ala-e : nakio'-koi bona mo'ingku lompe' , nau'-koi rabalinai' . Apa' Kristus wo'o mporata kaparia sabana koi' , pai' nawai'-koi tonco bona nituku' laa'-na .
60002022	Uma-i ria mpobabehi jeko' , uma ria lolita boa' to howa' ngkai wiwi-na .
60002023	Ralibui'-i , uma-i mehawa mpolibui'-ra . Rasesa'-i , uma-i metipo' . Mpotonu tuwu'-nai-wadi hi Alata'ala , Topobotuhi to monoa' .
60002024	Nakolo huku' jeko'-ta hi woto-na moto hi karapatehi-na hi kaju parika' , bona tebahaka-ta ngkai kuasa jeko' pai' tuwu' ntuku' konoa Alata'ala-tamo . Ngkai weho-na toe-mi pai' alaa-na mo'uri'-mokoi .
60002025	Owi hewa bima to puha-koi . Aga tempo toi nculii'-mokoi hi Topo'ewu to mpewili' kao'-ni .
60003001	Wae wo'o koi' tobine , mengkoru-koi hi tomane-ni , bona ane ria-ra tomane-ni to uma mepangala' hi Lolita Alata'ala , kehi-ni toe-mi mpobalii'-ra jadi' mepangala' . Uma mingki' ni'uli'-raka napa-napa ,
60003002	apa' kampohilo-ra kehi-ni to moroli' pai' pengkoru-ni , kehi-ni toe-mi mpotudui'-ra , pai'-ra mepangala'-mi-hawo hi Pue' .
60003003	Ane doko' subo'-koi , neo' kasuboa' to hi mali-na-wadi , hewa mporampai wuluwoo' ba mpakancola woto hante bulawa pai' pohea to masuli' oli-na .
60003004	Poko kasuboa' mpu'u-le , mehupa' ngkai rala nono-ta , hewa rapa'-na tobine to monono pai' to mo'olu kehi-na . Toe-hana kasuboa' to uma ria kabalia'-na , pai' to masuli' lia oli-na hi poncilo Alata'ala .
60003005	Apa' wae wo'o-hawo po'ingku tobine to owi to moroli' katuwu'-ra pai' to ncarumaka Alata'ala . Tobine toera jadi' subo' apa' mengkoru-ra hi tomane-ra .
60003006	Hewa rapa'-na Sara mpotuku' hawa'-na Abraham tomane-na , pai' nahanga'-i tua . Hiaa' koi' ompi' , ma'ala ta'uli' ana' Sara-mokoi , ane nituku' po'ingku-na to lompe' pai' uma-koi me'eka' ane ria to mpobalinai'-koi .
60003007	Wae wo'o koi' tomane , tuwu' hintuwu'-koi hante tobine-ni , pai' penonoi beiwa ohea-ni mpotulungi-ra , apa' karohoa-ra uma hewa karohoa tomane . Aga nau' wae , tobine-ni bate hibalia hante koi' hi poncilo Alata'ala , apa' nawai' wo'o-ra-rawo katuwua' to duu' kahae-hae-na hibalia koi' . Toe pai' kana nibila'-ra hewa to kasipato'-na . Apa' ane uma-koi hintuwu' hante tobine-ni , telawa' mpai' posampaya-ni .
60003008	Ka'omea-na , tuwu' hintuwu'-ta omea , hameha' hawa' pai' hanono lau , momepoka'ahi' hewa to ntali ompi' , lompe' nono pai' mpakadingki' nono hi doo .
60003009	Ane ria tauna to mpodaa'-ta , neo' tapehawai hante to dada'a . Ane ralibui'-ta , neo' tatimalihi-ra . Agina-pi gau' to dada'a toe tapehawai hante mperapi'-raka gane' to lompe' ngkai Alata'ala . Apa' Alata'ala mpokio'-ta jadi' topetuku'-na bona mporata gane' to lompe' ngkai Hi'a .
60003010	Hi rala Buku Tomoroli' te'uki' hewa toi : Hema to doko' goe' pai' lompe' tuwu'-na kana mpojagai wiwi-na bona neo'-i mpohowa' lolita to dada'a , pai' neo'-i mebagiu .
60003011	Kana nabahakai gau' to dada'a pai' babehi-mi gau' to lompe' . Kana nahuduwukui mpali' kahintuwuaa' hi doo .
60003012	Apa' Pue' mpewili' tauna to mpotuku' konoa-na , pai' na'epe pekakae-ra . Aga na'ewa tauna to dada'a gau'-ra . "
60003013	Ha hema-hana to mpodaa'-tae ane tida-ta mpobabehi po'ingku to lompe'-e ?
60003014	Aga ane rapa'-na mporata kaparia mpu'u-ta ngkai kehi-ta to monoa' , marasi' lau-ta ompi' ! Jadi' , ane ria to mpongasai'-ta , neo' tapoka'eka'-ra pai' neo' koro' .
60003015	Tonu katuwu'-ta hi Kristus , pai' pangaku'-mi Kahi'a-na-wadi Pue'-ta . Kana taporodo ami'-mi petompoi'-ta mpotompoi' tauna to mpekune'-ta napa pai' ncarumaka Alata'ala-ta . Aga tatompoi'-ra , hante lolita to mo'olu pai' hante nono to dingki' .
60003016	Pai' uma ma'ala kasalaia' po'ingku-ta . Po'ingku-ta kana hewa to masipato' hi topetuku' Kristus , bona ane ria tauna to mpobalihi-ta , me'ea' huli' lau-ra-wadi mpai' .
60003017	Lompe'-di ane mporata kaparia-ta sabana ingku-ta to lompe' , ane toe konoa Alata'ala hi kita' . Agina lau-pi toe , ngkai mporata kaparia sabana ingku-ta to dada'a .
60003018	Apa' Kristus wo'o mporata kaparia nau' uma ria sala'-na . Mate hangkani lau-i-wadi mpokolo jeko' manusia' . Hi'a to uma ria sala'-na mposampei-ta to masala' , bona nakeni-ta hi Alata'ala . Woto-na rapatehi , tapi' rapotuwu' nculii'-imi hante baraka' Inoha' Tomoroli' .
60003019	Hante baraka' Inoha' Tomoroli' toe , hilou-imi mpopalele pedagia-na hi rate-rate to ratarungku' .
60003020	Ratarungku'-ra toe sabana pesapuaka-ra hi Alata'ala owi nto'u katuwua'-na nabi Nuh . Nto'u toe owi , moloe ahi'-na Alata'ala mpopea kabali' nono manusia' bula-na Nuh mpobabehi sakaya-na . Aga ka'omea-na , Alata'ala mpogero dunia' hante ue , pai' walu-ra-wadi tauna to mesua' hi rala sakaya pai' mporata kalompea' .
60003021	Ue to mpogero dunia' nto'u toe , ma'ala rarapai'-ki ada peniu' tempo toi , apa' ada toe mpokeni kalompea' hi kita' wae lau ompi' . Aga ada toe bela-hawo ada to mpobohoi' wotoloka'-ta ngkai to babo' . Ada toe taponcawa pomperapi'-ta hi Alata'ala , taperapi' bona nabohoi' nono-ta ngkai jeko' . Pai' nabohoi' mpu'u-tamo ngkai jeko'-ta , hante katuwu'-na nculii' Yesus Kristus .
60003022	Katuwu'-na nculii' toe , hilou-imi hi suruga , pai'-i mohura hi mali ka'ana Alata'ala . Hawe'ea mala'eka pai' topoparenta pai' pue'-pue' to mobaraka' ntani'-na , rapopengkoru hi Hi'a omea-ramo .
60004001	Jadi' , apa' lawi' Kristus wo'o mporata kaparia hi rala woto-na nto'u kamatea-nae , toe pai' koi' wo'o-koiwo kana mpakaroho nono-ni hante pekiri to hibalia hante pekiri-na Kristus : apa' hema to mporata kaparia hi rala woto-na , mogaa'-mi posidaia'-na hante jeko' .
60004002	Jadi' , bula-ni tuwu'-pidi hi rala dunia' toi , neo'-pi nituku' konoa manusia' , mpotuku' konoa Alata'ala-mokoi .
60004003	Apa' hono'-mi-hawo kahae-ni mpobabehi hewa to rababehi tauna to uma mpo'incai Pue' . Nto'u toe , uma katonoa tuwu'-ni , mpotuku'-koi kahinaa-ni to uma lompe' , nginu palangu-langu , ntora mosusa' , ntora bibo-bibo , pai' mepue'-koi hi pue'-pue' to uma natao rapue' .
60004004	Toe pai' ema'-ni to ri'ulu mpokehele-koi apa' uma-pi nidohei-ra hewa ri'ulu mpobabehi gau' to babo' hante uma ria huka'-na . Toe pai' alaa-na raruge'-mokoi .
60004005	Tapi' rata mpai' tempo-na , tauna toera kana mpotompoi' pompekunea' Alata'ala hi gau'-ra to dada'a toe . Apa' sadia-imi Alata'ala mpohurai kara-kara hawe'ea tauna , lompe' to tuwu'-pidi , lompe' to mate-mi .
60004006	Toe pai' Kareba Lompe' rapalele hi tauna to mate-ramo . Patuju-na bona nau' mate-ra hewa to biasa jadi' hi manusia' , mporata moto-ra katuwua' kao' to lompe' ntuku' konoa Alata'ala .
60004007	Ompi'-ompi' , neo' rata-mi kahudua dunia' hante hawe'ea ihi'-na . Toe pai' mo'inga'-inga'-mokoi pai' pakanoto-mi nono-ni , bona motora-koi mosampaya .
60004008	Melabi ngkai hawe'ea-na , momepoka'ahi'-mokoi ngkai nono-ni mpu'u , apa' ane tapoka'ahi' doo-ta , uma tapoinono sala'-ra to wori' hi kita' .
60004009	Kana jole'-koi mometorata hi tomi-ni , pai' neo' ngkunutia .
60004010	Alata'ala mpowai' butu dua-ta pakulea' to mosisala . Kana tapake' pakulea'-ta toe mpotulungi doo , kana tapobago lompe' pobago to nakolai'-taka Alata'ala ngkai kabula rala-na .
60004011	Hema to mpokeni Lolita Pue' kana mololita hewa tauna to napowiwi Alata'ala . Hema to mpotulungi doo , tulungi-ra hante karohoa to ngkai Alata'ala . Bona hi rala hawe'ea to jadi' , Alata'ala rapomobohe hi rala hanga' Yesus Kristus . Hi'a-mi to mobaraka' pai' to masipato' rapomobohe hanga'-na duu' kahae-hae-na ! Amin .
60004012	Ompi'-ompi' to kupe'ahi' ! Mporata-koi kaparia to hewa apu karani'-na tetu-e , bona raponciloi karoho pepangala'-ni . Aga neo' nikehelei ba ni'uli' mporata-koi kaparia to melabi ngkai to lalau .
60004013	Pokagoe' lau-mi-hana , apa' lawi' mporata-mokoi bagia hi rala kaparia to narata-mi Kristus . Ngkai toe-mi ompi' , ane rata-damo tempo-na Kristus mpopehuwu kabohe tuwu'-na hi hawe'ea tauna , uma mpai' mowo kagoe'-ni .
60004014	Marasi'-dakoi ompi' ane raruge'-koi sabana mpotuku'-koi Kristus , apa' toe mpobatuai kahompo-na Noto to mobaraka' hi koi' , toe-mi Inoha' to ngkai Alata'ala .
60004015	Aga neo' mpu'u-koi ria haduaa to mporata kaparia apa' topepatehi-i , ba topanako-i ba to dada'a ntani'-na ba to bibo .
60004016	Aga ane rabalinai'-koi apa' to Kristen-koi , neo' nipoka'ea' . Uli'-mi-hana tarima kasi hi Alata'ala , apa' topetuku' Kristus mpu'u-koi .
60004017	Neo' rata-mi tempo-na Alata'ala mpohurai kara-kara butu dua tauna . To napohurai mperi'ulu , kita' to napo'ana' . Hiaa' ane kita' to ri'ulu napohurai kara-kara-ta , peliu-liu-nami mpai' kagaga pehuku'-na ane mpohurai-i kara-kara-ra tauna to uma dota mpangala' Kareba Lompe' to ngkai Alata'ala .
60004018	Hi rala Buku Tomoroli' te'uki' hewa toi : Bangku' tauna to monoa' kehi-rae' kana mpotodohaka kaparia ncala' , pai' lako' mporata kalompea' . Peliu-liu-nami tauna to dada'a pai' to uma mengkoru hi Alata'ala ! "
60004019	Toe-mi ompi' , ane ria-ta to mporata kaparia apa' lawi' wae-mi konoa Alata'ala , tatonu-mi katuwu'-ta hi Alata'ala Topejadi' . Bate napadupa' janci-na hi kita' . Pai' neo' tabahakai mpobabehi po'ingku to lompe' .
60005001	Ria wo'o pomperapia'-ku hi koi' to jadi' pangkeni hi rala agama . Ku'uki'-kokoi tohe'i apa' aku' wo'o hadua pangkeni agama , pai' kusabii' moto-mi kaparia to narata Kristus owi . Pai' ane rata nculii'-ipi mpai' Kristus mpopehuwu kabohe tuwu'-na hi hawe'ea tauna , aku' wo'o mporata bagia hi rala kabohe tuwu'-na toe .
60005002	Kuperapi' bona nipewili' lompe'-ra topepangala' hi Alata'ala to jadi' ewua-ni . Apa' hira' toe hewa bima ewua-ni to nahawai'-kokoi Alata'ala mpo'ewu . Pewili'-ra hante kanangkoa' nono-ni ntuku' konoa Alata'ala , neo' hewa to baha rapewuku-wadi . Tulungi-ra hante kabula nono-ni , neo' aga mpenonoi gaji'-wadi .
60005003	Neo' wo'o-koi mpoparentai-ra to rasarumaka-kokoi toera hewa topoparenta mpoparentai ntodea-na . Agina koi' jadi' tonco hi hira' .
60005004	Pai' ane rata-ipi mpai' Poko Topo'ewu , nawai'-koi songko pedagia , to uma ria kabalia' peringkila'-na .
60005005	Wae wo'o koi' to mongura-pidi umuru-ni , mengkoru-koi hi totu'a . Hawe'ea-ni himpau mpakadingki' nono pai' mometulungi . Apa' Alata'ala mpo'ewa tauna to molangko nono-ra , aga tauna to dingki' nono-ra napoka'ahi' . "
60005006	Toe-mi ompi' , pakadingki' nono-ni , pai' mengkoru-koi hi Alata'ala to mobaraka' , bona napomolangko-koi ane rata-pi tempo-na .
60005007	Tonu hawe'ea kakoroa'-ni hi Pue' , apa' Hi'a to mpewili'-koi .
60005008	Mojaga pai' mo'inga'-inga'-koi ! Apa' Magau' Anudaa' to jadi' bali'-ni , modao'-dao'-i hewa singa to mo'oa mpali' to ma'ala nahungongo' .
60005009	Kana ni'ewa mpu'u-i hante pepangala'-ni to moroho . Apa' ni'inca moto ompi' , hingka ompi' hampepangalaa'-ni hi humalili' dunia' , rarata wo'o-rawo kaparia hewa to nirata-mi koi'-e .
60005010	Pai' ane timpaliu-damo kaparia to hangkale'liu toe-e , Alata'ala moto mpakahono' to kura' hi koi' : batua-na , narohoi , napomonoa' pai' napakatida-koi . Apa' Hi'a-mi pehupaa' hawe'ea ahi' . Hi'a to mpokio'-koi jadi' ana'-na , bona ngkai posidaia'-ni hante Kristus , mporata-koi bagia hi rala kabohe tuwu'-na to uma ria kahudua-na .
60005011	Une'-imi apa' mobaraka'-i duu' kahae-hae-na . Amin !
60005012	Sura-ku to rede' toi ku'uki' hante petulungi-na Silwanus , ompi'-ta hi rala Pue' Yesus , ku'inca katida pepangala'-na . Patuju-ku we'i mpo'uli'-kokoi hante kanoto-noto-na beiwa kakono-na ahi' Alata'ala hi kita' , pai' ku'apui nono-ni bona tida-koi mposarumaka ahi'-na toe .
60005013	Tabe ngkai ompi' hampepangalaa'-ni to hi rehe'i hi ngata Babilon , to napelihi wo'o-ramo-rawo Alata'ala hewa koi' . Wae wo'o ana'-ku Markus , mpakatu wo'o-i-hawo tabe-na .
60005014	Mometabe-koi hadua pai' hadua hante ahi' hewa topo'ompi' rala Pue' . Mekakae-a hi Alata'ala bona nawai'-koi omea kalompea' tuwu' apa' mosidai'-mokoi hante Kristus . Hudu rei .
61001001	Sura toi ngkai aku' , Simon Petrus , batua pai' suro-na Yesus Kristus , kupakatu tilou hi ompi'-ompi' to bela-koi to Yahudi to mepangala'-mi hi Yesus Kristus hibalia hante kai' . Yesus Kristus toei , Hi'a-mi Alata'ala pai' Magau' Tompohore-ta ngkai huku' jeko'-ta . Napajadi'-koi mepangala' hibalia hante kai' apa' pobabehi-na monoa' .
61001002	Wori' tabe : mekakae-a hi Alata'ala bona nawai'-koi kawoo-woria' gane'-na pai' kalompea' tuwu' , apa' ni'inca-imi Alata'ala pai' Yesus Pue'-ta .
61001003	Bohe mpu'u katuwu'-na Alata'ala , pai' lompe' lia nono-na . Ngkai kabohe tuwu'-na pai' kalompe' nono-na toe , nakio'-tamo jadi' ana'-na , duu'-na ta'inca mpu'u-imi . Pai' napake' baraka'-na to bohe lia , nawai'-ta butu nyala to taparaluu hi rala katuwu'-ta pai' petuku'-ta hi Hi'a .
61001004	Ngkai kabohe tuwu'-na pai' kalompe' nono-na toe , nawai'-tamo rasi'-rasi' to uma mowo kalompe'-na pai' to bohe lia to najanci-mitaka . Patuju-na mpowai'-koi rasi' toe , bona ma'ala-koi mpo'uhi kehi Alata'ala , pai' neo'-pi mpotuku' kahinaa to dada'a . Kahinaa to dada'a toe mpokero katuwu'-ra tauna to uma mpo'incai Alata'ala .
61001005	Jadi' , apa' lawi' wae-mi petulungi-na hi koi'-e ompi' , huduwukui mpu'u-koi mpodonihii pepangala'-ni hante kehi to lompe' . Pai' kehi-ni to lompe' toe nidonihii wo'o hante kanotoa nono .
61001006	Oti toe , donihii ncuu petuku'-ni hi Alata'ala duu'-na nipakule' mpokuasai konoa woto-ni , ntaha hi rala kasusaa' , mengkoru hi Alata'ala ,
61001007	pai' mpoka'ahi' ompi' hampepangalaa'-ni . Pai' ahi' hi ompi' hampepangalaa'-ni toe nidonihii tena mpoka'ahi' hawe'ea tauna .
61001008	Ane hewa toe-damo kehi-ni pai' ane nidonihii ncuu , mokalaua mpu'u-koi mpo'inca Pue'-ta Yesus Kristus , pai' moroho petuku'-ni hi Hi'a .
61001009	Aga tauna to uma hewa toe kehi-ra , hewa to wero-ra . Apa' ane tauna to wero uma monoto pehilo-na , wae wo'o tauna to hewa toe rede' pekiri-ra , apa' uma rakiwoi karabohoi'-rami ngkai jeko'-ra to timpaliu-mi .
61001010	Toe-mi ompi' , apa' lawi' napelihi-mokoi Alata'ala pai' nakio'-koi jadi' topetuku'-nae , nihuduwukui mpu'u-e' mpotuku' Alata'ala , bona monoa' ni'inca kanapelihi-ni pai' kanakio'-ni . Apa' ane nidonihii pepangala'-ni hante kehi hewa to ku'uli'-e we'i , bate uma-wakoi mpai' monawu' ,
61001011	pai' hi eo mpeno-na Alata'ala mpobea-kokoi wobo' suruga , nadoa-koi mesua' hi rala Kamagaua'-na Pue'-ta Yesus Kristus , Magau' Tompohore-ta ngkai huku' jeko'-ta . Kamagaua'-na toe uma ria kahudua-na .
61001012	Toe-mi ompi' , nau' ni'inca moto-mi hawe'ea toe lau , pai' nau' moroho-mi petuku'-ni hi tudui' to makono , aga uma palaia-na kupopokiwoii oa'-koi .
61001013	Apa' ku'inca neo' rata-mi ioa'-ku , hewa to na'uli'-ka Pue'-ta Yesus Kristus . Jadi' , ane da tuwu'-tuwu'-a-pidi , masipato' ku'uli' oa' lolita-ku mpo'apui nono-ni pai' mpopokiwoii-koi hawe'ea toe lau .
61001014	
61001015	Toe pai' kuhuduwukui wo'o bona ane mate-apa mpai' , ma'ala oa'-koi mpokiwoi hawe'ea toe lau .
61001016	Kitudui'-kokoi kabohe baraka'-na Pue'-ta Yesus Kristus pai' karata-na nculii' mpai' hi dunia' . To kitudui'-kokoi toe , bela jarita to ratamangko-wadi . Ki'inca toe , apa' mata-kai moto-mi mposabii' kabohe tuwu'-na .
61001017	Apa' hangkani , ria-kai doo-na Yesus hi lolo bulu' , pai' kihilo-i mehini ngkai kabohe tuwu'-na pai' pebila' to narata ngkai Alata'ala Tuama-na . Ki'epe libu' ngkai Alata'ala to mobaraka' to mpo'uli' : " Hi'a toi-mi Ana'-ku to kupe'ahi' , Hi'a to mpakagoe' nono-ku . "
61001018	Kai' moto-mi to mpo'epe lolita to ngkai suruga tohe'e , bula-kai ria dohe-na hi lolo bulu' to moroli' .
61001019	Jadi' , ngkai to kihilo toe , kamoroo-rohoa lau-mi pepangala'-kai hi lolita nabi-nabi to owi . Uma mowo kalompe'-na ane nipoinono lolita nabi toe , ompi' , apa' lolita-ra toe hewa lampu to mehini hi rala kabengia-na . Penonoi lolita nabi toe , duu'-na Pue' Yesus rata nculii' hi rala dunia' toi , pai' ni'inca-i hante kanoto-noto-na . Karata-na nculii' Yesus toe hewa pengiri'-na eo ba hewa pehupa'-na betue' pompoka-eo .
61001020	Aga to meliu lia ngkai hawe'ea , kana nikiwoi tohe'i : napa to ra'uki' nabi toe , uma ma'ala tabatuai ntuku' konoa-ta moto .
61001021	Apa' nabi-nabi to owi mpoparata lolita toe uma ntuku' konoa manusia' . Hante pepakeni Inoha' Tomoroli'-hana nabi toera mpohowa' lolita to ngkai Alata'ala .
61002001	Aga ria wo'o nabi-nabi to boa' owi hi laintongo' tauna to mpotuku' Alata'ala . Wae wo'o tempo toi , bate ria mpai' guru agama to boa' mehupa' hi laintongo'-ni . Mpoparata-ra tudui' to uma makono to mpopanawu' tauna , pai'-ra mposapuaka Pue' to mpotolo'-ra . Ngkai kehi-ra toe-mi mponawu' woto-ra moto-ramo , pai' sohi' lia mpai' kadupa'-na .
61002002	Aga nau' wae , wori' moto tauna to mpotuku' gau'-ra to uma tumotoa , alaa-na mpai' ria tauna to mporuge' Tudui' Yesus to makono .
61002003	Ngkai kampokahina-ra doi , guru-guru to boa' toera mpojarita-kokoi jarita-jarita to ratamangko moto , bona mporata-ra rasi' ngkai koi' . Aga huku'-ra mpolia' mahae-mi naporodo-raka Alata'ala , pai' uma-pi mpai' naderu'-deru' eo karahukua'-ra toe .
61002004	Bangku' mala'eka-mala'eka to mojeko' owi , Alata'ala uma mpelele'-ra tebahaka ngkai huku'-ra , bate natadi-ra hi rala naraka , pai' napotuhu-ra hi rala wulou'laa to mobengi duu' rata Eo Pobotuhia-na .
61002005	Wae wo'o manusia' to dada'a owi , Alata'ala uma mpelele'-ra tebahaka ngkai huku'-ra . Dunia' to owi nagero hante ue , alaa-na mate omea-ramo tauna to mesapuaka . Muntu' nabi Nuh pai' pitu tau ntani'-na to natulungi bona neo'-ra mate , apa' Nuh toei mpopalele Lolita Alata'ala hi hawe'ea tauna pai' naparesai'-ra bona mpotuku' hawa'-na .
61002006	Wae wo'o Alata'ala mpohuku' pue' ngata Sodom pai' Gomora owi apa' masala'-ra , nagero ngata-ra hante apu duu'-na jadi' awu , bona pehuku'-na hi ngata toe jadi' tonco hi tauna to uma dota mengkoru hi Hi'a .
61002007	Aga natulungi hadua tauna to rahanga' Lot , nawi'iha-i ncala' ngkai ngata Sodom , apa' Lot toei tauna to monoa' nono-na . Kahae-na Lot mo'oha' hi ngata toe , susa' nono-na mpohilo gau' pue' ngata to bengku' pai' to uma tumotoa .
61002008	Hi laintongo' tauna to hewa toera , peda' ncuu nono-na , apa' hi'a tauna to monoa'-i , hiaa' butu eo-nai mpohilo pai' mpo'epe babehia-ra to dada'a toe .
61002009	Jadi' , ngkai tonco-tonco toe we'i , monoto-mi tahilo baraka'-na Pue' mpotulungi tauna to mpopue'-i bona uma-ra moapa nto'u-ra mporata pesori . Pai' tahilo wo'o baraka'-na mpopotuhu tauna to dada'a bona rasesa' hi Eo Pobotuhia-na .
61002010	Motomo mpu'u pehuku'-na hi tauna to tungkai' mpotuku' kahinaa-kahinaa to mebaboi' pai' to mpokedi' kuasa-na . Ane guru agama to boa' toera , uma mowo kadaho'-ra , pai' mengkalangko wo'o-ra , uma-ra koo-koro' mporuge' anu mobaraka' .
61002011	Bangku' mala'eka-mala'eka to meliu karoho-ra pai' kabaraka'-ra ngkai guru to boa' toera-e' , uma lau-ra daho' mporuge' ba mpopakilu anu mobaraka' toe hi nyanyoa Pue' Ala .
61002012	Hiaa' guru to boa' toera-rana , uma mpu'u monoto pekiri-ra . Mporuge'-ra anu mobaraka' to uma ra'incai . Kehi-ra , hewa binata to uma ria pekiri-ra ba hewa binata to putu bona ra'ahui pai' rapatehi-ra-wadi . Hewa binata toe rapatehi manusia' , wae wo'o guru to boa' toera nahuku' Alata'ala sabana kehi-ra to dada'a .
61002013	Huku' to mporumpa'-ra toe mpai' hintotoa hante gau'-ra . Po'ingku guru agama to boa' toera me'eai' lia . Bangku' hi eo-na rapokono lia mpotuku' konoa woto-ra moto . Hi poromua-ni , ngkoni'-ra hangkaa-ngkania hante koi' , pai'-ra mpe'ohai konoa woto-ra . Ngkai kehi-ra toe pai' alaa-na raruge' doo-koi , apa' ra'uli' koi' hibalia kehi-ni hante guru to boa' toera .
61002014	Uma rabahakai mponaa tobine doko' rapogaui' sala' . Uma raka'ohai mpobabehi jeko' . Tauna to lente pepangala'-ra ra'opa pai' rapanawu' . Rapo'ihi-mi mpokahina anu doo . Saupa-ra-hanale .
61002015	Meleli'-ra ngkai ohea to makono , pai'-ra mpotuku' ohea to dada'a . Mpotuku'-ra ohea to natara Bileam ana'-na Beor owi , to mpokahina doi to narata ngkai pobabehi-na to dada'a .
61002016	Bileam toei , hadua nabi Alata'ala . Ria-ki hama'a keledai-na , to kakono-na keledai biasa-wadi , aga Alata'ala mpowai' kuasa hi keledai toe mololita hewa manusia' , pai' keledai toe mpokamaro Bileam ngkai gau'-na to sala' , alaa-na uma-pi oko patuju-na to uma katonoa toe .
61002017	Ane guru to boa' toera , Alata'ala mporodo-raka po'ohaa' to mobengi riki . Hira' toe hewa buwu to bangi , pai' hewa limu' to nawui ngolu' bohe aga to uma mpopana'u uda .
61002018	Molangko nono-ra mpololita hawe'ea babehia-ra , tapi' lolita-ra toe uma mo'ihi . Hante lolita-ra toe , mpohinai-ra tauna to lako' mpalahii doo-doo-ra to dada'a gau'-ra . Rahinai-ra hante kahinaa-kahinaa woto to dada'a , bona ngalai' nculii'-ramo hi gau'-ra to lako' rapalahii-e wengi .
61002019	Ra'uli' guru toera : " Ane nituku' tudui'-kai , tebahaka-mokoi ngkai atura , ma'ala moto-koi mpobabehi napa konoa-ni . " Ntaa' we'i , hira' moto-di to tuwu' hewa batua-e , apa' kehi-kehi to mpopanawu' manusia' mpokuasai-ra . Apa' ane ria kahinaa to mpokuasai-ta , napobatua kahinaa-ta toe-tamo .
61002020	Mpe'ahii' mpu'u-ra tauna toera . Ra'inca mpu'u-i Pue'-ta Yesus Kristus , Magau' Tompohore-ta ngkai huku' jeko'-ta , duu'-na tebahaka-ramo ngkai gau'-gau' to dada'a hi dunia' toi . Hiaa' oti toe tewirincilu' nculii' wo'o-ramo hante gau' to dada'a , duu'-na gau' to dada'a toe mpokuasai-ra . Ka'omea-na meliu kasilaka-ra ngkai to lomo'-na .
61002021	Agina-pi tauna to hewa toera , ke neo' lau-ra mpo'incai ohea to makono , ngkai kampo'inca-ra ohea to makono , tapi' uma-ra dota mpotuku' hawa' Alata'ala to oti-mi raparata-raka .
61002022	Ria lolita rapa' to mpo'uli' hewa toi : " Dike' ngkoni' nculii' koja'-na , wawu to teniu'-mi hilou motampo' nculii' hi rege' . " Lolita toe bate soso' mpu'u hi tauna toera , apa' rakanculihii-rana kadada'aa to rapalahii-mie wengi .
61003001	Ompi'-ompi' to kupe'ahi' ! Toi sura-ku karongkani-na hi koi' . Rala sura-ku to rontau toi , ku'apui nono-ni hante mpopokiwoii-koi tudui' to makono , bona moroli' pekiri-ni .
61003002	Patuju-ku bona nikiwoi lolita to raparata nabi-nabi to moroli' owi , pai' bona nikiwoi wo'o hawa' to ngkai Pue' , Magau' Tompohore-ta ngkai huku' jeko'-ta . Hawa'-na toe ni'epe ngkai kai' suro-na to mpokarebai-koi .
61003003	Aga to meliu lia ngkai hawe'ea , kana nikiwoi tohe'i : hi eo-eo to tumai mpai' , mehupa' tauna to nakuasai konoa nono-ra to dada'a . Tauna toera mpopo'ore'-koi ,
61003004	ra'uli' : " Yesus mojanci tumai-i mpai' . Hiaa' hiapa-imi ! Uma-kaina kipangalai' , apa' ngkai kamate-ra ntu'a-ta to owi-era , uma-di ria kabalia'-na dunia' toi . Butu nyala-na bate-bate-na moto-di ngkai lomo' kajadi' dunia' duu' hewa toe lau . "
61003005	Tauna to mololita hewa toe , tungkai' mpopiri mata-ra . Batua-na , uma-ra dota mpokiwoi beiwa Alata'ala mpopajadi' langi' owi hante lolita-na-wadi . Pai' dunia' napajadi' hante ue , pai' role-na mehupa' ngkai ue .
61003006	Pai' hante ue wo'o Alata'ala mpogero dunia' to owi toe .
61003007	Pai' langi' bo dunia' to ria tempo toi napewili' hante lolita-na wo'o-wadi , bona ragero hante apu . Tempo toi langi' pai' dunia' napewili'-pidi duu'-na hi Eo Pobotuhia . Nto'u toe mpai' Alata'ala mpohuku' tauna to uma mengkoru hi Hi'a .
61003008	Aga koi' ompi'-ompi' to kupe'ahi' , to hanyala toi neo' mpu'u nilipo' . Ria tauna to mpo'uli' mahae rahi-mi , ko'ia oa'-di rata Pue'-e . Tapi' hi rala poncilo Pue' , hancobu mpae hibalia ha'eo-wadi , pai' ha'eo hibalia hante hancobu mpae . Pue' uma lera' mpopadupa' tipa'-na . Ko'ia-i rata wae lau , apa' kamosabara-na hi koi' , uma napokonoi ane ria nte hadua to rahuku' . Konoa-na bona hawe'ea tauna mologa medea ngkai jeko'-ra .
61003009	
61003010	Aga bate rata moto-i mpai' Pue'-e ! Pai' karata-na toe mekoncehi lia hewa karata topanako . Hi eo toe mokero langi' hante moni to paguru , pai' butu nyala-na pumpu ridi' nakoni' apu , pai' dunia' toi hante hawe'ea ihi'-na mampu hangkaa-ngkania .
61003011	Jadi' ompi'-ompi' , ane hawe'ea to ria bate mogero hewa toe-e , beiwa mpu'u-tamo kita' toi-e ? Bate kana tapakaroli' po'ingku-ta pai'-ta mengkoru hi Alata'ala .
61003012	Apa' kita' toi mpopea Eo Pobotuhia-na Alata'ala . Agina petuku'-ta hi Pue' tapelompehi hudu pakulea'-ta bona sohi' rata Eo toe . Hi eo toe mpai' , mampu langi' nakoni' apu , pai' butu nyala-na to ria mo'ono' ngkai karani'-na .
61003013	Aga kita' mpopea to najanci-taka Alata'ala : langi' to bo'u pai' dunia' to bo'u , to rapo'ohai' tauna to monoa' .
61003014	Toe-mi ompi'-ompi' to kupe'ahi' , bula-ni mpopea eo toe , huduwukui-koi mpotuku' Pue' , bona lompe' posidaia'-ni hante Hi'a , pai' bona uma ria kasalaia' ba ka'eaa'-ni ane rata-pokoi mpai' hi nyanyoa-na .
61003015	Uli'-mi-hana kamosabara-na Pue' mpalogai manusia' bona tebahaka-ra ngkai huku' jeko'-ra . Hewa toe wo'o-wadi ihi' sura to na'uki'-kokoi Paulus , ompi'-ta to tape'ahi' . Na'uki' toe ntuku' kanotoa nono to narata ngkai Pue' .
61003016	Hi rala hawe'ea sura-na , nakahangai' tudui' to hewa toe . Ria wo'o tudui'-na to mokoro tapaha . Pai' tudui'-na toe rapomewoli' lau-mi tauna to uma monoto pekiri-ra pai' to uma moroho pepangala'-ra . Wae wo'o-ra mpomewoli' ihi' Buku Tomoroli' to ntani'-na . Ngkai kehi-ra toe-mi mpai' , pai'-ra mporata pehuku' Alata'ala .
61003017	Aga koi' , ompi'-ompi' to kupe'ahi' , ni'inca ami'-mi hawe'ea toe lau . Jadi' , mo'inga'-inga'-koi hi guru agama to boa' toera , bona neo'-koi himpataua' hante kasalaa'-ra , duu'-na monawu'-koi ngkai pokorea-ni to moroho .
61003018	Donihii lau-mi petuku'-ni hi Pue'-ta Yesus Kristus , Magau' Tompohore-ta ngkai huku' jeko'-ta , bona nirasai mpu'u ahi'-na . Pai' donihii wo'o pe'inca-ni mpo'inca-i . Une'-imi wae lau duu' kahae-hae-na . Amin .
62001001	Ihi' sura toi mpotompo'wiwi Lolita to mpowai' katuwua' . To mpowai' katuwua' toei , ria ami'-imi ngkai lomo'-na . Ki'epe-imi , kihilo-i hante mata-kai moto-mi . Kihilo mpu'u-imi , kiganga-imi-kaina hante pale-kai .
62001002	To mpowai' katuwua' toei , mehupa'-imi hi dunia' toi , pai' kihilo-imi-kaina . Toe pai' kipakanoto-kokoi kahema-nai , pai' mposabii' Kahi'a-na to mpowai' katuwua' to lompe' duu' kahae-hae-na . Ngkai lomo'-na , ria ami'-imi dohe Alata'ala to Tuama , pai' mehupa'-imi hi kai' .
62001003	Napa to oti kihilo pai' to ki'epe , toe-mi to kiparata-kokoi , bona hintuwu'-koi hangkaa-ngkania hante kai' . Pai' kahintuwua'-ta tohe'i-e , kahintuwua' hante Alata'ala to Tuama pai' Yesus Kristus Ana'-na .
62001004	Ki'uki'-kokoi tohe'i , bona gana-mi kagoea'-ta .
62001005	Toi-mi kareba to ki'epe ngkai Yesus pai' kiparata-kokoi : Alata'ala , Hi'a-mi baja , uma ria hangkedia' kabengia-na hi Hi'a .
62001006	Ane ta'uli' hintuwu'-ta hante Alata'ala , pai' momako' moto-ta hi rala kabengia-na , moboa'-tamo pai' uma tatuku' tudui' to makono .
62001007	Ane momako'-ta hi rala kabajaa-na , hewa Alata'ala ria hi rala kabajaa-na , hintuwu'-tamo hadua pai' hadua , pai' nabohoi'-ta ngkai hawe'ea jeko'-ta sabana raa' Yesus Ana'-na to mate jadi' tolo' woto-ta .
62001008	Ane ta'uli' uma ria jeko'-ta , mpobagiu woto-ta moto-tamo , pai' uma tapoinono tudui' to makono .
62001009	Ane tapangaku' jeko'-ta , Alata'ala mpopadupa' janci-na hi kita' , pai' nababehi napa to monoa' : na'ampungi jeko'-ta pai' nabohoi'-tamo ngkai hawe'ea kasalaa'-ta .
62001010	Ane ta'uli' uma-ta mojeko' , mpakiboa' Alata'ala lau-tamo , pai' uma tapoinono lolita-na .
62002001	Ana'-ana'-ku , patuju-ku mpo'uki' tohe'i-e , bona neo'-ta mpobabehi jeko' . Aga ane ria to mpobabehi jeko' , ria moto-i to mpotauntongoi'-ta hi nyanyoa Alata'ala to Tuama . Hi'a-mi Yesus Kristus to monoa' .
62002002	Pai' Hi'a-mi to mate jadi' tolo' woto-ta bona Alata'ala mpo'ampungi jeko'-ta . Pai' uma muntu' jeko'-ta kita'-wadi to natolo' , tapi' jeko' hawe'ea manusia' wo'o .
62002003	Ane tatuku'-mi hawa' Alata'ala , toi-mi pompetonoi-na bona ta'inca kata'inca-na mpu'u-imi .
62002004	Tauna to mpo'uli' : " Ku'inca-imi-kuna Alata'ala , " hiaa' uma-di natuku' hawa'-nae , moboa'-imi , pai' uma napoinono tudui' to makono .
62002005	Tauna to mpotuku' lolita Alata'ala , hira' toe-mi to mpoka'ahi' Alata'ala mpu'u-mpu'u . Toi-mi pompetonoi-na bona ta'inca kahintuwu'-ta hante Alata'ala .
62002006	Ane tauna to mpo'uli' tida-ra hintuwu' hante Alata'ala , po'ingku-ra kana hewa po'ingku-na Kristus .
62002007	Ompi'-ompi' to kupe'ahi' , hawa' to ku'uki'-kokoi tohe'i , bela hawa' to bo'u . Hawa' toi , hawa' to mahae-mi ni'epe , to nitarima ngkai lomo'-nami . Hawa' toi , kareba to mpo'uli' momepoka'ahi'-ta hadua bo hadua .
62002008	Aga nau' wae , hawa' to ku'uki'-kokoi toi , bate bo'u . Makono mpu'u-hana , hawa' toi hawa' to bo'u . Ni'inca moto toe ngkai Pue' Yesus , pai' ngkai kehi-ni to bo'u wo'o . Apa' kamoroo-rontoa-mi bengi-na , pai' mehini-mi baja to makono .
62002009	Tauna to mpo'uli' ria-ra hi rala kabajaa-na , pai' mpokahuku' moto-ra ompi'-ra , bate hi rala kabengia-na oa'-ra-pidi .
62002010	Tauna to mpoka'ahi' ompi'-ra , tida-ra hi rala kabajaa-na , pai' uma ria napa-napa to mpahala'nawu'-ra .
62002011	Tauna to mpokahuku' ompi'-ra , bate hi rala kabengia-na oa'-ra-pidi . Momako'-ra hi rala kabengia-na , pai' uma ra'incai hiapa kahiloua-ra , apa' kabengia-na toe-mi to mpakawero-ra , alaa-na uma-ra pehilo .
62002012	Ana'-ana' , ku'uki'-kokoi sura tohe'i , apa' te'ampungi-mi jeko'-ni sabana Pue' Yesus .
62002013	Tuama-tuama , ku'uki'-kokoi sura tohe'i , apa' ni'inca-imi to ria ngkai lomo'-na . Kabilasa-kabilasa , toronaa-toronaa , ku'uki'-kokoi sura tohe'i , apa' nidagi-imi anudaa' .
62002014	Ku'uki' hi koi' ana'-ku , apa' ni'inca-imi Tuama-ta . Ku'uki' hi koi' tuama-tuama , apa' ni'inca-imi to ria ngkai lomo'-na . Ku'uki' hi koi' kabilasa pai' toronaa , apa' moroho-mi pepangala'-ni , nipoinono Lolita Alata'ala , nidagi-imi anudaa' .
62002015	Neo'-ta mpoka'ahi' dunia' toi , pai' ba napa-napa ihi'-na . Hema to mpoka'ahi' dunia' toi , uma-ra mpoka'ahi' Alata'ala to Tuama .
62002016	Apa' hawe'ea to hi rala dunia' toi -- hewa kahinaa nono-ta to dada'a , napa to tahilo pai' tapokahina , napa-napa to mpokalangko nono-ta -- hawe'ea toe lau bela to ngkai Tuama-ta , bate to ngkai dunia'-hana .
62002017	Hiaa' dunia' toi-e neo' mogero-mi , wae wo'o hawe'ea ihi'-na to tapokahina . Tapi' tauna to mpotuku' konoa Alata'ala bate tuwu' duu' kahae-hae-na .
62002018	Ana'-ana'-ku , neo' rata-mi kahudua dunia' . Pai' hewa to jau-mi ratudui'-kokoi , bate rata mpai' hadua to rahanga' Bali' Kristus . Wae wo'o , tempo toi wori'-ramo to mehupa' to jadi' bali'-na Kristus . Toe-mi pompetonoi-na kaneo'-na rata mpu'u-mi kahudua dunia' .
62002019	Bali' Kristus toera , tauna to dohe-ta ri'ulu , tapi' kakoo-kono-na , bela-ra doo-ta . Toe pai' malai-ramo ngkai kahintuwuaa'-ta . Ane ke doo-ta mpu'u-rale , ke bate tida moto-ra dohe-ta . Tapi' malai-ramo-rana ngkai kahintuwuaa'-ta , toe pai' ta'inca-mi ka'uma-na ria haduaa-ra to tono' hi kita' .
62002020	Aga koi' ompi'-ompi' , nitarima-mi Inoha' Tomoroli' to ngkai Kristus . Toe pai' hawe'ea-ni mpo'inca tudui' to makono .
62002021	Jadi' , uma-hawo patuju-ku mpo'uki'-kokoi tohe'i-e , ba monguli' wae ka'uma-na ni'incai tudui' to makono . Ku'uki'-kokoi toi-e , apa' lawi' ni'inca moto-mi tudui' to makono , pai' ni'inca wo'o ka'uma-na ria boa' to mehupa' ngkai to makono .
62002022	Hema-ra to boa' toera-e ? To boa'-le , tauna to mposapu Kayesus-na Magau' Topetolo' . Hira' toe-mi bali' Kristus , apa' rasapuaka-rana Alata'ala to Tuama pai' Alata'ala to Ana' .
62002023	Tauna to mposapuaka Alata'ala to Ana' , uma ria posidaia'-ra hante Alata'ala to Tuama . Tauna to mpangaku' Kayesus-na Ana' Alata'ala , mosidai'-ramo hante Alata'ala to Tuama .
62002024	Jadi' , ane koi' ompi'-ompi' , kareba to ni'epe-mi ngkai lomo'-na kana nipoinono oa' . Ane kareba to ni'epe ngkai lomo'-na toe nipoinono oa' , tida-mokoi hintuwu' hante Alata'ala to Ana' pai' Alata'ala to Tuama .
62002025	Pai' toi-mi janci-na hi kita' : katuwua' to lompe' duu' kahae-hae-na .
62002026	Ku'uki'-kokoi sura tohe'i , mpotompo'wiwi-ra to doko' mpobagiu-koi .
62002027	Aga koi' ompi' , nitarima-mi-koina Inoha' Tomoroli' to ngkai Kristus , pai' Inoha' toe tida hi rala nono-ni . Uma-pi mingki' ria to ntani'-na mpotudui'-koi , apa' Inoha' Tomoroli' toe-mi mpotudui'-koi butu nyala-na . Tudui'-na paka' to makono , uma ria to boa' . Jadi' , hewa to oti-mi natudui'-kokoi , tida-mokoi hintuwu' hante Kristus .
62002028	Kakaliliua-na ana'-ana'-ku , tida-mokoi hintuwu' hante Kristus , bona ane rata nculii'-ipi mpai' , daho'-tamo mponyanyo-i , uma-ta mpai' me'ea' nakaratai .
62002029	Kristus mpotuku' oa' konoa Alata'ala . Ni'inca moto toe ompi' . Jadi' , ni'inca wo'o : hawe'ea tauna to mpotuku' konoa Alata'ala , napo'ana' Alata'ala-ramo .
62003001	Uma mowo kabohe ahi'-na Alata'ala to Tuama hi kita' , duu'-na nakahangai'-tamo ana'-na . Pai' bate wae mpu'u . Ana' Alata'ala mpu'u-tamo . Tauna to uma mepangala' hi Yesus uma mpo'incai kakita'-na ana' Alata'ala , apa' uma-ra mpo'incai Alata'ala .
62003002	Ompi'-ompi' to kupe'ahi' ! Tempo toi , ana' Alata'ala-tamo . Ko'ia ta'incai mpu'u kabeiwa-na mpai' katuwu'-ta hi eo mpeno , apa' ko'ia-ta rapopo'incai . Aga to ta'inca-na : ane rata nculii'-i-damo mpai' Kristus-e , hewa Hi'a wo'o-tamo-tawo , apa' bate lence-na mpu'u-mi mpai' to tahilo .
62003003	Hawe'ea tauna to ncarumaka Kristus hewa toe , bate mpakaroli' katuwu'-ra , hewa kamoroli'-na Kristus .
62003004	Hawe'ea tauna to mpobabehi jeko' , mpotiboki hawa' Alata'ala . Apa' toe-mi to rahanga' jeko' , mpotiboki hawa' Alata'ala .
62003005	Pai' ni'inca moto ompi' , patuju-na Yesus mehupa' hi dunia' , bona mpolali jeko' manusia' . Hiaa' Hi'a moto , uma-hana ria jeko'-na .
62003006	Jadi' , hawe'ea tauna to tida hintuwu' hante Hi'a , uma-rapa mpobabehi jeko' . Hawe'ea tauna to mpobabehi jeko' oa' , uma-ra mpohiloi-i pai' uma-ra mpo'incai-i .
62003007	Ana'-ana'-ku , neo' nipelele'-ra ba hema-hema to doko' mpobagiu-koi . Tauna to mpobabehi konoa Alata'ala , tauna to monoa'-ra , hewa kamonoa'-na Yesus .
62003008	Tauna to mpobabehi jeko' oa' , napo'ana' Magau' Anudaa'-ra . Apa' Magau' Anudaa' , topojeko' ngkai lomo'-na ami'-imi-hana . Toi-mi patuju-na Ana' Alata'ala mehupa' hi dunia' , bona mpogero bago-na Magau' Anudaa' .
62003009	Hawe'ea tauna to napo'ana' Alata'ala , uma-rapa mpobabehi jeko' oa' , apa' mporata-ramo katuwua' to bo'u ngkai Alata'ala . Uma-ra bisa mpobabehi jeko' oa' , apa' napo'ana' Alata'ala-ramo .
62003010	Toi-mi pompetonoi-na , bona ta'inca hema to napo'ana' Alata'ala pai' hema to napo'ana' Magau' Anudaa' . Hawe'ea tauna to uma mpobabehi konoa Alata'ala , bela-ra ana' Alata'ala . Wae wo'o tauna to uma mpoka'ahi' ompi'-ra , bela-ra ana' Alata'ala .
62003011	Toi-mi kareba to ni'epe ngkai lomo'-na : kana momepoka'ahi'-ta hadua bo hadua .
62003012	Neo'-ta mpenau' kehi Kain owi . Kain toei , napo'ana' anudaa'-i , alaa-na mpopatehi-i tu'ai-na . Napa pai' alaa-na mpopatehi-i tu'ai-na ? Apa' dada'a-hana po'ingku-na , hiaa' po'ingku tu'ai-na monoa' .
62003013	Toe-mi ompi' , neo' nikehelei ane tauna to uma mepangala' hi Yesus mpokahuku'-koi .
62003014	Ane mpoka'ahi'-ta ompi'-ta , ta'inca katebahaka-tami ngkai kamatea pai' mporata-tamo katuwua' to lompe' duu' kahae-hae-na . Tauna to uma mpoka'ahi' ompi'-ra , ko'ia-ra tebahaka ngkai kamatea .
62003015	Hawe'ea tauna to mpokahuku' ompi'-ra , hibalia topepatehi-ra-hana . Pai' ni'inca moto ompi' : tauna topepatehi uma mporata katuwua' to lompe' duu' kahae-hae-na .
62003016	Toi-mi pompetonoi-na bona ta'inca to ra'uli' ahi' : Yesus mpewai' tuwu'-na bona kita' mporata kalompea' . Jadi' , kita' wo'o kana mpewai' tuwu'-ta mpotulungi ompi'-ta .
62003017	Rapa'-na ria hadua tauna to nakariai rewa dunia' toi , pai' mpohilo-i ompi'-na nakakurai' ba napa-napa , pai' nanaa mara-wadi , uma natulungi , tantu tauna toe uma-i ma'ahi' hewa Alata'ala .
62003018	Ana'-ana'-ku , neo' ma'ahi' hi wiwi-wadi , neo' ta'uli' kampoka'ahi'-ta ompi'-ta pai' uma tababehi napa-napa mpotulungi-ra . Ma'ahi'-ta hante kehi-ta , apa' toe-mi ahi' to makono mpu'u .
62003019	Ane mpoka'ahi'-ta ompi'-ta , toe-mi pompetonoi-na bona ta'inca mpu'u kakita'-na ana' Alata'ala , alaa-na rodo-mi nono-ta mponyanyo-i .
62003020	Ane uma rodo nono-ta apa' mpenonoi sala'-ta , ma'ala oa' tapakarodo nono-ta , apa' Alata'ala mpo'inca omea tuwu'-ta , pai' ahi'-na hi kita' meliu kabohe-na ngkai nono-ta to mposalai'-ta toe .
62003021	Jadi' , ompi'-ompi' to kupe'ahi' , ane nono-ta uma-pi mposalai'-ta , daho'-tamo mponyanyo Alata'ala ,
62003022	pai' napa-napa to taperapi' bate nawai'-ta , apa' tatuku' hawa'-na pai' tababehi napa to mpakagoe' nono-na .
62003023	Toi-mile hawa'-nae : mepangala'-tamo hi Yesus Kristus Ana'-na , pai' momepoka'ahi'-ta hadua bo hadua , ntuku' to nahawai'-taka .
62003024	Tauna to mpotuku' hawa' Alata'ala , tida-ra hintuwu' hante Hi'a , pai' Hi'a hante hira' . Toi-mi pompetonoi-na bona ta'inca katida-na Alata'ala hintuwu' hante kita' , apa' nawai'-tamo Inoha'-na .
62004001	Ompi'-ompi' to kupe'ahi' ! Neo' ncaliu nipangala' hawe'ea tauna to mpo'uli' ria Inoha' Alata'ala hi hira' . Petonoi ulu , ba mpu'u-mpu'u-ra ngkai Alata'ala ba uma-di . Apa' wori' nabi boa' modao' hiapa-apa .
62004002	Toi-mi pompetonoi-na bona ta'inca hema to nakuasai Inoha' Alata'ala : hawe'ea tauna to mpangaku' Yesus Kahi'a-na Magau' Topetolo' to mewali manusia' , tauna toe-ramo to napo'ana' Alata'ala .
62004003	Hawe'ea tauna to uma mpangaku' Kayesus-na Magau' Topetolo' toe , uma-ra napo'ana' Alata'ala . Tauna toera nakuasai noto to ngkai Bali' Kristus . Ni'epe moto tudui' to mpo'uli' karata-na mpai' Bali' Kristus , pai' tempo toi mpolia' ria-imi hi rala dunia' .
62004004	Aga koi' ana'-ku , napo'ana' Alata'ala-mokoi , pai' nidagi-ramo nabi to boa' toera , apa' Noto to ria hi rala nono-ni meliu kabaraka'-na ngkai noto to hi rala nono-ra to uma mepangala' hi Pue' .
62004005	Nabi to boa' toera , ngkai dunia' to dada'a toi-ra . Toe pai' tudui'-ra mehupa' ngkai dunia' to dada'a toi , pai' tauna to uma mepangala' hi Pue' mpo'epe pai' mpotarima tudui'-ra .
62004006	Aga kita' ompi' , napo'ana' Alata'ala-tamo . Tauna to mpo'inca Alata'ala mpo'epe pai' mpotarima tudui'-ta . Tauna to uma napo'ana' Alata'ala uma mpotarima tudui'-ta . Toe-mi pompetonoi-na bona ta'inca hema to nakuasai Noto to makono pai' hema to nakuasai noto to mebagiu .
62004007	Ompi'-ompi' to kupe'ahi' ! Momepoka'ahi'-tamo hadua bo hadua , apa' ahi' mehuwu ngkai Alata'ala . Hawe'ea tauna to mpoka'ahi' doo-ra , hira'-mi to napo'ana' Alata'ala pai' to mpo'inca Alata'ala .
62004008	Tauna to uma mpoka'ahi' doo-ra , ko'ia-ra mpo'incai Alata'ala , apa' Alata'ala-hana , ma'ahi'-i .
62004009	Hewa toi-mi Alata'ala mpopehuwu ahi'-na hi kita' : Ana'-na to Hadudua nahubui tumai hi dunia' , bona kita' mporata katuwua' ngkai Ana'-na toei .
62004010	Toi-mi to ra'uli' ahi' . Bela kita' to ri'ulu mpoka'ahi' Alata'ala . Alata'ala-hana to ri'ulu mpoka'ahi'-ta , duu'-na mpohubui-mi Ana'-na tumai jadi' tolo' woto-ta bona jeko'-ta ra'ampungi .
62004011	Ompi'-ompi' to kupe'ahi' ! Apa' wae-mi kabohe ahi' Alata'ala hi kita'-e , toe pai' kana momepoka'ahi' wo'o-ta-tawo hadua bo hadua .
62004012	Ko'ia ria haduaa to mpohilo-i Alata'ala . Aga nau' wae , ane momepoka'ahi'-tamo hadua bo hadua , Alata'ala tida hintuwu' hante kita' , pai' incana mpu'u hi pokehii-ta katapoka'ahi'-na Alata'ala .
62004013	Toi-mi pompetonoi-na bona ta'inca katida-ta hintuwu' hante Alata'ala , pai' Alata'ala hante kita' : apa' nawai'-tamo Inoha'-na to moroli' .
62004014	Kai' , kihilo-imi-kaina Ana' Alata'ala , pai' kisabii' Kahi'a-na to nahubui Alata'ala to Tuama tumai jadi' Magau' Tompohore hawe'ea manusia' ngkai huku' jeko'-ra .
62004015	Hema to mpangaku' Kayesus-na Ana' Alata'ala , Alata'ala tida hintuwu' hante hira' , pai' hira' hante Alata'ala .
62004016	Toe pai' ta'inca-mi pai' tapangala'-mi kanapoka'ahi'-ta Alata'ala .
62004017	Ane mpoka'ahi'-ta ompi'-ta , toi-mi pompetonoi-na katapoka'ahi'-na mpu'u-i Alata'ala , alaa-na daho'-ta mponyanyo-i hi Eo Kiama . Daho'-ta mponyanyo-i , apa' kehi-ta hi rala dunia' toi hewa kehi-na Kristus .
62004018	Ane ta'inca mpu'u ahi' Alata'ala hi kita' , uma-tapa me'eka' hi Alata'ala . Ahi'-na to gana toe mporohoi nono-ta , pai' uma-tapa me'eka' . Ane tapoka'eka' pehuku'-na Alata'ala , batua-na , ko'ia ta'incai mpu'u ahi'-na hi kita' .
62004019	Kita' ma'ahi' , apa' Alata'ala-mi to ri'ulu mpoka'ahi'-ta .
62004020	Tauna to mpo'uli' : " Kupoka'ahi'-i Alata'ala , " pai'-i mpokahuku' moto ompi'-na , boa'-i-tawo' . Apa' ane uma-i mpoka'ahi' ompi'-na to nahilo , peliu-liu-nami Alata'ala to uma nahiloi .
62004021	Jadi' , toi-mi hawa' Kristus hi kita' : hema to mpoka'ahi' Alata'ala , kana mpoka'ahi' ompi'-ra wo'o .
62005001	Hawe'ea tauna to mpangala' Kayesus-na Magau' Topetolo' , napo'ana' Alata'ala-ramo . Pai' hawe'ea tauna to mpoka'ahi' Alata'ala to Tuama , bate mpoka'ahi' wo'o-ra hawe'ea ana' Alata'ala .
62005002	Toi-mi pompetonoi-na bona ta'inca katapoka'ahi'-ra tauna to napo'ana' Alata'ala , ane mpoka'ahi'-ta Alata'ala pai' mpotuku' hawa'-na .
62005003	Apa' ane mpoka'ahi'-ta Alata'ala , batua-na tatuku'-mi hawa'-na . Hiaa' hawa'-na toe , uma-hawo mokoro tatuku' .
62005004	Apa' hawe'ea tauna to napo'ana' Alata'ala mpodagi kuasa anudaa' to hi dunia' toi . Tadagi-mi kuasa anudaa' hante pepangala'-ta .
62005005	Hema-ra to mpodagi kuasa anudaa' to hi dunia' toi ? Muntu' tauna to mpangala' Kayesus-na Ana' Alata'ala .
62005006	Yesus Kristus , Hi'a-mi Ana' Alata'ala to rata hi dunia' . Yohanes Topeniu' mponiu'-i hante ue . Mo'ili raa'-na nto'u kamate-na raparika' . Jadi' , monoto-mi Kayesus-na Ana' Alata'ala , uma muntu' ngkai karaniu'-na , tapi' ngkai kamate-na wo'o . Pai' Inoha' Tomoroli' wo'o mpemakono Kayesus-na Ana' Alata'ala , pai' napa to na'uli' Inoha' Tomoroli' toe , bate makono .
62005007	Jadi' , toe-mi ohea-na Alata'ala mpakanoto-taka Kayesus-na Ana'-na : Inoha' Tomoroli' mposabii' Kahi'a-na Ana' Alata'ala . Pai' napa to jadi' hi karaniu'-na pai' hi kamate-na wo'o mpakanoto Kahi'a-na Ana' Alata'ala . To tolu nyala toera hibalia patuju-ra , Kayesus-na Ana' Alata'ala .
62005008	
62005009	Bangku' posabi' manusia' taparasaya , peliu-liu-nami posabi'-na Alata'ala moto . Apa' toe-mi posabi'-na Alata'ala mpotompo'wiwi Ana'-na .
62005010	Tauna to mepangala' hi Ana' Alata'ala , ra'inca-mi hi rala nono-ra kamakono-na posabi' Alata'ala toe . Hema to uma mpangala' Alata'ala , mpakiboa' Alata'ala lau-ramo , apa' uma rapangalai' posabi' Alata'ala to mpotompo'wiwi Ana'-na .
62005011	Toi-mi posabi'-na Alata'ala : nawai'-tamo katuwua' to lompe' duu' kahae-hae-na , pai' katuwua' toe tarata muntu' ngkai Ana'-na .
62005012	Hema to mosidai' hante Ana'-na , mporata-ramo katuwua' toe . Hema to uma mosidai' hante Ana' Alata'ala , uma raratai katuwua' toe .
62005013	Hi koi' to mepangala' hi Ana' Alata'ala ku'uki' sura tohe'i , bona ni'inca mpu'u kamporata-nimi katuwua' to lompe' duu' kahae-hae-na .
62005014	Daho'-ta mekakae hi Alata'ala , apa' ta'inca kana'epe-na pomperapia'-ta , asala pomperapia'-ta toe ntuku' konoa-na .
62005015	Pai' ane ta'inca kana'epe-na pomperapia'-ta , ta'inca wo'o katatarima-nami ba napa-napa to taperapi' hi Hi'a .
62005016	Ane mpohilo-ta hadua ompi'-ta mpobabehi jeko' to uma-hawo mpokeni pehukua' to duu' kahae-hae-na , kana taposampayai-i-hawo , bona Alata'ala mpowai'-i katuwua' . To ku'uli' tohe'i , mpobelahi tauna to mpobabehi jeko' to uma-hawo mpokeni pehukua' to duu' kahae-hae-na . Apa' ria wo'o jeko' to mpokeni pehukua' to duu' kahae-hae-na . Jadi' , uma kuhubui-koi mposampayai-ra to mpobabehi jeko' toe .
62005017	Hawe'ea babehia to dada'a , bate jeko' hanga'-na . Aga ria jeko' to uma-hawo mpokeni pehukua' to duu' kahae-hae-na .
62005018	To ta'inca-na : hawe'ea tauna to napo'ana' Alata'ala , uma-rapa mpobabehi jeko' , apa' Ana' Alata'ala moto mpojaga-ra pai' Magau' Anudaa' uma mpokulei' mpodagi-ra .
62005019	To ta'inca-na : kita' toi napo'ana' Alata'ala-tamo , pai' humalili' dunia' toi nakuasai Magau' Anudaa' .
62005020	To ta'inca-na : rata-imi Ana' Alata'ala hi dunia' , pai' nanotohi-mi nono-ta , bona ta'inca-mi Alata'ala to makono . Hintuwu'-tamo hante Alata'ala to makono toei , apa' hintuwu'-tamo hante Yesus Kristus Ana'-na . Hi'a-mi Alata'ala to makono . Ngkai Hi'a-mi tarata katuwua' to lompe' duu' kahae-hae-na .
62005021	Ana'-ana'-ku , mo'inga'-inga' bona neo'-koi mepue' hi pue' to uma makono .
63001001	Sura toi ngkai aku' Totu'a , kupakatu tilou hi totina to napelihi Alata'ala , pai' hi hawe'ea ana'-nu to kupoka'ahi' mpu'u . Uma muntu' aku' to mpoka'ahi'-koi , hawe'ea tauna to mpo'inca tudui' to makono , hira' wo'o mpoka'ahi'-koi .
63001002	Kipoka'ahi'-koi apa' mepangala'-tamo hi tudui' to makono , pai' tudui' to makono toe takakamu duu' kahae-hae-na .
63001003	Alata'ala to Tuama pai' Yesus Kristus Ana'-na mpogane'-ta ngkai kabula rala-na , mpopohiloi-ta ahi'-na , pai' mpowai'-ta kalompea' tuwu' . Hawe'ea toe tapobagia hante nono to monoa' pai' to ma'ahi' .
63001004	Goe' lia nono-ku mpohirua'-raka ba hangkuja dua ana'-nu hi rei . Apa' po'ingku-ra mpotuku' tudui' to makono , hewa to nahawai'-taka Alata'ala to Tuama .
63001005	Jadi' , kuperapi' hi iko totina , bona momepoka'ahi'-ta hadua bo hadua . To ku'uki' toi-e , bela hawa' to bo'u . Hawa' toi-e , hawa' to ta'epe ami'-mi ngkai lomo'-na .
63001006	Toe-mile to ra'uli' ahi'-e : mpotuku' hawa' Alata'ala . Pai' toi-mi hawa'-na to ni'epe ami'-mi ngkai lomo'-na : kana momepoka'ahi' mpu'u-tamo .
63001007	Ku'uki'-kokoi tohe'i-e , apa' wori' topebagiu modao' hi humalili' dunia' . Uma-ra mpangala' Kayesus-na Magau' Topetolo' to mewali manusia' . Tauna to hewa toe , topebagiu-ra pai' bali' Kristus mpu'u-ra .
63001008	Toe pai' kana mo'inga'-inga'-koi , nee-neo' mpai' nibahaka pepangala'-ni hi Pue' Yesus , alaa-na uma ria kalaua-na bago-kai mpokeni Kareba Lompe' hi koi' . Tida-mokoi mepangala' hi Pue' , bona nirata omea mpai' hiwili pepangala'-ni hi eo mpeno .
63001009	Hawe'ea tauna to meleli' ngkai tudui' to makono , pai' uma-ra mpotuku' tudui' Kristus , tauna toera uma mosidai' hante Alata'ala . Tauna to tida mpotuku' tudui' Kristus , mosidai'-ramo hante Alata'ala to Tuama pai' hante Alata'ala to Ana' .
63001010	Jadi' , ane ria guru agama to rata hi ngata-ni to mpokeni tudui' to mosisala hante tudui' toi-e , neo' nipopehani-ra hi tomi-ni , pai' neo' nitabe-ra .
63001011	Apa' tauna to mpotabe-ra , hibalia-mi mpodohei-ra hi rala pobago-ra to dada'a toe .
63001012	Wori'-pidi to dota ku'uli'-kokoi , tapi' uma ku'uki' hi rala sura toi . Apa' patuju-ku tilou moto-a mpai' mpencuai'-koi . Jadi' , momepololitai wiwi ngkawiwi-ta-damo mpai' , bona gana kagoea'-ta .
63001013	Wori' tabe ngkai hawe'ea ana' ompi' bine-nu to hi rehe'i , to napelihi Alata'ala . Hudu rei .
64001001	Sura toi ngkai aku' Totu'a , kupakatu hi bale-ku Gayus , to kupoka'ahi' mpu'u .
64001002	Bale ! Mosampaya-a bona seha'-ko pai' bona mporata-ko kalompea' hi rala hawe'ea to nubabehi , hewa kao'-nu mporata kalompea' .
64001003	Goe' lia nono-ku , apa' ba hangkuja dua ompi' hampepangalaa'-ta rata hi rehe'i , mpokeni kareba ngkai retu . Ra'uli' : tida-ko mpangala' tudui' to makono , pai' po'ingku-nu mpotuku' oa' tudui' to makono .
64001004	Uma ria to kupokagoe' melabi ngkai tohe'i , mpo'epe kareba to mpo'uli' ana'-ku mpotuku' ncuu tudui' to makono .
64001005	Bale ! Goe'-a apa' tida oa'-ko mpotulungi ompi'-ta to mehani hi ngata-nu . Nau' to ko'ia-ra nu'incai , nutulungi oa'-ra .
64001006	Hira' toe-mi to mpotompo'wiwi ahi'-nu hi rehe'i hi hawe'ea ompi' hampepangalaa'-ta . Wae-pi , kusarumaka-ko mpope'ongko' lompe'-ra , bona ma'ala-ra mpokaliliu pomakoa'-ra . Pope'ongko'-ra hewa to natao hi suro Alata'ala , bona goe'-i Alata'ala .
64001007	Apa' ompi'-ta toera momako' hilou mpokeni hanga' Pue' Yesus . Pai' uma-ra mporatai napa-napa ngkai tauna to uma mepangala' hi Pue' .
64001008	Jadi' , masipato' lia-ta mpotulungi-ra , bona hewa to tadohei-ramo hi rala pobago-ra mpokeni kareba to makono .
64001009	Ria-mi sura-ku hi hawe'ea ompi' hampepangalaa'-ta hi retu . Tapi' Diotrefes-hana , uma-i mposaile' lolita-kai , apa' mpoiwongko huraa-na oa'-i-hana .
64001010	Jadi' , ane rata-a-damo mpai' , kuwongka po'ingku-na to dada'a pai' petuntui'-na hi kai' . Uma muntu' toe to nababehi . Meliu ngkai toe , ane ompi'-ta to mpokeni Kareba Lompe' mehani hi ngata-ni , oja'-i mpotarima-ra . Pai' natagi wo'o-ra to doko' mpotarima-ra , pai' uma-pi napiliu-ra mesua' hi pogamparaa .
64001011	Bale ! Neo' mpenau' to dada'a . Penau' to lompe' . Tauna to mpobabehi to lompe' , napo'ana' Alata'ala-ra . Tauna to mpobabehi to dada'a , ko'ia-ra mpo'incai-i Alata'ala .
64001012	Ane Demetrius-hana , hawe'ea tauna mpo'une'-i . Masipato' mpu'u-i ra'une' , apa' po'ingku-na mpotuku' tudui' to makono . Kai' , ki'une' wo'o-i-kaiwo , pai' nu'inca kamakono-na pe'une'-kai .
64001013	Wori'-pidi to dota ku'uki'-koko , tapi' uma-a dota mpo'uki' hi rala sura toi .
64001014	Apa' kusarumaka uma-pi mahae hirua'-ta nculii' , bona momepololitai wiwi ngkawiwi-ta-damo mpai' . Kalompea' rata hi iko . Wori' tabe ngkai hawe'ea bale-nu hi rehe'i . Parata-ka-kuwo tabe-ku hi hawe'ea bale-ku to hi retu butu-butu dua-na . Hudu rei .
64001015	
65001001	Sura toi ngkai aku' Yudas , batua Yesus Kristus pai' ompi'-na Yakobus , kupakatu tilou hi ompi'-ompi' to nakio' Alata'ala to Tuama jadi' ntodea-na . Napoka'ahi'-koi pai' napewili' oa'-koi duu' hi karata-na nculii' mpai' Yesus Kristus .
65001002	Wori' tabe : mekakae-a hi Alata'ala bona nawai'-koi kawoo-woria' rasi' , kalompea' tuwu' pai' ahi'-na .
65001003	Ompi'-ompi' to kupe'ahi' ! Patuju-ku lomo'-na , ke mpo'uki'-kokoi sura mpotompo'wiwi kalompea' to tarata hangkaa-ngkania ngkai Alata'ala . Aga wae lau , kurasai hewa ria to mpewuku-a mpobalii' patuju-ku to lomo'-na . Apa' ria tauna to mesua' hi laintongo'-ta to ngkeni tudui' to sala' . Toe pai' ku'uli' , agina ku'uki'-kokoi sura to mporohoi nono-ni bona ni'ewa-ra to mpokeni tudui' to sala' toe . Apa' Alata'ala mpoparata tudui' to makono hi hawe'ea tauna to napobagia bona tapangala' , pai' tudui' toe uma ma'ala rabalii' . Tauna to mpokeni tudui' to sala' toera , mesua'-ramo hi laintongo'-ta , ra'uli' ompi' hampepangalaa'-ta moto-ra . Ntaa' we'i uma-radi mengkoru hi Alata'ala-e . Ra'uli'-rana , ma'ala moto-ta mpe'ohai konoa nono-ta to dada'a , apa' ma'ahi'-i Alata'ala . Dada'a lia tudui'-ra toe , apa' mpomewoli' lau-ra tudui' kabula rala-na Alata'ala , pai' ncapuaka-ra Magau' pai' Pue'-ta to hadua lau-wadi , Hi'a-mi Yesus Kristus . Bate rahuku'-ra mpai' guru to boa' toera . Ngkai owi , ria ami' nabi to mpolowa huku' to napakatantu-raka Alata'ala .
65001004	
65001005	Jadi' ompi'-ompi' , kakoo-kono-na ni'inca moto hawe'ea toi-e . Aga nau' wae , doko' kupopokiwoii-koi beiwa pehuku'-na Pue' Ala hi tauna to dada'a gau'-ra . Owi Pue' mpobahaka ntodea to Yahudi ngkai tana' Mesir . Tapi' ngkabokoa'-na ria-ra to uma mpopangala'-i . Jadi' napatehi-ra hantongo' hi papada to wao' .
65001006	Kiwoi wo'o mala'eka owi hi suruga . Hantongo'-ra mpoliu kotoa kuasa-ra , pai'-ra mpalahii po'ohaa'-ra . Pue' mpohilu' mala'eka toera hante rante to uma ria kaduu-dupea'-na , napotuhu-ra hi rala po'ohaa' to mobengi . Hi ria-ra rapotuhu ncuu duu'-na rata mpai' tempo-na nabotuhi kara-kara-ra hi eo pehukua' to mewulungahi .
65001007	Kiwoi wo'o ngata Sodom pai' Gomora owi hante ngata-ngata to ntololikia-na . Pue' ngata toera mpobabehi gau' to dada'a hewa mala'eka toe we'i . Mogau' sala'-ra pai' mpobabehi-ra gau' to dada'a lia , duu'-na ngata-ra raropuhi hante apu . Pehuku'-na Alata'ala hi to Sodom pai' to Gomora toe jadi' tonco hi hawe'ea tauna , pai' ma'ala rarapai'-ki apu naraka to uma ria ka'oraa-na , to mpohuku' hawe'ea bali' Alata'ala .
65001008	Jadi' , nau' wae-mi pehuku'-na Alata'ala hi tauna to dada'a gau'-ra owi , bate dada'a oa'-wadi gau'-ra to mpokeni tudui' to sala' tempo toi-e . Lutu-ra-damo mpoinono tudui'-ra to sala' , pai' tudui'-ra to sala' toe mpokeni-ra mpobaboi' woto-ra moto hante pogau'-ra to sala' . Uma-ra mposaile' kuasa Alata'ala , pai'-ra mporuge' hawe'ea to mobaraka' to hi suruga .
65001009	Hiaa' bangku' Mikhael moto-hawoe' , to mpotadulakoi hawe'ea mala'eka , uma-i daho' mporuge' ba mpokamaro Magau' Anudaa' . Nto'u kamate-na nabi Musa , momehono'-ra mpome'agoi woto-na Musa ba hema-ra to mpo'ala' . Mikhael , uma-i daho' mpokamaro Magau' Anudaa' hante kuasa-na moto . Sampale-di na'uli'-ki : " Pue' moto mpai' to mpokaroe-ko ! "
65001010	Hiaa' guru to boa' toera-rana , mporuge'-ra anu mobaraka' to uma ra'incai . To ra'inca-na , kabua'-bua' kehi-ra to hewa binata to uma ria pekiri-ra . Pai' ngkai kehi-ra toe-mi mpai' , pai' alaa-na mporata huku'-ra .
65001011	Silaka-rada ! Mpotuku'-ra ohea to natara Kain owi . Mpo'uhi-ra gau' Bileam , apa' nau' ra'inca kamasala'-na babehia-ra , rababehi oa' apa' mpokahina-ra doi . Mpo'ewa-ra Alata'ala hewa Korah owi , pai' ngkai pe'ewa-ra toe bate mate-ra mpai' , nahuku' Alata'ala hewa Korah owi .
65001012	Hi poromua-ni , guru to boa' toera ngkoni' moto hangkaa-ngkania hante koi' , ntani' hewa doo-ni moto , aga me'eai' lia kehi-ra . Mokalila'-ra-damo ngkoni' hi poromua-ni nakeni kajampa-ra , pai'-ra mpenonoi woto-ra moto-wadi . Hira' toe hewa limu' to motiti aga uma ngkeni uda , apa' waro wae-wadi nawui ngolu' . Hira' hewa kaju to uma mowua' hi tempo-na , toe pai' rawuka lau-mi , alaa-na bangi .
65001013	Hira' hewa ue to ngkilimue pai' ngkeni wori' momo , apa' mpopehuwu-ra gau' to me'eai' . Hira' hewa betue' to uma monoa' pomako'-ra : ra'uli'-rana mpokeni-ra kabajaa , ntaa' mpokeni tauna puha lau-ra-wadi ! Alata'ala mporodo-raka po'ohaa' to mobengi riki . Mo'oha' hi ria-ramo mpai' duu' kahae-hae-na .
65001014	Ria lolita nabi Henokh owi to mpolowa pehuku'-na Alata'ala hi guru to boa' to tuwu' tempo toi . Henokh toei , muli Adam kapitu lapi-na . Na'uli' hewa toi : " Mpu'u-mpu'u tumai-i mpai' Pue' hante topetuku'-na to moroli' to moncobu-ncobu kawori'-ra .
65001015	Tumai-i mpohurai kara-kara hawe'ea tauna , pai' mpohuku' hawe'ea tauna topesapuaka ngkai hawe'ea pesapuaka-ra . Nahuku'-ra topojeko' to mposapuaka-i , nahiwili-raka hawe'ea lolita peruge'-ra mporuge'-i . " Hewa toe lolita Henokh owi mpolowa pehuku' Alata'ala hi tauna to mposapuaka-i .
65001016	Guru to boa' toera ntora ngkunuti pai' metuntui' . Mpotuku'-ra kahinaa-ra to dada'a . Molangko nono-ra mpololita hawe'ea babehia-ra , pai'-ra mpolinuruhi doo doko' mpo'ala' nono-ra bona ngalai' ria rasi'-ra .
65001017	Aga koi' ompi'-ku to kupe'ahi' , kiwoi-koi napa to ra'uli' mperi'ulu-mi suro-suro Pue'-ta Yesus Kristus .
65001018	Jau ra'uli'-kokoi hewa toi : hi eo-eo kamohua' Eo Kiama tohe'i , ria-ra tauna to mpopo'ore' pepangala'-ta . Mpotuku'-ra kahinaa-ra to dada'a , pai' uma-ra mengkoru hi Alata'ala .
65001019	Tauna to hewa toe-ramo to mpobabehi pogaaa' hi doo . Uma-ra nakuasai Inoha' Tomoroli' , nakuasai konoa nono-ra moto-ra-wadi .
65001020	Aga koi' ompi'-ku to kupe'ahi' ! Napoka'ahi'-koi Alata'ala . Jadi' , pelompehi mpu'u-koi bona tida-koi hi rala ahi'-na toe . Neo' nibahakai mome'apui ngkanono bona moroho pepangala'-ni -- apa' tudui' to tapangala' toi moroli' mpu'u . Mosampaya oa'-koi hante petete' Inoha' Tomoroli' . Pai' mpopea rasi' to nawai'-taka mpai' Pue'-ta Yesus Kristus ane tumai-ipi . To nawai'-taka mpai' , katuwua' to lompe' duu' kahae-hae-na .
65001021	
65001022	Ane ria tauna to morara'-pidi pepangala'-ra , poka'ahi'-ra-rawo .
65001023	Ane ria-ra to meleli' ngkai pepangala'-ra , tete'-ra nculii' bona mporata-ra kalompea' , niponcawa hewa mpe'alai'-ra ngkai apu . Aga ria wo'o tauna to gaga jeko'-ra , to mpotuku' kahinaa nono-ra to dada'a . Poka'ahi' wo'o-ra-rawo , aga mojaga-koi bona neo'-koi tepohikenii hi rala jeko'-ra . Poka'ahi'-ra topojeko' , tapi' pokahuku' jeko'-ra , niponcawa pohea to babo' .
65001024	Une'-imi Alata'ala , apa' mokuasa-i mpewili'-ta bona neo'-ta monawu' , duu'-na mokore-ta mpai' hi nyanyoa-na hi rala kabajaa-na , uma mpai' ria kasalaia'-ta pai' goe' nono-ta .
65001025	Hadua-na Hi'a-wadi Alata'ala , Magau' Tompohore-ta ngkai huku' jeko'-ta hante petolo'-na Yesus Kristus Pue'-ta . Tapomobohe hanga'-na apa' Hi'a-wadi to ncola , to bohe tuwu'-na , to mobaraka' pai' to mokuasa , ngkai owi , wae lau , pai' duu' kahae-hae-na . Amin !
66001001	Ihi' sura toi mpololita napa to napopehuwu Yesus Kristus . Alata'ala mpohubui Yesus Kristus mpopehuwu toe hi kita' batua-batua-na , bona ta'inca napa mpai' to kana sohi' madupa' . Yesus mposuro mala'eka-na mpopohiloi hawe'ea toe hi aku' Yohanes , batua-na .
66001002	Aku' toi-mi to mpo'uki' hawe'ea to kuhilo toe , mpo'uli'-kokoi Lolita Alata'ala pai' Lolita Posabi' ngkai Yesus Kristus .
66001003	Marasi'-i tauna to mpobasa lolita pelowa toi , pai' marasi' wo'o-ra to mpo'epe pai' mpotuku' napa to te'uki' hi rala-na , apa' neo' rata-mi kadupa'-na .
66001004	Sura toi ngkai aku' , Yohanes , kupakatu hi topetuku' Yesus to mo'oha' hi pitu ngata to hi propinsi Asia . Wori' tabe : mekakae-a hi Alata'ala bona nagane'-koi ngkai kabula rala-na pai' nawai'-koi kalompea' tuwu' . Pegane' toi ngkai Alata'ala to ria ngkai lomo'-na , to ria wae lau , pai' to ria duu' kahae-hae-na . Pai' pegane' toi ngkai Inoha' Alata'ala to Pitu , to ria hi nyanyoa Pohuraa Alata'ala ,
66001005	pai' ngkai Yesus Kristus . Yesus Kristus toe , Hi'a-mi Sabi' to tida , Hi'a-mi to lomo'-na tuwu' nculii' ngkai kamatea , Hi'a-mi Pangkeni to mpoparentai hawe'ea magau' hi dunia' . Yesus mpoka'ahi'-ta , pai' hante raa' ngkai kamate-na nabahaka-tamo ngkai jeko'-ta ,
66001006	pai' napajadi'-ta ntodea-na hi rala Kamagaua'-na , napajadi'-ta imam to mpokamu bago mpepue' hi Alata'ala Tuama-na . Yesus Kristus toe-imi to bohe tuwu'-na pai' to mokuasa duu' kahae-hae-na . Amin !
66001007	Hilo ! Etu-i tumai hi rala limu' ! Hawe'ea tauna mpai' mpohilo-i , rata-rata hi tauna to mpojalo-i owi . Pai' hawe'ea tauna hi dunia' motantangi' mpohilo-i . Wae mpu'u ! Amin !
66001008	Na'uli' Pue' Alata'ala : " Aku'-mi to lomo'-na pai' to ka'omea-na . Ria ami'-a ngkai lomo'-na , ria-a wae lau , pai' bate ria ncuu-a duu' kahae-hae-na . Meliu kuasa-ku ngkai hawe'ea . "
66001009	Aku' Yohanes , ompi'-ni hi rala Yesus . Hibalia karabalinai'-ta sabana petuku'-ta hi Yesus , hibalia kamporata-ta bagia hi rala Kamagaua'-na Yesus , pai' hibalia wo'o kantaha-ta mpotodohaka pebalinai' toe . Rapatani'-a hi lewuto' to rahanga' Patmos apa' mpokarebai-a Lolita Alata'ala pai' mpangaku'-a Kayesus-na Pue'-ku .
66001010	Nto'u Eo Pue' , nakuasai-ama Inoha' Tomoroli' , pai' ku'epe tono' hi tilingkuria-ku libu' tauna to mololita . Bohe moni libu'-na toe , hewa moni sangkakala .
66001011	Na'uli'-ka topololita toei : " Napa to nuhilo , uki'-mi hi sura pai' pakatu hilou hi topetuku'-ku to mo'oha' hi pitu ngata tohe'ira : hi Efesus , Smirna , Pergamus , Tiatira , Sardis , Filadelfia pai' Laodikia . "
66001012	Kamewili'-ku tono' hi tilingkuria-ku doko' mpohilo hema to mpololitai-a , kuhilo-kuwo pitu meha' witi' lampu to rababehi ngkai bulawa .
66001013	Hi laintongo' witi' lampu toe , kuhilo hadua tauna to molence hewa Ana' Manusia' . Pohea-na baju to moloe rata hi witi'-na pai' tehoo' hi hunamu-na hante koloro bulawa .
66001014	Woo' hante wuluwoo'-na bula ngea' hewa kapa' , mata-na mehini hewa apu to wewo' .
66001015	Witi'-na meringkila' hewa ngkala to lako' rawulu' pai' to morea' hi rala apu . Libu'-na pagugu'-damo hewa moni ue to bohe .
66001016	Pale ka'ana-na ngkakamu pitu meha' betue' , pai' ngkai nganga-na mehupa' hamata piho' to baka' ntimalia . Lio-na mehini hewa eo mpo'eo to ngkerepa' .
66001017	Wae kakuhilo-na , kamodungka-kumi tetumpopo' hi nyanyoa-na , hewa tauna to mate-ama . Ngkai ree , nadampa pale ka'ana-na hi woto-ku , pai' na'uli'-ka : " Neo' me'eka' . Aku'-mi to lomo'-na pai' to ka'omea-na .
66001018	Aku' to tuwu' . Mate-a owi , aga tuwu' nculii'-ama , pai' oi-ama , tuwu' liu-liu-ama . Aku' to mpokuasai kamatea pai' po'ohaa' tomate .
66001019	Jadi' , uki'-mi napa to nuhilo , napa to jadi' tempo toi , pai' napa to jadi' ngkabokoa' .
66001020	Ane betue' to pitu to nuhilo hi pale ka'ana-ku pai' witi' lampu bulawa to pitu , ko'ia nu'incai batua-na . Jadi' , kupakanoto-koko : betue' to pitu mpowalatu mala'eka to mpewili' topetuku'-ku to mo'oha' hi ngata to pitu mola' . Pai' witi' lampu to pitu mpowalatu topetuku'-ku hi ngata to pitu mola' . "
66002001	Na'uli' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Efesus : " Ohe'i lolita-na Pue' Yesus , to ngkakamu betue' to pitu hi pale ka'ana-na pai' to momako' hi laintongo' witi' lampu bulawa to pitu .
66002002	Na'uli' : Ku'inca napa to nibabehi . Baka'-koi mpobago bago-ku , ntaha-koi ane rabalinai' sabana pepangala'-ni hi Aku' . Ku'inca kanipokahuku'-ra tauna to dada'a . Ria-ra to mpo'uli' kahira'-na suro-ku , ntaa' bela-di . Nipomonaa-mi kehi-ra pai' alaa-na nirata kaboaa'-ra .
66002003	Ntaha-koi mpotodohaka kaparia sabana pepangala'-ni hi Aku' , pai' uma wa saleo nono-ni mpotuku'-a .
66002004	Aga ria to kukehele-kokoi : uma-pi ma'ahi'-koi hewa pe'ahi'-ni to lomo'-na .
66002005	Toe pai' ku'uli'-kokoi : penonoi-e' , monala rahi-mi kanawu'-ni . Medea-mokoi ! Babehi-mi hewa to nibabehi lomo'-na . Apa' ane uma , katilou-ku mpai' mpohirua'-kokoi , kulali witi' lampu-ni ngkai pokorea-na .
66002006	Aga ria wo'o wa po'ingku-ni to lompe' : lawi' nipokahuku' wo'o-wa-koiwo kehi-ra to mpotuku' tudui' Nikolaus , to kupokahuku' wo'o-kuwo .
66002007	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . " Hema to medagi , kupiliu-ra ngkoni' wua' kaju katuwua' to hi Bonea Alata'ala . "
66002008	Oti toe , na'uli' wo'o-mi Pue' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Smirna : " Ohe'i lolita-na Pue' Yesus , Hi'a to rahanga' to lomo'-na pai' to ka'omea-na , to mate-imi aga tuwu' nculii'-i .
66002009	Na'uli' : Ku'inca kaparia to mporumpa'-koi , ku'inca kakabu-ni -- aga kakoo-kono-na mo'ua'-koi hi rala pepangala'-ni . Ku'inca lolita peruge' to raruge'-kokoi tauna to mpo'uli' Katoyahudi-ra . Aga kakoo-kono-na , bela-ra to Yahudi hi rala nono-ra , topetuku' Magau' Anudaa' lau-radi .
66002010	Bona ni'inca : Magau' Anudaa' mpotarungku'-koi mpai' hantongo' , nasori-koi bona ngalai' ngkala'ura-koi ngkai pepangala'-ni . Rabalinai'-koi hampulu' eo kahae-na . Aga neo' nipoka'eka' pebalinai' tetu . Tida-koi mpangaku'-a duu'-ni mate , pai' kuwai'-koi katuwua' to lompe' duu' kahae-hae-na , parasee ngkai pedagia-ni .
66002011	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . " Hema to medagi , bate uma-ra mpai' mporata pehuku' hi rala naraka to rahanga' kamatea karongkani-na . "
66002012	Oti toe na'uli' wo'o-mi Pue' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Pergamus : " Ohe'i lolita-na Pue' Yesus , Hi'a to ngkakamu piho' to baka' ntimalia .
66002013	Na'uli' : Ku'inca hiapa po'ohaa'-ni , hi ngata kariaa-na pohuraa Magau' Anudaa' . Aga tida moto-koi mpangaku'-a . Nto'u karapatehi-na sabi'-ku Antipas , uma wa nisapu kanipangala'-ku . Antipas toei sabi'-ku to tida mpangaku'-a duu'-na rapatehi-i hi ngata-ni retu to nakuasai Magau' Anudaa' .
66002014	Aga ria ba hangkuja nyala to kukehele-kokoi . Apa' ria-koi hantongo' to mpotuku' tudui' Bileam owi . Bileam toei mpotudui' Balak beiwa ohea mpopanawu' to Israel bona mojeko'-ra , nabawai-ra ngkoni' pongkoni' to rapopepue' hi pinotau , pai' nabawai-ra mogau' sala' .
66002015	Wae wo'o , ria-koi hantongo' to ngkakamu tudui'-ra topetuku' Nikolaus .
66002016	Toe pai' ku'uli'-kokoi , medea-mokoi ngkai jeko'-ni tetu ! Ane uma , katilou-ku mpai' mpohirua'-kokoi , kupanga'ei tauna tetura hante piho' to mehupa' ngkai nganga-ku .
66002017	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . " Hema to medagi , kupiliu-ra ngkoni' manna to tewuni . Kuwai'-ra hameha' watu to bula . Hi watu toe te'uki' hanga' to bo'u , to uma ra'incai tau ntani'-na . To mpo'inca , muntu' tauna to mpotarima watu toe-wadi . "
66002018	Na'uli' wo'o-mi Pue' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Tiatira : " Ohe'i lolita-na Ana' Alata'ala , to mehini mata-na hewa apu to wewo' , pai' witi'-na meringkila' hewa ngkala to lako' rawulu' .
66002019	Na'uli' : Ku'inca napa to nibabehi . Ku'inca ahi'-ni pai' pepangala'-ni hi Aku' . Lompe' pongkakamu-ni bago-ku , ntaha-koi hi rala kaparia . Ku'inca pobago-ni hi Aku' tempo toi meliu kawori'-na ngkai pobago-ni lomo' pepangala'-ni hi Aku' .
66002020	Aga ria oa' to kukehele-kokoi . Apa' tobine to rahanga' Isebel tetui , to mpo'uli' kahi'a-na hadua nabi , nipelele'-i-koina mpotudui' topetuku'-ku . Natudui'-ra mogau' sala' hante toronaa pai' tobine doo , pai' natudui'-ra ngkoni' pongkoni' to rapopepue' hi pinotau . Wori'-mi batua-ku nabagiu hante tudui'-na toe .
66002021	Kuwai'-imi loga medea ngkai jeko'-na , aga oja'-i mpobahaka gau'-na to sala' toe .
66002022	Jadi' , kupoporumpai' haki'-i , pai' tauna to mpotuku' gau'-na kupoporumpai' hante kaparia bohe , ane uma rabahakai mpotuku' gau'-na toe .
66002023	Ana'-na kupatehi . Ngkai ree mpai' , monoto hi hawe'ea topetuku'-ku ka' Aku'-nami to mpowile pekiri manusia' pai' nono manusia' . Kuhiwili po'ingku butu dua-ni .
66002024	" Aga ria moto-koi hantongo' hi Tiatira to uma mpotuku' tudui' to dada'a toe , uma-koi dota mpo'ao tudui'-na to rahanga' inca seta . Hi koi' , ku'uli'-kokoi , uma-pi kutampai parenta ntani'-na .
66002025	Sampale-wadi , tida-mokoi mpotuku' napa to ni'inca-mi , duu'-na rata-a mpai' .
66002026	" Hema to medagi , pai' mpobabehi konoa-ku duu' hi ka'omea-na , kuwai'-ra kuasa hibalia hewa to kutarima ngkai Tuama-ku . Kuwai'-ra kuasa moparenta , mpoparentai manusia' humalili' dunia' hante karoho-roho-na hewa karoho-na lua' ahe' , pai' mporopuhi bali'-ra hewa to mpopengka kura tana' .
66002027	
66002028	Pai' kuwai'-ra betue' pompoka-eo .
66002029	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . "
66003001	Na'uli' wo'o-mi Pue' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Sardis : " Ohe'i lolita-na Pue' Yesus , to ria-ki Inoha' Alata'ala to Pitu pai' to ngkakamu betue' to pitu . Na'uli' : Ku'inca napa to nibabehi . Ra'uli' doo , lompe' moto katuwu'-ni , ntaa' mate-di pepangala'-nie !
66003002	Pemata-mokoi ! Perohoi pepangala'-ni to ria-pidi kako'ia-na mate omea . Apa' kuhilo hawe'ea to nibabehi tetu , ko'ia ria to sipolea hi poncilo Alata'ala Tuama-ku .
66003003	Toe pai' ku'uli'-kokoi : kiwoi tudui' to ni'epe pai' to nitarima-mi owi . Tuku'-mi napa to ratudui'-kokoi tetu , medea-mokoi ngkai kalempe'-ni . Ane uma oa'-koi memata , tilou-a mpai' mpohirua'-kokoi . Pai' karata-ku toe hewa karata topanako , apa' uma mpai' ni'incai nto'uma karata-ku toe .
66003004	Aga ria moto ba hangkuja-koi hi Sardis to mpewili' pohea-ni bona neo' babo' . Koi' mpai' to momako' dohe-ku , moheai hante pohea to mengea' , apa' natao-koi momako' dohe-ku .
66003005	" Hema to medagi , kuheai wo'o-ra-rawo mpai' hante pohea to bula . Hanga'-ra uma kupori ngkai rala Buku Katuwua' , buku po'ukia' hanga'-ra to mporata katuwua' to lompe' duu' kahae-hae-na . Pai' hi nyanyoa Tuama-ku pai' mala'eka-na kupangaku' kahira'-na topetuku'-ku .
66003006	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . "
66003007	Na'uli' wo'o-mi Pue' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Filadelfia : " Ohe'i lolita-na Pue' Yesus , Hi'a to moroli' pai' to makono . Hi'a-mi to mokuasa hi kamagaua' Daud . Ane Hi'a mpobea wobo' , uma hema to ma'ala mpo'unca . Ane Hi'a mpo'unca , uma hema to ma'ala mpobea .
66003008	Na'uli' : Ku'inca napa to nibabehi . Hilo-dile , kubea-kokoi wobo' to uma haduaa ma'ala mpo'unca . Apa' ria wa karohoa-ni hangkedi' , pai' nituku'-mi lolita-ku pai' uma nisapu kanipangala'-ku .
66003009	Ane tauna to mpo'uli' Katoyahudi-ra tetura , boa'-ra-wadi . Bela-ra to Yahudi hi rala nono-ra ; topetuku' Magau' Anudaa'-radi . Tauna toera hantongo' kukeni tumai hi koi' . Mowilingkudu-ra mpai' hi nyanyoa-ni , pai' ra'uli'-kokoi : ` Napoka'ahi' mpu'u-koi-tano Alata'ala-e ! '
66003010	Lawi' nituku'-mi hawa'-ku to mpo'uli' kana ntaha-koi , toe pai' kupetalawai'-koi ngkai kasusaa' to mporumpa' humalili' dunia' mpai' . Tempo kasusaa' toe mposori hawe'ea tauna to mo'oha' hi dunia' .
66003011	" Neo' rata-ama ! Perohoi ngkakamu tudui' to ni'inca-mi , bona Alata'ala mpowai'-koi mpai' parasee ngkai pedagi-ni . Nee-neo' mpai' ria to mpahala'nawu'-koi alaa-na uma nitarima parasee tetu .
66003012	" Hema to medagi , tida-ra hi suruga duu' kahae-hae-na . Hewa tuha' mporohoi tomi , wae wo'o Aku' mpakanoa' katida-ra hi Tomi Alata'ala hi suruga . Hi woto-ra ku'uki' hanga' Alata'ala Tuama-ku pai' hanga' ngata Alata'ala Tuama-ku , toe-mi Yerusalem to bo'u to mana'u tumai ngkai suruga ngkai Alata'ala Tuama-ku . Wae wo'o ku'uki' hi woto-ra hanga'-ku to bo'u .
66003013	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . "
66003014	Na'uli' wo'o-mi Pue' Yesus mpo'uli'-ka : " Uki' hewa tohe'i hi mala'eka to mpewili' topetuku'-ku hi ngata Laodikia : " Ohe'i lolita-na Pue' Yesus , Hi'a to rahanga' ` Amin , ' Sabi' to tida pai' to makono , Pehupaa' hawe'ea to napajadi' Alata'ala .
66003015	Na'uli' : Ku'inca napa to nibabehi . Uma-koi molahe' , uma wo'o-koi morani' . Agina ke molahe' lau-koi , ba morani' lau-koi .
66003016	Jadi' , apa' mo'omu' eo-wadi-koi , uma-koi morani' , uma wo'o-koi molahe' , toe pai' kupepuji'-koi mpai' ngkai rala nganga-ku .
66003017	Ni'uli'-koina mo'ua'-koi , hono' moto katuwua'-ni , uma-pi ria kakuraa'-ni . Ntaa' we'i , uma-di ni'incai kampe'ahii'-nie . Metunai lia-koi , kabu-koi , wero-koi , molawa-koi hi katuwu' kao'-ni .
66003018	Toe pai' kuparesai'-koi tohe'i : oli-mi ngkai Aku' bulawa to rapomoroli' hi rala apu , bona mo'ua' mpu'u-koi . Oli wo'o ngkai Aku' pohea to bula bona heaa-koi pai' tewuni ka'eaa'-ni . Pai' ni'oli wo'o pokuli' nigelai'-ki mata-ni bona pehilo-koi .
66003019	Butu dua tauna to kupe'ahi' , kukaroe pai' kuweba' mpotudui'-ra . Toe pai' ku'uli' , apui nono-ni , pai' medea-mokoi ngkai kamo'omu'eo-ni !
66003020	" Oi-ama mokore hi wobo'-ni , mpopebea . Ane ria to mpo'epe-a pai' mpobea-ka wobo' , mesua'-ama mo'oha' dohe-na , pai'-a ngkoni' hangkaa-ngkania dohe-na pai' hi'a wo'o ngkoni' hangkaa-ngkania dohe-ku .
66003021	" Hema to medagi , kupiliu-ra mohura pai' moparenta dohe-ku hi Pohuraa-ku , hewa Aku' wo'o , medagi-ama , pai' wae lau mohura-ama moparenta dohe Tuama-ku hi Pohuraa-na .
66003022	" Hema to tilingaa , pe'epei mpu'u-e' napa to na'uli' Inoha' Tomoroli' hi topetuku'-ku hi butu ngata-na . "
66004001	Oti toe , ria wo'o pehilo-ku . Kuhilo wobo' tebea hi suruga , pai' ku'epe topololita mpololitai-a , hewa to mpololitai-a lomo'-na we'i , to hewa sangkakala moni-na . Na'uli'-ka : " Ngkahe'-moko tumai ! Kutudo'-koko napa to kana jadi' hi katimpaliu-na to nuhilo we'i . "
66004002	Nto'u toe wo'o-hawo , kanakuasai-kumi Inoha' Alata'ala pai' napakeni-a hilou hi suruga . Rata ria , kuhilo-kuwo hameha' Pohuraa Magau' , pai' ria Hadua to mpohurai Pohuraa toe .
66004003	Lence-na meringkila'-damo hewa mata hinci to rahanga' watu yaspis pai' watu sardis . Ria pino ntololikia Pohuraa toe , hewa watu zamrud lence-na .
66004004	Ntololikia Pohuraa tohe'e , ria rompulu' opo' pohuraa ntani'-na . Pohuraa toe rapohurai rompulu' opo' totu'a to moheai bula pai' mosongkoi songko bulawa .
66004005	Ngkai Pohuraa to hi laintongo' toe mparangkihi hini kila' , mparapere' moni kuna to moridi' . Hi nyanyoa Pohuraa toe , ria pitu meha' hulu' to baa . Hulu' toe mpobatuai Inoha' Alata'ala to Pitu .
66004006	Ria wo'o hi nyanyoa Pohuraa toe ila' to hewa tahi' kawela'-na , kangkahoa' hewa kaca ba hewa watu loha . Pohuraa to bohe toe , poko hi laintongo'-nai ngkai hawe'ea toera , pai' ntololikia-na kuhilo opo' anu tuwu' . Wori' lia mata-ra , woto-ra hobo' mata , lompe' hi nyanyoa-ra lompe' hi tongo'-ra .
66004007	Anu tuwu' to lomo'-na hewa singa hiloa-na . Karoma'a-na hewa pamawa japi . Lio anu tuwu' katolu-na hewa lio manusia' . Ka'opo'-na hiloa-na hewa danci pada nto'u-na ngkalimoko .
66004008	Anu tuwu' to opo' toera mopanii' hore-hore ono meha' , pai' hobo' woto-ra ria mata . Nangka' hi une' pani'-ra , ria mata . Uma ria kaputua-na anu tuwu' toera mpohowa' pe'une'-ra . Hi eo-na pai' hi bengi-na ra'uli' ncuu : Moroli' ! Moroli' ! Moroli' ! Pue' Alata'ala to meliu kuasa-na ngkai hawe'ea ! Ria-imi ngkai lomo'-na , Ria-i wae lau , Pai' ria-i duu' kahae-hae-na ! "
66004009	Anu tuwu' toera mpo'uli' tarima kasi , mpobila' pai' mpomobohe hanga'-na to Mohura hi Pohuraa Magau' pai' to Tuwu' duu' kahae-hae-na toei . Pai' nto'u anu tuwu' toera mpo'uli' pe'une'-ra ,
66004010	totu'a to rompulu' opo' toera motumpa hi nyanyoa-na to Mohura hi Pohuraa Magau' pai' to Tuwu' duu' kahae-hae-na mponyompa-i . Pai' songko-ra ratonu hi Hi'a hewa pebila'-ra , ratu'u hi nyanyoa Pohuraa-na , pai' ra'uli' hewa tohe'i :
66004011	" Oo Pue'-kai , Pue' Alata'ala ! Iko-wadi to natao ra'une' pai' rabila' . Iko-wadi to mokuasa ! Apa' Iko to mpopajadi' butu nyala-na . Ngkai konoa-nu alaa-na jadi'-mi omea pai' ria omea . "
66005001	Ngkai ree kuhilo , ria sura halulua hi pale ka'ana-na to Mohura hi Pohuraa Magau' . Sura toe ukiaa' ntimalia , ralulu pai' rasaa' hante pitu meha' saa' bona uma ma'ala rabongka .
66005002	Kuhilo , ria hadua mala'eka to parimuku , mekio' napesukui , na'uli' : " Hema to natao mpobongka sura toi ? Hema to natao mpobongka saa'-na bona sura toi ma'ala rabasa ? "
66005003	Uma raruai' haduaa to ma'ala mpobongka sura toe pai' mpobasa ihi'-na . Nau' hi suruga ba hi dunia' ba hi rala tana' , uma ria haduaa to ma'ala .
66005004	Kageo'-kumi kakanguu-nguu , apa' uma ria haduaa raruai' to natao mpobongka sura toe pai' mpohilo ihi'-na .
66005005	Oti toe , ria hadua ngkai totu'a to rompulu' opo' toera mpo'uli'-ka : " Neo' geo' . Apa' ria-mi to medagi ! Hanga'-na : Singa , muli Yehuda , muli Magau' Daud ! Hi'a to ma'ala mpobongka saa' pai' mpobongka sura toe-e . "
66005006	Oti toe , kunaa hi laintongo' Pohuraa pai' anu tuwu' pai' totu'a toera , kuhilo-kuwo , etu-mi mai mokore hama'a Ana' Bima . Hi woto-na kuhilo rari' sumalea'-na owi . Tonu'-na pitu meha' , pai' pitu meha' wo'o mata-na . Mata-na to pitu toe mpobatuai Inoha' Alata'ala to Pitu to nahubui hilou hi humalili' dunia' .
66005007	Pomako'-nami Ana' Bima toei mpo'ala' sura toe ngkai pale ka'ana-na to Mohura hi Pohuraa Magau' .
66005008	Kana'ala'-na sura toe , potumpa-rami anu tuwu' to opo' pai' totu'a to rompulu' opo' toera hi nyanyoa Ana' Bima toei . Butu dua-ra ngkakamu kasapi pai' batili bulawa ihia' hante anu mohonga to rahanga' dupa' . Dupa' toe mpobatuai posampaya tauna to napobagia Alata'ala .
66005009	Morona'-ramo , mpoporona' rona' to bo'u , ra'uli' : Iko-mi to natao mpo'ala' sura toe pai' mpobongka saa'-na . Apa' Iko , rapatehi-moko , pai' hante raa' ngkai kamate-nu toe nutolo'-ramo manusia' ngkai humalili' dunia' , ngkai butu negara , butu pomuli pai' butu nyala basa . Nutolo'-ra pai' nutonu-ramo hi Alata'ala ,
66005010	nupajadi'-ra magau' , nupajadi'-ra imam to mpokamu bago mpepue' hi Pue'-kai Alata'ala , pai' moparenta-ra hewa magau' hi wongko dunia' . "
66005011	Oti toe kuhilo wo'o-mi pai' ku'epe libu' mala'eka to wori' lia , moncobu-ncobu pai' mompulu'-mpulu' ncobu kadea-ra . Mokore-ra ntololikia Pohuraa Magau' pai' anu tuwu' hante totu'a toera .
66005012	Mogora mpesukui-ra , ra'uli' : Ana' Bima to rasumale' toei , masipato' lia tabila' , ta'une' , tapomobohe hanga'-na , tapotompo'wiwi karoho-na , takahangai' kamo'ua'-na , tapololitaa kamonoto-na , pai' tatutura kuasa-na ! "
66005013	Ngkai ree ku'epe wo'o-mi hawe'ea to tuwu' hi suruga , hi dunia' , hi rala tana' pai' hi rala tahi' -- hawe'ea to tuwu' mpo'uli' : To Mohura hi Pohuraa Magau' pai' Ana' Bima toei ta'une' , tabila' , tapomobohe hanga'-ra , pai' tapotompo'wiwi baraka'-ra , duu' kahae-hae-na ! "
66005014	Ratompoi' anu tuwu' to opo' toera : " Wae mpu'u , " pai' totu'a-totu'a toera motumpa menyompa .
66006001	Oti toe kuhilo Ana' Bima mpobongka saa' to lomo'-na ngkai saa' to pitu toe . Ku'epe hama'a ngkai anu tuwu' to opo' toera mekio' mpesukui hewa moni kuna , na'uli' : " Tumai-moko ! "
66006002	Kakunaa-na , kuhilo-kuwo hama'a jara' to bula . Tauna to mpohawi'-i mpokakamu rewa mpanga'e to rahanga' panah , pai' rawai'-i songko pedagia . Kahilou-nami hewa topedagi to mpodagi bali'-na .
66006003	Oti toe , Ana' Bima toei mpobongka saa' karomeha'-na , pai' ku'epe anu tuwu' karoma'a-na mpo'uli' : " Tumai-moko ! "
66006004	Mehupa' wo'o-mi jara' kahama'a-na . Jara' toei molei jore' . To mpohawi'-i rawai' kuasa mpogero kahintuwuaa' hi dunia' , bona momepatehi tauna humalili' dunia' . Rawai' wo'o-i hamata piho' to kama .
66006005	Oti toe , kanabongka-na saa' katolu-na , ku'epe anu tuwu' katolu-na mpo'uli' : " Tumai-moko ! " Kuhilo , etu wo'o-mi hama'a jara' . Jara' toe mo'eta , pai' to mpohawi'-i ngkakamu hameha' potimpa .
66006006	Pehupa'-na jara' to mo'eta toe , ria ku'epe hewa tauna mololita ngkai olo' anu tuwu' to opo' toera , mpo'uli' : " Gaji' ha'eo hono' mpo'oli once halite-wadi , ba goa' tolu lite-wadi . Aga oli lana pai' anggur bate-na moto . "
66006007	Oti toe , nabongka saa' ka'opo'-na , pai' ku'epe anu tuwu' ka'opo'-na mpo'uli' : " Tumai-moko ! "
66006008	Kuhilo-kuwo hama'a jara' to mo'ise . Hanga' tauna to mpohawi'-i Kamatea , pai' hi boko' ria to mpopu'i-i to rahanga' Po'ohaa' Tomate . Hi to rodua toera rawai' kuasa mpopatehi hampobagia opo' ngkai hawe'ea manusia' . Ria to rapatehi hi rala panga'ea , ria to mate mo'oro' ba mate hi rala haki' ropu' , ria to napatehi binata topekoni' .
66006009	Oti toe , kuhilo wo'o Ana' Bima toei mpobongka saa' kalima-na . Kuhilo hi une' meja' pontunua pepue' , ria rate-rate tauna to rapatehi apa' mpokarebai-ra Lolita Alata'ala pai' uma-ra mengkala'ura ngkai pangakua'-ra Kayesus-na Pue'-ra .
66006010	Rapesukui me'au , ra'uli' : " O Pue' to mokuasa , Pue' to moroli' pai' makono ! Hangkuja-pi kahae-na pai' lako' nuhuku' tauna to dada'a to mo'oha' hi dunia' ? Kiperapi' nupehawai kehi-ra to mpopatehi-kai . "
66006011	Butu dua-ra rawai' hantonga' baju to bula . Pai' Alata'ala mpo'uli'-raka : " Rodo-mokoi ulu , apa' ria-pidi mpai' doo-doo hampobagoa-ni pai' ompi' hampepangalaa'-ni to rapatehi hewa koi' . Ane hono'-damo kawori'-ni to rapatehi , lako' kupehawai-di . "
66006012	Oti toe , kuhilo Ana' Bima toei mpobongka saa' ka'ono-na . Muu-mule' linua bohe , eo jadi' mo'eta hewa mpuga , pai' wula jadi' molei hobo' hewa raa' .
66006013	Betue' wo'o-hawo mpararodaa' ngkai langi' dungku hi dunia' , hewa wua' kaju to taha' oja roda' ngkai lolo-na nto'u nalengo ngolu' bohe .
66006014	Langi' hangaa mokuhu hewa ali' to ralulu , pai' hawe'ea bulu' pai' hawe'ea lewuto' hi tahi' mentoli ngkai po'ohaa'-ra .
66006015	Nto'u toe , magau'-magau' hi dunia' , maradika , tadulako , topo'ua' , tauna to mokuasa pai' hawe'ea tau ntani'-na wo'o , rata-rata hi batua ba tau biasa , mengkawuni omea-ramo hi rala horoa watu ba hi heka'-heka' tana' to moganga' ,
66006016	pai'-ra me'au mpololitai bulu' hewa toi : " Duruhi-makai bulu' ! Lulihi-makai , watu ! Bona tewuni-kai ngkai penaa-na To Mohura hi Pohuraa Magau' , pai' bona neo'-kai narumpa' roe-na Ana' Bima toei mai ! "
66006017	Apa' rata-mi eo to mewulungahi , tempo-na Alata'ala pai' Ana' Bima mpopehuwu roe-ra , uma hema to mpodadahi mokore hi nyanyoa-ra .
66007001	Oti toe , kuhilo opo' mala'eka mokore hi opo' huno dunia' . Mala'eka toera mporata kuasa ngkai Alata'ala bona mpoporumpai' dunia' hante pesesa' , lompe' hi tahi' lompe' hi role-na . Mpotaha-ra ngolu' ngkai opo' huno dunia' bona uma ria ngolu' mewui hi tahi' pai' hi role-na pai' hi wana' . Pai' kuhilo mala'eka kahadua-na mehupa' tono' mata'eo . Ngkeni-i posaa' to ngkai Alata'ala to Tuwu' duu' kahae-hae-na . Mala'eka toei mekio' mpesukui mpo'uli'-raka mala'eka to opo' toera we'i , na'uli' :
66007002	
66007003	" Neo' ulu nipoporumpai' tahi' pai' role-na pai' wana' hante pesesa' , ane ko'ia kitu'u tanda tohe'i hi wingke-ra batua-batua Alata'ala Pue'-ta , bona neo'-ra narumpa' pesesa' toe . "
66007004	Pai' ria to mpo'uli'-ka kahangkuja-ra to rasaa' : ha'atu opo' mpulu' opo' ncobu . To rasaa' toera , ngkai to hampulu' rontina to Israel .
66007005	Ngkai butu posantina-na , hampulu' roncobu to rasaa' . Ngkai muli Yehuda , hampulu' roncobu to rasaa' . Ngkai muli Ruben , hampulu' roncobu . Ngkai muli Gad , hampulu' roncobu .
66007006	Ngkai muli Asyer , hampulu' roncobu . Ngkai muli Naftali , hampulu' roncobu . Ngkai muli Manasye , hampulu' roncobu .
66007007	Ngkai muli Simeon , hampulu' roncobu . Ngkai muli Lewi , hampulu' roncobu . Ngkai muli Isakhar , hampulu' roncobu .
66007008	Ngkai muli Zebulon , hampulu' roncobu . Ngkai muli Yusuf , hampulu' roncobu . Ngkai muli Benyamin , hampulu' roncobu .
66007009	Oti toe , kuhilo tena manusia' uma mowo kawori'-ra , uma haduaa to mpakule' mpobila'-ra . Hira' toe ngkai humalili' dunia' , ngkai butu negara , butu pomuli pai' butu nyala basa . Mokore-ra hi nyanyoa Pohuraa Magau' pai' hi nyanyoa Ana' Bima . Moheai-ra pohea to bula , pai'-ra mpokakamu palampa to ntora rawente' tanda pebila'-ra .
66007010	Mogora mpesukui-ra , ra'uli' : Mai-tamo mpo'une' Pue'-ta , Pue' Alata'ala to mohura hi Pohuraa Magau' ! Mai-ta mpo'une' Ana' Bima ! Apa' hira' to mpohore-ta ngkai silaka pai' mpowai'-ta kalompea' . "
66007011	Hawe'ea mala'eka mokore wo'o-ramo-rawo ntololikia Pohuraa Magau' hante totu'a to rompulu' opo' pai' anu tuwu' to opo' toera . Motumpa omea-ramo hi nyanyoa Pohuraa toe , pai'-ra mponyompa Alata'ala ,
66007012	ra'uli' : Amin ! Ta'une'-imi Pue'-ta Pue' Alata'ala , tapomobohe hanga'-na , tapotompo'wiwi kamonoto-na , ta'uli' tarima kasi hi Hi'a , tabila'-i , tatutura karoho-na pai' kabaraka'-na , duu' kahae-hae-na . Amin ! "
66007013	Ngkai ree , hadua ngkai totu'a toera mpekune'-a , na'uli' : " Tauna to moheai bula toera mai , ha nu'inca kahema-ra pai' ba to ngkaiapa-ra ? "
66007014	Kutompoi'-i : " Uma-kuwo ku'incai-ra . Uli'-kale . " Na'uli' mpu'u-ka : " Hira' toe-le , tauna to oti-mi mpoliu Tempo Pebalinaia' to bohe lia . Ra'uja'-mi pohea-ra rapakabula hante raa' Ana' Bima .
66007015	Toe pai' mokore-ramo hi nyanyoa Pohuraa Alata'ala , mpopue'-i butu eo-na pai' butu bengi-na hi rala Tomi Pepuea' . Pai' Alata'ala to mohura hi Pohuraa-na toe mpodoo-ra pai' mpokamoui-ra .
66007016	Uma-rapa mo'oro' , uma-rapa ngkamara , uma-rapa nahimai' eo to ngkerepa' .
66007017	Apa' Ana' Bima to hi ncori Pohuraa Magau' toei mpo'ewu-ra . Natete'-ra hilou hi ulu ue to mpowai' katuwua' . Pai' Alata'ala mpopori hawe'ea ue mata to mo'ili ngkai mata-ra . "
66008001	Kanabongka-na Ana' Bima saa' kapitu-na , hangaa molino-mi hi suruga nte hantanga' jaa .
66008002	Kuhilo pitu mala'eka to mokore hi nyanyoa Alata'ala . Mala'eka to pitu toera rawai' pitu sangkakala .
66008003	Ngkai ree , ria hadua mala'eka to ntani'-na tumai mokore hi meja' pontunua pepue' . Mala'eka toei mpokeni hameha' tubu' pontunua dupa' ngkai bulawa , pai' rawai'-i wori' dupa' bona natunu hangkaa-ngkania hante posampaya hawe'ea tauna to napobagia-mi Alata'ala . Dupa' pai' posampaya toe natunu hi lolo meja' pontunua dupa' to ngkai bulawa to hi nyanyoa Pohuraa Alata'ala .
66008004	Kanatunu-na dupa' toe , ulo'-mi rangahu-na hangkaa-ngkania hante posampaya tauna to napobagia-mi Alata'ala , pai' na'enga'-mi Alata'ala .
66008005	Oti toe , mala'eka toei mpo'ala' tubu' pontunua dupa' toe , na'ihii' hante rea' apu ngkai meja' pontunua pepue' , pai' napetadi hilou hi dunia' . Ngkai ree , paguru-mi kuna pai' kila' momehalau' , pai' linua-mi .
66008006	Mala'eka to pitu toera we'i , rodo-ramo mpokamu sangkakala-ra bona ratuwui' .
66008007	Mala'eka to lomo'-na mpotuwui' sangkakala-na , hangaa monawu'-mi ngkai langi' uda wua' pai' apu mogalo hante raa' dungku hi dunia' . Hampobagia tolu ngkai dunia' mampu , duu' rata hi hampobagia tolu wana' pai' hawe'ea kowo' to mata' .
66008008	Mala'eka karodua-na mpotuwui' sangkakala-na , ria to hewa hameha' bulu' to bohe , wewo' hante apu . Bulu' toe rapetadi hi rala tahi' . Hampobagia tolu ngkai ue tahi' mobali' jadi' raa' .
66008009	Hampobagia tolu ngkai anu tuwu' to hi rala tahi' mate , pai' hampobagia tolu ngkai kapal hi lolo tahi' matala .
66008010	Mala'eka katolu-na mpotuwui' sangkakala-na , hangaa monawu' ngkai langi' hameha' betue' to bohe , jela' hewa hulu' . Betue' toe mponawuhi hampobagia tolu ngkai halu' pai' ulu ue .
66008011	Hanga' betue' toei , Mopai' . Hampobagia tolu ngkai hawe'ea halu' jadi' mopai' ue-na , pai' wori' tauna mate apa' nginu ue to mopai' toe .
66008012	Mala'eka ka'opo'-na mpotuwui' sangkakala-na , hangaa ria to mpoleru hampobagia tolu ngkai eo , wula pai' betue' , alaa-na hampobagia tolu ngkai pehini-ra uma-pi mehini . Jadi' , rata-mi tempo-na uma mehini eo mpo'eo . Wae wo'o ngkabengia rata-mi tempo-na wula pai' betue' uma mehini .
66008013	Ngkai ree kuhilo , ria hama'a danci pada ngkalimoko hi lolo raoa . Ku'epe moni danci toe , napesukui mpo'uli' : " Silaka ! Silaka ! Silaka-ramo mpai' tauna to dada'a to mo'oha' hi dunia' , apa' ane tolu mala'eka to ka'omea-na mpotuwui' sangkakala-ra , ria-pi tolu nyala pesesa' to mporumpa'-ra . "
66009001	Oti toe , mala'eka kalima-na mpotuwui' sangkakala-na . Kuhilo hameha' betue' to monawu' ngkai langi' dungku hi dunia' . Betue' toei rawai' kunci wobo' wulou'laa to uma tepetudu kanala-na .
66009002	Nabea mpu'u-mi wobo' wulou'laa toe . Kanabea-na , ulo'-mi tumai rangahu to bohe , hewa rangahu to ulo' ngkai tinahi to rasuwe . Eo pai' raoa mobengi naputu' rangahu to ngkai wulou'laa toe .
66009003	Ngkai rala rangahu toe , moramu-damo lari mehupa' tumai pai' mehompo hi dunia' . Lari toera rawai' petuhi to memoho' , hewa petuhi-na anu tuwu' to rahanga' tumpu lipa .
66009004	Lari toera uma rapiliu mpobalinai' kowo' ba kaju ba hinu'a . Sampale to ma'ala rabalinai' , muntu' tauna to uma ria tanda saa' Alata'ala hi wingke-ra .
66009005	Aga lari toera , uma wo'o-ra wa rapiliu mpopatehi manusia' , muntu' rapiliu-ra mposesa'-ra-wadi rala-na lima mula . Kapeda' petuhi lari toera hewa kapeda' petuhi tumpu lipa .
66009006	Rala-na lima mula toe , manusia' mpali' bona ke mate lau-ramo , aga uma wo'o-ra mate . Doko'-ra mate , aga uma ria kamatea-ra .
66009007	Lence lari toera hewa lence jara' to rahawi' tantara hilou hi rala panga'ea . Hi woo'-ra , ria to hewa songko bulawa . Lio-ra hewa lio manusia' .
66009008	Wulu-ra hewa wuluwoo' tobine , ngihi'-ra hewa ngihi' singa .
66009009	Pona-ra teputu' hante ruke to hewa baju ahe' . Pomoni pani'-ra hewa pomoni hampo'ikoa kereta to nadii' jara' hilou hi panga'ea .
66009010	Iku-ra pai' petuhi-ra hewa iku pai' petuhi tumpu lipa . Hante iku-ra toe ma'ala-ra mposesa' manusia' rala-na lima mula .
66009011	Ria magau'-ra to mpoparentai-ra . Magau'-ra toei , mala'eka to mpokuasai wulou'laa toe-e we'i . Hanga'-na rala basa Yahudi , Abadon . Hi rala basa Yunani , Apolion . Batua-na , Topegerohi .
66009012	Timpaliu-mi pesesa' to lomo'-na . Ronyala-pi pesesa' mometuku' .
66009013	Oti toe , mala'eka ka'ono-na mpotuwui' sangkakala-na . Ku'epe , ria to mololita ngkai opo' huno meja' pontunua dupa' to ngkai bulawa to hi nyanyoa Alata'ala .
66009014	Na'uli' topololita toei mpo'uli'-ki mala'eka ka'ono-nae we'i : " Bahaka-ramo mala'eka to opo' to tehoo' hi ue Efrat ! "
66009015	Kanabahaka-rami . Ngkai owi mala'eka to opo' toera raporodo ami'-mi bona hi mpae pai' hi wula pai' hi eo pai' hi jaa to rapakatantu-raka toe , ma'ala-ra mpopatehi hampobagia tolu ngkai hawe'ea manusia' .
66009016	Tantara topojarai' to mpotuku'-ra , ro'atu juta kadea-ra . Toe ku'inca , apa' ria to mpo'uli'-ka kadea-ra .
66009017	Hi rala pangila-ku toe , kuhilo tantara toera pai' jara' to rahawi' . Tantara toera , paka' topobajui ahe' . Baju-ra molei hewa apu , mo'eta-eta hewa rangahu , pai' mokuni riri hewa watu to rahanga' belerang . Ane jara'-rae , woo'-ra hewa woo' singa , pai' ngkai rala nganga-ra mehupa' apu , rangahu pai' watu belerang .
66009018	Hampobagia tolu ngkai manusia' mate napatehi to tolu nyala pesesa' toe : apu , rangahu pai' watu belerang to mehupa' ngkai nganga jara' toera .
66009019	Hi iku jara' toera , ria to hewa woo' ule to metilo' . Hante iku-ra toe , mposesa'-ra manusia' . Jadi' , jara' toera mposesa' pai' mpopatehi manusia' hante nganga-ra pai' hante iku-ra .
66009020	Hiaa' toro manusia' to uma rapatehi hante pesesa' toe we'i , uma oa'-ra medea ngkai gau'-ra to dada'a . Uma-ra medea ngkai pepatehi-ra , pedoti-ra , pogau' sala'-ra ba panako-ra . Uma wo'o rabahakai mpopue' seta pai' babehia pale-ra moto , hewa pinotau to rababehi ngkai bulawa ba salaka' ba ngkala ba ngkai kaju . Pinotau toera , uma-ra pehilo , uma-ra pe'epe , uma wo'o-ra momako' .
66009021	
66010001	Oti toe kuhilo hadua mala'eka to parimuku mana'u ngkai suruga . Limu' mpoputu'-i pai' woo'-na nawewe pino . Lio-na mehini hewa eo , witi'-na hewa tuha' , mehini mpo'apu .
66010002	Witi' ka'ana-na mentodu hi tahi' , pai' witi' ki'ii-na mentodu hi role-na . Hi pale-na ria hantau sura to kedi' to tebongka-mi .
66010003	Pe'au-nami mala'eka toei hewa po'oa singa . Katimpaliu-na me'au , moni wo'o-mi-hawo kuna to pitu hante moni to bohe , molibu' hewa manusia' .
66010004	Ka'oti-ra molibu' kuna toera , ke ku'uki'-mi , mule' ku'epe to mololita ngkai suruga to mpo'uli'-ka : " Neo' nu'uki' tetu ! Wunii' napa to ra'uli' kuna to pitu toera we'i . "
66010005	Oti toe , mala'eka to kuhilo-e we'i , to mentodu hi tahi' pai' hi role-na , mpo'ongko' pale ka'ana-na hi langi' .
66010006	Mosumpa-i hante hanga' Alata'ala to tuwu' duu' kahae-hae-na , to mpopajadi' langi' , dunia' , tahi' hante hawe'ea ihi'-na . Na'uli' hi rala posumpa-na hewa toi : " Hante kuasa to nawai'-ka Alata'ala ku'uli' : Ane mala'eka kapitu-na mpotuwui' sangkakala-na mpai' , hinto'u toe-mi Alata'ala mpadupa' patuju-na to mahae-mi tewunii' , hewa to na'uli' owi hi nabi-nabi to mpokeni lolita-na . Uma-pi raderu'-deru' tempo-na . "
66010007	
66010008	Oti toe , topololita to ku'epe ngkai suruga-e we'i , mpololitai wo'o-ama , na'uli'-ka : " Hilou-moko mpo'ala' sura to tebongka hi pale mala'eka to mentodu hi tahi' pai' hi role-na toei mai ! "
66010009	Kahilou-ku mpu'u-mi hi mala'eka toei , ku'uli'-ki : " Wai'-a sura to kedi' tetu mai . " Na'uli'-ka : " Ala'-mile pai' koni'-mi . Ane hi rala ta'i-nui , mopai' . Aga hi nganga-nu momi' hewa ue wani . "
66010010	Kaku'ala'-na mpu'u-mi sura toe ngkai pale-na pai' kukoni' . Hi nganga-ku momi' mpu'u hewa ue wani , aga hi rala ta'i-ku mopai' .
66010011	Oti toe na'uli'-ka : " Kana nupohowa' wo'o-mi mpai' lolita ngkai Alata'ala , mpotompo'wiwi tauna ngkai wori' negara , wori' pomuli pai' wori' nyala basa , pai' mpotompo'wiwi magau'-magau' wo'o . "
66011001	Oti toe rawai'-a hameha' lua' to hewa pohuka' , pai' Alata'ala mpo'uli'-ka : " Hilou-moko mpohuka' Tomi Pepuea' hante meja' pontunua dupa' . Bila' ba hangkuja kawori'-ra to mepue' hi rala-na .
66011002	Aga pelele' moto berewe to hi mali Tomi Pepuea' , neo' nuhuka' . Apa' berewe toe ria , tungkai' rawai'-raka tauna to uma mpo'incai-a . Hira' mpai' mpolisa ngata to moroli' toe rala-na opo' mpulu' romula .
66011003	Nto'u toe mpai' , kusuro rodua sabi'-ku hilou mpokeni Lolita-ku . Sabi'-ku to rodua toera moheai pohea mo'eta , hewa to rapake' tauna to susa' nono-ra , pai'-ra mpokeni Lolita-ku rala-na hancobu ro'atu ono mpulu' eo . "
66011004	Sabi' to rodua toera , rarapai'-ki rongkaju kaju zaitun pai' romeha' witi' lampu to mokore hi nyanyoa Alata'ala , Pue' humalili' dunia' .
66011005	Ria baraka'-ra mpopehupa' apu ngkai rala nganga-ra mpopatehi hema-hema to doko' mpobabehi to dada'a hi hira' . Hewa toe oa'-mi kamate bali'-ra to doko' mpobabehi to dada'a hi hira' .
66011006	Ria kuasa-ra mpo'ompo langi' bona neo' dungku uda bula-ra mpokeni Lolita Pue' . Mokuasa wo'o-ra hi butu halu' bona ue mobali' jadi' raa' . Ria tena kuasa-ra mposerohi dunia' hante wori' nyala pesesa' , nto'uma konoa-ra mpobabehi .
66011007	Kahudu-ra mpokeni Lolita Pue' , tumai-imi binata to dada'a mpo'ewa-ra , mpodagi pai' mpatehi-ra . ( Binata to dada'a toei , binata to mehupa' mpai' ngkai wulou'laa to uma tepetudu kanala-na . )
66011008	Ka'oti-ra sabi' to rodua toera rapatehi , kiu-ra rapelele' wae moto-mi mparangojo hi ohea ngata bohe . ( Ngata to bohe toe , ngata karaparikaa' Pue'-ra . Ane mowalatu , ngata toe rarapai'-ki ngata Sodom pai' Mesir owi , apa' dada'a ihi' ngata toera . )
66011009	Tauna ngkai humalili' dunia' , ngkai butu negara , butu pomuli pai' butu nyala basa , mpohilo kiu-ra ngojo-ngojo hi ohea rala-na tolu eo hantanga' , apa' uma hema to rapiliu mpotana kiu-ra toe .
66011010	Goe'-ramo tauna to dada'a to mo'oha' hi dunia' mpokagoe' kamate-ra sabi' to rodua toera . Mosusa' pai' momeparasee-ramo , apa' mate-ramo nabi to rodua toera to ntora mposesa'-ra .
66011011	Timpaliu tolu eo hantanga' toe , rata-mi inoha' to mepotuwu' ngkai Alata'ala . Inoha' toe mesua' hi rala sabi' to rodua toera , alaa-na tuwu' nculii'-ramo , memata pai' mokore . Wulunga-ramo hawe'ea tauna to mpohilo .
66011012	Oti toe , ra'epe topololita hi suruga to mekio' mpesukui mpokio' to rodua toera , na'uli'-raka : " Ngkahe'-mokoi tumai ! " Kate'ongko'-ra mpu'u-mi hilou hi suruga naputu' limu' , pai' hawe'ea bali'-ra mpohilo pe'ongko'-ra toe .
66011013	Hinto'u toe , hangaa linua bohe-mi . Hampobagia hampulu' ngkai ngata toe mokero , pai' pitu ncobu tauna mate ngkai linu toe . Wulunga-ramo tauna to ntani'-na , ra'uli' : " Uma mowo-e' kabaraka'-na Alata'ala to hi suruga ! "
66011014	Jadi' , toe-mi we'i pesesa' karonyala-na . Timpaliu toe , pesesa' to hanyala-pi neo' rata-mi metuku' .
66011015	Mala'eka kapitu-na mpotuwui' sangkakala-na . Kamogora-rami topololita hi suruga . Bohe mpu'u moni nganga-ra , ra'uli' : Hewa toe lau , hawe'ea kamagaua' hi dunia' majadi' Kamagaua'-na Pue'-ta , pai' Kamagaua'-na Magau' Topetolo' to napelihi-mi . Moparenta-i duu' kahae-hae-na . "
66011016	Ane totu'a to rompulu' opo' toera to mohura hi pohuraa-ra hi nyanyoa Alata'ala-e , motumpa-ramo mponyompa-i ,
66011017	ra'uli' : Oo Pue' Alata'ala , Pue' to meliu kuasa-nu ngkai hawe'ea . Ria ami'-moko ngkai lomo'-na pai' bate ria-ko wae lau . Kai' mpo'uli' tarima kasi hi Pue' , apa' nupake'-mi kabaraka'-nu to bohe lia , nutepu'u-mi moparenta .
66011018	Hawe'ea tauna to uma mpotuku'-ko , ngasa'-ramo doko' mpo'ewa-ko , Tapi' rata-mi tempo-na nupopehupa'-raka roe-nu . Rata-mi tempo-na nubotuhi kara-kara tauna to mate . Rata-mi tempo-na nuwai' parasee hi batua-nu : hi nabi to mpokeni Lolita-nu , hi tauna to mpengkorui-ko , pai' hi hawe'ea tauna to mpobila'-ko , to bohe ba to kedi' tuwu'-ra . Rata-mi tempo-na nuhuku' tauna to mpakada'a dunia' . "
66011019	Ngkai ree , tebea-mi wobo' Tomi Pepuea' Alata'ala hi suruga , pai' hi rala-na kahiloa Peti' pontimamahia Pojanci Alata'ala to te'uki' hi watu owi . Mparangkihi-mi kila' , mparapere' kuna , linua , pai' hompo uda wua' to bohe .
66012001	Ngkai ree , kuhilo-kuwo , ria hi langi' hameha' tanda to uma mowo kamekoncehi-na : hadua tobine to moheai hante eo , pai' to mokore hi lolo wula . Hi woo'-na ria songko to rababehi ngkai hampulu' romeha' betue' .
66012002	Tobine toei nto'u-na motina'i , pai' rata-mi tempo po'anaa'-na . Ntodohaka-imi nakeni kapeda'-na neo' mo'ana' .
66012003	Pai' kahiloa wo'o hi langi' tanda kahanyala-na : hama'a ule to molei , hanga'-na ule naga . Ule naga toei , bohe lia . Woo'-na pitu , pai' tonu'-na hampulu' . Hi butu meha' woo'-na ria songko magau' .
66012004	Ule naga toei mpoweo iku-na , nadii'-ki hampobagia tolu ngkai betue' hi langi' pai' napetadi hi dunia' . Mokore-imi hi nyanyoa tobine to neo' mo'ana' toei we'i , doko' mpo'ome' ana'-na ane putu-ipi .
66012005	Mo'ana' mpu'u-imi tobine toei , mpo'ote hadua Ana' tomane . Ana' toei , Hi'a-mi to mpoparentai humalili' dunia' mpai' hante karoho-roho-na hewa karoho-na lua' ahe' . Ke neo' na'ome' ule naga-imi Ana' toei , kate'ore'-nami rakeni hilou hi Alata'ala , bona moparenta hangkaa-ngkania hante Alata'ala hi suruga .
66012006	Oti toe , tobine toei metibo' hilou hi tana' to wao' , pai'-i mo'oha' hi po'ohaa' to naporodo ami'-miki Alata'ala . Hi po'ohaa' tohe'e-i rapewili' rala-na hancobu ro'atu ono mpulu' eo kahae-na .
66012007	Ngkai ree kuhilo , ria to manga'e hi suruga . Tadulako mala'eka to rahanga' Mikhael hante mala'eka-mala'eka doo-na mpo'ewa ule naga toei . Pai' ule naga toe wo'o-i-hawo rangawa' mala'eka-mala'eka to dohe-na mpo'ewa Mikhael .
66012008	Aga ule naga toei hante tantara-na , uma-ra hompe . Hi'a hante mala'eka-mala'eka doo-na uma-pi rapiliu mo'oha' hi suruga .
66012009	Jadi' , ule naga to bohe toei , ratadi-imi ngkai suruga . Hanga'-na , Ule Ncae , to rahanga' wo'o Magau' Anudaa' pai' Seta , to mpobagiu tauna to mo'oha' hi humalili' dunia' . Rapetadi-imi ngkai suruga hilou hi dunia' hante mala'eka-mala'eka doo-na .
66012010	Oti toe ku'epe , ria to mololita hi suruga hante libu' to bohe , na'uli' : Rata-mi tempo-na Pue'-ta Pue' Alata'ala mpowai' kalompea' hi topetuku'-na . Napopohiloi baraka'-na , natepu'u-mi moparenta jadi' Magau' . Rata-mi tempo-na Magau' Topetolo' to napelihi-mi mpopohiloi kuasa-na . Apa' rapopalai-mi Magau' Anudaa' , topepakilu tetui to ntora mpakilu ompi'-ompi' hampepangalaa'-ta hi Pue'-ta Pue' Alata'ala .
66012011	Ompi'-ta toera , medagi-ramo mpodagi Magau' Anudaa' . Radagi-i hante kuasa raa' Ana' Bima to mate mpotolo' jeko'-ra . Radagi-i apa' rapangaku' oa' ka' Ana' Bima-na toe-mi Pue'-ra . Nau'-ra rabalinai' ba paia-na rapatehi mpu'u-ra , uma-ra ngkala'ura ngkai pangakua'-ra toe .
66012012	Toe-mi pai' goe'-mokoi , koi' to mo'oha' hi suruga . Aga mpe'ahii'-koi , koi' to mo'oha' hi dunia' ba hi tahi' . Apa' Magau' Anudaa' mana'u tilou hi koi' . Uma-pi mowo roe-na , apa' na'inca hampai'-damo loga-na . "
66012013	Na'inca ule naga toei karatadi-na mpu'u-mi lou hi dunia' . Toe pai' natepu'u-mi mpodapa' tobine to mpo'ote Ana' tomane toe we'i .
66012014	Aga tobine toei rawai' romeha' pani' to bohe , hewa pani' danci pada . Hante pani' toe , ngkalimoko-imi hilou hi papada to wao' hi po'ohaa' to raporodo ami'-miki , bona neo'-i napopaa-pai ule naga toei . Hi ria-i rapewili' rala-na tolu mpae hantanga' .
66012015	Ngkai ree , ule naga toei mpopepuji' ue to wori' ngkai rala nganga-na tono' hi tobine toei , bona ngalai' ma'anu'-i .
66012016	Aga dunia' mpotulungi tobine toei : hangaa mobea-mi nganga dunia' mpo'ome' ue to napepuji' ule naga toe .
66012017	Uma-pi mowo roe-na ule naga mpokaroe tobine toei . Toe pai' hilou-imi mpanga'ei muli-muli tobine toei , hira'-mi tauna to mpotuku' hawa' Alata'ala pai' mpangaku' Kayesus-na Pue'-ra .
66013001	Ule naga toei mokore hi wiwi' tahi' .
66013002	Binata to kuhilo toei , lence-na hewa lence binata to rahanga' macan tutul , aga witi'-na hewa witi' beruang pai' nguju-na hewa nguju singa . Ule naga mpowai' binata to dada'a toei karohoa-na moto , hante poparenta-na , pai' kuasa-na to bohe lia .
66013003	Hameha' ngkai woo'-na to pitu toe , hiloa-na hewa to weho gaga to natao napomate-ki , aga mo'uri' moto-mi . Tauna hi humalili' dunia' , uma mowo kakonce-ra mpohilo kamo'uri'-na binata to dada'a toei , toe pai' mo'iko-ra-damo mpotuku'-i .
66013004	Mepue'-ramo hi ule naga , apa' hi'a-mi to mpewai' kuasa-na hi binata to dada'a toei . Pai' mepue' wo'o-ra hi binata toei , ra'uli' : " Uma mowo binata toei mai ! Hema to mpohibalia-ki kuasa-na ! Hema to hompe mpo'ewa-i ! "
66013005	Alata'ala mpelele' binata to dada'a toei mpohowa' lolita-lolita to mpopeliu , to natao hi Alata'ala-wadi . Rapelele' wo'o-i moparenta pai' mpobabehi konoa-na rala-na opo' mpulu' romula kahae-na .
66013006	Natepu'u-mi mpopeliu woto-na , napopohibalia-ki Alata'ala , pai' hante lolita-na toe mporuge' Alata'ala-imi hante po'ohaa' Alata'ala hi suruga pai' hawe'ea to mo'oha' hi suruga .
66013007	Rapiliu wo'o-i mpopanga'ei topetuku' Alata'ala pai' mpodagi-ra . Pai' rapiliu-i mpokuasai tauna hi humalili' dunia' , ngkai butu negara , butu pomuli pai' butu nyala basa .
66013008	Hawe'ea tauna to mo'oha' hi dunia' mpopue'-i . Sampale to uma mpopue'-i , tauna to te'uki' ami'-mi hanga'-ra hi rala Buku Katuwua' kako'ia-na dunia' rapajadi' . Buku Katuwua' toe , buku-na Ana' Bima to tesumale' toei , hi rala buku toe te'uki' hanga' tauna to mporata katuwua' to lompe' duu' kahae-hae-na .
66013009	Jadi' , hema to tilingaa , pe'epei mpu'u-e' lolita toi :
66013010	Tauna to kana ratawani , bate ratawani-ra mpai' . Tauna to kana rapatehi hante piho' , bate rapatehi hante piho' .
66013011	Oti toe , kuhilo wo'o hama'a binata ntani'-na mehupa' ngkai role-na . Ria tonu'-na romeha' , to hewa tonu' ana' bima . Hiaa' libu'-na hewa libu' ule naga .
66013012	Binata karoma'a-na toei , nabi to napowoto binata to lomo'-nae we'i . Jadi' , hawe'ea kuasa-na binata to lomo'-na , napopomako' binata karoma'a-na toei . Hawe'ea tauna to mo'oha' hi dunia' napewuku mpopue' binata to lomo'-na toe , to gaga weho-na aga mo'uri'-mi .
66013013	Binata karoma'a-na toei mpobabehi tanda to mekoncehi lia . Hi mata ntodea mpopana'u-i apu ngkai langi' dungku hi dunia' .
66013014	Tanda mekoncehi toe nababehi hante kuasa ngkai binata to lomo'-na . Hante tanda mekoncehi toe nabagiu-ramo tauna to mo'oha' hi dunia' pai' nahubui-ra mpowangu hameha' pinotau , pebila'-ra hi binata to lomo'-na . Binata to lomo'-na toe , binata to ratime hante piho' aga tuwu' oa'-i .
66013015	Binata karoma'a-na toei rawai' kuasa mpowai' inoha' hi pinotau to molence binata to lomo'-na , alaa-na pinotau toe howa' mololita . Napehubui bona hema-hema to uma mpopue' pinotau toe bate kana rapatehi .
66013016	Pai' napehubui bona hawe'ea tauna kana mpotarima tanda binata to lomo'-na toe . Tanda toe kana ratu'u hi pale ka'ana-ra ba hi wingke-ra . Jadi' , hawe'ea tauna -- to bohe ba to kedi' tuwu'-ra , topo'ua' ba tokabu , to tuwu' batua ba to tuwu' maradika -- napewuku omea-ra mpotarima tanda binata toe .
66013017	Uma-ra ma'ala me'oli ba mobabalu' ane uma ria tanda toe hi pale-ra ba hi wingke-ra . Tanda binata toe , hanga'-na moto binata to lomo'-na ba angka to mpowalatu hanga'-na .
66013018	Kana taperapi' kanotoa nono ngkai Alata'ala bona tapaha walatu toi . Hema to ria pe'inca-ra , ma'ala-ra mpobila' pai' mpopaha batua-na angka binata toe . Apa' angka toe , angka to mpowalatu hadua tauna . Angka toe : ono atu ono mpulu' ono .
66014001	Oti toe , pehilo wo'o-ama mpohilo Ana' Bima toei mokore hi lolo Bulu' Sion . Dohe-na ria topetuku'-na to ha'atu opo' mpulu' opo' ncobu , hi wingke-ra te'uki' hanga' Ana' Bima pai' hanga' Tuama-na .
66014002	Pai' ku'epe moni to bohe ngkai suruga , hewa kapagugu' ue to bohe pai' hewa kabohe moni kuna . Moni to ku'epe toe hewa pomoni kasapi to rakado' tauna .
66014003	Morona'-ramo mpoporona' hanyala rona' to bo'u hi nyanyoa Pohuraa Alata'ala pai' hi nyanyoa anu tuwu' to opo' pai' totu'a-totu'a to ntololikia Pohuraa toe . Rona'-ra toe , uma ria tau ntani'-na to ma'ala mpenau' , muntu' to ha'atu opo' mpulu' opo' ncobu toera-wadi . Hira'-mi to natolo' Ana' Bima ngkai olo' manusia' hi dunia' .
66014004	Hira' toe , moroli' katuwu'-ra . Hewa tomane to uma hangkania mobualo' , wae wo'o uma-ra hangkania mepue' hi napa-napa to ntani'-na , mepue'-ra hi Ana' Bima toei-wadi . Hiapa kahiloua-na Ana' Bima toei , retu wo'o-ra-rawo mpotuku'-i . Hira' toe-mi to ratolo' ngkai olo' hawe'ea manusia' hi dunia' . Hewa tauna mpotonu wua' to lomo'-na ngkai polia'-ra hi Alata'ala , wae wo'o hira' ratonu hewa pepue' to lomo'-na hi Alata'ala pai' hi Ana' Bima .
66014005	Uma-ra ria moboa' , uma wo'o ria hangkedia' kasalaa'-ra .
66014006	Pai' kuhilo wo'o hadua mala'eka ntani'-na ngkalimoko hi lolo raoa . Mala'eka toei mpokeni Kareba Lompe' to uma ria kabali'-na duu' kahae-hae-na , napalele hi manusia' to mo'oha' hi dunia' , hi butu negara , butu pomuli pai' butu nyala basa .
66014007	Napasimuku mekio' mpo'uli' : " Mengkoru-mokoi hi Alata'ala , une'-mi kabohe tuwu'-na . Apa' rata-mi tempo pehukua'-na . Mepue'-mokoi hi Alata'ala to mpajadi' langi' , dunia' , tahi' pai' hawe'ea ulu ue . "
66014008	Ngkai ree , ria mala'eka karodua-na mpotuku' mala'eka to lomo'-na , na'uli' : " Mokero ! Mokero-mi ngata Babel to bohe lia ! To Babel toera mpobawai manusia' humalili' dunia' mpo'inu ininu to melanguhi . Batua-na , to Babel mpobawai tau ntani'-na mpotuku' gau'-ra to uma tumotoa . "
66014009	Oti toe , mala'eka katolu-na metuku' wo'o-imi-hawo mpotuku' mala'eka to rodua toera , pai'-i mekio' mpesukui mpo'uli' : " Hema-hema to mpopue' binata to dada'a tetui pai' pinotau-na , pai' hema-hema to mpotarima tanda binata toe hi wingke-ra ba hi pale-ra ,
66014010	tauna toera mpai' napewuku Alata'ala mpo'inu ininu to mopai' loki , uma ria hangkedia' galo-na . Batua-na , nakaroe mperegea-ra , uma ria ka'olu-olu-na . Tauna toera rasesa' hi rala apu pai' rea' apu , mala'eka-mala'eka to moroli' hante Ana' Bima to hi suruga mpopanto' karasesa'-ra toe .
66014011	Rangahu ngkai apu to mposesa'-ra toe ulo' duu' kahae-hae-na . Hi eo-na hi bengi-na uma ria pento'oa-ra rasesa' , apa' mepue'-ra-rana hi binata to dada'a toei hante pinotau-na , pai' ratarima-rana tanda hanga' binata toei . "
66014012	Toe-mi pai' topetuku' Alata'ala kana ntaha hi rala kasusaa' , tida mpotuku' hawa' Alata'ala , pai' tida mepangala' hi Yesus .
66014013	Oti toe mpo'epe-a libu' ngkai suruga to mpo'uli' : " Uki'-mi tohe'i : Ntepu'u ngkai wae lau , marasi'-ra tauna to mate to mepangala' hi Pue' . " Natompoi' Inoha' Tomoroli' : " Bate makono lia tetu-e ! Apa' mento'o-ramo ngkai powewa-ra , pai' bate mporata-ramo mpai' wua' bago-ra . "
66014014	Oti toe , mpohilo wo'o-ama limu' to mengea' . Hi lolo limu' toe mohura hadua tauna , lence-na hewa Ana' Manusia' . Hi woo'-na ria songko bulawa , pai' hi pale-na hamata are' to baka' .
66014015	Oti toe , ria mala'eka to ntani'-na mehupa' ngkai Tomi Pepuea' . Mekio'-i hante libu' to bohe hi tauna to mohura hi lolo limu' toei , na'uli' : " Pesoe-mi are'-nu pai' mepae ! Apa' tempo-nami mepae , taha'-mi ihi' dunia' . "
66014016	Ngkai ree tauna to mohura hi lolo limu' toei mpesoe mpu'u-mi are'-na hi dunia' pai' mpepae ihi' dunia' .
66014017	Oti toe kuhilo mala'eka to ntani'-na mehupa' ngkai Tomi Pepuea' to hi suruga . Ngkakamu wo'o-i-hawo are' to baka' .
66014018	Pai' tumai wo'o-mi-hawo mala'eka kahadua-na ngkai meja' pontunua pepue' , mala'eka to mpodongo apu hi meja' pontunua pepue' . Mejeu'-i mpokio' mala'eka to ngkakamu are' to baka' toe , na'uli' : " Pesoe-mi are'-nu pai' bintohi wua' anggur to hi dunia' , apa' taha'-mi wua'-na . "
66014019	Kanapesoe-na mpu'u-mi mala'eka to ngkakamu are' toei , mpobintohi wua' anggur ngkai woto-na , pai' napetene' hi rala pompeaa' anggur to bohe . Pompeaa' anggur toe mpobatuai roe Alata'ala to gaga mpokaroe tauna to dada'a .
66014020	Jadi' , wua' anggur toe rapea' hi mali ngata , pai' ngkai pompeaa' tohe'e mo'ili-mi tumai raa' hewa po'ili ue halu' . Kalaa po'ilia-na , ria nte tolu atu kilomete . Pai' kanala-na , neo' romete .
66015001	Oti toe kuhilo wo'o-mi hi langi' ria tanda to bohe pai' to mekoncehi lia : pitu mala'eka hante pitu nyala pesesa' to ka'omea-na . Hante pesesa' toi , oti-mi roe Alata'ala mpokaroe manusia' hi dunia' .
66015002	Pai' kuhilo to hewa tahi' kawela'-na , hiloa-na hewa kaca mogalo apu . Pai' hi wiwi' tahi' to hewa kaca toe kuhilo wori' tauna mokore . Tauna toera , tauna to mpodagi binata to dada'a toei , apa' oja'-ra mponyompa-i , oja'-ra mponyompa pinotau-na ba mpotarima tanda angka to mpotandai hanga'-na . Tauna topedagi toera mokore hi wiwi' tahi' to hewa kaca toe , ngkakamu kasapi to nawai'-raka Alata'ala .
66015003	Morona'-ramo , mpoporona' rona' nabi Musa , batua Alata'ala owi , pai' rona' pebila'-ra hi Ana' Bima toei . Moni-na hewa toi : Oo Pue' Alata'ala , Pue' to meliu kuasa-nu ngkai hawe'ea ! Uma mowo kabohe pai' kamekoncehi-na babehia-nu , Makono pai' monoa' mpu'u hawe'ea po'ingku-nu . Iko-mi Magau' hawe'ea tauna hi dunia' .
66015004	Hema to uma mpengkorui-ko Pue' ! Hema to uma mpangaku' kabohe tuwu'-nu ! Apa' Iko-wadi to moroli'-e . Hawe'ea manusia' bate kana tumai mponyompa-ko , Apa' ra'inca kamonoa' pobotuhi-nu hi hawe'ea kara-kara . "
66015005	Oti toe kuhilo tebea-mi Tomi Pepuea' to hi suruga , to rahanga' Kemah Po'ohaa' Alata'ala .
66015006	Pai' mehupa'-mi tumai ngkai rala-na pitu mala'eka to mpokeni pesesa' to pitu nyala . Pohea-ra bula ngea' pai' meringkila' , tehoo' hi hunamu-ra hante koloro bulawa .
66015007	Pehupa' mala'eka toera , hama'a ngkai anu tuwu' to opo' toera mpowai'-ra pitu meha' batili bulawa to ihia' roe Alata'ala , Alata'ala to tuwu' duu' kahae-hae-na .
66015008	Nto'u toe wo'o , Tomi Pepuea' to hi suruga toe muu-mule' bihi' hante rangahu to mehupa' ngkai pehini-na Alata'ala pai' ngkai kabaraka'-na . Uma ria haduaa to ma'ala mesua' hi rala-na , kako'ia-na hudu pesesa' to pitu to rakeni mala'eka to pitu toera .
66016001	Ku'epe wo'o-mi , ria to mololita ngkai rala Tomi Pepuea' napesukui mpo'uli'-raka mala'eka to pitu toera : " Hilou-mokoi , bowo-mi ihi' batili roe Alata'ala tetu hi wongko dunia' ! "
66016002	Kahilou-nami mala'eka to lomo'-na mpobowo ihi' batili-na hi dunia' . Hangaa memoka'-mi waka'-waka' to mekoroi' pai' to merungkui hi tauna to ria-raka tanda binata to dada'a toe pai' hi tauna to mpopue' pinotau-na .
66016003	Mala'eka karodua-na mpobowo ihi' batili-na hi tahi' . Ue tahi' toe jadi' hewa raa' tauna to mate , alaa-na mate omea-mi anu tuwu' to hi rala tahi' .
66016004	Mala'eka katolu-na mpobowo ihi' batili-na hi hawe'ea halu' pai' hi hawe'ea ulu ue , alaa-na hawe'ea ue toe jadi' raa' .
66016005	Oti toe , ku'epe mala'eka to mpokuasai ue mpo'uli' : Oo Pue' Alata'ala to moroli' , to ria ami'-moko ngkai lomo'-na pai' to bate ria-ko wae lau , Monoa' lia pehuku'-nu tetu-e .
66016006	Apa' tauna to hi dunia' toera lou mpopatehi topetuku'-nu , rabowo-mi raa' nabi-nu to wori' . Toe pai' hewa toe lau nubali'-mi ue jadi' raa' , nupopo'inui-raka . Toto-na lia-mi tetu-e ! "
66016007	Ngkai ree , ku'epe lolita ngkai meja' pontunua pepue' to mpo'uli' : " O Pue' Alata'ala , bate wae mpu'u ! Bate makono pai' monoa' pehuku'-nu . Meliu kuasa-nu ngkai hawe'ea ! "
66016008	Oti toe , mala'eka ka'opo'-na mpobowo ihi' batili-na hi eo , pai' eo toe rawai' kuasa mpomampuhi manusia' hante penene-na .
66016009	Mampu-ramo manusia' ngkai pehimai'-na to ngkerepa' lia , pai' metipo'-ramo mpotipo' Alata'ala , apa' Hi'a-mi to mokuasa hi pesesa' toe . Uma oa'-ra medea ngkai jeko'-ra , uma oa' rapangaku' kabohe tuwu'-na Alata'ala .
66016010	Mala'eka kalima-na mpobowo ihi' batili-na hi poparenta-na binata to dada'a toei . Humalili' poparenta-na toe hangaa mobengi riki-mi , pai' manusia' ngkoto' jila'-ra ntodohaka .
66016011	Ngkai ree , mpotipo' Alata'ala to hi suruga wo'o-ramo ngkai kapeda'-ra pai' ngkai waka'-ra toe . Aga uma oa'-ra medea ngkai kehi-ra to dada'a .
66016012	Oti toe , mala'eka ka'ono-na mpobowo ihi' batili-na hi ue bohe to rahanga' ue Efrat . Kasole-nami ue toe , alaa-na ria-mi ohea to ratara magau'-magau' ngkai tono' mata'eo , bona tumai-ra manga'e .
66016013	Pai' kuhilo hadua anudaa' mehupa' ngkai nganga ule naga . To hadua wo'o mehupa' ngkai nganga binata to dada'a , pai' to hadua wo'o mehupa' ngkai nganga nabi to boa' . Anudaa' to tolu toera , seta to hewa tete' lence-ra , pai' ria kuasa-ra mpobabehi tanda-tanda to mekoncehi . Hilou-ramo anudaa' to tolu toera mpokio' magau' ngkai humalili' dunia' . Rakio'-ra tumai morumpu pai' manga'e nto'u Eo to Mewulungahi lia , toe-mi tempo-na Alata'ala to mokuasa mpodagi hawe'ea bali'-na hi dunia' .
66016014	
66016015	Na'uli' Pue' Yesus : " Epe ! Rata ncorobaa-a mpai' , hewa karata topanako . Marasi'-ra tauna to mo'inga'-inga' pai' to mpewili' pohea-ra . Ane rata-a mpai' , uma-ra momako' ngkalawa pai' uma-ra me'ea' hi mata ntodea , apa' rodo-ramo kukaratai . "
66016016	Jadi' , magau'-magau' hante tantara-ra ngkai humalili' dunia' , morumpu mpu'u-ramo hi po'ohaa' to rahanga' hi rala basa Yahudi : Harmagedon .
66016017	Oti toe , mala'eka kapitu-na mpobowo ihi' batili-na hi lolo raoa . Pai' ku'epe , ria to molibu' ngkai Pohuraa Alata'ala hi rala Tomi Pepuea' to hi suruga . Mekio' mpesukui-i , na'uli' : " Hudu-mi ! "
66016018	Kamparapere'-nami moni kuna , pai' berese pai' kila' momehalau' , pai' linua bohe-mi . Ngkai lomo' kajadi' manusia' hi dunia' duu' tempo toi , ko'ia ria linu to hewa toe kabohe-na .
66016019	Ngata bohe to rahanga' Babel mobika' jadi' tolu bagia , pai' ngata-ngata hi humalili' dunia' mokero . Pai' Alata'ala mpehawai jeko' pue' ngata Babel to bohe toe . Napewuku-ra mpo'inu ininu roe-na : nakaroe mperegea-ra hante uma ria ka'olu-olu-na .
66016020	Nto'u toe , moronto ncorobaa hawe'ea lewuto' hi tahi' , pai' uma-pi ria bulu' .
66016021	Uda wua' to hewa watu kabohe-na monawu' ngkai langi' mporuncuhi manusia' . Butu meha'-na nte lima mpulu' kilo katomo-na . Toe pai' manusia' mpotipo' Alata'ala , apa' uma mowo pesesa'-na uda wua' to mporuncuhi-ra toe .
66017001	Oti toe hadua ngkai mala'eka to pitu to ngkakamu pitu batili toe tumai hi aku' , na'uli'-ka : " Mai-ko , kutudo'-koko karahuku'-na tobine to ele' rahi , to mohura hi kaworia' ue .
66017002	Magau'-magau' hi dunia' mogau' sala' hante hi'a , pai' hawe'ea tauna to mo'oha' hi dunia' napoponginu hante ininu-na to melanguhi , batua-na : nabawai-ra mpotuku' gau'-na to uma tumotoa . "
66017003	Kanakuasai-kumi Inoha' Tomoroli' , pai' mala'eka toei mpakeni-a hilou hi papada to wao' . Hi ria kuhilo-kuwo hadua tobine to mpohawi' hama'a binata . Binata to nahawi' toe molei jore' , hobo' hi woto-na te'uki' lolita peruge' hi Alata'ala ; woo'-na pitu pai' tonu'-na hampulu' .
66017004	Ane tobine toei-e , pohea-na paka' to rapenasa : baju-na molei jore' pai' mo'awu mpomara-ntaipa , rarampai hante bulawa pai' mutiara pai' watu to masuli' oli-na . Mpokakamu-i hameha' sangkiri' bulawa to ihia' hante ininu to rapetagii apa' dada'a pai' merungkui . Ininu toe mpobatuai gau'-na to me'eai' pai' to uma tumotoa toe .
66017005	Hi wingke-na te'uki' hanga' to mpowalatu kehi-na : BABEL TO BOHE : TINA HAWE' EA TO ELE' PAI' PEHUPAA' BUTU NYALA GAU' TO UMA TUMOTOA HI DUNIA'
66017006	Kuhilo tobine toei , malangu-imi mpo'inu raa' topetuku' Pue' Ala . Batua-na , ngasa'-imi mpopatehi tauna to mpangaku' Kayesus-na Pue'-ra . Uma mowo kakonce-ku mpohilo tobine toei .
66017007	Oti toe , na'uli'-ka mala'eka to mpopakeni-a toei : " Napa pai' konce rahi-ko ? Ko'ia-tano nupaha batua-na tobine toei pai' binata to nahawi'-e ? Wae-pi , kupakanoto-koko batua-na . Binata toei , woo'-na pitu pai' tonu'-na hampulu' .
66017008	Tuwu'-i owi , tempo toi uma-ipi ria , aga mehupa' nculii' moto-i mpai' ngkai wulou'laa to uma tepetudu kanala-na . Pai' oti toe hilou rahuku'-imi duu' kahae-hae-na . Tauna to mo'oha' hi dunia' to uma te'uki' hanga'-ra hi rala Buku Katuwua' kako'ia-na dunia' rapajadi' , konce-ra mpohilo binata toei . Apa' owi tuwu'-i , hiaa' tempo toi uma-ipi ria , aga mehupa' nculii' moto-i mpai' .
66017009	" Toe-mi pai' paraluu tapekiri hante kanoto-noto-na bona tapaha batua walatu-na . Woo' binata to pitu toe mpobatuai pitu meha' bulu' pohuraa tobine toe . Pai' woo' to pitu toe mpobatuai wo'o pitu magau' .
66017010	Lima ngkai magau' toe , monawu'-ramo . Hadua bula-na moparenta-pidi . Pai' to hadua ko'ia-i ntepu'u moparenta . Ane rata-ipi , kana moparenta-i hampai' .
66017011	Binata to tuwu' owi pai' uma-ipi ria tempo toi , hi'a-mi magau' kawalu-na . Aga magau' kawalu-na toe , hadua ngkai magau' to pitu we'i . Pai' ka'omea-na magau' toei bate rahuku' duu' kahae-hae-na .
66017012	Tonu' to hampulu' to nuhilo toe we'i mpobatuai hampulu' magau' to ko'ia ntepu'u moparenta . Magau' to hampulu' toera rapiliu moparenta hangkaa-ngkania hante binata toei . Aga poparenta-ra toe hajaa-wadi kahae-na .
66017013	Magau' to hampulu' toera , hanono lau-ramo mpotulungi binata to dada'a toei . Mengkoru-ra hi binata toei , pai' hawe'ea karohoa-ra pai' kuasa poparenta-ra rapake' mpobabehi konoa binata to dada'a toei .
66017014	Manga'e-ra mpanga'ei Ana' Bima toei . Aga Ana' Bima toei mpodagi-ra , apa' Hi'a-mi Pue' ngkai hawe'ea pue' pai' Magau' ngkai hawe'ea magau' . Pai' dohe Ana' Bima toei , ria wo'o-ra-rawo topetuku'-na to nakio' pai' to napelihi-mi , to tida mpotuku'-i . "
66017015	Na'uli' wo'o mala'eka toei mpo'uli'-ka : " Ue to nuhilo toe we'i , to napohurai tobine toei , mpobatuai tauna ngkai humalili' dunia' , ntodea ngkai wori' negara pai' wori' nyala basa .
66017016	Rata mpai' tempo-na binata toei hante magau' to hampulu' to dohe-na mpokahuku' tobine to ele' toei . Rarampaki-i , ralawahi , ihi-na hantongo' rakoni' , pai' toro-na rasuwe .
66017017	Hiaa' napa to rababehi toe bate patuju-na Alata'ala ami' . Apa' Alata'ala mpolengo nono magau' toera bona hira' mpopomako' patuju-na . Toe pai' magau' toera , hanono lau-ra mpotonu kuasa poparenta-ra hi binata toei , duu'-na madupa' mpu'u-mi napa to nalowa Alata'ala .
66017018	Jadi' , tobine to ele' to nuhilo toei , mpobatuai ngata to bohe to mpoparentai magau'-magau' hi dunia' . "
66018001	Kahudu-na lolita mala'eka toei , kuhilo wo'o-mi mala'eka kahadua-na mana'u ngkai suruga . Bohe lia baraka'-na , ngkai pehini-na humalili' dunia' mobaja .
66018002	Mekio' mpesukui-i , na'uli' : Mokero ! Mokero-mi Babel , ngata to bohe toe ! Ngkai wae lau rapo'ohai' seta-imi , rapo'ohai' wori' nyala anudaa' , rapo'ohai' butu nyala danci to rapokarungku pai' to rapokahuku' .
66018003	Mokero ngata Babel , apa' to Babel mpobawai manusia' humalili' dunia' mpo'inu ininu-ra to melanguhi . Batua-na ininu toe , gau'-ra to Babel to uma tumotoa . Hawe'ea magau' hi dunia' mpotuku' gau'-ra to uma tumotoa toe . Pai' padaga-padaga hi dunia' jadi' mo'ua' mpobalu' rewa-rewa to masuli' to rapokahina to Babel toe . "
66018004	Ngkai ree , ku'epe wo'o-mi libu' ngkai suruga to mpo'uli' : Ee , topetuku'-ku ! Palai-mokoi ngkai ngata tetu . Neo' nituku' jeko' pue' ngata toera , bona neo'-koi mpai' nalelei pesesa' to mporumpa'-ra .
66018005	Apa' wori' lia jeko'-ra , moloju' rata hi langi' . Pai' hewa toe lau Alata'ala mpotuntu' hawe'ea jeko'-ra toe .
66018006	Toe pai' ku'uli' , babehi wo'o-hawo hi ngata toe hewa to nababehi hi tau ntani'-na . Pehawai rongkani lau-i ngkai hawe'ea gau'-na to dada'a . Porodo-ki ngata toe pesesa' to rongkani kamoso'-na ngkai pesesa' to nasesa'-raka tau ntani'-na .
66018007	To Babel toe hewa hadua tobine to mpakancola woto-na pai' mpobabehi napa konoa-na . Toe pai' kuperapi' bona nisesa' pai' nipakasusa'-ramo hewa toe lau . Molangko lia nono-ra , ra'uli' : ` Aku' toi magau' bine . Bela-a tobalu , uma-a mpai' mporata kasusaa' . '
66018008	Jadi' , apa' oo rahi pekiri-ra , wae-pi rala-na ha'eo-wadi ngata Babel toei narumpa' pesesa' toi : haki' , kasusaa' pai' oro' . Pai' mampu ngata toei nakoni' apu . Apa' to mpohuku' ngata toe , Alata'ala to mobaraka' . "
66018009	Magau'-magau' hi dunia' mpotuku' gau' to Babel to uma tumotoa , pai'-ra mpobabehi konoa woto-ra hewa to Babel . Jadi' , karahilo-na rangahu to ulo' ngkai apu to mpomampuhi ngata Babel toe , motantangi'-ramo mpokageoi' kamokero-na .
66018010	Menaa ngkawao-ra-wadi apa' me'eka'-ra nalelei pesesa' to mporumpa' ngata toe . Ra'uli' : Mpe'ahii' ! Mpe'ahii' ngata to bohe toe mai , ngata Babel to moroho ! Rala-na hajaa-wadi rata-mi huku'-na . "
66018011	Ane padaga-padaga hi dunia'-hana , susa' nono-ra pai' geo' mpokageoi' kamokero-na Babel , apa' uma-pi hema to mpo'oli babalua'-ra .
66018012	Babalua'-ra toe , wori' nyala . Ria bulawa , salaka' , mata hinci pai' mutiara . Ria pohea to moluha' to rababehi ngkai bana to masuli' oli-na , bana to molei jore' pai' to mo'awu hewa mara-ntaipa . Ria rewa to rababehi ngkai kaju to mohonga , rewa to rababehi ngkai gading , pai' rewa ntani'-na to rababehi ngkai kaju to masuli' oli-na , ba ngkai ngkala , ahe' ba watu pualam .
66018013	Ria kaju kinino' pai' rampa-rampa ntani'-na . Ria anu to mohonga , rahanga' dupa' , mur pai' kemenyan . Ria anggur , lana , lunu roti pai' pae . Ria japi , bima , jara' , kereta pai' tauna to rapobatua . Hawe'ea rewa toe we'i babalua'-ra , ntahawe' manusia' wo'o rapobalu' . Tapi' kamokero-na ngata Babel , uma-pi hema to me'oli .
66018014	Toe pai' geo'-ramo padaga toera , mpokageoi' pue' ngata Babel , ra'uli' : " Hawe'ea rewa to nipokahina uma-pi ria . Hawe'ea anu mohonga to nipokono , hawe'ea rewa to nipake' mpakancola woto-ni , moronto omea-mi , uma-pi ria . "
66018015	Padaga-padaga toera jadi' mo'ua' mpobalu' hawe'ea rewa toe hi to Babel . Tapi' nto'u toe mpai' , menaa ngkawao-ra-damo , apa' me'eka'-ra nalelei pesesa' to mporumpa' ngata toe . Geo'-ramo pai' susa' nono-ra ,
66018016	ra'uli' : Mpe'ahii' ! Mpe'ahii' ngata to bohe toe mai ! Biasa-ra to Babel mpohea pohea to moluha' , to bula , to molei jore' pai' to mo'awu hewa mara-ntaipa . Biasa-na mowarui'-ra hante bulawa , mata hinci pai' mutiara .
66018017	Hiaa' muu-mule' rala-na hajaa-wadi , moronto hangkani-mi ka'uaa'-ra to bohe toe ! " Hawe'ea tauna to mpopali' katuwua'-ra hi tahi' , lompe' to mpokeni kapal , lompe' topobago hi kapal pai' hawe'ea tauna to mpohawi' kapal toe , mokore ngkawao-ra-wadi
66018018	mpohilo rangahu to ulo' ngkai apu to mpomampuhi ngata toe . Me'au-ra , ra'uli' : " Uma mowo ngata to bohe toe mai ! Uma ria ncibali-na ! "
66018019	Rapehawu' awu hi woo'-ra tanda kasusa' nono-ra . Geo' pai' me'au-ra , ra'uli' : Mpe'ahii' ! Mpe'ahii' ngata to bohe toe mai ! Ngkai ka'uaa' to Babel pai' alaa-na hawe'ea-ta topobago hi kapal jadi' mo'ua' . Hiaa' hilo , rala-na hajaa-wadi ropu'-imi ! "
66018020	Goe'-mokoi ihi' suruga , mpokagoe' kamokero-na ! Goe'-mokoi topetuku' Alata'ala , suro-suro-na pai' nabi-na ! Apa' Alata'ala mpohuku' to Babel , mpehawa-kokoi kehi-ra to dada'a hi koi' .
66018021	Oti toe , hadua mala'eka to parimuku mpo'ongko' hameha' watu to kama , meliu kabohe-na ngkai noncu , napepana' hi rala tahi' , na'uli' : Hewa watu toi rapetadi hi rala tahi' pai' uma-pi raruai' nculii' , wae wo'o ngata Babel to bohe rakero hangkani , uma-pi mpai' rawangu nculii' .
66018022	Moronto hangkani hawe'ea ka'uaa'-na pai' kancolaa-na . To mpokado' kasapi , toporona' , topolalowe ba tompotuwui' sangkakala uma-pi mpai' raruai' hi ngata toe . To pante mpowangu tomi ba topotampa uma-pi ria . Uma-pi ria moni topomanyu .
66018023	Uma-pi ria to mpobaa lampu . Uma-pi ria karamea hi posusaa' poncamokoa . Padaga-padaga hi ngata Babel toe , bohe hanga'-ra hi dunia' . Hante pedoti-ra , to Babel toera mpobagiu hawe'ea tauna hi dunia' .
66018024	To Babel toe-ramo to masala' hi kampopatehi-ra hawe'ea nabi pai' topetuku' Pue' Alata'ala . To Babel toe-ramo to masala' hi kampopatehi-ra hawe'ea tauna to rapatehi hi rala dunia' . "
66019001	Oti toe , ria ku'epe hewa pogora tauna to wori' hi suruga . Mogora-ra ra'uli' : Haleluya ! Une' Pue' ! Apa' Hi'a-mi to mpowai'-ta kalompea' . Hi'a-mi Alata'ala to bohe tuwu'-na pai' to mokuasa .
66019002	Une'-imi , apa' pobotuhi-na monoa' pai' makono . Nahuku'-imi tobine to uma mowo ele'-na , to mpakada'a dunia' hante pobualo'-na . Nahuku'-i apa' hi'a to masala' hi kampopatehi-na batua-batua Alata'ala . "
66019003	Mogora wo'o-ra tauna to wori' toera , ra'uli' : Haleluya ! Rangahu apu to mpomampuhi ngata toe ulo' duu' kahae-hae-na . "
66019004	Ngkai ree , totu'a-totu'a to rompulu' opo' pai' anu tuwu' to opo' , motumpa omea-ramo hi nyanyoa Pohuraa Alata'ala , pai'-ra mponyompa-i , ra'uli' : Amin , Haleluya ! "
66019005	Oti toe ku'epe , ria to mololita ngkai Pohuraa toe , na'uli' : Une'-imi Alata'ala Pue'-ta , koi' hawe'ea batua-na tetu-koi lau ! Une'-imi , koi' to mengkoru hi Hi'a , to kedi' ba to bohe katuwu'-ni ! "
66019006	Oti toe , ku'epe wo'o to hewa pogora tauna to wori' lia . Pogora-ra toe hewa kapagugu' ue to bohe , pai' hewa pomoni kuna to bohe . Ku'epe-ra mpo'uli' : Haleluya ! Apa' moparenta-imi Pue'-ta , Pue' Alata'ala ! Meliu kuasa-na ngkai hawe'ea .
66019007	Mai-tamo morona' goe'-goe' , mpo'une' kabohe tuwu'-na . Apa' rata-mi Eo Pemuaa' Ana' Bima . Rodo-mi kamae'-na napemuai' .
66019008	Rawai'-i pohea to moluha' , to bula ngea' pai' meringkila' . "
66019009	Ngkai ree , na'uli'-ka mala'eka toei : " Uki'-mi tohe'i : Marasi' tauna to rakio' hilou hi posusaa' poncamokoa Ana' Bima toe . " Pai' natampai mpo'uli' : " Lolita toi ngkai Alata'ala , bate makono omea . "
66019010	Potumpa-kumi hi nyanyoa mala'eka toei ke mponyompa-i , aga na'uli'-ka : " Neo' ! Neo' aku' nunyompa . Alata'ala-hana to nunyompa . Apa' aku' wo'o-kuwo batua Alata'ala hibalia iko pai' hibalia hawe'ea ompi' hampangakua'-nu to mpangaku' Kayesus-na Pue'-ra . Apa' poko patuju-na ngkai hawe'ea lolita pelowa : mposabii' Kayesus-na Pue' . "
66019011	Oti toe , kuhilo suruga mobea , pai' kuhilo hama'a jara' to bula . To mpohawi' jara' toei , hanga'-na " To Tida pai' to Makono . " Monoa'-i ane mobotuhi-i , pai' monoa' wo'o-i ane manga'e .
66019012	Mata-na mehini hewa apu to wewo' , pai' hi woo'-na wori' songko magau' . Hi woto-na ria hanga' te'uki' , aga muntu' Hi'a-wadi to mpopaha batua hanga'-na toe .
66019013	Pohea-na telolo' hi rala raa' . Pai' rahanga'-i " Lolita Alata'ala . "
66019014	Wori' tantara ngkai suruga metuku' hi boko' , mpohawi' jara' to bula wo'o-ra-rawo . Pohea-ra moluha' pai' bula ngea' .
66019015	Ngkai rala nganga-na to Hadua toei mehuwu hamata piho' to baka' . Hante piho'-na toe nadagi hawe'ea tauna hi dunia' , pai' naparentai-ra hante karoho-roho-na hewa karoho-na lua' ahe' . Hi'a-mi to mpopea' wua' anggur hi rala pompeaa' anggur Alata'ala to meliu kuasa-na ngkai hawe'ea . Batua-na , Hi'a to mpopehuwu roe Alata'ala mpokaroe hawe'ea bali'-na .
66019016	Hi pohea-na pai' hi pa'a-na te'uki' hanga' tohe'i : MAGAU' NGKAI HAWE' EA MAGAU' , PUE' NGKAI HAWE' EA PUE' .
66019017	Oti toe , mpohilo-a hadua mala'eka mokore hi lolo eo . Napasimuku mekio' , mpokio' hawe'ea danci to ngkalimoko hi lolo raoa , na'uli' : " Mai-mokoi mpokaralai posusa' bohe to naparia Alata'ala .
66019018	Mai-mokoi , ngkoni' ihi magau' pai' tadulako , ngkoni' ihi tantara to bia' , ngkoni' ihi jara' pai' ihi-ra tompohawi' jara' . Mai-mokoi ngkoni' ihi manusia' , to bohe to kedi' , to tuwu' maradika ba to tuwu' batua . "
66019019	Oti toe , kuhilo binata to dada'a toei pai' magau'-magau' hi dunia' hante tantara-tantara to dohe-ra , morumpu-ramo bona manga'e mpanga'ei Tompohawi' jara' to bula toei we'i hante tantara-na wo'o-hawo .
66019020	Ntaa' rahoko'-imidi binata toei-e hante nabi boa'-e , pai' to rodua toera rapetadi ngkatuwua' hi rala tahi' apu to wewo' pai' morea' . Nabi boa' toei we'i , hi'a-mi to mpobabehi anu mekoncehi hante kuasa binata to dada'a toei . Ngkai to mekoncehi toe nabagiu-ra tauna to ria-raka tanda binata toe pai' to mponyompa pinotau-na .
66019021	Jadi' , oti toe , Tompohawi' jara' bula toei mpopatehi hawe'ea tantara binata toei , natime-ra hante piho' to mehuwu ngkai rala nganga-na . Rata mpu'u-ramo danci tumai mpokoni' ihi-ra to rapatehi toera duu'-ra bohu .
66020001	Oti toe kuhilo hadua mala'eka mana'u ngkai suruga , mpokeni rante to bohe , pai' mpokeni wo'o-i kunci wobo' wulou'laa to uma tepetudu kanala-na .
66020002	Kanahoko'-nami ule naga toei -- to rahanga' Ule Ncae , Magau' Anudaa' pai' Seta -- nahoo' hante rante pai' napetadi hi rala wulou'laa to uma tepetudu kanala-na toe , nahohoki wobo'-na pai' nasaa' bona neo'-pi rabea rala-na hancobu mpae kahae-na . Jadi' Magau' Anudaa' toei , uma-i ma'ala mpobagiu manusia' rala-na hancobu mpae toe . Hudu toe-di , kana rabahaka wo'o-i-pidi hampai' .
66020003	
66020004	Oti toe kuhilo ba hangkuja pohuraa , pai' tauna to mpohurai pohuraa toe rawai' kuasa mpobotuhi kara-kara . Kuhilo wo'o rate-rate tauna to rapata' wuroko'-ra apa' mpangaku'-ra Kayesus-na Pue'-ra pai' mpangala'-ra Lolita Alata'ala . Tauna toera , uma-ra-rana mponyompa binata to dada'a ba pinotau-na , uma wo'o-ra mpotarima tanda binata toe hi wingke-ra ba hi pale-ra . Hira' toe tuwu' nculii' pai' moparenta hangkaa-ngkania hante Kristus rala-na hancobu mpae .
66020005	Toe-mi pemataa to lomo'-na hi tauna to mate . Aga tauna tomate ntani'-na , uma-ra ulu rapotuwu' nculii' rala-na to hancobu mpae toe .
66020006	Marasi' pai' moroli'-ra tauna to rapotuwu' nculii' hi pemataa to lomo'-na toe . Hira' toe , bate uma-ra rahuku' hi rala naraka . Pehukua' hi rala naraka toe to rahanga' kamatea karongkani-na . Tauna to rapotuwu' nculii' hi pemataa to lomo'-na toe jadi' imam to mpokamu bago mpepue' hi Alata'ala pai' hi Kristus . Moparenta-ra mpai' dohe Kristus rala-na hancobu mpae .
66020007	Kahudu-na hancobu mpae tohe'e , Magau' Anudaa' rabahaka ngkai karatarungkua'-na ,
66020008	pai'-i hilou mpobagiu tauna hi humalili' dunia' , to rawalatu hante hanga' Gog pai' Magog . Magau' Anudaa' toei mporumpu-ra bona manga'e . Kawori'-ra hewa wo'one hi wiwi' tahi' .
66020009	Mongkini'-ra-damo tumai , hobo' hi tana' , mpotipuhi ngata to nape'ahi' Alata'ala pai' po'ohaa' topetuku'-na . Ntaa' hompo-di apu ngkai langi' mporopuhi-rae .
66020010	Oti toe , Magau' Anudaa' to mpobagiu-ra toei rapetadi hi rala tahi' apu to wewo' pai' morea' , hi karapetadia-ra binata to dada'a pai' nabi to boa' toe-e wengi . Hi retu-ramo rasesa' ncuu duu' kahae-hae-na .
66020011	Oti toe kuhilo hameha' Pohuraa to bula pai' to bohe , pai' kuhilo wo'o Hadua To Mohura hi lolo Pohuraa toe . Ngkai baraka'-na langi' pai' dunia' moronto hi ntololikia-na , duu'-na uma-pi ria .
66020012	Pai' kuhilo-ramo tauna to mate , to kedi' ba to bohe tuwu'-ra , mokore hi nyanyoa Pohuraa toe . Tauna to mate matala hi tahi' , tauna to mate ntani'-na , hawe'ea tauna to ria hi po'ohaa' tomate , mokore omea-ramo hi nyanyoa Pohuraa toe . Pai' buku-buku rawole-mi . Hi rala buku toe , te'uki' babehia tomate toera . Jadi' , hawe'ea tomate toera ratu'u-miraka huku'-ra ntuku' napa to te'uki' hi rala buku-buku toe , huku'-ra ntuku' babehia-ra . Pai' rawole wo'o-mi buku kahanyala-na , hanga'-na Buku Katuwua' .
66020013	
66020014	Hawe'ea tauna to uma te'uki' hanga'-ra hi rala Buku Katuwua' toe ratadi hi rala tahi' apu . Oti toe , uma-pi ria kamatea , uma-pi ria po'ohaa' to mate , apa' hawe'ea tauna to uma te'uki' hanga'-ra hi rala Buku Katuwua' bate ratadi hi rala tahi' apu . Toe-mi to rahanga' kamatea karongkani-nae , huku' hi rala tahi' apu toe .
66020015	
66021001	Oti toe kuhilo langi' to bo'u pai' dunia' to bo'u . Langi' pai' dunia' to lomo'-na timpaliu-mi , pai' tahi' uma-pi ria .
66021002	Pai' kuhilo ngata to moroli' , to rahanga' Yerusalem to bo'u , mana'u tumai ngkai Alata'ala hi suruga . Ncola-damo ngata toe , hewa hadua tobine to raheai pohea to ncola apa' neo' rata-mi topemua' .
66021003	Pai' ku'epe libu' to bohe ngkai suruga to mpo'uli' : " Tempo toi po'ohaa' Alata'ala ria-mi dohe manusia' . Mo'oha'-i dohe-ra , pai' hira' jadi' ntodea-na . Alata'ala moto mpodohei-ra pai' jadi' Pue'-ra .
66021004	Napori hawe'ea ue mata to mo'ili ngkai mata-ra . Uma-pi ria to mate , uma-pi ria to susa' nono ba to geo' , uma-pi ria to peda' . Hawe'ea to ri'ulu toe , timpaliu-mi . "
66021005	Oti toe mololita-imi To Mohura hi Pohuraa Magau' , na'uli' : " Hewa toe lau kubo'ui omea-mi . " Pai' na'uli' wo'o-ka : " Uki'-mi tohe'i , apa' lolita tohe'i makono pai' bate madupa' mpai' . "
66021006	Oti toe na'uli' wo'o-ka : " Hudu-mi ! Aku' to Lomo'-na pai' to Ka'omea-na . Aku' Pontepu'ua-na pai' Kahudua-na . Hema-koi to ngkamara , kuwai' ue ngkai ulu ue to mpowai' katuwua' to lompe' duu' kahae-hae-na . Ue toe kuwai' mara-kokoi , uma mingki' ni'oli .
66021007	Hema to mpodagi Magau' Anudaa' , mporata-ra hawe'ea toe we'i lau . Aku' jadi' Pue'-ra , pai' hira' jadi' ana'-ku .
66021008	Aga tauna to me'eka' mpotuku'-a ba to uma mepangala' , tauna to dada'a gau'-ra , topepatehi , to mogau' sala' , topedoti , to mpopue' pinotau , pai' hawe'ea to moboa' , bate rahuku' omea-ra hi rala tahi' apu to wewo' pai' morea' . Toe-mi to rahanga' kamatea karongkani-na . "
66021009	Oti toe , tumai hadua ngkai mala'eka to pitu to ngkakamu batili-e we'i to ihia' hante pitu nyala pesesa' to ka'omea-na . Tumai mala'eka toei mpo'uli'-ka : " Mai-moko , kutudo'-koko tobine to napemuai' Ana' Bima . "
66021010	Kanakuasai-kumi Inoha' Tomoroli' , pai' mala'eka toei mpakeni-a hilou hi lolo bulu' to bohe pai' to molangko . Ngkai ree natudo'-ka Yerusalem , ngata to moroli' toe . Kuhilo ngata toe mana'u tumai ngkai Alata'ala hi suruga ,
66021011	mehini hante pehini-na Alata'ala . Meringkila'-i-damo hewa mata hinci to masuli' oli-na pai' hewa watu yaspis . Mekaho'-i hewa watu loha .
66021012	Ngata toe natololiki bente to molangko pai' moroho . Hi bente toe , ria hampulu' romeha' wobo' , butu meha' wobo' nadongo hadua mala'eka . Pai' hi wobo' toera te'uki' hanga' hampulu' rodua ana'-na Israel owi , to mpomuli-raka to hampulu' rontina to Yahudi .
66021013	Bente toe mosulapa' opo' , pai' hi butu soso-na tolu meha' wobo' : tolu tono' hi mata'eo , tolu hi utara , tolu hi selatan pai' tolu tono' hi kasoloa .
66021014	Bente ngata toe rawangu hi lolo hampulu' romeha' parawatu , pai' hi parawatu toe te'uki' hanga' suro Ana' Bima to hampulu' rodua .
66021015	Mala'eka to mpololitai-a toe ngkakamu hameha' lua' pohuka' ngkai bulawa , nahuka'-ki ngata toe , bente-na pai' wobo'-na .
66021016	Ngata toe mosulapa' opo' . Langa-na pai' tibaa'-na hibalia . Nahuka' ngata toe hante lua' pohuka'-na : langa-na roncobu opo' atu kilomete . Tibaa' pai' kalangko-na hibalia hante langa-na .
66021017	Nahuka' wo'o bente ngata toe : kalangko-na ha'atu opo' mpulu' opo' nciku -- ba kira-kira ono mpulu' mete . Pohuka' to napake' mala'eka toe hibalia pohuka' to rapake' manusia' .
66021018	Bente toe rababehi ngkai watu to masuli' oli-na , hanga'-na watu yaspis . Ngata toe rababehi ngkai bulawa mara , meringkila'-damo hewa kaca to moroli' .
66021019	Parawatu bente toe ratu'ui hampulu' ronyala watu to ncola , butu meha' parawatu hore hanyala porampai-na . To lomo'-na , watu yaspis , karomeha'-na , watu nilam , katolu-na , watu mirah , ka'opo'-na , watu zamrud ,
66021020	kalima-na , watu unam , ka'ono-na , watu sardis , kapitu-na , watu ratna cempaka , kawalu-na , watu beril , kasio-na , watu krisolit , kahampulu'-na , hanga'-na watu krisopras , kahampulu' hameha'-na , watu lazuardi , pai' kahampulu' romeha'-na , watu kecubung .
66021021	Wobo'-na to hampulu' romeha' toe paka' ngkai watu to masuli' oli-na to rahanga' mutiara . Butu meha' wobo' rababehi ngkai hameha' mutiara to kama . Ohea rala ngata toe bulawa mara , meringkila' hewa kaca to mekaho' .
66021022	Uma ria kuhiloi tomi pepuea' hi rala ngata toe , apa' hobo' ngata toe raponcawa tomi pepuea' hi Pue' Alata'ala to meliu kuasa-na ngkai hawe'ea , pai' hi Ana' Bima .
66021023	Ngata toe uma mingki' nahinii eo ba wula . Apa' pehini-na Alata'ala moto-mi to mpohinii ngata toe , pai' Ana' Bima toe-imi to mpobajahi .
66021024	Hawe'ea manusia' hi dunia' momako' hi rala kabajaa-na , pai' magau'-magau' hi dunia' mpokeni ka'uaa'-ra mesua' hi rala ngata toe .
66021025	Wobo' ngata toe tebea ncuu ha'eoa , uma ria kara'uncaa-na , apa' uma-pi ria kabengia-na .
66021026	Hawe'ea manusia' mpokeni pebila'-ra pai' ka'uaa'-ra mesua' hi rala ngata toe .
66021027	Aga uma mpu'u ma'ala mesua' hi rala-na napa-napa to babo' , ba tauna to mogau' dada'a ba to moboa' . To ma'ala mesua' , muntu' tauna to te'uki' hanga'-ra hi rala Buku Ana' Bima toe , buku po'ukia' hanga'-ra to mporata katuwua' to lompe' duu' kahae-hae-na .
66022001	Mala'eka toei mpotudo' wo'o-ka hancalu' halu' , meringkila'-damo ue-na hewa watu loha . Ue halu' toe mpowai' katuwua' . Ulu-na mehuwu ngkai Pohuraa to napohurai Alata'ala pai' Ana' Bima toei ,
66022002	pai' mo'ili hilou hi laintongo' ohea ngata toe . Hi po'ole halu' toe ntimali-mali tuwu' kaju to rahanga' kaju katuwua' . Kaju toe mowua' hampulu' rongkani rala-na hampae , butu mula-na mowua' . Rau-na rapopokuli' , mpaka'uri' tauna humalili' dunia' .
66022003	Hi rala ngata toe uma-pi ria to ratotowi . Pohuraa Alata'ala pai' Ana' Bima , ria hi rala ngata toe . Pai' hawe'ea batua-na mpopue'-i ,
66022004	pai' hante mata-ra moto mpohilo lence-na . Hanga' Alata'ala te'uki' hi wingke-ra .
66022005	Bengi uma-pi ria , pai' pue' ngata toe uma mparaluu lampu ba pehini eo , apa' Pue' Alata'ala moto-mi to mpohinii-ra . Moparenta-ra hewa magau' duu' kahae-hae-na .
66022006	Oti toe , pai' na'uli'-ka mala'eka : " Hawe'ea lolita toe we'i makono pai' bate madupa' mpai' . Pue' Alata'ala to mpowai' Inoha'-na hi hawe'ea nabi , Hi'a-mi to mpohubui mala'eka-na tumai mpopo'incai batua-batua-na napa to kana sohi' madupa' . "
66022007	Na'uli' Pue' Yesus : " Neo' rata-amae' ! Marasi'-ra tauna to mpotuku' paresa' to te'uki' hi rala sura pelowa toi . "
66022008	Aku' Yohanes , ku'epe pai' kuhilo-mi-kuna hawe'ea to natudo'-maka mala'eka toe . Ka'oti-na ku'epe pai' kuhilo , kamotumpa-kumi hi nyanyoa-na , ke mponyompa-i .
66022009	Aga natagi-a , na'uli' : " Neo' ! Neo' menyompa hi aku' ! Nyompa-imi Alata'ala . Apa' aku' wo'o-kuwo batua Alata'ala , hibalia iko pai' hibalia hingka nabi-nu pai' hawe'ea tauna to mpotuku' lolita to te'uki' hi rala sura tohe'i . "
66022010	Pai' na'uli' tena-ka : " Neo' nuwunii' lolita pelowa to hi rala sura toi , apa' neo' rata-mi kadupa'-na .
66022011	Tauna to dada'a , pelele'-ramo mpobabehi to dada'a . Tauna to mojeko' , pelele'-ramo mojeko' . Tauna to monoa' , pelele'-ramo mpobabehi to monoa' . Tauna to moroli' , pelele'-ramo mpobabehi to moroli' . "
66022012	Na'uli' Pue' Yesus : " Neo' rata-amae' , pai'-a mpohiwili kehi butu dua tauna ntuku' napa to rababehi .
66022013	Aku'-mi to Lomo'-na pai' to Ka'omea-na . Aku' Pontepu'ua-na pai' Kahudua-na . "
66022014	Marasi' tauna to mpo'uja' pohea-ra duu'-na me'itu' , apa' hira'-mi to rapiliu ngkoni' wua' kaju katuwua' . Hira' to rapiliu mesua' hi rala ngata toe ntara hi wobo'-na .
66022015	Aga tauna to dada'a , topedoti , to mogau' sala' , to mepatehi , to mepue' hi pinotau , tauna to moboa' pai' tauna to mpokono to boa' -- hawe'ea tauna toera , uma-ra rapiliu mesua' hi rala ngata toe .
66022016	" Aku' Yesus mpohubui mala'eka-ku tilou mpoparata lolita paresa'-ku toi hi koi' to mpotuku'-a . Aku' muli Magau' Daud , Aku' Betue' Pompoka-eo to mehini . "
66022017	Inoha' Tomoroli' pai' tobine to napemuai' Ana' Bima mpo'uli' : " Tumai-mokoi ! " Butu dua tauna to mpo'epe lolita toi , kana mpo'uli' : " Tumai-mokoi ! " Hema to ngkamara , tumai-mokoi ! Hema to dota , mai-mokoi nginu ue to mpowai' katuwua' , uma mingki' ni'oli .
66022018	Hi butu dua tauna to mpo'epe lolita pelowa to hi rala sura toi ku'uli' : Ane ria to mpodonihii napa-napa hi lolita sura toi , Alata'ala wo'o mpai' mpodonihii huku'-ra hante pesesa' to te'uki' hi rala sura toi .
66022019	Pai' ane ria tauna to mpokurai' ba napa-napa ngkai lolita sura toi , Alata'ala wo'o mpai' mpokurai' bagia-na : uma-ra mpai' ma'ala ngkoni' wua' kaju katuwua' , pai' uma-ra ma'ala mesua' hi rala ngata to moroli' toe , hewa to te'uki' hi rala sura toi .
66022020	Yesus mposabii' hawe'ea lolita toi , pai' na'uli' : " Makono ! Neo' rata-ama . " Amin ! Tumai-moko , Pue' Yesus !
66022021	Pue' Yesus mpogane' hawe'ea topetuku'-na ngkai kabula rala-na . Amin

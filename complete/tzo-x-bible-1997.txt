# language_name:        Tzotzil
# closest ISO 639-3:    tzo
# ISO_15924:            Latn
# year_short:           1997
# year_long:            
# vernacular_title:     Bible in Tzotzil de Chenalhó with Deuterocanon
# english_title:        The Bible in Tzotzil
# URL:                  https://www.bible.com/de/bible/382/gen.1.tze97
# copyright_short:      © Bible Society of Mexico 1997
# copyright_long:       Bible Tzotzil de Chenalhó with Deuterocanonical books<br>This translation was published by the Bible Society of Mexico in 1997. If you are interested in obtaining a hard copy, contact the Bible Society of Mexico on the website www.socbiblicademexico.com.mx.<br>Esta traducción fue publicada por la Sociedad Bíblica de México en el año 1997. Si usted tiene interés en obtener una copia impresa, contacte a la Sociedad Bíblica de México en el sitio web www.socbiblicademexico.com.mx.
# notes:                
40001001	Li'i ja' svunal sbiic smoltotac ta vo'one li Jesucristoe , ja' li smomnich'on David , smomnich'on Abrahame .
40001002	Li Abrahame inich'naj , Isaac sbi . Li Isaaque inich'naj , Jacob sbi . Li Jacobe inich'naj , Judá sbi . Li Judae oy ep xchi'iltac ta voq'uel .
40001003	Li Judae inich'naj , Fares xchi'uc Zara sbiic . Ja' sme'ic li Tamare . Inich'naj li Farese , Esrom sbi . Inich'naj li Esrome , Aram sbi .
40001004	Inich'naj li Arame , Aminadab sbi . Inich'naj li Aminadabe , Nasón sbi . Inich'naj li Nasone , Salmón sbi .
40001005	Inich'naj li Salmone , Booz sbi . Li Booze ja' sme' li Raabe . Inich'naj li Booze , Obed sbi . Li Obede ja' sme' li Rute . Inich'naj li Obede , Isaí sbi .
40001006	Inich'naj li Isaie , David sbi . Ja' ti i'och ta muc'ta ajvalilale . Inich'naj li Davide , Salomón sbi . Li Salomone ja' sme' li yajnil to'ox Uriase .
40001007	Inich'naj li Salomone , Roboam sbi . Inich'naj li Roboame , Abías sbi . Inich'naj li Abiase , Asa sbi .
40001008	Inich'naj li Asae , Josafat sbi . Inich'naj li Josafate , Joram sbi . Inich'naj li Jorame , Uzías sbi .
40001009	Inich'naj li Uziase , Jotam sbi . Inich'naj li Jotame , Acaz sbi . Inich'naj li Acaze , Ezequías sbi .
40001010	Inich'naj li Ezequiase , Manasés sbi . Inich'naj li Manasese , Amón sbi . Inich'naj li Amone , Josías sbi .
40001011	Inich'naj li Josiase , Jeconías sbi . Li Jeconiase oy ep xchi'iltac ta voq'uel . Ja'o yorail ichucatic batel ta Babilonia li israeletique .
40001012	C'alal chucbilic xa'ox batele , inich'naj li Jeconiase , Salatiel sbi . Inich'naj li Salatiele , Zorobabel sbi .
40001013	Inich'naj li Zorobabele , Abiud sbi . Inich'naj li Abiude , Eliaquim sbi . Inich'naj li Eliaquime , Azor sbi .
40001014	Inich'naj li Azore , Sadoc sbi . Inich'naj li Sadoque , Aquim sbi . Inich'naj li Aquime , Eliud sbi .
40001015	Inich'naj li Eliude , Eleazar sbi . Inich'naj li Eleazare , Matán sbi . Inich'naj li Matane , Jacob sbi .
40001016	Inich'naj li Jacobe , José sbi , ja' ti laj yic' li María ti la svoq'ues li Jesuse , ja' li Cristoe .
40001017	Xchanlajunc'olal ( 14 ) xa'ox cristianoetic ijelovic li' ta banamil c'alal ivoc' li Davide , xlic ta Abraham c'alal ta David . Li yan xlic ta David c'alal ta yorail chucbil ibatic ta Babilonia banamile ijelov xa'ox yan chanlajunc'ol ( 14 ) noxtoc . Ti c'alal chucbil ibatic ta Babilonia c'alal ta Cristoe chanlajunc'ol ( 14 ) ijelov noxtoc .
40001018	C'alal ivoc' li Jesucristoe , ja' jech chac li'i : Li sme'e , ja' li Mariae , macbil xa'ox yu'un li Josee . C'alal mu'yuc to'ox yic'oj sbaique , oy xa'ox xch'ut li Mariae . Ja' ac'bil yu'un Ch'ul Espíritu .
40001019	Li Josee ja' lequil vinic ; mu sc'an xac' ta q'uexlal li Mariae , ja' yu'un tsc'an tscomtsan ta mucul .
40001020	C'alal jech snopoj li Josee , ivaychin . Ta xvayech laj yil jun yaj'almantal Dios , jech i'albat : “ José , vo'ot smomnich'onot David , mu xaxi' chavic' li Mariae , yu'un li yol xchi'inoje ja' ac'bil yu'un Ch'ul Espíritu .
40001021	Jun querem ta svoq'ues ; Jesús , chavac'be sbi , yu'un ja' ta scolta yu'un smulic li jteclum yu'une ” , xi .
40001022	Scotol ti jech ic'ot ta pasele yu'un ja' ic'ot o c'usi laj yal Cajvaltic ti c'alal la xch'amanbe ye yaj'alc'op ta vo'onee . Jech laj yal :
40001023	“ A'yo ava'yic , ta xlic xchi'in yol jun tojol tseb , ta svoq'ues jun querem ; Emanuel ta xac'be sbi ” , xi ono'ox .
40001024	C'alal ijulov li Josee , la xch'un li c'usi i'albat yu'un j'almantale , jech bat yic' li Mariae .
40001025	Pero mu'yuc to la xchi'in , ja' to c'alal ivoc' li yole . Li olole Jesús laj yac'be sbi .
40002001	C'alal ivoc' Jesús te ta lum Belén ta Judea banamile , ja'o ochem ta ajvalilal jun vinic , Herodes sbi . Te ic'otic ta Jerusalén jayibuc bijil viniquetic sna'ic sq'uelel c'analetic liquemic tal ta sloq'ueb c'ac'al .
40002002	Jech la sjaq'uic : — ¿ Bu voq'uem xana' li boch'o ta x'och ta ajvalilal avu'unic , vo'oxuc li judiooxuque ? Yu'un laj quilbecutic tal sc'analil te ta sloq'ueb c'ac'al , jech litalcutic , tal quich'cutic ta muc' — xiic .
40002003	C'alal laj ya'ay li Herodese , lic lo'ilajuc yo'ntonic xchi'uc scotol li jnaclumetic ta Jerusalene .
40002004	Li Herodese lic yic'an scotol li banquilal paleetique xchi'uc li jchanubtasvanejetic yu'unique ; la sjac'be bu sc'oplal ta xvoc' li Cristoe .
40002005	Jech laj yalic : — Te ta xvoc' ta lum Belén ta Judea banamil . Yu'un jech ono'ox ts'ibabil yu'un li yaj'alc'op Dios ta vo'onee :
40002006	‘ Vo'ot Belén , te ta yosilal Judá ; mu'yuc biq'uitot ta stojol li muc'tic lumetic ta Judae . Yu'un ja' te ta xloc' ta atojol jun Ajvalil ; ja' ta xlic sventainoxuc vo'oxuc li israeloxuque ’ ,
40002007	Li Herodese ta mucul laj yic' li bijil viniquetic ti sna'ic sq'uelel c'analetique . La sjac'be lec c'usi ora lic yilbeic li sc'analile .
40002008	Jech te la stac batel ta Belén . Jech laj yalbe : — Batanic te ta Belén ; jaq'uic lec bu oy li olole . C'alal me laj ataique , li' x'ech' avalbicun ca'ay , yu'un ta xbat quich' ta muc' ec — xi li Herodese .
40002009	C'alal laj ya'yic c'usi laj yal ajvalil li bijil viniquetic ti sna'ic sq'uelel c'analetique , ibatic . Li c'anal laj yilic tal ta sloq'ueb c'ac'ale te to ba'yucbe ibat yu'unic . C'alal ic'otique , te ic'ot pajuc ta stuq'uil na yo' bu oy li olole .
40002010	C'alal laj yilique , bats'i xcuxet no'ox yo'ntonic .
40002011	C'alal i'ochic ta nae , te laj yilic li olole xchi'uc li sme'e , ja' li Mariae . La squejan sbaic ta stojol li olole ; laj yich'ic ta muc' . La sjamic li matanale ; laj yac'beic smoton li olole , ja' c'anal taq'uin , xchi'uc pom , xchi'uc muil poxil .
40002012	Li bijil viniquetic ti sna'ic sq'uelel c'analetique i'albatic yu'un Dios ta xvayechic ti mu me xjelovic yo' bu oy li Herodese . Jech ta yan be ibatic ti c'alal isutic ta yosilalique .
40002013	C'alal sutemic xa'ox batel li bijil viniquetic ti sna'ic sq'uelel c'analetique , ivaychin li Josee . Ta xvayech laj yil jun yaj'almantal Dios , jech i'albat : “ Lican , ic'o batel li olole xchi'uc li sme'e . Jatovanic batel ta ora ta Egipto banamil . Te oyanic o ; ja' to me laj calboxuc ti xu' chasutic tale . Yu'un li Herodese tsc'an ta st'un li olole , yu'un tsc'an ta smil ” , x'utat .
40002014	Toj julovel ic'ot li Josee , jech ilic ; laj yic' batel li olole xchi'uc li sme'e . Ta ac'ubaltic iloq'uic batel , ibatic ta Egipto .
40002015	Te oyic o c'alal to icham li Herodese , ja' ic'ot o c'usi laj yal Cajvaltic c'alal la xch'amanbe ye li yaj'alc'op ta vo'onee : “ Ta Egipto banamil ta xquic' loq'uel tal li Jnich'one ” , xi ono'ox .
40002016	C'alal la sna' Herodes ti ilaj xa ta lo'lael yu'un li bijil viniquetic ti sna'ic sq'uelel c'analetique , solel tsots i'ilin . Jech laj yal mantal ti ac'o milaticuc scotol li bic'tal queremetic ti bu chib to jabil yich'ojique , xchi'uc ti bu ach' to svoq'uelic ti te oyic ta lum Belén xchi'uc ti c'u smuc'ul yosilale . Yu'un li Herodese la sna' c'usi ora lic yilic tal c'anal li bijil viniquetic ti sna'ic sq'uelel c'analetique .
40002017	Jech ic'ot ta pasel c'usi laj yal li j'alc'op Jeremiase :
40002018	“ Chvinaj tsots oq'uel ta Ramá ; oy ep oq'uel xchi'uc at-o'nton . Ja' Raquel ta xoc'ta yalabtac ; muc sbalin patbel yo'nton , yu'un j'ech'el ilaj o li yalabe ” , xi ono'ox li j'alc'op Jeremiase .
40002019	C'alal icham li Herodese , ic'opanat ta xvayech yu'un yaj'almantal Dios te ta Egipto li Josee ,
40002020	jech i'albat : “ Lican , ic'o batel li olole xchi'uc li sme'e . Sutan batel ta avosilal ta Israel , yu'un li boch'otic tsc'an ox ta smilic li olole ichamic xa ” , xi .
40002021	Jech ilic li Josee . Laj yic' sutel li olole xchi'uc li sme'e , jech isutic ta yosilal Israel .
40002022	C'alal laj ya'ay ti ja' no'ox la xq'uexolin xnich'on li Herodes te ta Judeae , ja' li Arquelao sbie , ixi' ; jech muc sc'an te sut batel . I'albat ta xvayech yan velta , jech te ibat ta yosilal Galilea .
40002023	Te bat nacluc ta jun lum Nazaret , yu'un jech ac'o c'otuc ta pasel ti laj yal yaj'alc'optac Dios ta vo'one , te liquem tal ta Nazaret , xi sc'oplale .
40003001	Ta yorail le'e , ja'o lic xchol sc'op Dios ta xocol banamil te ta Judea li Juan j'ac'vanej ta vo'e ,
40003002	jech laj yal : “ Suteso avo'ntonic , yu'un nopol xa yorail chlic ventainvanuc li Diose ” , xi .
40003003	Ja' sc'oplal ti jech ono'ox ts'ibabil yu'un j'alc'op Isaías ta vo'onee : “ Oy boch'o tsots ta x'avan ta xocol banamil : ‘ Chapanbeic sbe li Cajvaltique . Tuq'uibtasbeic sbe li Dios cu'untique ’ , xi chlic yal ” , xi ono'ox li Isaiase .
40003004	Li sc'u' Juane ja' jalbil tsotsil camello . Xchucoj xch'ut ta nucul . Li sve'ele ja' c'ulub xchi'uc spom muc'ta pom .
40003005	Ibat ya'ibeic sc'op Juan scotol li boch'otic nacajtic ta Jerusalene , xchi'uc scotol li jnaclumetic ta Judeae , xchi'uc li boch'otic te nacajtic ta jujun lum ta uc'um Jordane .
40003006	Scotol li boch'otic jamal laj yal smulique , i'ac'bat yich'ic vo' yu'un Juan te ta uc'um Jordán .
40003007	C'alal laj yil Juan ti ep fariseoetic xchi'uc saduceoetic bat sc'anic ich' vo'e , jech laj yalbe : “ Li vo'oxuque ja' achi'ilic orachon . ¿ Me chac'an chajatovic ta anil ta sventa li stojol mulil ta xtale ?
40003008	Ac'o vinajuc ta avabtelic me ta melel ti sutem avo'ntonique .
40003009	Mu me jechuc xanop ta avo'ntonic : ‘ Ja' jmoltotic li Abrahame ’ , mu me xachiic . Chacalboxuc ava'yic , li Diose xu' yu'un ta sc'atajesbe ta smomnich'nab Abraham li tonetic li'i .
40003010	Ta melel li eq'uele te xa metsel ta yibel li te'e . Scotol li te' ti mu lecuc chac' sate ta xich' ts'etel , ta xich' jipel ochel ta c'oc' .
40003011	Li vu'une ja' no'ox chacac'boxuc avich'ic vo' ta sventa ti sutem avo'ntonique . Yan li boch'o ts'acal ta xtal cu'une , ja' ech'em svu'el . Li vu'une mu'yuc c'usi xu' cu'un ; ac'o me yich'bel batel xonob , mu xu' cu'un . Li stuque ja' chayac'boxuc avich'ic Ch'ul Espíritu xchi'uc c'oc' .
40003012	Jech noxtoc li yic'aubil strigoe te xa stsacoj ta sc'ob , ta smes lec li yav smajubil strigoe . Li strigoe ta stic' ochel ta snail ; yan li ste'ele ta xchic' ta c'oc' ti bu mu ono'ox xtu'p oe ” , xi li Juane .
40003013	Ja'o iloc' batel ta Galilea banamil li Jesuse ; te ic'ot ta uc'um Jordán yo' bu oy li Juane , yu'un bat sc'anbe ich' vo' .
40003014	Li Juane muc xch'un ti chac'be yich' vo' li Jesuse , jech laj yalbe : — Vo'ot chavac'bun quich' vo' ti jechuque . ¿ Me smelol ti vo'ot tal ac'anbun ich' vo'e ? — xut .
40003015	Itac'ov li Jesuse : — Ja' lec ac'bun quich' vo' , yu'un tsc'an ac'o jpastic scotol c'usi tsc'an li Diose — xi . Jech te laj yac'be yich' vo' li Jesuse .
40003016	C'alal laj yich' vo' li Jesuse , iloc' ta uc'um ; ta ora ijam li vinajele . Laj yil iyal tal ta sba li Espíritu yu'un Diose , xco'laj xchi'uc stsumut yilel .
40003017	Ta ora ivinaj c'op ta vinajel , jech laj yal : “ Li'i ja' Jnich'on ; lec jc'anoj , lec jpatoj co'nton yu'un ” , xi .
40004001	Li Jesuse ja'o i'ic'at batel yu'un Espíritu ta xocol banamil yu'un ac'o q'uelbatuc yo'nton yu'un li banquilal pucuje .
40004002	Li Jesuse cha'vinic ( 40 ) c'ac'al xchi'uc cha'vinic ( 40 ) ac'ubal laj yicta ixim , jech ivi'naj .
40004003	Te ital li pucuje , jech laj yalbe li Jesuse : — Me vo'ot Xnich'onot Diose , albo li tonetic li'i , ac'o c'atajuc ta vaj — xut .
40004004	Itac'ov li Jesuse : — Jech ts'ibabil ta sc'op Dios : ‘ Muc ta vajuc no'ox ta xcuxi li cristianoe . Ja' ta xcuxi ta sventa scotol li sc'op chloc' ta ye Diose ’ , xi ts'ibabil — xi li Jesuse .
40004005	Li pucuje laj yic' batel ta ch'ul lum li Jesuse ; te c'ot sva'an ta mero sjol ch'ulna .
40004006	Jech laj yalbe : — Me vo'ot Xnich'onot Diose , jipo aba yalel li'i . Yu'un jech ts'ibabil ta sc'op Dios : ‘ Ja' ta stacbot tal yaj'almantaltac , ja' chaxchabiot . Ja' chastsaquicot batel ta sc'obic , yu'un jech mu xabosi avacan ta ton ’ , xi ts'ibabil — xut .
40004007	Itac'ov li Jesuse : — Jech ts'ibabil ta sc'op Dios noxtoc : ‘ Mu me xaq'uelbe yo'nton li Cajvaltique , ja' li Dios avu'une ’ , xi ts'ibabil — xi li Jesuse .
40004008	Li pucuje laj yic' batel ta jun bats'i toyol vits noxtoc li Jesuse . Te laj yac'be yil scotol svu'elic li ajvaliletic li' ta banamile xchi'uc li slequilal yutsilalique .
40004009	Jech laj yalbe : — Scotol le'e , vo'ot chacac'bot scotol me chaquejan aba ta jtojole , me chavich'un ta muq'ue — xut .
40004010	Ja' yu'un li Jesuse jech laj yalbe : — Batan , Satanás . Yu'un jech ts'ibabil ta sc'op Dios : ‘ Ja' no'ox xavich'ic ta muc' stuc li Cajvaltique , ja' li Dios avu'une , ja' no'ox xaquejan aba ta stojol ’ , xi ts'ibabil — xut .
40004011	Jech ibat li pucuje . Ta ora ital j'almantaletic , tal scoltaic li Jesuse .
40004012	C'alal laj ya'ay Jesús ti ochem xa ta chuquel li Juane , ibat ta Galilea banamil .
40004013	Ja' la scomtsan o li lum Nazarete ; te bat nacluc ta lum Capernaum ta ti'nab te ta yosilal li Zabulón xchi'uc Neftalie .
40004014	Ja' ic'ot o c'usi laj yal li j'alc'op Isaías ta vo'onee . Jech laj yal :
40004015	“ Li yosil Zabulón xchi'uc li yosil Neftalí te ta sbelal nab ta jot uc'um Jordane , ja' li Galilea yo' bu nacal yanlum cristianoetique ,
40004016	ja' li cristianoetic ti nacalic to'ox ta ic' osile laj xa yilic sac osil . Li boch'o oyic xa'ox ta sventa lajele xojoban xa luz ta stojolic ” , xi ono'ox li j'alc'op Isaiase .
40004017	Ja'o yorail te lic spuc sc'op Dios li Jesuse , jech laj yalbe li cristianoetique : “ Suteso avo'ntonic , yu'un jutuc xa sc'an xlic ventainvanuc li Diose ” , xi .
40004018	C'alal te chanov batel ta ti'ti' nab li Jesuse , te laj yil chib viniquetic xchi'il no'ox sbaic ta voq'uel . Li june Simón sbi , ja' Pedro xchibal sbi . Li yane Andrés sbi . Te ta stic' snuti'ic ta nab yu'un ja' jtsacchoyetic .
40004019	Li Jesuse jech laj yalbe : — La' ts'aclinicun batel , yu'un ta xcac'boxuc avabtelic sventa chbat asa'ic tal cristianoetic — xut .
40004020	Ta ora la scomtsan li yabtelique ; la sts'aclinic batel li Jesuse .
40004021	C'alal ijelov batel li Jesuse , te laj yil yan chib viniquetic xchi'il no'ox sbaic ta voq'uel noxtoc ; ja' xnich'nab Zebedeo . Santiago sbi li june ; Juan sbi li yane . Te tic'ajtic ta yut tenalte' canova xchi'uc stotic ; te ta slut'ilan snuti'ic . I'ic'atic yu'un li Jesuse .
40004022	Ta ora la scomtsan li scanovaique xchi'uc li stotique ; la sts'aclinic batel li Jesuse .
40004023	Li Jesuse ixanov ta scotol Galilea banamil ; te ichanubtasvan ta jujun nail tsobobbailetic yu'unic . Te la xcholbe ya'yic li Lequil A'yeje , ja' ti chlic xa ventainvanuc li Diose . La scolta ep jchameletic xchi'uc boch'otic c'usiuc no'ox c'ux cha'yic .
40004024	Ivinaj sc'oplal ta scotol Siria banamil . Jech te laj yic'beic tal ta stojol scotol li jchameletique ; ep ta chop jchameletic laj yiq'uic tal . Laj yiq'uic tal li boch'otic oy ep svocolique , li boch'otic oy c'usi chti'van cha'yique , li boch'otic ochem pucuj ta yo'ntonique , li boch'otic yich'ojic tu'p iq'ue , xchi'uc li boch'otic aluben yoc sc'obique . Scotol icol yu'un li Jesuse .
40004025	Bats'i ep cristianoetic la xchi'inic batel li Jesuse , ja' li boch'otic te nacajtic ta Galilea banamil , ta Decapolis , ta lum Jerusalén , ta Judea banamil , xchi'uc ta jot uc'um Jordane .
40005001	C'alal laj yil Jesús li epal cristianoetique , imuy ta biq'uit vits . Te c'ot chotluc . Te inopajic batel ec li yajchanc'optaque .
40005002	Te lic c'opojuc li Jesuse , lic chanubtasvanuc , jech laj yal :
40005003	“ Xcuxet no'ox yo'nton li boch'o abul sba cha'yique , yu'un ja' chventainatic yu'un Dios .
40005004	“ Xcuxet no'ox yo'nton li boch'o ta x'oq'uique , yu'un ja' ta x'ac'bat smuc'ul yo'ntonic .
40005005	“ Xcuxet no'ox yo'nton li boch'o muc' no'ox yo'ntonique , yu'un ja' ch-ac'bat sventainic li banamil ti albil sc'oplale .
40005006	“ Xcuxet no'ox yo'nton li boch'o jun ta vi'nal , jun ta taqui-o'nal cha'yic ti ac'o c'otuc ta pasel c'usi tsc'an yo'nton Diose , yu'un ja' ta snojesbat o xch'utic yu'un li Diose .
40005007	“ Xcuxet no'ox yo'nton li boch'o ta xc'uxubinvanique , yu'un ta xich'ic c'uxubinel ec .
40005008	“ Xcuxet no'ox yo'nton li boch'o lecuben xa yo'ntonique , yu'un ja' chbat yotquinic li Diose .
40005009	“ Xcuxet no'ox yo'nton li boch'o yac'oj svocolic ta spajesel c'ope ; ja' xnich'nabtac Dios , xi sc'oplalic .
40005010	“ Xcuxet no'ox yo'nton li boch'o ta xich'ic uts'intael ta sventa ti tuc' c'usi tspasique , yu'un ja' chventainatic yu'un Dios .
40005011	“ Li vo'oxuque cuxetuc no'ox avo'ntonic me vu'un ta jventa chachopolc'optaatic , chasoquesbat ac'oplalic , xchi'uc me ch-epalc'opojic ta atojolique .
40005012	Cuxetuc no'ox avo'ntonic yu'un . Yu'un chc'ot ata ep amotonic te ta vinajel . Yu'un jech ono'ox laj yich'ic uts'intael ec li yaj'alc'optac Dios ti ba'yuc ijelov avu'unique .
40005013	“ Li vo'oxuque xco'laj xchi'uc ats'am c'otemoxuc . Pero me ch'ayem xa xchi'il li ats'ame , ¿ me xu' to ta xchi'um yan velta ? Mu'yuc xa stu o . Ja' xa no'ox ta xich' jipel batel , te chlaj ta pech'el ta teq'uel yu'un li cristianoetique .
40005014	“ Li vo'oxuque xco'laj xchi'uc luz c'otemoxuc . Jech chac c'u cha'al me oy jun muc'ta lum ta jolvitse , mu stac' naq'uel o .
40005015	Jech noxtoc me oy chatsanic candile , mu'yuc chanujmaquiic ta anmul . Ja' chavaq'uic ta xvuchanubil , jech ta xac' xojobal ta sbejel li yut anaique .
40005016	Ja' jech tsc'an xaxojobanic ta stojol cristianoetic li vo'oxuque , yu'un jech ac'o yilic ti toj lec avabtelique , jech chlic yich'ic ta muc' li Jtotic Dios te oy ta vinajele .
40005017	“ Mu me xanopic ti yu'un tal jlajesbe sc'oplal li smantaltac Diose xchi'uc li c'usitic laj yal j'alc'opetique . Mu yu'unuc tal jlajesbe sc'oplal ; ja' tal cac' c'otuc ta pasel .
40005018	Melel chacalboxuc , c'alal to tsta yorail chlaj li vinajel banamile , me jbeluc mu'yuc ta xlaj sc'oplal li c'usitic yaloj Diose ; persa chc'ot ta pasel scotol .
40005019	Me oy boch'o mu tsotsuc sc'oplal cha'ay jbeluc li smantal Diose , me jech ta xchanubtasvan oe , ja' its'inal chc'ot yo' bu chventainvan li Diose . Yan li boch'o tsots sc'oplal cha'ay scotol li smantaltac Diose , me jech ta xchanubtasvane , ja' banquilal chc'ot yo' bu chventainvan li Diose .
40005020	Chacalboxuc ava'yic , me ja' no'ox jech chapasic jech chac c'u cha'al li jchanubtasvanejetic xchi'uc li fariseoetique , mu xu' chavich'ic ventainel yu'un Dios .
40005021	“ Ava'yojic , jech i'albatic comel li jmoltotactic ta vo'onee : ‘ Mu me xamilvanic . Li boch'o ta xmilvane ta persa ta xich'be stojol c'alal chich' chapanele ’ , x'utatic .
40005022	Pero vu'un chacalboxuc , li boch'o ta xilinta xchi'ile ta xich'be stojol c'alal chich' chapanele . Li boch'o ‘ toj bolot ’ xut xchi'ile , ta xich'be stojol ti c'alal chich' chapanel yu'un jchapanvanejetic ta ch'ulnae . Li boch'o ‘ sve'elot c'oc' ’ xut xchi'ile , ja' chbat stoj smul ta c'oc' .
40005023	“ Ja' yu'un , me oy chavich' batel smoton Dios te ta scajlebe , me te cht'ab ta avo'nton ti oy ac'op achi'uc achi'ile ,
40005024	ja' lec te xacomtsan ta stuq'uil scajleb matanal Dios li smoton Dios avich'oj batele . Bat chapano ba'yuc ac'op achi'uc li achi'ile . Ts'acal xu' chtal avac'be li smoton Diose .
40005025	“ Ja' tsc'an chachapan ta ora ac'op achi'uc li avajcontrae yu'un yo'to oyot batel ta be achi'uc . Mu me xamala xayac'ot ta sc'ob jchapanvanej li avajcontrae , yu'un li jchapanvaneje chayac'ot ta sc'ob mayol ; li mayole chbat stic'ot ta chuquel .
40005026	Melel li c'usi chacalbote , mu xa xu' chaloc' o tal , ja' to me latoj scotole .
40005027	“ Ava'yojic ti jech i'albatic comel ta vo'onee : ‘ Mu me xamulivajic ’ , x'utatic .
40005028	Pero vu'un chacalboxuc , li boch'o ja' no'ox ta xpich'-o'nta antse , imulivaj xa o xchi'uc ta yo'nton .
40005029	“ Ja' yu'un , me ta scoj no'ox abats'isat chata o amule , loq'ueso , jipo batel . Ja' lec ti juteb no'ox abec'tal chch'aye ; ja' vocol me scotol abec'tal chich' jipel ochel ta c'oq'ue .
40005030	Jech noxtoc me ta scoj no'ox abats'ic'ob chata amule , c'oco loq'uel . Ja' lec me jun no'ox ac'ob chch'aye ; ja' vocol me scotol abec'tal chich' jipel ochel ta c'oq'ue .
40005031	“ Ava'yojic noxtoc ti jech i'albatic ta vo'onee : ‘ Li boch'o ta xicta yajnile ac'o yac'be svunal ti muc xa yajniluque ’ , x'utatic .
40005032	Pero vu'un chacalboxuc , li boch'o ta xicta yajnile , me muc ta scojuc imulivaj xchi'uc yan vinique , xco'laj xchi'uc mulivajem chc'ot yu'un li yajnile . Li boch'o ta xic' yajnilin li ictabil antse , ja' no'ox ta xmulivaj xchi'uc .
40005033	“ Ava'yojic noxtoc ti jech i'albatic ta vo'onee : ‘ Mu stac' xasutes ac'opic ; persa ac'o c'otuc ta pasel avu'unic li c'usi chavalic ta sbi Diose ’ , x'utatic .
40005034	Pero vu'un chacalboxuc , mu me c'usi xat'abic ta alel sventa chcom ta testigo avu'unic . Mu me xat'abbeic sbi li vinajele , yu'un ja' xchotleb li Diose .
40005035	Mu me xat'abbeic sbi li banamile , yu'un ja' stec'ub yacan li Diose . Mu me xat'abic li Jerusalene , yu'un ja' slumal li muc'ta Ajvalile .
40005036	Mu me xat'abic li ajolique , yu'un li stsotsil ajolique mu xu' avu'un chac'atajesic ta sac , chac'atajesic ta ic' .
40005037	Meleluc me li c'usitic chavalique . ‘ Xu' ’ , me xachie , ac'o xu'uc o ; ‘ Mu xu' ’ , me xachie , ac'o jechuc . Yu'un li boch'o ep c'usi chalilan ti mu meleluque ja' yabtel pucuj .
40005038	“ Ava'yojic noxtoc ti jech i'albatic ta vo'onee : ‘ Li boch'o ta stu'pbe sat xchi'ile , ac'o yich' tu'pbel sat ec . Li boch'o ta scolesbe stanal ye xchi'ile , ac'o yich' colesbel stanal ye ec ’ , x'utatic .
40005039	Pero vu'un chacalboxuc , mu me xapacbeic sutel li boch'o chopol c'usi chaspasboxuque . Me oy boch'o chasmajboxuc jot xocon abats'isatique , ac'o smajboxuc noxtoc li yan jote .
40005040	Me oy ta stsacoxuc ta c'op ti tsc'an ta spojboxuc batel ac'u'ique , ac'beic batel alapbolal xaquitaic noxtoc .
40005041	Me oy chasujoxuc ta icatsil junuc revae , cuchbeic batel chibuc reva .
40005042	Me oy c'usi chasc'anboxuque , ac'beic . Me oy c'usi tsc'an chaxch'amanboxuque , mu me xajalanic .
40005043	“ Ava'yojic noxtoc ti jech i'albatic ta vo'onee : ‘ C'ano achi'ilic ; contraino avajcontraic ’ , x'utatic .
40005044	Pero vu'un chacalboxuc : c'uxubino avajcontraic ; c'opanbeic Dios ta stojol li boch'otic chayuts'intaoxuque .
40005045	Yu'un jech ta xvinaj o ti vo'oxuc xnich'naboxuc li Jtotic Dios ta vinajele . Yu'un li Diose co'ol ta xac' q'uepuc ta stojol li boch'otic chopolique xchi'uc li boch'otic lequique . Co'ol chac'be vo' li boch'otic tuc' yo'ntonique xchi'uc li boch'otic muc tuc'uc yo'ntonique .
40005046	Yu'un me ja' no'ox chac'uxubinic ec li boch'o chaxc'uxubinoxuque , ¿ me chata amotonic ti jech chapasique ? Yu'un ja' jech tspasic ec li jtsobpatanetique .
40005047	Me ja' no'ox chac'opanic li boch'otic xavotquin aba achi'uquique , ¿ c'usi lec chapasic li vo'oxuque ? Yu'un ja' jech tspasic ec li yanlum cristianoetique .
40005048	Tsc'an vo'oxuc lec avo'ntonic jech chac c'u cha'al lec yo'nton li Jtotic Dios te oy ta vinajele ” , xi li Jesuse .
40006001	Jech to laj yal li Jesuse : “ Q'uelo me abaic ti c'alal chapasic c'usi tsc'an Diose . Mu me xapasic ta sventa yu'un chac'anic ti ac'o lec yiloxuc li cristianoetique . Me jech chapasique , mu'yuc chayac'boxuc amotonic li Jtotic Dios ta vinajele .
40006002	“ C'alal me oy boch'o chacoltaique , mu me xavaq'uic ta a'yel , jech chac c'u cha'al tspasic li jlo'lavanejetic te ta nail tsobobbailetique xchi'uc ta xoraltique . Yu'un ja' no'ox tsc'anic ti lec sc'oplalic yu'un li cristianoetique . Melel li c'usi chacalboxuque , le'e yich'oj xa o smotonic ti jech tspasique .
40006003	C'alal chacoltavanic li vo'oxuque , mu me boch'o xavac'beic sna' ,
40006004	yu'un jech mu'yuc boch'o sna' li c'usi laj aq'uelane . Li Jtotic Diose yiloj li c'usi laj apas ta mucule , jech chayac'boxuc amotonic .
40006005	“ C'alal chac'opanic Diose , mu me jechuc xapasic jech chac c'u cha'al tspasic li jlo'lavanejetique . Yu'un li stuquique ja' lec cha'yic ti va'ajtic ta nail tsobobbail xchi'uc ta chiquin xoraltic c'alal tsc'opanic Diose yu'un jech ac'o ilaticuc yu'un li cristianoetique . Melel chacalboxuc , le'e yich'oj xa o smotonic ti jech tspasique .
40006006	C'alal chac'opanic Dios li vo'oxuque , ochan ta yut anaic , maquic li ti'nae , c'opanic li Jtotic Diose . Li Jtotique chil li c'usi mucul chapasique , jech chayac'boxuc amotonic .
40006007	“ C'alal chac'opanic Diose , mu me teuc no'ox liquel-liquel avu'un c'usi chavalic jech chac c'u cha'al tspas li yanlum cristianoetic ti mu xotquinic Diose . Yu'un tsnopic ti ja' to jech ch-a'ibat o sc'opic me ep ta velta chalilanique .
40006008	Mu me jechuc xapasic li vo'oxuque . Yu'un li Jtotique sna'oj xa ono'ox c'usitic chtun avu'unic ti c'alal mu'yuc to'ox chac'anbeique .
40006009	Li vo'oxuque ja' jech xac'opanic Dios chac li'i : ‘ Jtotic Dios , te oyot ta vinajel , ich'biluc ta muc' abi .
40006010	Ac'o sta yorail chapas mantal , ac'o pasuc c'usi tsc'an avo'nton li' ta banamil jech chac c'u cha'al te ta vinajele .
40006011	Ac'bun jve'elcutic ta sventa li jun c'ac'al li'i .
40006012	Pasbuncutic perdón yu'un jmulcutic jech chac c'u cha'al jpasojbecutic perdón li boch'otic oy smul cu'uncutique .
40006013	Mu me xavac' stsaluncutic li sujel ta mulile . Coltauncutic loq'uel ta sc'ob li pucuje ’ , xachiic ti c'alal chac'opanic Diose .
40006014	“ Yu'un me chapasbeic perdón li boch'o oy smul avu'unique , jech chaspasboxuc perdón yu'un amulic ec li Jtotic ta vinajele .
40006015	Yan me mu xapasbeic perdón li boch'o oy smul avu'unique , ja' no'ox jech mu xaspasboxuc perdón ec li Jtotic te oy ta vinajele .
40006016	“ C'alal chavictaic ixime , mu me jechuc xapasic jech chac c'u cha'al tspasic li jlo'lavanejetic ti tsyanijes satique yu'un chaq'uic ta ilel ta stojol cristianoetic ti yictaojic ixime . Melel li c'usi chacalboxuque , le'e yich'oj xa o smotonic ti jech tspasique .
40006017	C'alal chavictaic ixim li vo'oxuque , ac'bo lec xpoxil ajolic ; poco lec asatic .
40006018	Jech mu'yuc boch'o chil ti avictaojic ixime . Ja' no'ox ta xil stuc li Jtotic Dios ti mu xavilique . Jech chayac'boxuc amotonic .
40006019	“ Mu me xatsob ac'ulejalic li' ta banamil , yu'un chlaj ta c'uxel ta chil , xchi'uc chcuxin , xchi'uc xu' chbat ta elec' .
40006020	Ja' lec tsobo ac'ulejalic te ta vinajel ti bu mu xlaj ta chil , xchi'uc ti bu mu xcuxin , ti mu xbat ta eleq'ue .
40006021	Yu'un ti bu tsobol ac'ulejalique , ja' te chbat avo'ntonic .
40006022	“ Li luz sventa abec'talique ja' li asatique . Me lec li asatique lec sac osil chil scotol li abec'talique .
40006023	Pero me mu'yuc lec li asatique , scotol abec'talic oy ta ic' osil . Ja' yu'un me ta ic' osil oy li asate , yolbaj ta x'epaj o tal li ic' osile .
40006024	“ Mu'yuc boch'o xu' yu'un me tsa' chib yajval . Yu'un xu' tsbaj li june , xu' ja' lec tsc'an li yane ; xu' ja' lec chil li june , xu' tslaban li yane . Ja' no'ox jech mu xu' chatunic yu'un Dios me ja' batem avo'ntonic yu'un ac'ulejalique .
40006025	“ Ja' yu'un chacalboxuc ava'yic : Mu me xlo'ilaj avo'ntonic ta sventa c'u x'elan chacuxiic , bu chata ave'elic , xchi'uc c'usi chavuch'ic , xchi'uc bu chata ac'u' apoq'uique . Yu'un ma'uc xjelov sc'oplal li ave'elique ; ja' tsots sc'oplal li acuxlejalique . Jech noxtoc ma'uc xjelov sc'oplal li ac'u' apoq'uique , ja' tsots sc'oplal li abec'talique .
40006026	Q'uelavilic li mutetique . Mu sna' x'ovolajic , mu sna' xc'aojic , mu sna' stsob ta snail li sve'elique . Ja' mac'linbilic yu'un li Jtotic Dios ta vinajele , pero li vo'oxuque ech'em to tsots ac'oplalic jech chac c'u cha'al li mutetique .
40006027	Altic ti chlo'ilaj avo'ntonique , mu yu'unuc ta xnatub jutuc avorailic li' ta banamil ti jech chapasique .
40006028	“ ¿ C'u yu'un ta xlo'ilaj avo'ntonic ta sventa ti bu chata ac'u'ique ? Q'uelavilic c'u x'elan chch'i li nichimetic ta yaxaltique ; mu sna' x'abtejic , mu sjal sc'u'ic .
40006029	Pero ta xcalboxuc ava'yic , ja' toj c'upilic sba pasbil . Li Salomón ta vo'onee toj c'ulej , lec c'upilic sba li sc'u' spoq'ue , pero muc ono'ox sta jech chac c'u cha'al slequil li nichimetique .
40006030	Li ts'i'laletique lec c'upilic sba xyaxal , pero ta yoc'omal no'oxe taquinic xa'ox , ta xa'ox xich' chiq'uel ta c'oc' . ¡ Buuc xa li vo'oxuque toj tsots ac'oplalic , jech ech'em to jech chaxc'uxubinoxuc li Diose ! Pero mu to jechuc ach'unojic .
40006031	Ja' yu'un mu me xlo'ilaj avo'ntonic cha'e . Mu me jechuc xavalic : ‘ ¿ C'usi ta jve'tic ? ¿ C'usi ta xcuch'tic ? ¿ Bu ta jta jc'u'tic ? ’ , mu me xachiic .
40006032	Li boch'otic mu xotquinic Diose ja' jech ta xlo'ilaj yo'ntonic ta sa'ilanel . Pero li Jtotic te oy ta vinajele sna'oj ti chtun avu'unic scotol jech chac le'e .
40006033	Ja' yu'un tsc'an ba'yuc chavac' abaic ta ventainel yu'un li Diose , xchi'uc ti chapasic c'usi tsc'ane , jech chayac'boxuc scotol li c'usitic ta xtun avu'unique .
40006034	Ja' yu'un mu me xlo'ilaj avo'ntonic ta sventa yoc'omal . Yu'un li oc'ome yich'oj tal stuc ec ti c'u yepal slo'il o'ntonale . Ja' yu'un xu' no'ox o ti c'u yepal yich'oj tal jujun c'ac'ale .
40007001	“ Mu me xatic'be smul achi'ilic , yu'un jech mu xavich' tic'bel amulic yu'un Dios ec .
40007002	Yu'un ti c'u x'elan chatic'be smul achi'ilique , ja' jech chavich' tic'bel amulic ec . Ti c'u yepal chabisbe achi'ilique , ja' jech chabisbatic ec .
40007003	¿ C'u yu'un ti chaq'uelbe li juteb sc'a'epal sat achi'il ti ja' mu xaq'uel li jtel ta ts'amte' te xtelet ta asat atuque ?
40007004	¿ C'u x'elan xu' jech chavalbe li achi'ile : ‘ La' jloq'uestic li sc'a'epal asate ’ , ti xavute , yu'un vo'ot jtel ta ts'amte' te xtelet ta asat atuc ?
40007005	Jlo'lavanejot . Loq'ueso ba'yuc li jtel ta ts'amte' te oy ta asate , jech xu' chavil lec c'u x'elan xu' chaloq'uesbe ec li juteb sc'a'epal sat achi'ile .
40007006	“ Mu me xavac'beic ts'i'etic li c'usitic ja' yu'un Diose , yu'un xu' chaxvoch'ioxuc ; biq'uitic chaslilinoxuc . Mu me xavac'beic chitometic li nats'il ti toyol stojole , yu'un naca me ja' no'ox xpech'ilan ta teq'uel .
40007007	“ C'anilanic , cha'ac'batic . Sa'ilanic , chataic . C'opojanic , chajambatic .
40007008	Yu'un scotol li boch'o ta sc'anilane , ta x'ac'bat . Scotol li boch'o ta sa'ilane , ta sta . Scotol li boch'o ta xc'opoje , ta xjambat .
40007009	“ Li vo'oxuque , me oy ta sc'anboxuc vaj anich'nabique , muc tonuc chavac'beic .
40007010	Me ta sc'anboxuc choye , muc chonuc chavac'beic .
40007011	Li vo'oxuque chopoloxuc , pero xana'ic c'usi lec chavac'beic li anich'nabique . ¡ Buuc xa li Jtotic te oy ta vinajele , lec c'usi chac'be li boch'otic ta sc'ane !
40007012	“ Ja' yu'un , ti c'u x'elan chac'an chaspasboxuc li cristianoetique , ja' jech xapasbeic ec . Yu'un ja' jech smelol li smantaltac Dios ts'ibabile xchi'uc li c'usitic la sts'ibaic li yaj'alc'optac Dios ta vo'onee .
40007013	“ Ochanic batel ta biq'uit be . Yu'un ja' muc' li sbelal ch'ayele , jamal ti bu ta x'oche . Ja' ep li boch'otic te ta x'ochic batele .
40007014	Ja' biq'uit li sbelal cuxlejale . Biq'uit ti bu ta x'och batele . Ja' mu'yuc ep li boch'o te ta x'och batele .
40007015	“ Q'uelo me abaic ta sventa li jlo'lavanej j'alc'opetique . Yu'un xco'laj xchi'uc chijetic yilel ti c'alal te chtal ta atojolique , pero li yut yo'ntonique ja' jech chac c'u cha'al jti'vanej bolom .
40007016	Ta sventa yabtel chavotquinic . Yu'un mu'yuc bu xavilic me chataic ts'usub ta ch'ixte' ; mu'yuc bu xavilic me chataic sat higo ta ch'ix .
40007017	Scotol li lequil te'etique lec sat chac' . Yan li chopol te'etique chopol sat chac' .
40007018	Li lequil te'e mu xu' chopol sat chac' . Jech noxtoc li chopol te'e mu xu' lec sat chac' .
40007019	Scotol li te' ti chopol sat chaq'ue , ta xich' ts'etel , ta xich' jipel ochel ta c'oc' .
40007020	Ja' yu'un ta sventa yabtel xu' chavotquinic .
40007021	“ Oy ep boch'otic jech ta xalic : ‘ Cajval , Cajval ’ , xiyuticun , pero mu scotoluc ch-ochic yo' bu chventainvan li Diose . Ja' no'ox ch-ochic li boch'otic tspasic c'usi tsc'an yo'nton li Jtot te oy ta vinajele .
40007022	Oy ep boch'o jech ta xalbicun ta slajebal c'ac'al : ‘ Cajval , Cajval , vo'ot ta abi la jcholcutic ac'op . Vo'ot ta abi la jloq'uescutic pucujetic . Vo'ot ta abi la jpascutic ep sq'uelubil atsatsal ’ , xiyuticun .
40007023	Pero li vu'une jech chcalbeic ta jamal : ‘ Me jutuc mu'yuc bu laj cotquinoxuc . Voc'o abaic ta jtojol , yu'un ja' laj apasic li c'usi chopole ’ , xcut ta jtac'beic .
40007024	“ Li boch'o ta cha'ay c'usi chcale , me ta xch'une , ja' co'ol jech chac c'u cha'al jun bijil vinic la spas sna ta ba ton .
40007025	Ital tsots vo' . Ijelov nojelal ta spat xocon li snae . Ital tsots ic' . Tsots ic'ot ic' yo' bu oy li snae . Pero muc xlom li snae , yu'un lec tsacal ta ton li snaclebe .
40007026	Li boch'o ta xa'ay c'usi chcale , me mu xch'une , ja' jech chac c'u cha'al jun vinic ti mu'yuc bije ti ta ba yi'tic no'ox la spas snae .
40007027	Ital tsots vo' . Ijelov nojelal ta spat xocon li snae . Ital tsots ic' . Tsots ic'ot ic' yo' bu oy li snae . Toj lomel no'ox ic'ot o ” , xiyutuncutic li Jesuse .
40007028	C'alal ilaj yo'nton ta lo'il li Jesuse , ich'ay yo'nton li cristianoetique , yu'un laj ya'yic c'u x'elan ichanubtasvan li Jesuse .
40007029	Yu'un ja' jech ichanubtasvan jech chac c'u cha'al li boch'o tsots yabtele . Mu jechuc ichanubtasvan jech chac c'u cha'al li jchanubtasvanejetic ta mantale .
40008001	C'alal iyal tal ta vits li Jesuse , ichi'inat batel yu'un epal cristianoetic .
40008002	Te ital jun jc'a'el chamel ; la squejan sba ta stojol , jech laj yalbe : — Cajval , me chac'an chacoltaune , xu' avu'un chalecubtasun — xut .
40008003	Li Jesuse laj yac' sc'ob ta sbec'tal li jchamele , jech laj yalbe : — Lec oy , colan cha'e — xut . Jech ta ora icol o .
40008004	Li Jesuse jech laj yalbe : — A'yo ava'ay , mu me boch'o xavalbe ya'ay . Ja' no'ox bat ac'o aba ta ilel ta stojol li palee . Bat ac'bo smoton Dios jech chac c'u cha'al yaloj ono'ox ta vo'one li Moisese , jech ta sna'ic o jchi'iltactic ti colemot xae — xut .
40008005	C'alal i'och ta Capernaum li Jesuse , te ital ta stojol jun banquilal soldado , yu'un tal sc'anbe vocol li Jesuse .
40008006	Jech laj yalbe : — Cajval , ip cha'ay jmozo . Te mochol ta jna yu'un aluben yacan . Toj ep ta x'ac'bat svocol — xi .
40008007	Itac'ov li Jesuse : — Ta xbat jcolta comel — xut .
40008008	Itac'ov li banquilal soldadoe : — Cajval , mu'yuc tsots cabtel ti vo'ot chabat ta jnae . Ja' no'ox alo batel mantal , jech ta xcol o li jmozoe .
40008009	Li vu'un eq'ue pasbilun no'ox ta mantal , pero oy ta jc'ob ta jpas ta mantal ec li soldadoetique . ‘ Batan ’ , me xcut li june , ta xbat cu'un . ‘ La' li'i ’ , me xcut li yane , ta xtal cu'un . ‘ Paso jech ’ , me xcut li jmozoe , ta spas cu'un — xi li banquilal soldadoe .
40008010	C'alal jech laj ya'ay li Jesuse , ch'ayel ic'ot yo'nton . Jech laj yalbe li boch'otic te xchi'inoje : — Melel li c'usi chacalboxuque , mu'yuc to bu jech jtaoj junuc jchi'iltic ta israelal ti oy lec xch'unojel yo'nton jech chac c'u cha'al li vinic li'i .
40008011	Chacalboxuc ava'yic , ta yan c'ac'al ta xtalic ep cristianoetic ta sloq'ueb c'ac'al ta smaleb c'ac'al ti mu ja'uc jchi'iltic ta israelale . Te chc'ot xchi'inic ta chotlej yo' bu tspas mantal Dios li jmoltotactic ta vo'onee , ja' li Abrahame , li Isaaque , xchi'uc li Jacobe .
40008012	Yan li boch'otic ja' sc'oplal ch-ochic yo' bu tspas mantal Diose ta xjipatic batel ta ic' osil . Te chc'ot yoc'ta sbaic o ; te xc'uxet o yeic ta scoj li vocole — xi li Jesuse .
40008013	Li Jesuse jech laj yalbe li banquilal soldadoe : — Batan . Li c'usi ach'unoje ac'o c'otuc ta pasel — xut . Jech ta ora no'ox icol o li smozoe .
40008014	Li Jesuse ibat ta sna li Pedroe ; laj yil te mochol ta svayab li smeni' Pedroe , yu'un ip cha'ay c'ac'ubel .
40008015	Li Jesuse la spicbe sc'ob , jech ta ora i'ech' li sc'ac'ubele . Ilic ta svayab , lic mac'linvanuc .
40008016	C'alal ch'ayem xa'ox c'ac'ale , laj yiq'uic tal ta stojol Jesús ep boch'otic ochem pucuj ta yo'ntonic . Li Jesuse ta jujubel no'ox sc'op la stacan loq'uel li pucujetique . La scolta noxtoc scotol li jchameletic te yic'ojic tale .
40008017	Ja' ic'ot o c'usi laj yal li j'alc'op Isaías ta vo'onee . Jech laj yal : “ Ja' la sts'ic scotol li c'ux jvocoltique ; ja' la xcuch scotol li jchameltique ” , xi ono'ox .
40008018	C'alal laj yil Jesús ti joyibtabil yu'un epal cristianoetique , laj yalbe yajchanc'optac ti ac'o jelovicuc ta jot nabe .
40008019	Te ital jun jchanubtasvanej yu'unic , jech laj yalbe li Jesuse : — Cajval , ta jchi'inot batel ti buyuc no'ox chabate — xut .
40008020	Itac'ov li Jesuse : — Li vetetique oy xch'enic ; li mutetique oy stasic . Vu'un ti Xnich'on cristiano lic'ote mu'yuc bu xu' ta jmochan jba — xi .
40008021	Te ital jun li boch'o te ono'ox xchi'inoj li Jesuse , jech laj yalbe : — Cajval , coltaun to batel yu'un chbat jmuc comel ba'yuc li jtote — xut .
40008022	Itac'ov li Jesuse : — Ts'aclinun batel . Li boch'otic chamenique te ac'o smuc stuquic li boch'otic chcham yu'unique — xi li Jesuse .
40008023	I'och batel ta canova li Jesuse ; te i'ochic ec li yajchanc'optaque .
40008024	C'alal chanovic batel ta ba nabe , ta ora ital tsots ic' . Tsots la syuq'uilan li nabe , jech imuquilan ta vo' li canovae . Li Jesuse te vayem ta yut canova .
40008025	Itijat yu'un li yajchanc'optaque , jech laj yalbeic : — Cajval , coltauncutic yu'un li' xa chijcham — xutic .
40008026	Itac'ov li Jesuse : — ¿ C'u yu'un chaxi'ic ? Mu'yuc to lec xch'unojel avo'ntonic — xi . Ilic li Jesuse ; la spajes li iq'ue xchi'uc li nabe . Jech ich'abi o scotol .
40008027	Toj labal laj ya'yic li yajchanc'optaque , jech laj yalbe sbaic : — ¿ Boch'o vinical li'i ti c'alal ta ic' , c'alal ta nab ta xch'unbat smantale ? — xut sbaic .
40008028	C'alal ic'otic ta jot nab ta yosilal gadaraetique , te tal taaticuc yu'un chib viniquetic ochem pucuj ta yo'ntonic ; te iloq'uic ta vombil tonetic ta muquinaltic . Li chibique pasemic ta simaron ta jyalel ; mu'yuc boch'o tsc'an ta xjelov te ta be .
40008029	Li chibique tsots laj yaptaic li Jesuse : — Jesús , vo'ot Xnich'onot Dios , ¿ c'usi tal apas li' ta jtojolcutic ? ¿ Me yu'un chac'an chavac'bun jvocolcutic ti c'alal muc to ja'uc yoraile ? — xiic .
40008030	Oy jtsob epal chitometic te ta xve'ic .
40008031	Li pucujetique la sc'anbeic vocol li Jesuse , jech laj yalbeic : — Me yu'un chatacuncutic loq'uel li'i , ac'o bat ochcuncutic ta yo'nton li chitometic le'e — xiic .
40008032	— Batanic — x'utatic yu'un li Jesuse . Jech iloq'uic batel ta yo'nton li chib vinique , bat ochicuc ta yo'nton li chitometique . Li chitometique i'anilajic yalel ta yalubaltic . Te ibalch'ujic yalel ta nab ; te ijic'ov scotolic .
40008033	Li jchabichitometique ixi'ic batel ta anil . Bat yalbeic cristianoetic ta lum li c'usi ic'ot ta pasele xchi'uc c'usi ic'ot ta pasel ta stojol li chib viniquetic ti ochem to'ox pucuj ta yo'ntonique .
40008034	Jech scotol jteclum iloq'uic tal , tal staic li Jesuse . C'alal ivulique , laj yalbeic ti svocoluc ac'o loc'uc batel ta yosilalique .
40009001	Jech i'och ta canova li Jesuse . Ijelov ta jot nab ; isut batel ta slumal .
40009002	Te laj yiq'uic tal ta stojol Jesús jun vinic aluben yacan , xq'uechubte'ojic tal xchi'uc svayab . C'alal laj yil Jesús ti oy xch'unojel yo'ntonique , jech laj yalbe li jchamele : — Jnich'on , mu xavat avo'nton . Pasbilot xa perdón yu'un scotol amul — xut .
40009003	Te oy jayibuc jchanubtasvanejetic , jech la snop ta yo'ntonic : “ Li vinic li'i , ta scuy sba ta Dios ” , xi ta yo'ntonic .
40009004	Li Jesuse la sna' li c'usi la snop ta yo'ntonique , jech laj yalbe : — ¿ C'u yu'un ti mu'yuc lec c'usi chanop ta avo'ntonique ?
40009005	¿ C'usi lec c'un ta alel ? ¿ Me ja' ti ‘ pasbilot xa perdón yu'un amul ’ xie , o me ja' ti ‘ lican , xanovan ’ xie ?
40009006	Pero ta sventa ac'o ana'ic ti oy jvu'el li' ta banamil sventa ta jpas perdón yu'un mulil , vu'un ti Xnich'on cristiano lic'ote , q'uelic me c'usi ta jpas li'i — xut . Jech laj yalbe li jchamele : — Lican , ich'o batel avayab , batan ta ana — xut .
40009007	Jech ta ora ilic li jchamele , ibat ta sna .
40009008	C'alal laj yilic li epal cristianoetique , ch'ayel ic'ot yo'ntonic . Laj yalbeic slequilal Dios ta sventa ti jech yac'oj tal svu'el ta stojol li cristianoetique .
40009009	C'alal ijelov batel li Jesuse , laj yil jun vinic te chotol ta xchotleb bu ta xac' spatan li cristianoetique , Mateo sbi . Jech i'albat yu'un li Jesuse : — Ts'aclinun batel — x'utat . Jech ta ora ilic , la xchi'in batel li Jesuse .
40009010	C'alal te xa'ox oy ta na li Jesuse , te ichotiic ta ti'mexa xchi'uc li yajchanc'optaque . Te la stsob sbaic tal ep jtsobpatanetic xchi'uc yantic jpasmuliletic ; te jmoj ichotiic ta ti'mexa scotolic .
40009011	C'alal laj yilic li fariseoetic te oyique , jech la sjac'beic li yajchanc'optac Jesuse : — ¿ C'u yu'un ta xve' xchi'uc jtsobpatanetic xchi'uc yantic jpasmuliletic li jchanubtasvanej avu'unique ? — xutic .
40009012	C'alal laj ya'ay Jesús li c'usi laj yalique , jech laj yalbe : — Li boch'otic tsotsique mu xtun yu'unic jpoxtavanej , ja' no'ox li boch'otic ipique .
40009013	Bat nopo ava'yic c'usi smelol ti jech yaloj Diose : ‘ Ja' ta jc'an ti chac'uxubinvanique ; ma'uc no'ox ta jc'an ti chavac'bicun milbil matanale ’ , xi . Li vu'une mu ja'uc tal quic' li boch'otic tuc' scuyoj sbaique . Ja' tal quic' li jpasmuliletique — xi li Jesuse .
40009014	Te italic ta stojol Jesús li yajchanc'optac Juan j'ac'vanej ta vo'e , jech la sjac'beic li Jesuse : — ¿ C'u yu'un mu xictaic ixim li avajchanc'optac vo'ote , yu'un li vu'uncutique xchi'uc li fariseoetique ep ta xquictacutic ixim ? — xutic .
40009015	Itac'ov li Jesuse : — C'alal yorail nupinele , ¿ me smelol ta xictaic ixim li yuts' yalaltac malalil ti c'alal te to xchi'uquic li malalile ? Ta melel ta ono'ox sta yorail ta xpojbatic loq'uel li malalile , ja' to xu' ta xictaic ixim .
40009016	“ Jech noxtoc mu'yuc boch'o ta spac'an poco' c'u'il ta ach' manta . Yu'un c'alal ta smuts li ach' mantae , yolbaj ta xli' li poco' c'u'ile .
40009017	Jech noxtoc li ach' ya'lel ts'usube mu'yuc boch'o ta xch'ol ta poco' yav pasbil ta nucul , yu'un me jech chich' pasele , ta xjat li yavile ; altic chmal o scotol li ya'lel ts'usube . Jech noxtoc li yavile mu xa xtun o . Li ach' ya'lel ts'usub ti ta xa xpajube tsc'an ch'olel ta ach' yavil . Jech lec ta xcom o xchi'uc li yave xchi'uc li ya'lel ts'usube — xi li Jesuse .
40009018	C'alal ja'o ta xlo'ilaj li Jesuse , te ital jun banquilal ta nail tsobobbail , vul squejan sba ta stojol li Jesuse , jech laj yalbe : — Ja' to icham jtseb . ¿ Me mu xa'abulaj xbat avac' ac'ob ta sbec'tal , yu'un jech ta xcha'cuxi ? — xi .
40009019	Li Jesuse la xchi'in batel ; ibatic xchi'uc yajchanc'optac .
40009020	Te oy jun ants lajchab ( 12 ) xa jabil ip cha'ay tuch'patijel . Te inoch'aj tal ta spat li Jesuse ; la spicbe yoc snatil c'u' .
40009021	Jech la snop ta yo'nton : “ Ac'o me ja' no'ox ta jpicbe yoc sc'u'e , ta xicol o ” , xi .
40009022	Ijoyij li Jesuse , la sq'uel li antse , jech laj yalbe : — Tseb , junuc avo'nton . Lacol xa ta sventa li xch'unojel avo'ntone — xut . Jech ta ora no'ox te icol o li antse .
40009023	Li Jesuse te ic'ot ta sna li banquilal ta nail tsobobbaile . Laj yil te oy jupanej amaetic ; ep cristianoetic te xvochetic ta oq'uel .
40009024	Li Jesuse jech laj yalbe : — Loc'anic , mu'yuc chamen li tsebe ; ja' no'ox ta xvay — xut . C'alal jech laj ya'yique , la stse'intaic li Jesuse .
40009025	C'alal loq'uemic xa li cristianoetique , i'och batel li Jesuse ; la snitbe sc'ob li tsebe , jech ta ora ilic .
40009026	Ta ora ivinaj ta scotol yosilalic ti jech la spas li Jesuse .
40009027	C'alal iloc' batel li Jesuse , te nabal ibat chib ma'satetic . Tsots laj yaptaic li Jesuse : — ¡ Smomnich'on David , c'uxubinuncutic ! — xiic .
40009028	C'alal ic'ot ta na li Jesuse , te ital ta stojol li chib ma'satetique . Li Jesuse jech la sjac'be : — ¿ Me ach'unojic ti xu' cu'un ta jamboxuc asatique ? — xut . — Jch'unojcutic Cajval — xi itac'ovic .
40009029	Li Jesuse la spicbe li satique , jech laj yalbe : — Ta sventa ti jech ach'unojique , jech ac'o c'otuc ta pasel — xut .
40009030	Ta ora ijam li satique . Tsots laj yalbe batel mantal ti mu me boch'o xalbe ya'yique .
40009031	Pero c'alal isutic batele , c'ot spuquic ta scotol yosilalic .
40009032	C'alal ja' to iloq'uic batel li chib ma'satetique , te laj yiq'uic tal ta stojol Jesús jun uma' ochem pucuj ta yo'nton .
40009033	C'alal iloc' li pucuje , lic c'opojuc li vinique . Toj ch'ayel ic'ot yo'ntonic li epal cristianoetique , jech laj yalic : — Mu'yuc baq'uin jech xquiltic li' ta Israel — xiic .
40009034	Pero li fariseoetique , jech laj yalic : — Le'e ta svu'el banquilal pucuj ta sloq'ues pucujetic ta yo'nton cristianoetic — xiic .
40009035	Li Jesuse ixanov ta scotol lumetic xchi'uc ta jujun tsobtsobnaetic . Te ichanubtasvan ta jujun nail tsobobbail yu'unic . Te la xcholbe ya'yic li Lequil A'yeje , ja' ti yorail xa chventainvan li Diose . La scolta noxtoc ep jchameletic xchi'uc c'usiuc no'ox c'ux cha'yic .
40009036	C'alal laj yil Jesús ti ep cristianoetic te stsoboj sbaique , toj abul sbaic laj yil . Yu'un jatsa bu tanpuquic jech chac c'u cha'al chijetic ti mu'yuc xchabiele .
40009037	Jech lic yalbe li yajchanc'optaque : — Ta melel toj ep li c'aoje , pero ja' mu'yuc ep li jc'aojetique .
40009038	Ja' lec c'anbeic vocol li Yajval c'aoje , yu'un ac'o stac batel jc'aojetic yu'un — xut .
40010001	Li Jesuse laj yic' li lajchab ( 12 ) yajchanc'ope . Laj yac'be svu'elic ta sloq'uesel pucujetic xchi'uc ta scoltael jchameletic xchi'uc c'usiuc no'ox c'ux cha'yic .
40010002	Li sbiic lajchab yajtacbolaltac Jesuse ja' li'i : Li sbae ja' Simón ti Pedro xchibal sbie ; xchi'uc Andrés , ja' yits'in li Pedroe ; xchi'uc Santiago xchi'uc yits'in , Juan sbi ; ja' xnich'nab li Zebedeoe ,
40010003	xchi'uc Felipe , Bartolomé , Tomás xchi'uc Mateo ti jtsobpatan to'oxe , xchi'uc Santiago xnich'on Alfeo , xchi'uc Lebeo ,
40010004	xchi'uc Simón ti laj to'ox xchi'in li Zeloteetique , xchi'uc Judas Iscariote , ja' ti ts'acal to lic yac' ta c'abal li Jesuse .
40010005	Li lajchabique ( 12 ) lic stacan batel li Jesuse , la xchanubtas lec batel , jech laj yalbe : “ Mu me xa'ochic ta jxoluc sbe li yanlumetique . Mu me xa'ochic ta junuc lum yu'un li samariaetique .
40010006	Ja' no'ox te xabatic ta stojol li jchi'iltactic ta israelale , yu'un ch'ayemic ta be jech chac c'u cha'al chijetic .
40010007	Bat albeic ti yorail xa chventainatic yu'un Diose .
40010008	Coltaic jchameletic . Cha'cuxesic animaetic . Coltaic boch'o yich'ojic c'a'el chamel . Loq'uesic pucujetic ta yo'nton cristianoetic . Amotonic laj cac'boxuc , jech ta matanal me xacoltavanic ec .
40010009	“ Mu me xavich' batel ataq'uinic , me c'anal taq'uin , me saquil taq'uin , o me cobre .
40010010	Mu me xavich' batel anuti'ic sventa be . Mu me xavich' batel cha'lic ac'u'ic xchi'uc axonobic xchi'uc anamte'ic . Yu'un li boch'otic ta x'abtejique te ta x'ac'bat sve'elic .
40010011	“ Buyuc no'ox cha'ochic , me ta lumetic , me ta tsobtsobnaetic , q'uelic li boch'o lec yo'ntone . Xu' ja' te cha'ochic ta sna , te oyanic o , ja' to me yu'un xa chaloq'uic batel ta yan lume .
40010012	C'alal cha'ochic ta snae , ‘ Junuc avo'ntonic ’ , utic .
40010013	Me ta melel lec yo'ntonique , ta staic li jun yo'nton chavac'beique ; yan me mu'yuc lec yo'ntonique , mu me xavac'beic comel .
40010014	Me oy boch'o mu xayic'oxuque , me mu sc'an xa'ay ac'opique , loc'anic batel ta sna , o me ta lum . Lilino comel spucucal avacanic .
40010015	Melel li c'usi chacalboxuque , c'alal tsta yorail chac' stojol mulil li Diose , ja' ech'em tsots stojol smul ta xich' li lum le'e . Ja' jutuc no'ox stojol smul ta xich'ic li lum Sodoma xchi'uc li lum Gomorra ta vo'onee . ,
40010016	“ A'yo ava'yic , vu'un ta jtacoxuc batel jech chac c'u cha'al chijetic ta stojol oq'uiletic , ja' yu'un bijanic me jech chac c'u cha'al orachon ti lec bije . Jech noxtoc muc'uc me avo'ntonic jech chac c'u cha'al stsumut .
40010017	Q'uelo me abaic ta sventa li boch'otic mu xasc'anoxuque . Yu'un chayac'oxuc ta sc'ob jchapanvanejetic ta ch'ulna ; chayac'boxuc nucul te ta nail tsobobbailetic yu'unic .
40010018	Ic'bil chabatic c'alal ta stojol ajvaliletic xchi'uc ta stojol muc'tic ajvaliletic , pero vu'un ta jcoj , jech xu' te cha'yic o batel jc'oplal , xchi'uc jech xu' te cha'yic o batel yanlumetic noxtoc .
40010019	C'alal cha'ac'atic ta c'abale , mu me xlo'ilaj avo'ntonic ta sventa c'uxi chatac'ovic xchi'uc c'usi chavalic . Yu'un c'alal ja'o yorail jech chc'ot ta pasele , te cha'ac'bat ana'ic li c'usi chavalique .
40010020	Mu vo'ocoxuc xa chac'opojic . Ja' xa chc'opoj ta atojolic li Espíritu yu'un Jtotic Diose .
40010021	“ Oy xchi'il no'ox sbaic ta voq'uel ta xac' sbaic ta milel . Oy totil no'ox chac' ta milel xnich'on . Oy nich'naletic no'ox chlic tscontrain stot sme' , chaq'uic ta milel noxtoc .
40010022	Scotol cristianoetic chopol chayiloxuc ta sventa ti acuchojbicun jbie . Pero li boch'o chcuch yu'un c'alal to ta slajebe , ja' ta xcol .
40010023	Me chataic uts'intael ta junuc lume , batanic ta yan lum . Melel li c'usi chacalboxuque , mu'yuc to cuchem avu'unic sq'uelel scotol lumetic li' ta yosilal Israel c'alal chital vu'un ti Xnich'on cristiano lic'ote .
40010024	“ Li jun jchanvune mu ja'uc jeloven yu'un li jchanubtasvanej yu'une . Jech noxtoc li mozoe mu ja'uc jeloven yu'un li yajvale .
40010025	Li jchanvune xu' no'ox me sta jech chac c'u cha'al li jchanubtasvanej yu'une . Jech ec li mozoe xu' no'ox me sta jech chac c'u cha'al li yajvale . Vu'un li totilun ta jbej na ya'yele , ‘ Pucujot ’ , xi jc'oplal , ¡ buuc xa vo'oxuc li jnich'naboxuque !
40010026	“ Ja' yu'un mu me xaxi'ic yu'un li cristianoetic le'e . Yu'un mu'yuc c'usi mucul chcom ti mu xvinaje ; mu'yuc c'usi nac'al chcom ti mu'yuc boch'o tsna' oe .
40010027	Li c'usi laj calboxuc atuquique , alic batel ta jamal . Li c'usi laj ava'ay ta achiquinique , puquic batel ta stojol scotolic .
40010028	Mu me xaxi'ic yu'un li boch'o ta smil abec'talique , yu'un li ach'ulelique mu xu' ta smil . Ja' lec ja' xaxi'ic yu'un li Boch'o xu' yu'un ta smil abec'talic xchi'uc ach'ulelic ta muc'ta c'oq'ue .
40010029	“ Xana'ic ti jun centavo no'ox stojol ta cha'cot li bic'tal mutetique . Pero me jcotuc mu xbaj yalel ta banamil me mu jechuc tsc'an li Jtotique .
40010030	Li vo'oxuque c'alal ta stsotsil ajolic lec atbil .
40010031	Ja' yu'un mu me xaxi'ic . Yu'un vo'oxuc ech'em tsots ac'oplalic jech chac c'u cha'al li bic'tal mutetique .
40010032	“ Li boch'o jamal chalic ta stojol cristianoetic ti xch'unojbicun jc'ope , ja' no'ox jech ec li vu'une jamal chcal ta stojol Jtot te ta vinajel .
40010033	Yan li boch'o chismucun ta yo'ntone , ja' no'ox jech ta jmuc ta co'nton ec ta stojol li Jtot te ta vinajele .
40010034	“ Mu me xanopic ti yu'un tal cac' co'lajuc yo'ntonic li cristianoetic li' ta banamile . Mu yu'unuc tal cac' co'lajuc yo'ntonic ; vu'un ta jventa chlic scontrain sbaic .
40010035	Vu'un ta jventa chlic scontrain sbaic jun vinic xchi'uc stot , xchi'uc chlic scontrain sme' li tsebe , xchi'uc chlic scontrain sme'el'alib li alibale .
40010036	Te no'ox chlic scontrain sbaic ta snailal stuquic .
40010037	“ Li boch'o toj tsots sc'oplal cha'ay stot sme' ti ja' mu tsotsuc lec jc'oplal cha'ay li vu'une , mu xu' yu'un chists'aclinun . Li boch'o toj tsots sc'oplal cha'ay squerem , o me stseb , ti ja' mu'yuc lec tsots jc'oplal cha'ay li vu'une , mu xu' yu'un chists'aclinun noxtoc .
40010038	Li boch'o mu sc'an xq'uech scruz , yu'un ac'o sts'aclinun batele , mu xu' chixchi'inun .
40010039	Li boch'o ja' no'ox tsc'an ti cuxule , ja' chch'ayes li xcuxlejale . Yan li boch'o vu'un ta jventa chac' ch'ayuc li xcuxlejal li' ta banamile , ja' ta xcuxi .
40010040	“ Li boch'o chayich'oxuc ta muq'ue , ja' vu'un chiyich'un o ta muc' . Li boch'o chiyich'un ta muq'ue , ja' ta xich' o ta muc' li Boch'o la stacun tale .
40010041	Li boch'o ta xich' ta muc' jun j'alc'op yu'un Dios , yu'un sna' ti ja' jun j'alc'ope , ja' jech chich' smoton jech chac c'u cha'al li j'alc'ope . Li boch'o ta xich' ta muc' jun vinic ti tuc' yo'ntone , ja' jech chich' smoton jech chac c'u cha'al li boch'o tuc' yo'ntone .
40010042	Li boch'o ta xac'be jun no'ox vaso siquil vo' yuch' li boch'o biq'uit ta sventa ti vu'un chists'aclinune , melel chacalboxuc , mu xch'ay li smotone ” , xi li Jesuse .
40011001	C'alal ilaj yo'nton ta yalbel mantal yajchanc'optac li Jesuse , iloc' batel , ibat chanubtasvanuc , bat yal sc'op Dios ta lumetic yu'unic .
40011002	C'alal laj ya'ay c'usitic tspas Cristo li Juan te tiq'uil ta chuquele , la stac tal jayibuc yajchanc'optac .
40011003	Jech vul sjac'beic li Jesuse : — ¿ Me vo'ot ti sc'oplal ono'ox chatale , o me ta to jmalacutic yan ? — xutic vulel li Jesuse .
40011004	Itac'ov li Jesuse : — Bat albeic Juan scotol li c'usitic chavilic , li c'usitic chava'yic li'i .
40011005	Li ma'satetique ta xilic xa osil . Li coxoetique ta xanovic xa . Li jc'a'el chameletique icolic xa . Li boch'otic macal to'ox xchiquinique ijam xa xchiquinic . Li animaetique icha'cuxiic xa . Li me'onetique icholbat xa ya'yic li Lequil A'yeje .
40011006	Xcuxet no'ox yo'nton li boch'o mu xlo'ilaj yo'nton cu'une , utic c'otel li Juane — x'utatic yu'un li Jesuse .
40011007	C'alal ta xa'ox xbatique , li Jesuse lic yalbe ya'yic sc'oplal Juan li cristianoetic te oyique , jech laj yal : “ C'alal la'ayic ta xocol banamile , ¿ c'usi ay aq'uelic ? ¿ Me ja' no'ox ay aq'uelic jtec' aj ta ti' uc'um ti xne'et no'ox ta iq'ue ?
40011008	¿ C'usi ay aq'uelic cha'e ? ¿ Me ja' ay aq'uelic jun vinic ti bats'i lequic sc'u' spoq'ue ? Mo'oj . Li boch'otic lequic sc'u' spoq'ue ja' li boch'otic te oyic ta sna ajvaliletique .
40011009	¿ C'usi ay aq'uelic ? ¿ Me mu ja'uc ay aq'uelic jun j'alc'op ? Chacalboxuc ava'yic , ta melel ja' jun j'alc'op ; ja' xjelov tsatsal yabtel jech chac c'u cha'al li yantic j'alc'opetique .
40011010	Yu'un jech ono'ox ts'ibabil sc'oplal ta sc'op Dios : ‘ A'yo ava'ay , ba'yuc ta xjelov avu'un li j'almantal ta jtac batele ; ja' ta sjambot abe ’ , xi ono'ox ts'ibabil sc'oplal .
40011011	Melel li c'usi chacalboxuque , ta scotol li cristianoetic ijelovic xae , mu'yuc boch'o jech muc' sc'oplal jech chac c'u cha'al li Juan j'ac'vanej ta vo'e . Pero li boch'o chac' sba ta ventainel yu'un Diose , ac'o me mu'yuc tsots yabtel , ja' xjelov sc'oplal jech chac c'u cha'al li Juane .
40011012	“ C'alal lic stsac yabtel li Juan j'ac'vanej ta vo'e xchi'uc c'alal to tanae , li ventainel yu'un Diose tsots chich' uts'intael . Li boch'o ch-uts'intavanique tsc'an tscontrainic ta persa li ventainel yu'un Diose .
40011013	Scotol li mantaletic xchi'uc li c'usitic ts'ibabil yu'un j'alc'opetique ja' chalbe sc'oplal ti chtal li ventainel yu'un Diose , ja' to ic'ot ta pasel c'alal ital li Juan j'ac'vanej ta vo'e .
40011014	Li boch'otic ta xch'unic jeche , chlic sna'ic ti ja' xq'uexol Elías li Juan ti sc'oplal ono'ox chtale .
40011015	Li boch'o oy xchiquine ac'o snopbe lec smelol .
40011016	“ ¿ C'usi xu' ta jco'oltsan o li cristianoetic li' ta orae ? Ja' jechic jech chac c'u cha'al ololetic ti te chotajtic chtajinic ta ch'ivit , ti jech chalbe xchi'ilique :
40011017	‘ La jupanbotcutic ama , pero muc xa'ac'otajic . C'alal li'oc'cutic ta scoj ti oy boch'o icham cu'uncutique , muc xavat avo'ntonic noxtoc ’ , xiic .
40011018	Yu'un c'alal ital li Juane , muc xaxchi'inoxuc ta ve'el , ta uch'bajel . ‘ Ochem pucuj ta yo'nton ’ , xachiic .
40011019	C'alal lital , vu'un ti Xnich'on cristiano lic'ote , la jchi'inoxuc ta ve'el , ta uch'bajel , pero jech laj avalic noxtoc : ‘ Q'uelavil , toj ech'em xve' , toj ech'em xuch' ya'lel ts'usub . Lec chil sbaic xchi'uc jtsobpatanetic xchi'uc yan jpasmuliletic ’ , xachiic noxtoc . Pero li boch'o bije ta xvinaj ta sventa yabtel ” , xi li Jesuse .
40011020	Li Jesuse tsots lic sc'opan li lumetic ti bu la spas ep sq'uelubiltac stsatsale , yu'un muc scomtsanic li c'usitic chopol tspasique . Jech laj yalbe :
40011021	“ ¡ Toj abul aba , lum Corazín ! ¡ Toj abul aba , lum Betsaida ! Ti lajuc yilic la jpas sq'uelubil jtsatsal ec li yanlum cristianoetic te nacajtic ta lum Tiro xchi'uc ta lum Sidón ta vo'one jech chac c'u cha'al laj avilic la jpas li' ta atojolic li vo'oxuque , la sutes yo'ntonic yu'un smulic , la slapic c'u'il sventa at-o'nton , xchi'uc la sbon sbaic ta tanil c'oc' ti jechuque .
40011022	Ja' yu'un chacalboxuc , c'alal tsta sc'ac'alil ta xchapanvan li Diose , ja' jutuc stojol smul chich' li yanlum cristianoetic te nacajtic ta Tiro xchi'uc ta Sidón ta vo'onee . Li vo'oxuque ech'em tsots chavich' stojol amulic .
40011023	Li vo'ote Capernaum , ¿ me chacuy ti chatoy batel c'alal ta vinajele ? Mu'yuc . C'alal to ta yavil animaetic chavich' jipel yalel . Lajuc yilic la jpas sq'uelubil jtsatsal ta stojolic ec li lum Sodoma jech chac c'u cha'al laj yich' pasel te ta atojole , te to oy o tana li lum Sodoma ti jechuque .
40011024	Ja' yu'un chacalboxuc ava'yic : C'alal tsta sc'ac'alil ta xchapanvan li Diose , ja' jutuc stojol smul chich' li lum Sodomae . Li vo'ote ech'em tsots chavich' stojol amul ” , xi li Jesuse .
40011025	Lic sc'opan Dios li Jesuse , jech laj yal : “ Tati , vo'ot yajvalot li vinajel banamile . Colaval ti muc xavac'be ya'yic smelol c'usi laj cal xchi'uc c'usi la jpas li boch'otic bijique xchi'uc li boch'otic lec sna' yalojique . Ja' no'ox laj avac'be ya'yic smelol li boch'otic ja' jechic jech chac c'u cha'al ololetique .
40011026	Lec oy Tati , yu'un jech la sc'an avo'nton ” , xi .
40011027	Jech lic yal yan velta li Jesuse : “ Scotol li c'usitic oye , yac'ojbun ta jc'ob li Jtote . Mu'yuc boch'o yan sna'be c'u x'elan yo'nton li Nich'onile , ja' no'ox sna' stuc li Totile . Ja' no'ox jech ec li Totile , mu'yuc yan boch'o sna'be c'u x'elan yo'nton , ja' no'ox sna' li Nich'onile , xchi'uc ja' no'ox tsna'ic ec li boch'otic ta x'ac'bat sna'ic yu'un li Nich'onile .
40011028	La'ic ta jtojol acotolic , vo'oxuc ti lubenoxuc yu'un li tsatsal abtele xchi'uc li alal icatsile , vu'un ta xcac' acux avo'ntonic .
40011029	Ja' cuchic li icatsil cu'une , ja' chanic c'u x'elan co'nton yu'un toj lec co'nton , biq'uit cac'oj jba . Me jech chapasique , jech cux xi avo'ntonic .
40011030	Yu'un li abtel cu'une , mu'yuc tsots ta pasel , li icatsil cu'une , mu'yuc ol ta cuchel ” , xi li Jesuse .
40012001	Ta sc'ac'alil le'e , te ijelov ta be ta trigoaltic li Jesuse . Ja'o sc'ac'alil cuxub-o'ntonal . Li yajchanc'optaque ivi'najic , jech te la sc'asic jaylicuc trigo , la sju' xc'uxic .
40012002	Pero li fariseoetique laj yilic , jech laj yalbeic li Jesuse : — Q'uelavil li avajchanc'optaque , ta spasic c'usi mu stac' jpastic ta sc'ac'alil ta jcux co'ntontic — xutic .
40012003	Itac'ov li Jesuse : — ¿ Me mu aq'uelojicuc ta sc'op Dios c'usi la spas David ti c'alal ivi'najic xchi'uc li xchi'iltac ta xanubale ?
40012004	Te i'och ta sna li Diose , ja' la sve'ic li pan te oy ta ba mexa ta stojol Diose . Ac'o me yaloj Dios ti ja' no'ox xu' tsve'ic li paleetique , pero la sve'ic xchi'uc xchi'iltac li Davide .
40012005	Jech noxtoc aq'uelojic ta sc'op Dios c'usi la spasic ta ch'ulna ta sc'ac'alil ta jcux co'ntontic li paleetique , te ono'ox ta x'abtejic o , pero mu'yuc la sta smulic ti jech la spasique .
40012006	Chacalboxuc ava'yic , oy c'usi ti xjelov sc'oplal li' oy ta atojolique , ja' mu sta jech sc'oplal li ch'ulnae .
40012007	Ava'ibeicuc smelol ti jech yaloj Diose : ‘ Ja' ta jc'an ti chac'uxubinvanique . Ma'uc ta jc'an li milbil matanale ’ , xie , mu xatic'beic smul boch'o mu'yuc smul ti jechuque .
40012008	Yu'un vu'un ti Xnich'on cristiano lic'ote , vu'un Yajvalun li sc'ac'alil ta jcux co'ntontique — xi li Jesuse .
40012009	Ijelov batel li Jesuse . Te i'och ta nail tsobobbail yu'unic .
40012010	Te oy jun vinic xmoch'oj sba jun sc'ob . Te lic sjac'beic Jesús jayibuc fariseoetic , yu'un tsq'uelic me xu' ta stabeic o smul : — ¿ Me xu' chijcoltavan ta sc'ac'alil ta jcux co'ntontique ? — xutic .
40012011	Itac'ov li Jesuse : — Me oy boch'o junucal avu'unic ta xbalch'uj yalel ta yut vomlum xchij ta sc'ac'alil ta jcux co'ntontique ¿ me mu chbat aloq'uesic tal ?
40012012	¿ Me mu ja'uc xjelov sc'oplal li cristianoe ? ¿ Me mu ja'uc xcom sc'oplal li jcot chije ? Ja' yu'un , xu' ta jpastic c'usi lec ta sc'ac'alil ta jcux co'ntontic — xi li Jesuse .
40012013	Li Jesuse jech laj yalbe li vinique : — Xach'o li ac'obe — xut . La xach' li sc'obe , ta ora ilecub jech chac c'u cha'al li jun sc'obe .
40012014	Iloq'uic batel li fariseoetique , bat xchapanic c'u x'elan xu' ta smilic li Jesuse .
40012015	Li Jesuse la sna' li c'usi tsnopique , jech iloc' batel . Ep cristianoetic la xchi'inic batel . La scolta scotol li jchameletic te oyique .
40012016	Tsots laj yalbe batel ti mu me spucbeic batel sc'oplale .
40012017	Ja' ic'ot o ti jech ono'ox laj yal li j'alc'op Isaías ta vo'onee :
40012018	“ Li'i , ja' cajtunel , ja' li boch'o t'ujbil cu'une . Lec jc'anoj , xcuxet no'ox co'nton yu'un . Laj xa cac'be yich' li espíritu cu'une . Ja' chtal xchapan li jujun lume .
40012019	Mu sliques c'op , mu tsotsuc chc'opoj . Muc c'alaluc to ta xoraltic xvinaj li sc'ope .
40012020	Mu ja'uc chtal xcha'c'as li aj ti voch'em xae , mu ja'uc chtal stu'p li mecha ti chtu'p xae , ja' chac'be spas canal li tuq'uil chapanel chaq'ue .
40012021	Li yanlumetique ja' no'ox ta smalaic ec ti chcolic ta sventae ” , xi li Diose , xi ono'ox li Isaiase .
40012022	Te laj yiq'uic tal ta stojol Jesús jun vinic ochem pucuj ta yo'nton . Ja' ma'sat xchi'uc uma' noxtoc . Icol yu'un li Jesuse , ic'opoj xchi'uc ijam sat .
40012023	Toj ch'ayel ic'ot yo'ntonic li epal cristianoetique . Jech laj yalbe sbaic : “ ¿ Me ja' li smomnich'on David ti sc'oplal ono'ox chtale ? ” , xiic .
40012024	Pero c'alal laj ya'yic li fariseoetique , jech laj yalic : “ Li vinic li'i , ta svu'el banquilal pucuj ta sloq'ues pucujetic ta yo'nton li cristianoetique ” , xiic .
40012025	Li Jesuse la sna' li c'usi la snopique , jech laj yalbe : “ Me ta svoq'uilan sbaic yajvaltac jun banamile , ta soquic o . Me ta scontrain sbaic yajvaltac jun lume , xchi'uc me ta scontrain sbaic yajvaltac jun nae , ta soquic noxtoc .
40012026	Ja' no'ox jech ec li Satanase , me ta scontrain xchi'ile , mu xu' yu'un ta spas mantal me jech ta spase .
40012027	Ti ja'uc ta svu'el banquilal pucuj ta jloq'ues pucujetic jech chac c'u cha'al chavalique , ¿ boch'o ta sventa ta sloq'uesic pucujetic avajchanc'optaquic ec ti jechuque ? Li avajchanc'optaquique xu' ja' chc'ot ta jchapanvanej avu'unic .
40012028	Li vu'une ta sventa espíritu yu'un Dios ta jloq'ues li pucujetique , jech ta xvinaj o ti li' xa tspas mantal ta atojolic li Diose .
40012029	“ ¿ Boch'o xu' yu'un ta x'och ta sna jun tsatsal vinic sventa chelc'anbe c'usi oy yu'un ti me muc ba'yucuc ta xchuc li vinique ? Me la xchuc ba'yuque ja' to jech xu' ta xelc'anbe li c'usi oy yu'une .
40012030	“ Li boch'o mu'yuc li' oy ta jtojole , yu'un xa chiscontrainun o . Li boch'o mu xixchi'inun ta tsobvaneje , yu'un ja' jsoquesvanej .
40012031	“ Ja' yu'un chacalboxuc ava'yic , scotol li c'usi chopole , xchi'uc li boch'o chopol chc'opoj ta stojol Diose , oy to perdón . Yan li boch'o chopol chc'opoj ta stojol Ch'ul Espiritue mu'yuc xa perdón o .
40012032	Li boch'o chopol chc'opoj ta jtojol , vu'un ti Xnich'on cristiano lic'ote , ta to spasbatic perdón . Pero li boch'o chopol chc'opoj ta stojol Ch'ul Espiritue mu'yuc ta spasbatic o perdón , me ja'uc li' ta banamil , me ja'uc ta sbatel osil ” , xi li Jesuse .
40012033	“ Ta sat chavotquinic c'u x'elan li te'e . Me lec li te'e , lec sat chac' . Me chopol li te'e , chopol sat chac' .
40012034	¡ Ja' achi'ilic orachon ! ¿ C'u x'elan xu' lec chac'opojic ti chopoloxuc ono'oxe ? Yu'un li c'usi oy ta avo'ntonique ja' jech chloc' ta aveic .
40012035	Li lequil vinique ja' chloc' tal ta ye li c'usi lec oy ta yo'ntone . Yan li chopol vinique ja' chloc' tal ta ye li c'usi chopol oy ta yo'ntone .
40012036	Ja' yu'un chacalboxuc ava'yic , ti c'u yepal mu'yuc stu c'usi chavalique ta ono'ox xc'ot avich'ic jac'bel ti c'alal tsta yorail ta xchapanvan li Diose .
40012037	Yu'un ta sventa ac'opic xu' lec cha'ilatic , ta sventa ac'opic xu' chbat atoj amulic ” , xi li Jesuse .
40012038	Te itac'ovic jayibuc fariseoetic xchi'uc jchanubtasvanejetic yu'unic . Jech laj yalbeic li Jesuse : — Jchanubtasvanej , chac jq'uel ca'icutic sq'uelubil li avu'ele — xutic .
40012039	Itac'ov li Jesuse : — Li chopol cristianoetique xchi'uc ti mu junuc yo'ntonique tsc'an ta sq'uelic sq'uelubil . Pero mu'yuc ta x'ac'bat yilic . Ja' no'ox ta x'ac'bat yilic jech chac c'u cha'al ic'ot ta pasel ta stojol li j'alc'op Jonase .
40012040	Jech chac c'u cha'al te tiq'uil ta xch'ut muc'ta choy oxib c'ac'al xchi'uc oxib ac'ubal li Jonase , ja' no'ox jech ec vu'un ti Xnich'on Cristiano lic'ote , oxib c'ac'al xchi'uc oxib ac'ubal ta ximucat .
40012041	C'alal tsta yorail chapanele , ta xliquic li cristianoetic ta Ninivee , ja' chc'otic jech chac c'u cha'al jchapanvanej yu'unic li cristianoetic li'i , ja' ta xalic c'u x'elan chcomic . Yu'un li niniveetique la sutes yo'ntonic ti c'alal icholbatic sc'op Dios yu'un li Jonase . A'yo ava'yic , ja' li' oy ta atojolic li boch'o xjelov yabtel jech chac c'u cha'al li Jonase .
40012042	Jech noxtoc li ajvalil ants ta Sure , ja' chc'ot ta jchapanvanej yu'un noxtoc li cristianoetic li'i ti c'alal tsta yorail chapanele . Yu'un li stuque nom ilic tal ti c'alal ital ya'ibe c'u x'elan sbijil li Salomone . Pero li boch'o li' oy ta atojolique , ja' ech'em sbijil jech chac c'u cha'al li Salomone .
40012043	“ C'alal ta xloc' ta yo'nton cristiano li pucuje , ta xbat ta xocol banamil , chbat sa' bu ta xcux yo'nton , pero mu sta .
40012044	Jech chlic yal ta yo'nton : ‘ Ja' lec ta xisut batel ti bu liloc' tale ’ , xi . C'alal chc'ote , xocol chc'ot sta , lec mesbil , lec chapanbil .
40012045	Jech chbat sa' tal yan vucub xchi'iltac ti bu x'ech' to xchopolilique . Scotol chtal ochicuc ta yo'nton li vinique , te chnaquiic o . Li vinique yo'to ech'em tsoc batel jech chac c'u cha'al ta ba'yuque . Ja' jech chc'ot ta pasel ta atojolic ec , vo'oxuc ti li' to oyoxuc ta banamil ta orae — xi li Jesuse .
40012046	C'alal ja'o chchi'in ta lo'il cristianoetic li Jesuse , te ivulic ta amac' sme' xchi'uc xchi'iltac , yu'un tsc'an ta sc'opanic li Jesuse .
40012047	Oy jun boch'o tal yalbe li Jesuse : — Te oyic ta amac' ame' xchi'uc achi'iltac , yu'un tsc'an ta sc'opanicot — xut .
40012048	Itac'ov li Jesuse : — ¿ Me xana'ic boch'o ta melel li jme' xchi'uc li jchi'iltaque ? — xi .
40012049	La xbechc'obta batel li yajchanc'optaque , jech laj yal : — Li'i ja' jme' , ja' jchi'iltac c'otem .
40012050	Yu'un scotol li boch'o ja' ta spasic c'usi tsc'an yo'nton li Jtot te oy ta vinajele , ja' quits'inab , ja' quixlaltac , xchi'uc ja' jme' chc'otic — xi li Jesuse .
40013001	Te no'ox ta sc'ac'alil iloc' batel ta na li Jesuse , ibat chotluc ta ti'nab .
40013002	Te la stsob sbaic tal ta stojol epal cristianoetic , jech i'och ta canova te ta ba vo' li Jesuse . Li cristianoetique te ichotiic ta ti'nab scotolic .
40013003	Li Jesuse ep c'usitic laj yalbe , ep c'usitic la sloc'tabe ta lo'il , jech laj yal : “ A'yo ava'yic , oy iloc' batel jts'untrigo .
40013004	C'alal la svij li strigoe , oy jaybej ic'ot ta be . Te ital mutetic la sbiq'uic batel .
40013005	Oy jaybej ic'ot ta tontic ti bu mu'yuc pim slumale . Ta ora ijulij , yu'un mu'yuc pim sbanamilal .
40013006	C'alal iq'uepe ic'anub , jech itaquij , yu'un mu'yuc nat yalem yisim .
40013007	Oy jaybej ic'ot ta ch'ixtic . C'alal ich'i li ch'ixe , inet'at , jech te ic'oxib o .
40013008	Oy jaybej ic'ot ta lequil banamil . Ja' lec laj yac' sat . Oy laj yac' vo'vinic ( 100 ) ta bej , oy laj yac' oxvinic ( 60 ) ta bej , oy laj yac' lajuneb xcha'vinic ( 30 ) ta bej jujulic .
40013009	Li boch'o oy xchiquine ac'o snopbe smelol ” , x'utatic yu'un li Jesuse .
40013010	Li yajchanc'optaque inopajic batel , jech la sjac'beic li Jesuse : — ¿ C'u yu'un ti ta lo'il c'op no'ox chac'opan li cristianoetique ? — xutic .
40013011	Itac'ov li Jesuse : — Yu'un li vo'oxuque ac'biloxuc xa ana'ic c'u x'elan chventainvan li Diose , ja' ti mu'yuc to'ox boch'o sna'e , pero li yantique mu x'ac'bat sna'ic .
40013012	Yu'un li boch'otic staojic xae , ta to x'ac'batic yan , jech ta x'ayin ep yu'unic . Yan li boch'o mu'yuc staoje , ta xpojbat sutel ti c'u yepal staoj xa'ox jutuque .
40013013	Ja' yu'un ja' no'ox ta jloc'tabe ta lo'il . Yu'un altic ti chililanique ; mu xich'ic ta muc' . Altic ti cha'yilanique ; mu xa'ibeic smelol , mu xc'ot ta yo'ntonic .
40013014	Yu'un ja' ic'ot o c'usi la sts'iba li j'alc'op Isaías ta vo'onee : ‘ Chava'yilan ta achiquinic , pero mu xc'ot ta avo'ntonic . Chavililan ta asatic , pero mu xava'ibeic smelol .
40013015	Yu'un stsatsubtasoj yo'ntonic li jun lum li'i . Toj tsots ta a'yel cha'yic , smuts'oj o satic , yu'un jech mu me xilic , jech mu xa'yic ta xchiquinic , jech mu xc'ot ta yo'ntonic , jech mu sutes yo'ntonic , yu'un jech mu me xcolic o cu'un ’ , xi li Diose , xi ono'ox li Isaiase .
40013016	“ Yan li vo'oxuque xcuxet no'ox avo'ntonic , yu'un toj lec li asatique jech laj avilic , yu'un toj lec li achiquinique jech laj ava'yic .
40013017	Melel li c'usi chacalboxuque , oy ep j'alc'opetic ta vo'one xchi'uc li boch'otic tuc' yo'ntonique tsc'an chilic ec li c'usi chavilique , pero muc xilic . Tsc'an cha'yic ec li c'usi chava'yique , pero muc xa'yic — xi li Jesuse .
40013018	“ Ja' yu'un li vo'oxuque a'ibeic me lec smelol li lo'il laj cal ta sventa li jts'untrigoe :
40013019	Scotol li boch'o cha'yic ti oy ventainel yu'un Diose , pero ti mu xa'ibeic lec smelole , ta ora ta xtal li pucuje , ta xtal spojbe loq'uel ta yo'ntonic . Le'e ja' jech smelol li bec' trigo ic'ot ta bee .
40013020	Yan li bec' trigo ic'ot ta tontique ja' senyail li boch'otic cha'yic sc'op Diose , ti xcuxet no'ox yo'ntonic chch'unic ta orae ,
40013021	pero mu'yuc lec yisim ta yo'ntonic , jech jayibuc no'ox c'ac'al te oy . C'alal ta xich'ic vocol , chich'ic uts'intael ta sventa li sc'op Diose , toj chibajel chc'ot yo'ntonic .
40013022	Li bec' trigo ic'ot ta ch'ixtique , ja' senyail li boch'otic cha'yic sc'op Dios ti ja' no'ox batem yo'ntonic yu'un li c'usitic oy li' ta banamile ti ja' lo'labilic yu'un li sc'ulejalique , jech te net'bil chc'ot o li sc'op Dios ya'yojique . Jech mu satin o .
40013023	Yan li bec' trigo ic'ot ta lequil banamile , ja' senyail li boch'otic cha'yic li sc'op Diose , ti cha'ibeic lec smelole , jech ta xac' lec sat . Oy ta xac' vo'vinic ( 100 ) ta bej , oy ta xac' oxvinic ( 60 ) ta bej , oy ta xac' lajuneb xcha'vinic ( 30 ) ta bej jujulic ” , xi li Jesuse .
40013024	Li Jesuse laj yal yan lo'il noxtoc . Jech laj yal : “ Ti c'u x'elan chventainvan li Diose , ja' jech chac c'u cha'al jun vinic bat sts'un lequil bec' trigo ta yosil .
40013025	Pero c'alal ja'o chvay scotolique , ital li yajcontrae la sts'un comel chopol jobel te yo' bu la sts'un li strigoe . C'alal la sts'un comele , ibat .
40013026	C'alal ich'i li trigoe , laj yac' sat . Ja' to te ivinaj li chopol jobele .
40013027	Li yaj'abteltac yajval osile jech la sjac'beic li yajvalique : ‘ Cajval , ¿ me muc puru bats'i trigouc laj ats'un ta avosile ? ¿ Bu ital li chopol jobel te ch'ieme ? ’ , xutic .
40013028	Itac'ov li yajval osile : ‘ Le'e ja' cajcontra la sts'un ’ , xi . Li yaj'abteltaque jech laj yalic : ‘ ¿ Me chac'an chbat jbulcutic loq'uel ? ’ , xut li yajvalique .
40013029	Itac'ov : ‘ Mo'oj , naca me te capal chloc' avu'unic li bats'i trigoe .
40013030	Te jmoj ac'o ch'iuc xcha'chopal c'alal to tsta yorail chich' tuch'el . C'alal yorail chich' tuch'ele , jech chcalbe li jtuch'trigoetic cu'une : Ja' tsobic ba'yuc li chopol jobele . Chuquic lec ta jujuchuc sventa chich' chiq'uel . Ja' ts'acal xatsobic li jtrigoe , tiq'uic ochel ta snail cu'un , xcut ’ , xi li yajval osile ” , xi li Jesuse .
40013031	Laj yal yan lo'il noxtoc li Jesuse , jech laj yal : “ Ti c'u x'elan chlic ventainvanuc li Diose , ja' jech chac c'u cha'al bec' mostaza ti tsts'un ta yosil jun vinique .
40013032	Li bec' mostazae ja' biq'uit ta scotol li yantic ts'unubiletique , pero c'alal chch'ie ja' muc' chc'ot ta scotol li yantic itajetique . Lec jpets ta te' chbat , te chtal mutetic , chtal spas stasic ta sc'obc'ob ” , xi li Jesuse .
40013033	Laj yal yan lo'il noxtoc li Jesuse , jech laj yal : “ Ti c'u x'elan chventainvan li Diose , ja' jech chac c'u cha'al svolesubil xch'ut pan . C'alal tscap ta vucub cuartiya arina li antse , lec chvol o xch'ut scotol ” , xi li Jesuse .
40013034	Li Jesuse ta puru lo'il c'op la sc'opan li cristianoetique . C'alal me mu'yuc lo'il c'ope , mu'yuc ichanubtasvan .
40013035	Yu'un ja' ic'ot o c'usi laj yal li yaj'alc'op Dios ta vo'onee . Jech laj yal : “ Ta puru lo'il c'op chic'opoj . Ja' ta xcal li c'usitic mu'yuc ya'yojic c'alal lic meltsajuc tal li banamile ” , xi ono'ox .
40013036	Li Jesuse la sc'opan comel li epal cristianoetique , i'och ta yut na . Jech lic jac'batuc yu'un li yajchanc'optaque : — Albun ca'icutic c'usi smelol li lo'il sventa chopol jobel ti laj yich' ts'unel ta osil laj avale — xutic .
40013037	Itac'ov li Jesuse : — Li boch'o la sts'un li bats'i trigoe , ja' vu'un ti Xnich'on cristiano lic'ote .
40013038	Li osile ja' scotol li banamile . Li bats'i trigoe ja' li xnich'nab Diose . Yan li chopol jobele ja' li xnich'nab pucuje .
40013039	Li cajcontra ti la sts'un li chopol jobele , ja' li pucuje . Li yorail tuch' trigoe ja' li slajebal c'ac'ale . Li jtuch'trigoetique ja' li j'almantaletique .
40013040	Jech chac c'u cha'al chich' tsobel li chopol jobel ti chchiq'uique , ja' jech ta xc'ot ta pasel ta slajebal c'ac'al .
40013041	Vu'un ti Xnich'on cristiano lic'ote ta jtac tal caj'almantaltac . Ja' ta xtal stsobic loq'uel yo' bu jventainoj scotol li boch'otic chaq'uic ta pasel c'usi chopole xchi'uc li boch'otic tspasic c'usitic toj chopolique .
40013042	Ta sjipic ochel ta c'oc' . Te chc'ot yoc'ta sbaic , te xc'uxet o yeic .
40013043	Yan li boch'otic tuc' yo'ntonique xojobanic no'ox jech chac c'u cha'al c'ac'al te yo' bu chventainvan li Diose yu'un ja' xa Stotic . Li boch'o oy xchiquine , ac'o snopbe smelol — xi li Jesuse .
40013044	Jech laj yal noxtoc li Jesuse : “ Ti c'u x'elan chventainvan li Dios te oy ta vinajele ja' jech chac c'u cha'al epal taq'uin mucul ta banamil ti oy jun vinic la stae . Te la xcha'muc lec comel yan velta , xcuxet no'ox yo'nton bat xchon scotol li c'usitic oy yu'une , ja' bat sman li banamil yo' bu mucul li taq'uine ” , xi li Jesuse .
40013045	Jech laj yal noxtoc li Jesuse : “ Ti c'u x'elan chventainvan li Dios te oy ta vinajele ja' jech chac c'u cha'al jun jmanulajel ti ja' tsa'ilan li nats'il ti toj leque .
40013046	C'alal me la sta li nats'il ti bu toyol stojole , chbat xchon scotol li c'usitic oy yu'une , ja' chbat sman li perlae ” , xi li Jesuse .
40013047	Jech laj yal noxtoc li Jesuse : “ Ti c'u x'elan chventainvan li Dios te oy ta vinajele , ja' jech chac c'u cha'al nuti' stsacubil choy ti chich' tiq'uel ochel ta yut nabe , te ta stsac tal ep ta chop choyetic .
40013048	C'alal chnoj li nuti'e , ta sloq'uesic ta ti'nab . Te ta xchotiic , ta st'ujic ti bu lequique ta stiq'uic ochel ta moch . Yan ti bu chopolique ta sjipic batel .
40013049	Ja' jech ta xc'ot ta pasel ta slajebal c'ac'al . Ta xtal li j'almantaletique , chtal svoq'uic loq'uel li boch'otic chopolic ti te capal xchi'uc li boch'otic tuc' yo'ntonique .
40013050	Ta sjipic ochel ta c'oc' , te ta xc'ot yoc'ta sbaic , te xc'uxet o yeic ” , xi li Jesuse .
40013051	Li Jesuse jech la sjac'be li yajchanc'optaque : — ¿ Me laj ava'ibeic smelol scotol li c'usi laj cale ? — xi . — Laj ca'icutic , Cajval — xutic .
40013052	Jech laj yal noxtoc : — Lec oy , scotol li jchanubtasvanejetic ta smantal Diose , ti chchan lec c'u x'elan li ventainel yu'un Diose , ja' jech chc'otic jech chac c'u cha'al totil ta jbej na ti xu' yu'un tsloq'ues c'usi ach' xchi'uc c'usi poco' ta sc'ulejale — xi li Jesuse .
40013053	C'alal ilaj yo'nton ta yalel lo'il c'opetic li Jesuse , iloc' batel .
40013054	Isut batel ta slumal , te ic'ot chanubtasvanuc ta nail tsobobbailetic yu'unic . Toj labal laj ya'yic ti c'u x'elan ichanubtasvane , jech laj yalbe sbaic : — ¿ Bu la sta sbijil li vinic le'e ? ¿ Bu la sta svu'el ti xu' yu'un ta spas sq'uelubiltaque ?
40013055	¿ Me mu ja'uc xnich'on li carpinteroe ? ¿ Me mu ja'uc sme' li Mariae ? ¿ Me mu ja'uc xchi'iltac li Jacoboe , li Josee , li Simone , xchi'uc li Judase ?
40013056	¿ Me mu ja'uc yixlaltac noxtoc ti li' nacalic ta jtojoltique ? ¿ Bu la xchan scotol ti jech ta spase ? — xut sbaic .
40013057	Jech te la sbajic o li Jesuse . Pero li Jesuse jech laj yalbe : — Li j'alc'opetique buyuc no'ox ta xbatic ich'bilic ta muc' , ja' no'ox te ta slumal , xchi'uc ta sna stuquic ti mu x'ich'atic ta muq'ue — xut .
40013058	Jech mu'yuc la spas ep sq'uelubil stsatsal te ta slumal li Jesuse yu'un mu sc'an xch'unic .
40014001	Ta sc'ac'alil le'e , li Herodes ti yich'oj ta venta Galileae ja'o yorail laj ya'ay c'usitic ta spas li Jesuse .
40014002	Jech laj yalbe li xchi'iltac ta abtele : “ Le'e ja' li Juan j'ac'vanej ta vo'e . Yu'un icha'cuxesat , ja' yu'un oy ep svu'el , jech xu' yu'un ta spas ep sq'uelubiltac ” , xi .
40014003	Yu'un li Herodese ja' ono'ox la stac ta tsaquel li Juane , laj yal mantal ti ac'o chucatuc ta cadenae , la stic' ta chuquel ta scoj li Herodiase , ja' li yajnil yits'ine ja' li Felipee .
40014004	Yu'un jech i'albat yu'un li Juane : “ Mu jechuc chal ta mantal ti laj avic'be yajnil li avits'ine ” , , x'utat .
40014005	Ja' yu'un li Herodese tsc'an ox ta smil ta ora li Juane pero ixi' , yu'un scotolic xch'unojic ti ja' yaj'alc'op Dios li Juane .
40014006	Ts'acal to la spas q'uin sventa bu ora ivoc' li Herodese . Li stseb Herodiase te lic ac'otajuc ta stojol scotol li boch'otic te oyique . Li Herodese toj lec laj yil .
40014007	Jech laj yalbe li tsebe : — C'anbun c'usiuc no'ox chac'an . Yiloj Dios ti chacac'bote — xut .
40014008	Li tsebe isujat yu'un sme' ti ja' ac'o sc'anbe sjol li Juane . Li tsebe jech laj yalbe li Herodese : — Ac'bun tal ta junuc jayil taq'uin sjol li Juan j'ac'vanej ta vo'e — xut .
40014009	Li Herodese toj vocol laj ya'ay . Pero ta sventa ti ta stojol Dios laj yalbee , xchi'uc te laj ya'yic li boch'otic te co'ol oyic ta mexa xchi'uque , jech laj yal mantal ti ac'o yac'beique .
40014010	Laj yal mantal ti ac'o bat sc'ocbeic tal sjol li Juan te tiq'uil ta chuquele .
40014011	Te laj yich'beic tal ta jun jayil taq'uin , laj yac'beic li tsebe . Li tsebe laj yich' batel ta stojol li sme'e .
40014012	Te italic yajchanc'optac li Juane , laj yich'beic batel li sbec'tale , bat smuquic . Ts'acal te ital yalbeic li Jesuse .
40014013	C'alal laj ya'ay li Jesuse , iloc' batel , i'och ta canova , ibat ta xocol banamil ti bu mu'yuc cristianoe . C'alal laj ya'yic li epal cristianoetique , te nabal ibatic , ta yacanic iliquic batel ta ep lumetic .
40014014	C'alal iloc' ta canova li Jesuse , laj yil ti te xa tsobol epal cristianoetique , jech ic'uxubaj ta yo'nton , la scoltaan scotol li jchameletic te xchi'inojic tale .
40014015	C'alal bat xa c'ac'ale , inopajic batel ta stojol Jesús li yajchanc'optaque , jech laj yalbeic : — Li'i xocol banamil . Bat xa li c'ac'ale . Ja' lec taco batel li cristianoetique ac'o bat sman sve'elic ta tsobtsobnaetic — xutic .
40014016	Pero li Jesuse jech laj yal : — Mu persauc chbat sa' sve'el stuquic . Ac'beic sve'el vo'oxuc — xut .
40014017	Jech la stac'beic : — Mu'yuc c'usi oy cu'uncutic . Ja' no'ox vo'ob pan xchi'uc cha'cot choy li' quich'ojcutic — xutic .
40014018	Itac'ov li Jesuse : — Ich'ic tal li'i — xi .
40014019	Li Jesuse laj yalbe mantal cristianoetic ti ac'o chotiicuc ta c'unil jobeltique . Li Jesuse la stsac li vo'ob pane xchi'uc li cha'cot choye . La sq'uel muyel vinajel , la stojbe ta vocol Dios . La svoc' li pane xchi'uc li choye . Laj yac'be li yajchanc'optaque . Ja' xa la spucbeic ec li cristianoetique .
40014020	Ive'ic scotolic , lec inoj xch'utic o . La stsobbeic li scomelaltaque , la staic lajchab moch .
40014021	Ti c'u yepal ive'ique , oy van vo'miluc viniquetic . Ja' slecoj li antsetique xchi'uc li ololetique .
40014022	Li Jesuse ta ora laj yalbe yajchanc'optac ti ac'o ochicuc ta tenalte' canovae , yu'un ba'yuc ac'o jelovicuc batel ta jot nab . Li Jesuse te to icom . Jech stuc xa la sc'opan comel li cristianoetique .
40014023	C'alal la sc'opan comel li cristianoetique , imuy batel ta vits , bat sc'opan Dios . C'alal i'ic'ub osile , stuc te oy o ta vits li Jesuse .
40014024	Li yajchanc'optaque ta o'lol nab xa'ox x'ech'ic . Toj tsots li iq'ue , xyuc'lajet no'ox li nabe . Toj vocol ta xanov batel li canovae yu'un ta snup sbaic xchi'uc li iq'ue .
40014025	Po'ot xa tsacub osil ital yo' bu oyic yajchanc'optac li Jesuse . Laj yilic ta xanov tal ta yacan ta ba nab .
40014026	C'alal laj yilic ti chanov ta ba nabe , toj xi'el ic'otic . La snopic ti ja' ch'ulelale . X'avetic xa , yu'un toj ech'em ixi'ic .
40014027	Ta ora ic'opoj li Jesuse , jech laj yalbe : — Mu me xaxi'ic , vu'un Jesusun . Tsatsubtaso avo'ntonic — xut .
40014028	Itac'ov li Pedroe : — Cajval , me melel ti vo'ote , alo mantal ti xu' chixanov tal ta ba nab eq'ue , yu'un chital te yo' bu oyote — xut .
40014029	Itac'ov li Jesuse : — La' me — xi . Jech iloc' ta canova li Pedroe , ixanov batel ta ba nab yu'un chbat sta li Jesuse .
40014030	Pero c'alal laj yil c'u x'elan li iq'ue , ixi' . C'an xa ochuc yalel ta yut nab . Jech laj yapta li Jesuse : — Cajval , coltaun — xut .
40014031	Li Jesuse ta ora la stsacbe sc'ob li Pedroe . Jech laj yalbe : — ¡ Mu'yuc to lec xch'unojel avo'nton ! ¿ C'u yu'un chlo'ilaj avo'nton ? — xut .
40014032	C'alal i'ochic ta yut canovae , ich'abi li iq'ue .
40014033	Li yajchanc'optac ti te oyic ta yut canovae la squejan sbaic ta stojol li Jesuse . Jech laj yalbeic : — Ta melel vo'ot Xnich'onot li Diose — xutic .
40014034	C'alal ic'otic ta jot nabe , te iloq'uic ta canova ta Genesaret .
40014035	Li jnaclumetic te nacajtique laj yotquinic ti ja' Jesús te ic'ote . Ta ora bat yalic ta scotol yosilal Genesaret ti ital xa li Jesuse . Te laj yiq'uic tal ta stojol Jesús ep jchameletic .
40014036	Oy la sc'anbeic Jesús ti ac'o me yoc sc'u' no'ox ta spicbeique . Li boch'otic la spicbeic yoc sc'u'e icolic ec .
40015001	Iliquic tal ta Jerusalén jayibuc fariseoetic xchi'uc boch'otic lec xchanojic smantal Dios . Italic yo' bu oy li Jesuse , jech vul yalbeic :
40015002	— ¿ C'u yu'un ta sbajbeic stalel moletic li avajchanc'optaque ? Yu'un mu'yuc ta spasic ti c'u x'elan jtaleltic ta jpoc jc'obtic c'alal ta xve'ique — xiic .
40015003	Itac'ov li Jesuse : — Li vo'oxuque ¿ c'u yu'un ja' chabajbeic smantal Dios ec ta scoj ti ja' avich'ojic li atalelique ?
40015004	Yu'un jech yaloj li Diose : ‘ Ich'o ta muc' atot ame' . Li boch'o yan xich' xalbe stot sme'e ac'o chamuc ’ , xi .
40015005	Pero li vo'oxuque lec chava'yic me jech chalbeic li stot sme'ique : ‘ Ti c'u yepal sc'oplal chajcoltaoxuque , laj xa cal ti chcac' ta sventa smoton Diose ’ , me xutique ,
40015006	chavalbeic ti xu' xa mu scoltaic o li stot sme'ique . Jech chabajbeic o smantal Dios ta scoj ti ja' avich'ojic li atalelic ono'oxe .
40015007	Jlo'lavanejoxuc . Ja' ac'oplalic ti jech laj yal li j'alc'op Isaías ta vo'onee :
40015008	‘ Li cristianoetic li'i , chiyich'icun ta muc' ta yeic no'ox ; pero li yo'ntonique nom oy ta jtojol .
40015009	Altic ti chiyich'icun ta muc' yilele , smantal no'ox cristiano ta xchanubtasvanic o ’ , xi li Diose , xi ono'ox li Isaiase — xi li Jesuse .
40015010	Li Jesuse laj yic' ta stojol li epal cristianoetique , jech laj yalbe : — A'yo ava'yic li c'usi chacalboxuque , a'ibeic lec smelol .
40015011	Li c'usi ch-och ta ye cristianoe ma'uc chbolib yo'ntonic yu'un . Ja' chbolib yo'ntonic yu'un li c'usi chopol chloc' ta yeique — xi .
40015012	Jech te inoch'ajic batel ta stojol Jesús li yajchanc'optaque , jech laj yalbeic : — ¿ Me xana' ti toj chopol laj ya'ay fariseoetic li c'usi laj avale ? — xutic .
40015013	Itac'ov li Jesuse : — Scotol li te' ti ma'uc sts'unben li Jtot te oy ta vinajele , ta xich' bulel loq'uel c'alal ta yibel .
40015014	Mu xatuc'ulanic . Ja' ma'satetic ti tsc'an chac'beic yil be li xchi'ilic ta ma'satile . Pero me co'ol ma'satetic ta xic' sbaic batele , co'ol chbalch'ujic ochel ta vomlum — xut .
40015015	Li Pedroe jech laj yalbe li Jesuse : — Albun ca'icutic c'usi smelol li lo'il c'op ja' to laj avale — xut .
40015016	Itac'ov li Jesuse : — ¿ Me mu to xava'ibeic smelol ec li vo'oxuque ?
40015017	¿ Me mu xana'ic li c'usitic ta x'och ta ye cristianoe ta x'ech' ta xch'utic , ja'o ta xloc' ?
40015018	Yan li c'usi ta xloc' ta yeique ta yut yo'ntonic ta xlic tal . Jech ta xbolib o yo'ntonic .
40015019	Yu'un ta yut yo'nton cristiano ta xlic tal li c'usi chopol tsnope , li milvaneje , li mulivajele , li c'opanejbaile , li eleq'ue , li epalc'ope , li xchopolc'optael yantique .
40015020	Scotol le'e ja' chbolib co'ntontic yu'un . Yan me ja' no'ox mu jechuc chapoc ac'obic jech chac c'u cha'al atalelic c'alal chave'ique , mu xbolib avo'ntonic yu'un — xut .
40015021	Iloc' batel li Jesuse , ibat ta yosilal Tiro xchi'uc Sidón .
40015022	Te iloc' tal jun ants , ja' sts'unubal li canaanetic ta vo'onee , tsots laj yapta li Jesuse : — Cajval , vo'ot smomnich'onot David , c'uxubinun , yu'un ochem pucuj ta yo'nton jtseb . Toj ech'em ta x'ac'bat svocol — xut .
40015023	Li Jesuse muc xtac'ov jbeluc . Li yajchanc'optaque jech laj yalbeic li Jesuse : — Avocoluc , taco sutel li antse yu'un toj tsots ta xaptautic tal ta jpatic — xutic .
40015024	Li Jesuse jech la stac'be li antse : — Vu'une ja' no'ox tacbilun tal ta sventa li smomnich'nab Israele yu'un ch'ayemic ta be jech chac c'u cha'al chijetic — xut .
40015025	Pero li antse ital squejan sba ta stojol li Jesuse , jech laj yalbe : — Cajval , c'uxubinun — xut .
40015026	Itac'ov li Jesuse : — Mu lecuc me ta jpojbetic yot nich'naletic , yu'un ta xcac'betic sve' unin ts'i'etic — xut .
40015027	Itac'ov li antse : — Jech xaval , Cajval . Pero li xch'uch'ulil yot nich'naletic ta xbaj yalel ta yolon mexa c'alal ta xve'ique , ja' xa sve'el ec li unin ts'i'etique — xi .
40015028	Li Jesuse jech la stac'be : — Ants , toj lec ach'unoj , jech ac'o c'otuc ta pasel li c'usi chac'ane — xut . Ja' jech ora colem icom o li stsebe .
40015029	Ijelov batel li Jesuse , ixanov batel ta ti'ti' nab Galilea . Te imuy ta vits , te ic'ot chotluc .
40015030	Te la stsob sbaic tal ep cristianoetic , yic'ojic tal coxoetic , ma'satetic , uma'etic , mot-c'obetic , xchi'uc yantic jchameletic . Te vul xpuch'anic ta stojol li Jesuse , icol yu'un scotol .
40015031	Li cristianoetique toj labal sba laj yilic , yu'un laj yilic ijam ye li uma'etique , ilecub sc'obic li boch'otic mu'yuc ono'ox lec sc'obique , ixanovic li coxoetique , xchi'uc ijam sat li ma'satetique . Jech lic yalbeic slequilal li Dios yu'un Israele .
40015032	Li Jesuse laj yic' li yajchanc'optaque , jech laj yalbe : — Toj abul sba chquil li cristianoetic li'i , yu'un yoxibal xa c'ac'al li' xchi'inojutic , mu'yuc xa c'usi ta sve'ic . Mu jc'an ta jtac batel ti c'alal mu'yuc ve'emique yu'un naca me alubicuc ta be — xi .
40015033	Jech la stac'beic : — ¿ Li vu'uncutique bu ta jtacutic epal pan li' ta xocol banamil sventa ta jmac'lincutic li epal cristianoetic li'i ? — xutic .
40015034	Li Jesuse jech la sjac' : — ¿ Jayib pan avich'ojic ? — xut . — Vucub , xchi'uc jayibuc bic'tal choy — xutic .
40015035	Li Jesuse laj yalbe cristianoetic ti ac'o chotiicuc ta lumtique .
40015036	La stsac li vucub pane xchi'uc li bic'tal choye , la stojbe ta vocol Dios . La svoc' li pane xchi'uc li bic'tal choye , laj yac'be li yajchanc'optaque . Ja' xa la spucbeic ec li epal cristianoetique .
40015037	Lec ive'ic scotolic , inoj xch'utic o . La stsobbeic li scomelaltaque , inoj yu'unic vucub moch .
40015038	Ti c'u yepal ive'ique ja' chanmil ( 4,000 ) li viniquetique . Ja' slecoj o li antsetique xchi'uc li ololetique .
40015039	Li Jesuse la sc'opan comel li cristianoetique , jech i'och ta barco ibat ta nopol lum Magdala .
40016001	Italic jayibuc fariseoetic xchi'uc saduceoetic yu'un tsc'an ta sq'uelic c'uxi ta xtac'ov li Jesuse . Jech vul yalbeic : — Ac'bun quilcutic sq'uelubil atsatsal ta vinajel — xutic .
40016002	Itac'ov li Jesuse : — C'alal bat xa c'ac'ale , jech chavalic : ‘ Oc'ome lec q'uepel , yu'un lec tsoj li vinajele ’ , xachiic .
40016003	Ta sobe jech chavalic noxtoc : ‘ Ta xtal vo' tana , yu'un tsoj vinajel xchi'uc oy ep ic'al toc ’ , xachiic . Jlo'lavanejoxuc . Xana'ic sq'uelel sq'uelubil ta vinajel ; ¿ c'u yu'un mu xana'ic sq'uelel sq'uelubil li c'usi chc'ot ta pasel li' ta orae ?
40016004	Li boch'otic chopol yo'ntonic , xchi'uc ti mu junuc yo'ntonic ta stojol Diose , tsc'an ta sq'uelbeic sq'uelubil . Pero mu x'ac'bat yilic . Ja' no'ox ta x'ac'bat yilic jech chac c'u cha'al ic'ot ta pasel ta stojol li j'alc'op Jonase — xut . Li Jesuse te la scomtsan , iloc' batel .
40016005	C'alal ijelovic ta jot nab li yajchanc'optac Jesuse , muc xt'ab ta yo'ntonic laj yich'ic batel spanic .
40016006	Jech i'albatic yu'un li Jesuse : — Q'uelo me abaic ta sventa svolesubil xch'ut pan yu'un li fariseoetic xchi'uc li saduceoetique — xut .
40016007	Jech lic yalbe sbaic li yajchanc'optaque : — Ja' van ta xalbutic ti muc xquich'tic tal jpantique — xiic .
40016008	Li Jesuse laj ya'ay li c'usi laj yalique , jech laj yalbe : — ¿ C'u yu'un ja' chanopic ta sventa ti muc xavich'ic tal pane ? Mu'yuc to xch'unojel avo'ntonic .
40016009	¿ Me muc to chc'ot ta avo'ntonic ? ¿ Me mu xt'ab ta avo'ntonic ti ta vo'ob no'ox pan ive'ic li vo'mil ( 5,000 ) viniquetique , xchi'uc ti jayib moch scomelal laj atsobique ?
40016010	¿ Me mu xa xana'ic noxtoc ti ta vucub no'ox pan ive'ic chanmil ( 4,000 ) viniquetic , xchi'uc ti jayib moch scomelal laj atsobique ?
40016011	¿ Me yu'un mu xava'ibeic smelol ti mu ja'uc ta sventa bats'i pan ti laj calboxuc ac'o aq'uel abaic ta sventa svolesubil xch'ut pan yu'un li fariseoetic xchi'uc saduceoetique ? — xi li Jesuse .
40016012	Jech te laj ya'ibeic o smelol ti mu ja'uc ta sventa svolesubil xch'ut pan ti tsc'an ta sq'uel sbaic yu'une . Ja' smelol ti ac'o sq'uel sbaic ta sventa c'u x'elan ta xchanubtasvan li fariseoetic xchi'uc saduceoetique .
40016013	C'alal ic'ot Jesús ta nopol lum Cesarea yu'un Filipoe , jech lic sjac'be li yajchanc'optaque : — ¿ Boch'oun ta xalic jchi'iltactic , vu'un ti Xnich'on cristiano lic'ote ? — xut .
40016014	Jech la stac'beic : — Oy ta xalic ti vo'ot Juan j'ac'vanejot ta vo'e . Oy yan ta xalic ti vo'ot Eliasote . Oy yan ta xalic ti vo'ot Jeremiasote . Oy ta xalic ti vo'ot junuc li j'alc'opetic ta vo'one — xutic .
40016015	— Pero li vo'oxuque , ¿ boch'oun chavalic ec ? — xut .
40016016	Itac'ov li Simón Pedroe : — Vo'ot Cristoot , Vo'ot Xnich'onot li cuxul Diose — xut .
40016017	Itac'ov li Jesuse : — Toj jun avutsil , Simón , xnich'on Jonás . Muc ja'uc laj yac'bot ana' li boch'o oy sbec'tal oy xch'ich'ale . Ja' laj yac'bot ana' li Jtot te oy ta vinajele .
40016018	Ja' yu'un chacalbot ec , vo'ot Pedroot , vo'ot ja' jechot jech chac c'u cha'al ton . Vo'ot ta aba ta jliques cabtel sventa ta jtsob li jch'unolajeletic cu'une . Mu xu' tstsalatic yu'un stsatsal svu'el li lajele .
40016019	Vo'ot chacac'bot sllavial li ventainel yu'un Dios ta vinajele . Scotol li boch'o chachuc li' ta banamile chucul chc'ot c'alal ta vinajel . Scotol li boch'o chacolta li' ta banamile colem chc'ot c'alal ta vinajel — x'utat yu'un li Jesuse .
40016020	Li Jesuse tsots laj yalbe mantal yajchanc'optac ti mu me boch'o xalbeic batel ti ja' Cristoe .
40016021	Li Jesuse ja'o te lic yalbe jech chac li'i : — Ta persa chibat ta Jerusalén , te chc'ot quich' ep vocol yu'un li moletique xchi'uc li banquilal paleetique xchi'uc li jchanubtasvanejetic yu'unique . Te chiyaq'uicun ta milel . Chimucat , pero chicha'cuxi ta yoxibal c'ac'al — xut .
40016022	Li Pedroe laj yic' batel jutuc li Jesuse . Jech tsots la spajes , jech laj yalbe : — Cajval , mu me xac' c'otuc ta pasel jech li Diose . Mu me xc'ot ta pasel ti chachame — xut .
40016023	Ijoyij li Jesuse , jech laj yalbe : — Loc'an ta jtojol Satanás . Chac'an chavac' jbosi cacan ta atojol . Ma'uc chanop c'usi ta sc'an Dios . Ja' no'ox chanop c'usi tsc'an cristiano — xut .
40016024	Li Jesuse jech laj yalbe : — Li boch'o tsc'an chists'aclinune tsc'an mu tsotsuc sc'oplal cha'ay sba stuc . Ac'o xq'uech scruz , ac'o sts'aclinun batel .
40016025	Yu'un scotol li boch'o tsc'an tspoj sbae , ja' chch'ay . Yan li boch'o mu sventauc me chcham ta jcoje ja' ta xcuxi .
40016026	¿ C'usi chloc' o yu'un jun cristiano me ja' chu'unin scotol c'usitic oy li' ta banamil , me ja' chch'ay li xcuxlejale ? ¿ C'usi xq'uexol xu' chac'be xcuxlejal li jun cristianoe ?
40016027	Yu'un ta to sta sc'ac'alil chital xchi'uc xojobal Jtot , vu'un ti Xnich'on cristiano lic'ote . Ta jchi'in yalel tal li j'almantaletic cu'une , ja' ta xtal cac'be stojol jujun cristiano ti c'u x'elan la spasique .
40016028	Melel li c'usi chacalboxuque , oy boch'o avu'unic li'i ti mu'yuc to ta xchamique ja' to me laj yilic chlic ventainvancun , vu'un ti Xnich'on cristiano lic'ote — xut .
40017001	C'alal i'ech' xa'ox vaquib c'ac'ale , li Jesuse laj yic' batel Pedro xchi'uc Santiago xchi'uc Juan , yits'in Santiago . Stuquic no'ox laj yic' muyel ta jun toyol vits .
40017002	Li Jesuse te lic c'atajuc ta stojolic . I'ayin xojobal sat jech chac c'u cha'al xojobal c'ac'al . Solel isacub li sc'u'e jech chac c'u cha'al luz .
40017003	Ta ora te ivinaj ta stojolic li Moisés xchi'uc Eliase . Te ilo'ilajic xchi'uc li Jesuse .
40017004	Lic c'opojuc li Pedroe , jech laj yal : — Cajval , toj lec ti li' oyutique . Me chac'ane , ta jpascutic oxbej vacaxna li'i ; jun avu'un , jun yu'un Moisés , jun yu'un Elías — xut .
40017005	C'alal ja'o chlo'ilaj li Pedroe , ital jvol toc , oy xojobal ; te macbil ic'otic . Te laj ya'yic c'op ta yut toc , jech laj yal : “ Li'i ja' jnich'on , lec jc'anoj . Lec jpatoj co'nton yu'un . A'ibeic sc'op ” , , xi .
40017006	C'alal jech laj ya'yic li oxibique la spatan sbaic ta lumtic , solel ep ixi'ic .
40017007	Li Jesuse inopaj batel ; la stij liquel , jech laj yalbe : — Licanic , mu xaxi'ic — xut .
40017008	C'alal la stoy satique , mu'yuc xa boch'o laj yilic ; ja' xa no'ox stuc te oy li Jesuse .
40017009	C'alal ja'o chyalic tal ta vitse , i'albatic mantal yu'un li Jesuse : — Mu to me boch'o xavalbeic li c'usi laj avilique , ja' to me licha'cuxi loq'uel ta jmuquinal , vu'un ti Xnich'on cristiano lic'ote — x'utatic .
40017010	Li yajchanc'optaque jech la sjac'beic : — ¿ C'u yu'un ta xalic jchanubtasvanejetic ti ta persa ja' ba'yuc ta xtal li Eliase ? — xutic .
40017011	Itac'ov li Jesuse : — Ta melel jech ts'ibabil ta sc'op Dios ti ja' ba'yuc ta xtal li Eliase , yu'un chtal xcha'lecubtas scotol .
40017012	Pero chacalboxuc ava'yic ti jeloven xa li Eliase , pero mu'yuc laj yotquinic . La spasbeic c'usi tsc'an yo'ntonic . Ja' no'ox jech chiyac'bicun jvocol ec , vu'un ti Xnich'on cristiano lic'ote — xi .
40017013	Jech la sna'ic o yajchanc'optac ti ja' sc'oplal Juan j'ac'vanej ta vo' laj yal li Jesuse .
40017014	C'alal ic'otic yo' bu tsobol epal cristianoetique , te inopaj tal jun vinic . La squejan sba ta stojol li Jesuse , jech laj yalbe :
40017015	— Cajval , c'uxubinbun jnich'on yu'un yich'oj tu'p ic' . Toj ep ta xich' vocol . Ep ta velta chbalch'uj ta c'oc' , xchi'uc chbalch'uj ta vo' .
40017016	Laj quic' tal ta stojol avajchanc'optac , pero muc xu' yu'unic la scoltabicun — xi .
40017017	Li Jesuse jech laj yal : — Vo'oxuc ti li' oyoxuc ta orae , mu xac'an xach'unic , solel ch'ayemoxuc . Ep xa c'ac'al li' jchi'ucoxuc . Ep xa c'ac'al la jts'icboxuc ti c'u xa'elanique . Iq'uic tal li quereme — xi .
40017018	Li Jesuse laj yut loq'uel li pucuje . Jech iloc' ta yo'nton li quereme , jech ta ora icol .
40017019	Li yajchanc'optaque jech la sjac'beic Jesús ti c'alal stuquic xa'oxe : — ¿ C'u yu'un muc xu' cu'uncutic la jloq'uescutic li pucuje ? — xutic .
40017020	Itac'ov li Jesuse : — Ja' ta scoj ti mu'yuc to lec ach'unojique . Melel li c'usi chacalboxuque , me oy xa xch'unojel avo'ntonic jech chac c'u cha'al biq'uit bec' moztasae , xu' avu'unic jech chavalbeic li vits li'i : ‘ Loc'an batel li'i , batan le'e ’ , me xavutique , ta xbat avu'unic . Mu'yuc c'usi ti mu xu' avu'unique .
40017021	Pero li jchop ta pucujetic le'e , mu xloc' , ja' to me chac'opanic Dios , me chavictaic ixime — xi .
40017022	C'alal jmoj xa'ox te tsobolic ta Galilea banamile , jech laj yalbe yajchanc'optac li Jesuse : — Vu'un ti Xnich'on cristiano lic'ote ta xi'ac'at ta c'abal ta sc'ob cristianoetic .
40017023	Ta xismilicun , pero chicha'cuxi ta yoxibal c'ac'al — xut . C'alal laj ya'yique , bats'i ep laj yat yo'ntonic .
40017024	C'alal ic'otic ta lum Capernaume , te italic ta stojol Pedro jayibuc jtsobtaq'uinetic sventa spatan ch'ulna . Jech la sjac'beic : — ¿ Me ta xac' ec li chib dracma taq'uin jchanubtasvanej avu'unique ? — xutic .
40017025	Itac'ov li Pedroe : — Ta xac' — xi . C'alal i'och ta yut na li Pedroe , ja' ba'yuc ic'opanat yu'un li Jesuse . Jech ijac'bat : — ¿ C'usi chanop , Simón ? ¿ Boch'o ta sc'anbe taq'uin li muc'tic ajvaliletic li' ta banamile ? ¿ Me ja' ta sc'anbe li xnich'nabe , o me yan cristianoetic ta sc'anbe ? — xut .
40017026	Itac'ov li Pedroe : — Ja' ta sc'anbe yan cristianoetic — xi . Jech i'albat noxtoc : — Ja' yu'un li nich'naletique mu persauc tstojic .
40017027	Pero ti c'u cha'al mu soc yo'ntonic cu'untique , batan ta nab , tic'o ochel ta yut nab li snitubil choy avu'une . Li sbacotal choy chanit loq'uele jach'bo ye ; te chata jsep estatero taq'uin . Ich'o tal , ja' stojol jpatantic ta jchibaltic — xut .
40018001	Li yajchanc'optac Jesuse jech lic sjac'beic li Jesuse : — ¿ Boch'o ich'bil ta muc' chc'ot te yo' bu tspas mantal Diose ? — xutic .
40018002	Li Jesuse laj yic' jun olol . Te la sva'an ta o'lol yo' bu oyique .
40018003	Jech laj yalbe : — Melel li c'usi chacalboxuque , me mu xajel atalelique , me mu xaco'lajes abaic jech chac c'u cha'al ololetique , j'ech'el mu xa'ochic yo' bu tspas mantal li Diose .
40018004	Ja' yu'un li boch'o biq'uit chac' sba jech chac c'u cha'al li olol li'i , ja' ich'bil ta muc' chc'ot te yo' bu chventainvan li Diose .
40018005	Li boch'otic ta xic' junuc olol ta jventa jech chac c'u cha'al li'i , ja' vu'un chiyic'un o chc'ot .
40018006	Yan li boch'o chac' ch'ayuc ta be junuc li ololetic li'i ti xch'unojicune , ja' lec ac'o chucuc jun muc'ta cho' ta snuc' , ac'o jipatuc ochel ta natil nab .
40018007	“ Toj abul sbaic li boch'otic li' oyic ta banamil ti oy boch'o chch'ayvanic ta bee . Yu'un ta ono'ox xtal li boch'o chch'ayvanic ta bee , pero toj abul sba li boch'o jech tspase .
40018008	Ja' yu'un me ta scoj no'ox ac'obic , o me avacanic chata o amulique , sebic loq'uel . Ja' lec me motmot ac'ob , o me motmot avacanic cha'ochic ta lequilale ; ja' vocol me chapal avoc ac'obic chabatic ta c'oc' ti bu mu xtu'p o sbatel osile .
40018009	Jech noxtoc me ta scoj no'ox asat chata o amule , pitso loq'uel . Ja' lec me jbej asat cha'och ta lequilale ; ja' vocol me te oy xchibal asat chajipat ochel ta c'oq'ue .
40018010	“ Q'uelo me abaic , mu me mu'yucuc stu chavilic junuc li ololetic li'i . Chacalboxuc ava'yic , li j'almantaletic yu'unic te ta vinajele scotol ora te chilbeic o sat li Jtot te oy ta vinajele . ,
40018012	“ ¿ C'usi chanopic ? Me oy jun vinic chc'ot ta vo'vinic ( 100 ) ta cot xchije , pero me chch'ay jcotuque , ¿ me mu teuc ta scomtsan li balunlajuneb yo'vinic ( 99 ) ta cote , yu'un ja' chbat st'un tal li jcot ich'aye ?
40018013	C'alal me la stae , melel chacalboxuc , toj ech'em xcuxet yo'nton ; ja' mu sta jech xcuxet yo'nton yu'un li balunlajuneb ( 99 ) yo'vinic mu'yuc xch'aye .
40018014	Ja' jech ec li Jtotic te oy ta vinajele , mu sc'an me chch'ay junuc li ololetic li'i .
40018015	“ Me oy bu mu'yuc lec c'usi ta spasbot li achi'ile , batan , bat ac'bo sna' ta achibalic no'ox . Me laj ya'ibot ac'ope , jech ivu' avu'un scoltael li achi'ile .
40018016	Yan me mu sc'an xa'ibot ac'ope , ic'o batel jun chibuc achi'il , yu'un ja' testigo chc'otic ta sventa li c'usi chavalique .
40018017	Me mu sc'an xa'ibe sc'opique , alo ta tsobajel yu'un jch'unolajeletic . Me mu xa'ibe sc'op li jch'unolajeletique , comtsanic jech chac c'u cha'al yan cristiano ti mu xotquin Diose , o jech chac c'u cha'al jtsobpatan .
40018018	“ Melel li c'usi chacalboxuque , scotol li boch'o chachuquic li' ta banamile , chucul chc'ot c'alal ta vinajel . Scotol li boch'o chacoltaic li' ta banamile , coltabil chc'ot c'alal ta vinajel .
40018019	“ Chacalboxuc noxtoc , me oy chiboxuc ti jmoj avo'ntonic li' ta banamil oy c'usi chac'anbeic li Jtot te oy ta vinajele , chayac'boxuc .
40018020	Yu'un ti bu atsoboj abaic chib oxib ta jventae , te oyun ta o'lol avu'unic — xi li Jesuse .
40018021	Li Pedroe jech la sjac'be li Jesuse : — Cajval , ¿ jayib velta tsc'an ta jpasbe perdón c'alal tsta smul ta jtojol li jchi'ile ? ¿ Me tsc'an c'alal to ta vucub velta ? — xi .
40018022	Itac'ov li Jesuse : — Mu'yuc chacalbot ti c'alal to ta vucub veltae . Ja' tsc'an chapasbe perdón c'alal to ta lajuneb xchanvinic ( 70 ) ta velta chich' atel li vucube — xi li Jesuse .
40018023	“ Yu'un ti c'u x'elan ta spas mantal li Diose , ja' jech chac c'u cha'al jun ajvalil ti tsc'an chich' ta venta c'u yepal yil yu'un li xchi'iltac ta abtele .
40018024	Jech lic yich'an lec ta venta . Ja' ba'yuc ital li boch'o oy lajunmil ( 10,000 ) talento yile .
40018025	Ta sventa ti mu xa xtoj yu'un li yile , ja' yu'un li ajvalile laj yal mantal ti ac'o yich' chonel xchi'uc yajnil xnich'nab , xchi'uc scotol li c'usitic oy yu'une , yu'un jech xu' chtoj o li yile .
40018026	Pero li vinique la squejan spatan sba ta stojol li ajvalile , jech laj yalbe : ‘ Ajvalil , avocoluc malaun to , chajsutesbot scotol li quile ’ , xi .
40018027	Li ajvalile ic'uxubaj ta yo'nton li xchi'il ta abtele ; la scolta , la xch'aybe scotol li yile .
40018028	“ Pero c'alal iloc' batel li vinique , te la snup ta be jun xchi'il ta abtel oy vo'vinic ( 100 ) denario yil yu'un ec . La stsac li xchi'ile ; la xmich'be ta snuc' , jech laj yalbe : ‘ Sutesbun ta ora li avile ’ , xut .
40018029	Li xchi'il ta abtele la spatan sba ta stojol , jech laj yalbe : ‘ Avocoluc malaun to , chajsutesbot scotol me la jtae ’ , xut .
40018030	Pero mu sc'an smala . Bat stic' ta chuquel . Ja' to tscolta c'alal me isutesbat scotole .
40018031	C'alal laj yilic li yan xchi'iltac ta abtele , ep laj yat yo'ntonic , jech bat yalbeic ta ora ajvalil scotol li c'usi la spase .
40018032	Li ajvalile la stac ta iq'uel li boch'o jech la spase , jech laj yalbe : ‘ Toj chopol j'abtelot . Li vo'ote la jch'aybot scotol avil ti c'alal laj ac'anbun vocol ta jtojole .
40018033	¿ Me mu xu' jech chac'uxubin achi'il ec jech chac c'u cha'al la jc'uxubinote ? ’ , xut .
40018034	I'ilin li ajvalile , jech laj yac' ta sc'ob li j'uts'intavanejetique ; ja' to chcol c'alal me la stoj scotol li yile ” .
40018035	— Ja' no'ox jech chaspasboxuc ec li Jtot te oy ta vinajele me mu scotoluc avo'ntonic j'ech'el chapasbeic perdón smul li achi'ilique — xi li Jesuse .
40019001	C'alal ilaj yo'nton ta lo'il li Jesuse , iloc' batel ta Galilea banamil ; ibat ta Judea banamil ta jot uc'um Jordán .
40019002	Te nabal ibatic epal cristianoetic , jech te la scoltaan scotol li jchameletique .
40019003	Te italic ta stojol Jesús jayibuc fariseoetic , yu'un tal sq'uelic c'uxi ta xtac'ov li Jesuse . Jech la sjac'beic : — ¿ Me xu' ta xicta yajnil jun vinic ti c'usiuc no'ox smul ta stae ? — xutic .
40019004	Itac'ov li Jesuse : — ¿ Me mu'yuc aq'uelojic ta sc'op Dios ti jun vinic xchi'uc jun ants la spas Dios c'alal la spas cristiano ta sliquebe ?
40019005	Jech chal : ‘ Ja' yu'un li vinique ta scomtsan stot sme' ; yu'un ta xic' yajnil . Li chibic to'oxe jun no'ox sbec'tal ta xc'otic ’ , xi .
40019006	Jech muc xa chibicuc , jun xa no'ox ic'otic . Ja' yu'un li boch'otic laj xa spas ta jun li Diose , mu'yuc boch'o xu' ta svoc' — xi li Jesuse .
40019007	Jech la sjac'beic noxtoc li Jesuse : — ¿ Pero c'u yu'un jech laj yal mantal li Moisés ta vo'onee ? : ‘ Li boch'o ta xicta yajnile ac'o yac'be svunal ti muc xa yajniluque , jech xu' ta xicta ’ , xi li Moisese — xiic .
40019008	Itac'ov li Jesuse : — Ja' ta scoj toj tsots avo'ntonic ti laj yal mantal Moisés xu' chavicta avajnilique . Ta sliquebale mu jechuc .
40019009	Pero vu'un chacalboxuc , li boch'o ta xicta yajnile , me muc ta scojuc yu'un imulivaje , me ta xic' yan ants , ja' no'ox ta xmulivaj xchi'uc — x'utatic yu'un li Jesuse .
40019010	Li yajchanc'optaque jech laj yalbeic li Jesuse : — Me jech oy sc'oplal li vinic xchi'uc yajnile , ja' lec ti mu xinupincutique — xutic .
40019011	Itac'ov li Jesuse : — Mu acotolicuc xu' avu'unic jech . Ja' no'ox xu' yu'unic li boch'o jech ac'bilic yu'un Diose .
40019012	Oy viniquetic ti mu xnupinic oe , yu'un jech ivoq'uic o ta sme'ic . Oy viniquetic noxtoc ti ja' to tspasatic ta capon yu'un yan viniquetique . Oy viniquetic stuc tsnopic ti mu xnupinic oe , yu'un jech xu' lec chtunic yu'un li Diose . Li boch'otic xu' cha'yic jeche , ac'o spas — xi li Jesuse .
40019013	Te i'ic'bat tal ololetic ta stojol li Jesuse , yu'un ac'o yac' sc'ob ta sbaic xchi'uc ac'o sc'opanbe Dios ta stojolic . Pero li yajchanc'optaque laj yutic li boch'otic laj yiq'uic tale .
40019014	Ja' yu'un li Jesuse jech laj yalbe : — Ac'o talicuc ta jtojol li ololetique , mu me xapajesic . Yu'un li boch'otic ja' jechic jech chac c'u cha'al ololetique ja' ch-ochic yo' bu tspas mantal Dios — xut .
40019015	C'alal laj yac' sc'ob ta sba ololetic li Jesuse , iloc' batel .
40019016	Te ital jun querem vinic , jech la sjac'be li Jesuse : — Jchanubtasvanej , ¿ c'usi lec tsc'an ta jpas ti xu' chicuxi o sbatel osile ? — xut .
40019017	Itac'ov li Jesuse : — ¿ C'u yu'un chajac'bun ta sventa li c'usi leque ? Mu'yuc boch'o yan lec , ja' no'ox lec stuc li Diose . Me chac'an chacuxi sbatel osile , ch'uno li smantaltac Diose — xut .
40019018	Jech la sjac' li vinique : — ¿ C'usitic mantalil ti tsc'an ta jch'une ? — xi . Itac'ov li Jesuse : — ‘ Mu me xamilvan . Mu me xamulivaj . Mu me xa'elc'aj . Mu me xanopbe smul achi'il .
40019019	Ich'o ta muc' atot ame' . C'ano achi'il jech chac c'u cha'al c'ux ta avo'nton abec'tal atuc ’ , xi li mantale — xut .
40019020	Itac'ov li querem vinique : — Scotol le'e biq'uitun lic jch'un tal . ¿ C'usi to yan tsc'an ta jpas ? — xi .
40019021	Itac'ov li Jesuse : — Me chac'an ti lec ts'acal chapase , batan , bat chono scotol li c'usitic oy avu'une ; q'uelanbo me'onetic . Jech chc'ot ata ac'ulejal ta vinajel . La' me , la ts'aclinun — xut .
40019022	C'alal jech laj ya'ay li quereme , ep laj yat yo'nton ti c'alal isut batele yu'un toj ep sc'ulejal .
40019023	Li Jesuse jech lic yalbe li yajchanc'optaque : — Melel li c'usi chacalboxuque , li jc'ulejetique toj vocol ch-ochic yo' bu tspas mantal Dios .
40019024	Chacalboxuc noxtoc , ja' mu vocoluc ta xjelov jcot camello ta chac acuxa ; ja' toj vocol chac' sbaic ta ventainel yu'un Dios li jc'ulejetique — xut .
40019025	C'alal jech laj ya'yic li yajchanc'optaque , toj ch'ayel ic'ot yo'ntonic . Jech laj yalic : — ¿ Boch'o ono'ox xu' chcol cha'e ? — xiic .
40019026	Li Jesuse la sq'uelbe lec satic , jech laj yalbe : — Li cristianoetique mu xu' yu'un tscolta sba stuquic . Yan li Diose scotol xu' yu'un tspas — xut .
40019027	Li Pedroe jech laj yal : — Q'uelavil , li vu'uncutique jcomtsanojcutic scotol , li' jchi'inojotcutic . ¿ C'usi ta jtacutic ec ? — xi .
40019028	Itac'ov li Jesuse : — Melel chacalboxuc , c'alal chlic ach'ubuc scotole , c'alal chlic choticun ta jchotleb sventa chi'ich'at ta muc' vu'un ti Xnich'on cristiano lic'ote , chachotiic ta lajchab ( 12 ) muc'tic chotlebal ec vo'oxuc ti laj ats'aclinicune . Vo'oxuc chlic achapanic li lajcha'chop israeletique .
40019029	Li boch'otic tscomtsan snaic , me sbanquiltac , me yits'inabtac , me xvixubtac , me yixlaltac , me xi'meltac , me smucubtac , me stot , me sme' , me xnich'nab , me yosil , ta scoj ti vu'un chiyich'un ta muq'ue , ta stabe ep xq'uexol . Xchi'uc ta xcuxiic sbatel osil noxtoc .
40019030	Oy ep boch'otic ba'yucbeic li' ta ora ti ja' ts'acalpat chcomique . Oy ep boch'otic ts'acalpat oyic li' ta ora ti ja' ba'yucbe chc'otique — xi li Jesuse .
40020001	“ Yu'un ti c'u x'elan chventainvan li Diose ja' jech chac c'u cha'al yajval ts'usubtic . Sob iloc' batel , bat sa' tal svinictac ta abtel .
40020002	C'alal la sta li svinictaque , la spasic trato ti jun denario tstoj ta jun c'ac'ale . Jech te la stac batel ta abtel ta ts'usubtic yu'un .
40020003	C'alal ista baluneb orae , iloc' batel li yajval ts'usubtique . Te laj yil oy viniquetic va'ajtic ta cuxub o'ntonal ta yut lum , mu'yuc yabtelic .
40020004	Jech laj yalbe : ‘ Batanic ta abtel cu'un te ta ts'usubtic . Ta xcac'boxuc lec atojolic ’ , xut . La xch'unic , jech ibatic ta abtel .
40020005	Iloc' batel yan velta noxtoc ta nopol o'lol c'ac'al xchi'uc ta o'lol syalel c'ac'al . Ja' jech laj yic' tal svinictac ta abtel jujun velta .
40020006	Iloc' batel yan velta ta vo'ob ora mal c'ac'al . Te la sta xocol viniquetic mu'yuc yabtelic . Jech laj yalbe : ‘ ¿ C'u yu'un ti jeche' li' va'aloxuc sjunul c'ac'ale ? ’ , xut .
40020007	Itac'ovic : ‘ Yu'un mu'yuc boch'o chiyalbuncutic abtel ’ , xiic . Jech laj yalbe : ‘ Batanic ta abtel cu'un te ta ts'usubtic ’ , xut .
40020008	“ C'alal yu'un xa'ox chch'ay c'ac'ale , jech laj yalbe yaj'abtel li ajvalile : ‘ Ic'o tal scotol li jvinictac ta abtele ; ac'bo stojolic . Ja' ba'yuc xavac'be stojol li boch'otic ts'acal ivulique , xquechet xatoj batel ; ja' ta slajeb ac'o c'otuc li boch'otic ba'yuc ivule ’ , xut .
40020009	C'alal ivulic li boch'otic ta vo'ob xa ora lic stsac yabtelique , jun denario i'ac'bat stojol jujunic .
40020010	C'alal ital li boch'otic ba'yuc la stsac yabtelique , la snopic ti ja' ep ta xich' stojolique . Pero ja' jech jun denario i'ac'bat jujunic ec .
40020011	C'alal laj yich' stojolique , iliquic ta bic'talvulajetel ta stojol li yajvalic ta abtele .
40020012	Jech lic yalbeic : ‘ Jun xa no'ox ora i'abtejic li boch'otic ts'acal ivulique , pero co'ol yepal laj atojuncutic . Li vu'uncutique sjunul c'ac'al li'abtejcutic ; la jts'iccutic li xc'uxul c'ac'ale ’ , xiic .
40020013	Itac'ov li yajval abtelale : ‘ Muc chopoluc li c'usi la jpasboxuque . ¿ Me mu lajuc jchapantic ti jun denario ta jtojoxuc jun c'ac'ale ?
40020014	Ich'o batel li atojolique , batanic . Yu'un jech la jnop o ti co'ol ta jtojoxuc achi'uc li boch'otic ts'acal ivulique .
40020015	¿ Me mu xu' ta jpas c'usi lec chca'ay jchi'uc li c'usi oy cu'une ? ¿ Me smelol ti xti'et avo'ntonic ta sventa ti toj lec co'ntone ? ’ , xut .
40020016	“ Ja' yu'un li boch'otic ba'yucbeic li' ta orae ja' ts'acalpat chc'otic . Yan li boch'otic ts'acalpat oyic li' ta orae ja' ba'yucbe chc'otic ” , xi li Jesuse .
40020017	C'alal ja'o chmuy batel ta Jerusalén li Jesuse , slecoj laj yic' jutuc ochel ta ti'be li yajchanc'optaque , jech laj yalbe :
40020018	— Q'uelavilic , chijbat xa ta Jerusalén . Vu'un ti Xnich'on cristiano lic'ote te chi'ac'at ta sc'ob banquilal paleetic xchi'uc ta sc'ob li boch'otic lec xchanojic smantal Diose . Te chixchapanicun , chiyaq'uicun ta milel .
40020019	Ta xiyaq'uicun ta sc'ob yanlum cristianoetic yu'un ac'o slabanicun , ac'o yac'bicun nucul , ac'o sjoc'anicun ta cruz . Pero chicha'cuxi loq'uel ta yoxibal c'ac'al — xut .
40020020	Te ital ta stojol Jesús li sme'ic xnich'nab Zebedeoe ; vul squejan spatan sba ta stojol , yu'un oy c'usi ta sc'anbe .
40020021	Jech ijac'bat yu'un li Jesuse : — ¿ C'usi chac'an ? — xut . Itac'ov li me'ile : — Alo mantal ti co'ol chachotiic achi'uc li chib col c'alal chapas mantale ; jun ta abats'ic'ob , jun ta ats'et ac'o chotiicuc — xut .
40020022	Itac'ov li Jesuse : — Mu xana'ic c'usi chac'anbicun . ¿ Me xu' avu'un chavich'ic vocol ec jech chac c'u cha'al chquich' li vu'une ? — xi . Itac'ovic : — Xu' cu'uncutic — xiic .
40020023	— Ta melel ta ono'ox xavich'ic vocol jech chac c'u cha'al chquich' li vu'une . Pero ti chac'an chachotiic jun ta jbats'ic'ob , jun ta jts'ete , muc vu'cun chcal mantal . Ja' no'ox xu' chchotiic li boch'o jech chapal sc'oplalic yu'un li Jtote — x'utatic yu'un li Jesuse .
40020024	C'alal laj ya'yic li yan lajunebique , i'ilinic ta stojol li chib xchi'ilique .
40020025	Pero li Jesuse laj yic' li yajchanc'optaque , jech laj yalbe : — Xana'ic c'u x'elan tspasic li ajvaliletic yu'un yantic lume . Ja' no'ox ta smozoinvanic . Jech noxtoc li boch'otic yich'oj tsots yabtelique ja' no'ox tsots tspasvanic ta mantal .
40020026	Mu me jechuc xapasic li vo'oxuque . Li boch'o tsc'an ich'bil ta muc' avu'unique , ac'o spas sba ta avajtunelic .
40020027	Li boch'o tsc'an muc' chc'ot avu'unique , ac'o comuc ta avajtunelic .
40020028	Jech chac c'u cha'al vu'un ti Xnich'on cristiano lic'ote , mu yu'unuc tal mozoinvancun ; tal cac' jba ta tunel ta atojolic . Xchi'uc tal jpoj loq'uel ep cristianoetic sventa mu xbatic ta ch'ayel — xut .
40020029	C'alal iloq'uic batel ta lum Jericó xchi'uc yajchanc'optac li Jesuse , te nabal ibatic epal cristianoetic .
40020030	Te chotolic ta ti'be la staic chib ma'satetic . C'alal laj ya'yic ti te ta xjelov li Jesuse , tsots laj yaptaic : — Cajval , vo'ot smomnich'onot David , c'uxubinuncutic — xiic .
40020031	Pero li epal cristianoetique laj yutic yu'un ac'o ch'aniicuc . Pero yo'to tsots i'avanic jech laj yalic : — Cajval , vo'ot smomnich'onot David , c'uxubinuncutic — xiic .
40020032	Iva'i li Jesuse ; laj yic' , jech la sjac'be : — ¿ C'usi chac'an ta jpasboxuc ? — xut .
40020033	Itac'ovic : — Cajval , yu'un ta jc'an ac'o jamuc jsatcutic — xiic .
40020034	Li Jesuse ic'uxubaj ta yo'nton . La spicbe li satique , jech ta ora ijam ; la xchi'inic batel li Jesuse .
40021001	C'alal nopol xa x'ech'ic batel ta Jerusalene , te ic'otic ta nopol Betfagé ta yoc vits Olivatic . Li Jesuse la stac batel chib yajchanc'op .
40021002	Jech laj yalbe : — Batanic ta tsobtsobnaetic le'e . Te chucul chataic jcot me' buro xchi'uc yol . Titunic , iq'uic tal .
40021003	Me oy boch'o chayalboxuc c'u yu'un chatitunic li buroe , jech xavalbeic : ‘ Yu'un ta xtun yu'un li Cajvaltique ’ , utic . Jech chayac'boxuc tal ta ora — x'utatic batel yu'un li Jesuse .
40021004	Ja' ic'ot o c'usi laj yal li j'alc'op ta vo'onee . Jech laj yal :
40021005	“ Albo li jnaclumetic ta Sione : ‘ Q'uelavil , ta xa xtal ta atojolic li Ajvalil avu'unique . Ja' toj manso . Cajal ta buro chtal , ja' yol j'icatsnom me' buro , uto ’ , xiyutun li Diose ” , xi ono'ox li j'alc'ope .
40021006	Jech ibatic li chibique ; la spasic li c'usi i'albatic yu'un Jesuse .
40021007	Laj yiq'uic tal xchi'uc yol li me' buroe . Laj yac'beic staspatin slapbolal xaquitaic , jech te icaji li Jesuse .
40021008	Li epal cristianoetic te oyique la sq'uiic slapbolal xaquitaic ta be . Oy yantic la sc'asic c'obte' xchi'uc yanal ; la sq'uiic ta be .
40021009	Li boch'otic ba'yucbe italique , xchi'uc li boch'otic ts'acalpat italique tsots i'avan scotolic . Jech laj yalic : — ¡ Ich'biluc ta muc' li smomnich'on Davide ! ¡ Toj jun yutsil li boch'o tacbil tal yu'un Cajvaltic Diose ! ¡ Ich'biluc ta muc' li Dios ta toyole ! — xiic .
40021010	C'alal i'och batel ta Jerusalén li Jesuse , xvochetic no'ox liquel scotol li cristianoetique . Jech laj yalic : — ¿ Boch'o le'e ? — xiic .
40021011	Itac'ov li epal cristianoetique : — Ja' Jesús . Ja' li yaj'alc'op Dios liquem tal ta Nazaret ta Galilea banamile — xiic .
40021012	Li Jesuse i'och ta ch'ulna ta Jerusalén . Te lic sloq'ues scotol li boch'otic ta xchonolajic , ta xmanulajic ta ch'ulnae . La sbutq'uinbe xmexaic li jeltaq'uinetique . La sbutq'uinbe xilaic li jchonpalomaetique .
40021013	Jech laj yalbe : — Jech ts'ibabil ta sc'op Dios : ‘ Li jnae ja' snail sc'opanubil Dios ’ , xi li Diose . Pero li vo'oxuque apasojic xa ta snailch'en j'eleq'uetic — xi .
40021014	Te italic ta stojol Jesús ma'satetic xchi'uc coxoetic ta ch'ulna . Scotol icol yu'un li Jesuse .
40021015	Pero li banquilal paleetic xchi'uc li jchanubtasvanejetic yu'unique laj yilic li sq'uelubil stsatsal la spas li Jesuse , xchi'uc laj ya'yic ti jech ch-avanic te ta ch'ulna li ololetique : “ Ich'biluc ta muc' li smomnich'on David ti tal ochuc ta ajvalilal cu'untique ’ , ti xiique . Jech te ilic sc'ac'al yo'ntonic .
40021016	Jech laj yalbeic li Jesuse : — ¿ Me chava'ay c'usi chalic li bic'tal ololetique ? — xutic . Itac'ov li Jesuse : — Chca'ay , ¿ me mu'yuc aq'uelojic ti jech ts'ibabil ta sc'op Diose ? : ‘ Ta sc'op bic'tal ololetic xchi'uc boch'o ta to xchu'unic chc'ot ta ts'aquiel li avich'el ta muq'ue ’ , xi ono'ox ts'ibabil — xi li Jesuse .
40021017	Iloc' batel li Jesuse . Ibat ta Betania ; ja' te c'ot vayuc .
40021018	Sob ta yoc'omal c'alal chbat ta Jerusalén yan velta li Jesuse , ivi'naj .
40021019	Laj yil oy jtec' higo ta nopol ti'be , jech bat sq'uel me oy sat . Pero mu'yuc sat la sta ; ja' no'ox yanal . Li Jesuse jech laj yalbe li te'el higoe : — Mu'yuc xa chasatin o sbatel osil — xut . Jech ta ora no'ox itaquij li te'el higoe .
40021020	C'alal laj yilic li yajchanc'optaque , toj ch'ayel ic'ot yo'ntonic . — ¿ C'usi spas ti ta ora itaquij li te'el higoe ? — xiic .
40021021	Itac'ov li Jesuse : — Melel li c'usi chacalboxuque , me oy xch'unojel avo'ntonique , xchi'uc me mu talbatuc no'ox avo'ntonique , mu ja'uc no'ox xu' avu'un chapasbeic jech li te'el higoe . Xu' avu'un chavalbeic noxtoc li vits li'i ti ac'o loc'uque , ti ac'o sjip sba ochel ta nabe ; ta xc'ot ta pasel avu'unic .
40021022	Scotol li c'usi chac'anic c'alal chac'opanic Diose , me chach'unic ti chataique , ta ono'ox xataic — xi li Jesuse .
40021023	C'alal i'och ta ch'ulna li Jesuse , te lic chanubtasvanuc . C'alal ja'o ta xchanubtasvane , te italic li banquilal paleetique xchi'uc li moletic yu'unique , jech la sjaq'uic : — ¿ Bu avich'oj avabtel ? ¿ Boch'o laj yac'bot avabtel ti jech chapase ? — xutic .
40021024	Itac'ov li Jesuse : — Oy c'usi chajac'boxuc jbeluc ec . Me chavalbicun li c'usi ta jac'boxuque , ja'o chacalboxuc ec boch'o laj yac'bun cabtel ti jech ta jpase .
40021025	Li ich'vo' laj yac' Juane , ¿ boch'o i'ac'bat yabtel ti jech la spase ? ¿ Me ac'bil yu'un Dios , o me ac'bil yu'un cristiano ? — xut . Jech te lic snopilan c'usi chalic . Jech lic yalilanbe sbaic : “ Me ta xcaltic ti ja' i'ac'bat yabtel yu'un Diose , ‘ ¿ C'u yu'un muc xach'unic cha'e ? ’ , xijyututic .
40021026	Me ta xcaltic ti i'ac'bat yu'un cristianoe , pero chijxi' yu'un li cristianoetique yu'un scotol xch'unojic ti ja' j'alc'op li Juane ” , xut sbaic .
40021027	Jech la stac'beic li Jesuse : — Mu jna'cutic — xutic . Jech i'albatic yu'un li Jesuse : — Ja' jech mu'yuc ta xcalboxuc ec boch'o laj yac'bun cabtel ti jech ta jpase — xi .
40021028	— ¿ C'usi chanopic ? Oy jun vinic oy chib xnich'nab . Jech laj yalbe li banquilale : ‘ Querem , batan ta abtel ta jts'usubtic ’ , xut .
40021029	Itac'ov li xnich'one : ‘ Mu xchi chca'ay ’ , xi . Pero ts'acal la sjel yo'nton , jech ibat .
40021030	La sc'opan li yan xnich'one . Ja' jech laj yalbe jech chac c'u cha'al laj yalbe li june . Itac'ov li xnich'one : ‘ Lec oy tati , chibat ’ , xi . Pero ts'acal muc xbat .
40021031	Li vo'oxuque ¿ c'usi chanopic ? Li chib queremetique ¿ boch'o junucal la xch'unbe smantal li stote ? — xut . Itac'ovic : — Ja' li boch'o ba'yuc i'albate — xiic . Li Jesuse jech laj yal : — Melel li c'usi chacalboxuque , li jtsobpatanetic xchi'uc li jmulavil antsetique , ja' ba'yucbe ta xbat avu'unic te yo' bu chventainvan li Diose .
40021032	Yu'un ti ital ta atojolic li Juan j'ac'vanej ta vo'e , ja' tal yalboxuc li c'usi lec chapasique , pero muc xach'unic . Yan li jtsobpatanetic xchi'uc li jmulavil antsetique ja' la xch'unic . C'alal la xch'unique , muc xasutes avo'ntonic ec li vo'oxuque ; muc xach'unic o .
40021033	“ A'yo ava'yic yan lo'il . Oy jun vinic la sts'un ep ts'usub ta yosil . La set ta coral li sts'usube . La svom ton sventa yavil spits'ubil ya'lel . La spas jun toyol sq'uelubil osil . La sa'be yajval boch'otic ta sventainic li ts'usubtic yu'une , jech iloc' batel ta nom li yajvale .
40021034	C'alal po'ot xa yorail ch-ic'ub sat li sts'usube , la stac tal yaj'abteltac , yu'un tal sc'anbeic batel sat sts'usub li boch'o sventainojique .
40021035	Pero li boch'o sventainojique la stsaquic li j'abteletique . Li june la smajic , li yane la smilic , li yane laj yac'beic ton .
40021036	Li yajval ts'usubtique la stac tal yan yaj'abteltac noxtoc ; x'ech' to yepal la stac tal jech chac c'u cha'al ta ba'yuque . Pero ja' no'ox jech la spasbeic noxtoc .
40021037	“ Ta slajebe , xnich'on xa stuc la stac tal ta stojolic . Jech la snop : ‘ Ja' ta xich'ic ta muc' li jnich'one ’ , xi .
40021038	Pero c'alal laj yilic boch'o sventainojic ti ja' xa xnich'on yajval osil itale , jech laj yalbe sbaic : ‘ Le'e ja' xa ta xich'be comel c'usitic oy yu'un li stote . Ja' lec jmiltic , jech vu'utic ta xquich'betic o comel li c'usi sc'oplal chich'e ’ , xut sbaic .
40021039	Jech la stsaquic , laj yiq'uic loq'uel ta spat to li ts'usubtique ; te la smilic .
40021040	“ C'alal ta sut tal li yajval ts'usubtique , ¿ c'usi ta xc'ot spasbe xana'ic li boch'o sventainojique ? — xut .
40021041	Itac'ovic : — Li bol viniquetic le'e j'ech'el ta xmilatic o , yu'un toj chopolic . Yan xa boch'o chac'be sventainic li ts'usubtique . Ja' ta sa' li boch'o lec chaq'uic ta c'abal sat ts'usub ti c'alal yorail chyijube — xiic .
40021042	Li Jesuse jech laj yalbe yan velta : — ¿ Me mu aq'uelojicuc li c'usi ts'ibabil ta svun Diose ? : ‘ Li ton ti mu'yuc lec laj yilic li jpasnaetique , ja' ono'ox i'och ta mero chiquin na . Le'e ja' la spas stuc li Cajvaltic Diose ; toj jun yutsil chquiltic ti jech la spase ’ , xi ts'ibabil .
40021043	Ja' yu'un chacalboxuc , ta xloc' batel ta atojolic li ventainel yu'un Diose . Ja' te ta xbat ta stojolic li boch'otic lec tstuc'ulanique .
40021044	[ Li boch'otic chbalch'ujic ta sba li ton le'e ta sc'asic . Pero me ja' chyal tal ta sbaic stuc li tone , toj lilijel chc'otic o — xi li Jesuse . ]
40021045	C'alal laj ya'yic c'usi la sloc'ta ta lo'il Jesús li banquilal paleetic xchi'uc fariseoetique , la sna'ic ti ja' sc'oplal stuquic li c'usi i'albatique .
40021046	Tsc'an ta stsaquic li Jesuse , pero ixi'ic yu'un li epal cristianoetique , yu'un xch'unojic ti ja' j'alc'ope .
40022001	Li Jesuse lic yalbe yan lo'il noxtoc , jech laj yal :
40022002	“ Ti c'u x'elan chventainvan li Diose ja' jech chac c'u cha'al jun ajvalil la spas q'uin nupinel ta sventa squerem .
40022003	La stac batel yaj'abteltac yu'un ac'o bat yiq'uic tal li boch'otic yic'anoj ta q'uel q'uin nupinele . Pero muc sc'an xtalic .
40022004	Jech la stac batel yan j'abteletic yu'un noxtoc , jech laj yalbe : ‘ Jech xavalbeic li boch'otic quic'anoje : Batic , chapal xa scotol li ve'lile ; milbil xa li vacaxetique xchi'uc li yan jts'unub covol ti lec jubenic cu'une . Bat jq'ueltic li nupinele , utic c'otel ’ , xut batel .
40022005	Pero muc xich'ic ta muc' ; ta jujuntal ibat ta yabtelic . Li june bat sq'uel c'usitic sts'unoj . Li yane bat bolomajuc .
40022006	Li yantique la stsaquic li j'ic'vanejetique , laj yuts'intaic , la smilic .
40022007	C'alal laj ya'ay li ajvalile , i'ilin . La stac batel yajsoldadotac yu'un bat smilic li jmilvanejetique . La xchic'beic comel li slumalique .
40022008	Li ajvalile jech laj yalbe noxtoc li yaj'abteltaque : ‘ Chapal xa lec cu'un scotol li q'uin sventa nupinele , pero li boch'o ic'bilic cu'une mu'yuc xa sc'oplal chtalic .
40022009	Ja' lec batanic ti bu tsnupan sba bebetique ; iq'uic tal ta q'uel q'uin li boch'oticuc no'ox chataique ’ , xut batel .
40022010	Jech iloq'uic batel li j'abteletic yu'une ; ibatic ta bebetic . Laj yiq'uic tal scotol li boch'otic la staique . Te capal italic li boch'otic chopolique xchi'uc li boch'otic lequique . Inoj scotol li na bu ta spasic q'uin nupinele , yu'un toj ep italic .
40022011	“ Li ajvalile i'och sq'uel scotol li boch'otic te oyique ; te laj yil jun vinic ti mu ja'uc slapoj li c'u'il sventa nupinele .
40022012	Jech laj yalbe : ‘ Vo'ote , ¿ c'uxi la'och tal li'i , yu'un mu ja'uc alapoj li c'u'il sventa nupinele ? ’ , xut . Muc xtac'ov ic'ot li vinique .
40022013	Ja' yu'un li ajvalile jech laj yalbe li yaj'abteltaque : ‘ Chucbeic yoc sc'ob li vinique . Jipic loq'uel ta ic' osil te yo' bu choc'ta sbaic , ti bu xc'uxet o yeique ’ , xi .
40022014	Yu'un ep li boch'o ic'bilique , jutuc no'ox li boch'o t'ujbilique ” , xi li Jesuse .
40022015	Li fariseoetique bat stsob sbaic ta snopel c'usi xu' ta sjac'beic li Jesuse , yu'un tsc'an tsa'beic smul .
40022016	Jech la stac tal yajchanc'optaquic xchi'uc svinictac Herodes . Jech vul sjac'beic li Jesuse : — Jchanubtasvanej , ta jna'cutic ti ja' melel scotol c'usi chavale , xchi'uc ti ja' chachanubtasvan ta sbe Diose , xchi'uc ti co'ol lec chavil scotole , ti muc ta sbauc no'ox chaq'uel c'u x'elan li cristianoetique .
40022017	Ja' yu'un , albun ca'icutic c'usi chanop . ¿ Me lec ti ta xcac'be jpatancutic li muc'ta ajvalil Cesare , o me mu lecuc ? — xiic .
40022018	Li Jesuse laj yotquin li c'usi chopol oy ta yo'ntonique , jech laj yalbe : — Jlo'lavanejoxuc . ¿ C'u yu'un chac'an chasa'bicun jmul ?
40022019	Ac'bicun jq'uel junuc li taq'uin sventa chatoj o apatanique — xut . Jech bat yich'beic tal jun denario taq'uin .
40022020	Jech ijac'batic yu'un li Jesuse : — ¿ Boch'o sloc'obal li'i ? ¿ Boch'o sbi li'i ? — xut .
40022021	— Ja' César — xiic . Jech i'albatic yu'un li Jesuse : — Ac'beic c'usi ja' yu'un li Cesare ; ac'beic noxtoc c'usi ja' yu'un li Diose — x'utatic .
40022022	C'alal laj ya'yic c'u x'elan itac'ov li Jesuse , toj ch'ayel ic'ot yo'ntonic , jech ibatic .
40022023	Ta sc'ac'alil le'e , ja'o te italic noxtoc li saduceoetique , ja' ti chalic mu'yuc cha'cuxesele . Jech vul sjac'beic li Jesuse :
40022024	— Jchanubtasvanej , li Moisese jech laj yal : ‘ Me oy ta xcham jun vinic , me mu'yuc xnich'on chcome , li its'inale ja' ac'o yic'be yajnil li anima sbanquile , yu'un jech mu xch'ay o sts'unubal li banquilale ’ , xi .
40022025	Ja' yu'un ta jac'cutic : Oy to'ox vucub viniquetic li' nacalic , xchi'il no'ox sbaic ta voq'uel . Li banquilale inupin . Pero mu'yuc xnich'on c'alal icham . Li its'inale laj yic'be yajnil li anima sbanquile .
40022026	Ja' jech la spasic , xquechcun laj yic' svucubalic li antse yu'un ichamic .
40022027	Ts'acal to icham ec li antse .
40022028	C'alal ta xcha'cuxiique , ¿ boch'o junucal yajnil chc'ot li antse , yu'un scotol laj yic' yajnilinic ? — xiic .
40022029	Itac'ov li Jesuse : — Ch'ayemoxuc . Mu xach'unic c'usi chal li sc'op Diose , xchi'uc mu xach'unic c'u x'elan stsatsal li Diose .
40022030	Yu'un c'alal yorail cha'cuxesele , mu'yuc xa boch'o chnupin ; mu'yuc xa ta xac' ta nupinel yol xnich'onic . Ja' xa jech chc'otic jech chac c'u cha'al yaj'almantaltac Dios ta vinajel .
40022031	¿ Me yu'un mu'yuc aq'uelojic c'usi chal ta sc'op Dios ta sventa li cha'cuxesele ? ¿ Me mu xana'ic ti jech laj yal li Diose ? :
40022032	‘ Vu'un Diosun yu'un Abraham , Diosun yu'un Isaac , Diosun yu'un Jacob ’ , xi li Diose . Li Diose mu ja'uc Dios yu'un li boch'otic chamenic oe ; ja' Dios yu'un li boch'otic cuxulique — xi li Jesuse .
40022033	C'alal laj ya'yic jech li epal cristianoetique , toj ch'ayel ic'ot yo'ntonic ta sventa c'usi laj yac' ta chanel li Jesuse .
40022034	C'alal laj ya'ay fariseoetic ti muc sna'ic staq'uel ic'ot li saduceoetique , jech la stsob sbaic tal ta stojol li Jesuse .
40022035	Oy jun yu'unic ti lec xchanoj scotol li mantaletique , ja' lic c'opojuc . Oy c'usi lic sjac'be li Jesuse yu'un ta sq'uel c'u x'elan ta xtac'ov . Jech laj yalbe :
40022036	— Jchanubtasvanej , ta scotol li smantaltac Diose ¿ c'usi mantalil ti tsots sc'oplale ? — xut .
40022037	Itac'ov li Jesuse : — ‘ C'ano me ta scotol avo'nton li Dios avu'une , xchi'uc ta scotol ach'ulel , xchi'uc ta scotol ajol ’ , xi li mantale .
40022038	Ja' sba mantal ti bats'i tsots sc'oplale .
40022039	Li xchibale ja' co'ol tsots sc'oplal xchi'uc li sba mantale . Jech chal : ‘ C'ano me achi'il jech chac c'u cha'al c'ux ta avo'nton abec'tal atuc ’ , xi .
40022040	Li chib mantal li'i stsacoj xa sba xchi'uc scotol li yantic mantaletique xchi'uc li c'usitic laj yalic li j'alc'opetique — xi li Jesuse .
40022041	C'alal te jmoj tsobolic li fariseoetique , jech lic sjac' li Jesuse :
40022042	— ¿ C'usi chanopic ? ¿ Boch'o smoltot ta vo'one li Cristoe ? — xut . Itac'ovic : — Ja' smoltot li Davide — xiic .
40022043	Li Jesuse jech la sjac'be yan velta : — ¿ C'u yu'un jech ivul ta yo'nton David ti ‘ Cajval ’ , xie ? Yu'un jech laj yal :
40022044	‘ Li Diose jech laj yalbe li Cajvale : Chotlan ta jbats'ic'ob , ja' to me laj cac' ta yolon avacan li avajcontrataque ’ , x'utat li Cajvale , xi li Davide .
40022045	‘ Cajval ’ , me xi li Davide ¿ c'u x'elan ti ja' smoltote ? — xi li Jesuse .
40022046	Me junuc mu'yuc boch'o itac'ov yu'unic , xchi'uc me junuc mu'yuc xa boch'o tsots yo'nton ti oy to c'usi tsjaq'uilanbe li Jesuse .
40023001	Li Jesuse lic sc'opan li epal cristianoetique xchi'uc li yajchanc'optaque , jech laj yalbe :
40023002	“ Li jchanubtasvanejetic xchi'uc li fariseoetique ja' chotolic ta xchotleb Moisés .
40023003	Ja' yu'un ch'unic me li smantal Dios chayalboxuque , pasic me . Ja' no'ox mu me xapasic jech chac c'u cha'al ta spasique ; yu'un ja' no'ox chalic , mu spasic .
40023004	Ja' no'ox ta smeltsanic alal icatsil . Ta xac'beic xcuch li cristianoetique , pero li stuquique me ja'uc jutuc tsc'an tstijic ta sni' sc'obic .
40023005	Scotol li c'usi tspasique ja' no'ox tsc'anic ti ac'o yil li cristianoetique . Smuq'uibtasojbeic xcaxail li smantal Dios ta snaban ta sc'obic o me ta sti'baique , xchi'uc snatubtasojbeic stsitsumal li snatilc'u' slapojique .
40023006	Ja' lec cha'yic ti chchotiic ta sliqueb chotlebal c'alal yorail jujun q'uine , xchi'uc ja' tsmaquic li chotlebaletic ti bu ich'bilic ta muc' ta yut nail tsobobbailetique .
40023007	Ja' tsc'anic noxtoc ti nupbil sc'obic ta xoraltique , xchi'uc ti ‘ Jchanubtasvanej ’ xi sc'oplalique .
40023008	“ Pero li vo'oxuque mu me ja'uc lec xava'yic ti ‘ Jchanubtasvanej ’ xi ac'oplalique . Yu'un jun no'ox li Jchanubtasvanej avu'unique . Li vo'oxuque achi'il no'ox aba acotolic .
40023009	Mu me boch'o xacuy ta atotic li' ta banamile . Yu'un jun no'ox li Atotic te oy ta vinajele .
40023010	Mu me ja'uc lec xava'yic ti ‘ Cajval ’ xa'utatique . Yu'un jun no'ox li Avajvalique , ja' li Cristoe .
40023011	Li boch'o ich'bil ta muc' avu'unique , ac'o c'otuc ta avajtunelic .
40023012	Li boch'o muc' chac' sbae , ja' ta sbic'tajesat . Yan li boch'o biq'uit chac' sbae , ja' ta x'ac'at ta ich'el ta muc' .
40023013	“ ¡ Toj abul abaic , vo'oxuc li jchanubtasvanejoxuc ta smantal Diose xchi'uc vo'oxuc li fariseooxuque , jlo'lavanejoxuc ! Yu'un chamaquic ta be li ventainel yu'un Diose . Yu'un li vo'oxuque mu xac'anic ventainel yu'un Dios , ja' yu'un chamaquic li boch'otic tsc'anique .
40023015	“ ¡ Toj abul abaic vo'oxuc li jchanubtasvanejoxuc ta smantal Diose xchi'uc vo'oxuc li fariseooxuque , jlo'lavanejoxuc ! Yu'un chaxanovic ta nabetic , ta banamil , ta sa'el jch'unolajel avu'unic . C'alal chataique , vo'oxuc ta acojic ti x'ech' to jech yepal tsc'an chich' stojol smulic ta c'oc' jech chac c'u cha'al li vo'oxuque .
40023016	“ ¡ Toj abul abaic , vo'oxuc ti chavac'beic yil be ma'sat acuyojique ! Yu'un jech chavalic : ‘ Boch'o chal ti ja' testigo yu'un li ch'ulnae , mu persauc chc'ot ta pasel yu'un li c'usi chale . Yan li boch'o chal ti ja' testigo yu'un li c'anal taq'uin te ta ch'ulnae , persa chc'ot ta pasel yu'un li c'usi chale ’ , xachiic .
40023017	¡ Bol cristianooxuc , ma'satoxuc ! ¿ C'usi tsots sc'oplal : me ja' li c'anal taq'uine , o me ja' li ch'ulna yo' bu tiq'uil li c'anal taq'uine ?
40023018	Jech chavalic noxtoc : ‘ Boch'o chal ti ja' testigo yu'un li scajleb smoton Diose , mu persauc ta spas li c'usi chale . Yan li boch'o chal ti ja' testigo yu'un li milbil smoton Dios te cajanbile , persa chc'ot ta pasel yu'un li c'usi chale ’ , xachiic .
40023019	Bol cristianooxuc , ma'satoxuc . ¿ C'usi tsots sc'oplal : me ja' li matanale , o me ja' li scajleb matanal yo' bu ts'u'iltasbil chc'ot li smoton Diose ?
40023020	Yu'un li boch'o ta sva'an ta testigo li scajleb smoton Diose , testigo xa ic'ot o yu'un c'alal ta smoton Dios ti te cajanbile .
40023021	Jech noxtoc li boch'o ta sva'an ta testigo li ch'ulnae , testigo xa ic'ot o yu'un noxtoc li Diose yu'un ja' te nacal .
40023022	Li boch'o ta sva'an ta testigo li vinajele , testigo xa ic'ot o yu'un c'alal ta xchotleb li Diose , xchi'uc li Dios ti te chotole .
40023023	“ ¡ Toj abul abaic , vo'oxuc li jchanubtasvanejoxuc ta smantal Diose xchi'uc vo'oxuc li fariseooxuque , jlo'lavanejoxuc ! Yu'un ja' no'ox tsots sc'oplal chava'yic ti chavaq'uic jun ta lajlajuneb li yaravenoe , li anise , xchi'uc li cominoe . , Ja' acomtsanojic ti bu toj tsots sc'oplal ta smantal Diose ; ja' ti tsc'an pasel c'usi tuq'ue , li c'uxubinvaneje , xchi'uc ti tsc'an jun co'ntontique . Le'e tsots sc'oplal tsc'an pasel , pero mu stac' comtsanel noxtoc li yantique .
40023024	Ma'sat jtojobtasvanejetic . Ja' tsots sc'oplal chava'yic chajipic loq'uel li bic'tal use ; yan li c'usi jujucot ta ca'e te chabiq'uic ochel .
40023025	“ ¡ Toj abul abaic , vo'oxuc li jchanubtasvanejoxuc ta smantal Diose xchi'uc vo'oxuc li fariseooxuque , jlo'lavanejoxuc ! Yu'un ja' no'ox lec chapocbeic spat li vasoe xchi'uc li sets'e ; yan li yute nojem ta elec' xchi'uc ta sc'upinel c'usitic oy ta avo'nton atuquic .
40023026	¡ Ma'sat fariseoetic , ja' pocbeic ba'yuc yut li vaso xchi'uc li sets'e , yu'un jech chlecub c'alal ta spat noxtoc !
40023027	“ ¡ Toj abul abaic , vo'oxuc li jchanubtasvanejoxuc ta smantal Diose xchi'uc vo'oxuc li fariseooxuque , jlo'lavanejoxuc ! Ja' jechoxuc jech chac c'u cha'al muquinaltic ti lec sac bonbile . Ta spat xocone lec xa c'upil sba yilel . Pero li yute nojem ta sbaquil animaetic xchi'uc ta c'usitic yan te c'a'emic .
40023028	Ja' jechoxuc ta q'uelel li vo'oxuque . Tuc'oxuc xa yilel ta stojol li cristianoetique , pero li yut avo'ntonique nojem ta lo'lavanej xchi'uc ta scotol c'usitic yan chopol .
40023029	“ ¡ Toj abul abaic , vo'oxuc li jchanubtasvanejoxuc ta smantal Diose xchi'uc vo'oxuc li fariseooxuque , jlo'lavanejoxuc ! Yu'un vo'oxuc chacha'meltsanbeic lec smuquinal li j'alc'opetic ta vo'onee , xchi'uc chabonbeic lec smuquinal li boch'otic tuc' yo'nton ijelovique .
40023030	Jech chavalic : ‘ Oyuticuc xa'ox c'alal ijelovic li jmoltotactic ta vo'onee , mu'yuc la jtic' jbatic ta smilel j'alc'opetic ec ti jechuque ’ , xachiic .
40023031	Ti jech chavalique , ja' chavaq'uic ta na'el atuquic ti vo'oxuc xnich'naboxuc li boch'otic la smilic j'alc'opetic ta vo'onee .
40023032	¡ Ja' yu'un ts'acubtasbeic me yabtel li amoltotaquic ta vo'onee !
40023033	“ ¡ Jti'valchonetic , sts'unubal orachonetic ! ¿ Me chanopic ti mu'yuc ono'ox chbat atoj amulic ta tojob mulile ?
40023034	Ja' yu'un ta to jtacboxuc tal j'alc'opetic xchi'uc li boch'otic bijique xchi'uc li boch'otic lec sna' xchanubtasvanique . Pero oy ta xlic amilic , xchi'uc chlic ajoc'anic ta cruz ; oy chlic avac'beic nucul ta yut nail tsobobbailetic avu'unic ; oy chlic anutsic loq'uel ta jujun lum .
40023035	Ja' yu'un vo'oxuc chcom ta abaic scotol li xch'ich'al boch'otic tuc' yo'ntonique . Vo'oxuc chcom ta abaic c'alal lic milatuc tal li Abele , ja' li tuq'uil vinique , xchi'uc c'alal to imilat ta ch'ulna ta nopol scajleb smoton Dios li Zacarías xnich'on Berequiase .
40023036	Melel chacalboxuc , scotol le'e , vo'oxuc chacuchinic , vo'oxuc ti li' oyoxuc ta banamil ta orae .
40023037	“ ¡ Jerusalén , Jerusalén , vo'ot ti atalel o chamil li yaj'alc'optac Diose , ti chavac'be ton li boch'otic tacbilic tal yu'un Dios li' ta atojole ! Pero ep xa velta ta jc'an ta jtsob jnaclumetic avu'un jech chac c'u cha'al ta stsob yol ta yolon xic' jcot me'caxan , pero muc xac'anic .
40023038	A'yo ava'yic , ictabil chcom o li alumalique .
40023039	Yu'un mu'yuc xa bu chavilicun o yan velta , ja' to me ic'ot sc'ac'alil ti jech chloc' ta aveique : ‘ Toj lec li boch'o tacbil tal yu'un Cajvaltic Diose ’ , me xachiique , ja' to te chavilicun yan velta ” , x'utatic yu'un li Jesuse .
40024001	C'alal iloc' xa'ox batel ta ch'ulna ta Jerusalén li Jesuse , te inopajic batel ta stojol li yajchanc'optaque , te laj yac'beic yil c'u x'elan pasbil li ch'ulnae xchi'uc li c'usitic yan te pasbilique .
40024002	Li Jesuse jech laj yal : — Laj xa avilic scotol c'u x'elan . Melel li c'usi chacalboxuque , me jbejuc ton mu'yuc bu cajal ta xcom ta sba yac'ol yan ton , scotol ta xich' jinesel — xi .
40024003	C'alal te xa'ox chotol ta vits Olivatic li Jesuse , te inopajic batel ta stojol li yajchanc'optaque , jech laj yalbeic li Jesuse : — Albun ca'icutic c'usi ora ta xc'ot ta pasel li c'usi laj avale , xchi'uc ¿ c'usi senyail chavac' quilcutic ti c'alal chacha'tale ? ¿ C'usi sq'uelubil ti c'alal po'ot xa slajebal c'ac'ale ? — xutic .
40024004	Itac'ov li Jesuse : — Q'uelo me abaic , mu me boch'o xaslo'laoxuc .
40024005	Yu'un oy ep boch'o ta xalic sbiic jech chac c'u cha'al jbi vu'un . Jech ta xalic : ‘ Vu'un Cristoun ’ , xiic . Jech ep boch'otic ta xlajic ta lo'lael .
40024006	C'alal chava'yic ti oy muc'ta c'op li'i , xchi'uc c'alal chava'yic ti oy c'op ta nome , mu me xaxi'ic . Ta persa jech ta xc'ot ta pasel , pero muc to ja'uc slajebal c'ac'al .
40024007	Yu'un ta to xlic scontrain sbaic yantic banamil ; ta to xlic scontrain sbaic muc'tic ajvaliletic . Ta to xtal tsots vi'nal ; ta xjelov niqueletic ta buticuc banamilal .
40024008	Scotol le'e ja' sliquebal xa xc'uxul c'usi ach' ta xvoc' .
40024009	“ Ta to xa'ac'atic ta c'abal , yu'un jech chavich'ic tsots uts'intael , xchi'uc chavich'ic milel . Bajbil chac'otic yu'un scotol cristianoetic ta scoj ti acuchojbicun jbie .
40024010	Ta sc'ac'alil le'e oy ep boch'otic ta xchibaj yo'ntonic . Li boch'o ta xchibaj yo'ntonique chopol chlic ilvanicuc ; chlic ac'vanicuc ta c'abal ec .
40024011	Ta xlic ep jlo'lavanej j'alc'opetic . Ep boch'otic ta xlajic ta lo'lael .
40024012	Ta sventa ti ech'em ta x'epaj li c'usi chopole , jech ep boch'otic mu xa sc'an xchi'ilic .
40024013	Pero li boch'o ta xcuch yu'un c'alal to ta slajebe ja' ta xcol .
40024014	Persa ba'yuc ta xich' cholel ta sbejel banamil li Lequil A'yej ta jventae ; ja' to ta xtal li slajebal c'ac'ale ” , xi li Jesuse .
40024015	“ C'alal chavilic ti chich' soquesel , ti chich' bolibtasel o ch'ulna ta scoj ti te chich' va'anel li c'usi toj chopol chil Dios jech chac c'u cha'al laj ono'ox yal li j'alc'op Daniel ta vo'onee , ( Li boch'o tsq'uel c'usi ts'ibabil yu'un Daniele ac'o ya'ibe lec smelol , )
40024016	vo'oxuc ti li' nacaloxuc ta Judeae , jatovanic batel ta anil ta vitsetic .
40024017	Li boch'otic te oyic ta sjol snaique , c'alal ta xyalic tale , mu xa me x'och yich' c'usitic oy yu'unic .
40024018	Li boch'otic te oyic ta yabtelique , mu xa me sutic tal yu'un chtal yich' sc'u'ic .
40024019	Toj abul sba li antsetic ti ja' to xchi'inoj yolique xchi'uc li boch'otic ta to xchu'untas yolique .
40024020	C'opanic Dios ti mu me ja'uc ta yorail sictic , xchi'uc mu me ja'uc ta sc'ac'alil chacux avo'ntonic ti c'alal chajatovique .
40024021	Ta ono'ox xtal li tsots vocole . Mu'yuc ono'ox jech c'alal ilic li banamile xchi'uc c'alal to tana . Mu'yuc ta xc'ot ta pasel jech yan velta noxtoc .
40024022	Ti manchuc ta xich' comajesbel sc'ac'alil li vocol le'e , mu'yuc boch'o ta xcol ti jechuque . Pero ta sventa li boch'o t'ujbilique ja' yu'un ta xich' comajesbel sc'ac'alil li vocole .
40024023	“ Ja' yu'un me oy boch'o jech ta xalboxuque : ‘ Li' xa oy li Cristoe ’ , o ‘ Le' xa oy li Cristoe ’ , me xayutoxuque , mu me xach'unic .
40024024	Yu'un ta to xtal li boch'otic ta scuy sbaic ta Cristoe , xchi'uc li boch'o tscuy sbaic ta j'alc'opetique . Ta spasic muc'tic sq'uelubiltac , yu'un jech ta slo'laic o li cristianoetique . Ti xu'uc yu'unique , tsc'an tslo'laic ec li boch'otic t'ujbilic yu'un Diose .
40024025	Q'uelo me abaic li vo'oxuque , yu'un ba'yuc xa laj calboxuc scotol .
40024026	Ja' yu'un me oy boch'o jech chayalboxuque : ‘ Te xa oy ta xocol banamil li Cristoe ’ , me xayutoxuque , mu me xaloq'uic batel ta sq'uelel . ‘ Te xa oy ta yut na ’ , me xiique , mu me xach'unic .
40024027	Yu'un c'alal chital vu'un ti Xnich'on cristiano lic'ote , ja' jech chac c'u cha'al sacsevul ti xleblej loq'uel ta sloq'ueb c'ac'ale , chvinaj batel c'alal to ta smaleb c'ac'al .
40024028	Jech chac c'u cha'al ti bu oy c'usi chamene , te ta stsob sbaic batel li xulemetique .
40024029	“ C'alal ja' to no'ox ch-ech' scotol li vocol laj calboxuque , ta ora no'ox ta x'ic'ub li c'ac'ale . , Mu'yuc chac' xojobal li ue . Li c'analetique ta xbajan yalel tal . Ta xnic scotol li c'usitic oy svu'elic ta toyole .
40024030	Ja'o ta xvinaj tal senyail ta vinajel ti chital , vu'un ti Xnic'on cristiano lic'ote . Scotol jaychop cristianoetic ta sbejel banamil ta x'oq'uic ta scoj xi'el . Ta xilic chiyal tal ta toc ta vinajel xchi'uc ep jtsatsal xchi'uc tsots jxojobal , vu'un ti Xnich'on cristiano lic'ote .
40024031	Tsots ta xich' jupanel oq'ues c'alal ta jtac tal li j'almantaletic cu'une . Ja' ta xtal stsobic scotol li boch'otic t'ujbilic cu'un ta xchanjotal xchiquin banamile .
40024032	“ Chanbeic o smelol ta sventa c'u x'elan li higo te'e . C'alal ta x'uninaj sc'obe , ja'o ta xq'uexin , jech chana'ic o ti po'ot xa yorail vo'olaltique .
40024033	Ja' no'ox jech ec li vo'oxuque , c'alal chavilic scotol li c'usi laj calboxuque , jech chana'ic o ti po'ot xa yoraile .
40024034	Melel chacalboxuc , li cristianoetic ti li' cuxulic ta orae , oy mu'yuc to chchamic ja' to me i'ech' scotol li c'usitic laj calboxuque .
40024035	Li vinajel banamile ta xlaj , pero li c'usitic laj cale mu xlaj sc'oplal o .
40024036	“ Li c'usi ora chc'ot yoraile mu'yuc boch'o sna' , me ja'uc li j'almantaletic ta vinajele , me ja'uc vu'un li Nich'onilune . Ja' no'ox sna' stuc li Totile .
40024037	“ Jech chac c'u cha'al ic'ot ta pasel ta yorail li Noee , ja' no'ox jech ta xc'ot ta pasel c'alal chital , vu'un ti Xnich'on cristiano lic'ote .
40024038	Yu'un c'alal mu'yuc to'ox chtal li pulel ta vo'e , ja' no'ox batem ta yo'ntonic sa'el sve'elic , ta xnupinic , xchi'uc ta xac' ta malijel stsebic . Ja' to iquechaj yu'unic ti c'alal i'och ta barco li Noee .
40024039	Muc xch'unic ti chtal li pulel ta vo'e . Ja' to la xch'unic ti c'alal itale , pero ilaj o scotolic . Ja' jech ta xc'ot ta pasel c'alal chital ec , vu'un ti Xnich'on cristiano lic'ote .
40024040	Me oy chib viniquetic ta x'abtejic ta yabtelique , jun ta x'ic'at , jun ta xcom .
40024041	Me oy chib antsetic ta xjuch'najique , jun ta x'ic'at , jun ta xcom .
40024042	“ Viq'uiluc me asatic cha'e , yu'un mu xana'ic c'usi ora chital , vu'un li Avajvalicune .
40024043	Na'ic me , jech chac c'u cha'al yajval na ti mu sna' me oy chtal j'elec' ta ac'ubaltique , ti sna'ojuque , muc xvay , muc xac' ochuc j'elec' ta sna ti jechuque .
40024044	Ja' yu'un li vo'oxuque , tsc'an ti lec chapaloxuque . Yu'un ti c'alal mu'yuc anopoj chamalaicune , ja'o chital , vu'un ti Xnich'on cristiano lic'ote .
40024045	“ ¿ Me ja' jechoxuc jech chac c'u cha'al jun j'abtel ti jun yo'nton ta x'abtej ta stojol yajvale , ti lec bije , ti ja' ta x'ac'bat yabtel yu'un ta smac'lin xchi'iltac ta abtel ti c'alal yorail ta xve'ique ?
40024046	Xcuxet no'ox yo'nton li jun j'abtel ti c'alal jech jun yo'nton sbats'il spasel chvul taatuc yu'un yajvale .
40024047	Melel chacalboxuc , le'e ta x'ac'bat sventain scotol c'usitic oy yu'un li yajvale .
40024048	Pero li jun chopol j'abtele jech chlic yal ta yo'nton : ‘ Mu to van xtal ta ora li cajvale ’ , xi .
40024049	Jech chlic smaj li xchi'iltac ta abtele . Ja' chbat xchi'in ta ve'el , ta uch'bajel li jyacubeletique .
40024050	C'alal mu'yuc ta yo'nton tsmala li yajvale , ti c'alal mu'yuc snopoj me chtale , ja'o chvul ta loq'uel li yajvale .
40024051	Jech chvul yich'be lec stojol . Ja' chbat xchi'in li jlo'lavanejetique . Te chc'ot yoc'ta sba ; te xc'uxet o ye — xi li Jesuse .
40025001	“ Ja' yu'un ti c'u x'elan chventainvan li Diose ja' jech chac c'u cha'al lajuneb tojol tsebetic ti laj yich'ic batel scandilic , yu'un bat snupic ta be li jnupinele .
40025002	Li vo'obique lec bijic . Li yan vo'obe bolic .
40025003	Li tsebetic ti bolique ja' no'ox laj yich'ic batel scandilic ; mu'yuc laj yich'beic batel yaceiteal .
40025004	Yan li tsebetic ti lec bijique laj yich'ic batel yaceiteic ta yavil xchi'uc li scandilique .
40025005	Li boch'o ta xnupine ijoc'tsaj . Ja' yu'un li tsebetique inicubajic , jech ivayic .
40025006	Ta o'lol ac'ubal laj ya'yic oy boch'o tsots i'avan : ‘ Ital xa li boch'o ta xnupine . Loc'anic , bat nupic tal ta be ’ , xi .
40025007	Ta ora ijulov scotolic ; la xchapan lec li scandilique .
40025008	Pero li tsebetic ti bolique jech laj yalbeic li boch'o bijique : ‘ Ac'buncutic jutebuc li avaceiteique yu'un ta xa xtu'p li jcandilcutique ’ , xiic .
40025009	Itac'ovic li boch'otic bijique : ‘ Mu xu' , yu'un naca me muc xloc' o cu'uncutic ec . Ja' lec bat manbeic tal li boch'o ta xchone ’ , xiic .
40025010	C'alal ja'o batemic ta smanele , ja'o ivul li boch'o ta xnupine . Li tsebetic ti lec chapalique i'ochic yo' bu ta spasic li q'uin nupinele , jech laj yich' maquel li ti'nae .
40025011	Ts'acal to italic li yan vo'obique . Jech laj yalic : ‘ Cajval , Cajval , jambuncutic li ti'nae ’ , xiic vulel .
40025012	Jech itac'batic : ‘ Melel li c'usi chacalboxuque , mu xacotquinoxuc ’ , x'utatic .
40025013	“ Ja' yu'un li vo'oxuque , tsc'an ti viq'uiluc asatique , yu'un mu xana'ic c'usi ora , c'usi c'ac'alil chital , vu'un ti Xnich'on cristiano lic'ote .
40025014	“ Yu'un ti c'u x'elan chventainvan li Diose , ja' jech chac c'u cha'al jun vinic ti c'alal chloc' batel ta nome . C'alal mu'yuc to'ox chbate , laj yic' tal li yaj'abteltaque , yu'un chac'be comel sventain li c'usitic oy yu'une .
40025015	Li june laj yac'be comel vo'ob talento , li yane laj yac'be comel chib , li yane laj yac'be comel jun ; ja' ti c'u yepal xu' yu'un jujunique . C'alal laj yac' comel ta c'abal li staq'uine , iloc' batel ta nom .
40025016	Li boch'o i'ac'bat vo'ob talentoe , bat abtejuc xchi'uc . Jech ijolin yu'un vo'ob talento .
40025017	Ja' no'ox jech la spas ec li boch'o chib talento i'ac'bate , ijolin yu'un chib talento .
40025018	Yan li boch'o jun i'ac'bate bat smuc ta banamil , ja' no'ox la snac'be staq'uin li yajvale .
40025019	“ C'alal ep xa'ox c'ac'al sbatel li yajvalique , isut tal . Laj yic'an li j'abteletic yu'une ; lic yich' ta venta c'u yepal li staq'uine .
40025020	Ja' ba'yuc ital li boch'o vo'ob talento laj yich' comele ; te yich'oj tal li yan vo'ob talento ijolin yu'une . Jech vul yalbe li yajvale : ‘ Cajval , vo'ob talento laj avac'bun comel ; q'uelavil , ijolin yan vo'ob talento cu'un ’ , xut .
40025021	Jech i'albat yu'un li yajvale : ‘ Lec oy , vo'ot lequil j'abtelot cu'un ; lec jun avo'nton la'abtej . Ta sventa ti lec jun avo'nton laj aventain li c'usi jutuc no'ox laj avich'e , ja' yu'un chacac'bot aventain li yepale . La' ochan , cuxetuc no'ox avo'nton achi'uc li avajvale ’ , x'utat .
40025022	Ital ec li boch'o chib talento yich'oje jech vul yalbe li yajvale : ‘ Cajval , chib talento laj avac'bun comel ; q'uelavil , ijolin cu'un yan chib talento ’ , xut .
40025023	Jech i'albat yu'un li yajvale : ‘ Lec oy , vo'ot lequil j'abtelot cu'un ; lec jun avo'nton la'abtej . Ta sventa ti jun avo'nton laj aventain li c'usi jutuc no'ox laj cac'bote , ja' yu'un chacac'bot aventain li yepale . La' ochan , cuxetuc no'ox avo'nton achi'uc li avajvale ’ , x'utat .
40025024	“ Ital ec li boch'o jun talento yich'oje , jech vul yalbe li yajvale : ‘ Cajval , jna'oj ti jbel c'usi chavale , ti ja' jechot jech chac c'u cha'al li boch'o ta sc'aj ti muc ja'uc la sts'une , xchi'uc ta stsob ti bu muc ja'uc la svije .
40025025	Jech lixi' me ta xch'ay cu'un li ataq'uine , jech bat jmuc ta banamil . Li' oy li ataq'uine ; ich'o sutel , yu'un ja' avu'un ’ , xut .
40025026	Jech i'albat yu'un li yajvale : ‘ Toj chopolot , ven ch'ajil j'abtelot . ¿ Me xana' ti ta ono'ox jc'aj ti bu muc vu'cun la jts'une xchi'uc ti bu muc vu'cun la jvije ?
40025027	Laj avac'be boch'o ch-abtejic ta banco ti jechuque . C'alal litale , laj xa quich' sutel xchi'uc sjol jtaq'uin ti jechuque ’ , xut .
40025028	Jech laj yalbe li yantic yaj'abteltaque : ‘ Pojbeic li jun talento laj cac'bee , ja' ac'beic li boch'o laj yich' tal lajuneb talentoe .
40025029	Yu'un li boch'o chtun yu'une , ta x'ac'bat yan , jech yantic ta x'epaj yu'un . Yan li boch'o mu xtun yu'une , ta xpojbat sutel ti c'u yepal yich'oje .
40025030	Li ch'ajil j'abtel li'i , jipic loq'uel ta ic' osil . Te ac'o c'ot yoc'ta sba ; te c'uxetuc o ye ’ , , xi li yajvale ” , xi li Jesuse .
40025031	Jech laj yal noxtoc li Jesuse : “ C'alal chital jchi'uc jxojobal , vu'un ti Xnich'on cristiano lic'ote , ta jchi'in tal scotol li ch'ul j'almantaletique ; ja'o chlic chotlicun ta jchotleb ti jun yutsil slequile .
40025032	Ta stsob sbaic tal ta jtojol scotol li cristianoetic ta sbejel banamile . Ta xlic jvoc'an jech chac c'u cha'al jchabichij ti slecoj ta xac' li xchije xchi'uc li stentsune .
40025033	Li chijetique ta xcac' ta jbats'ic'ob . Yan li tentsunetique ja' chcac' ta jts'et .
40025034	Vu'un li muc'ta Ajvalilune jech chlic calbe li boch'otic te oyic ta jbats'ic'obe : ‘ La'ic , yu'un c'uxubinbiloxuc yu'un li Jtote . Ochanic ta pasmantal , yu'un jech ono'ox chapanbil ac'oplalic ta vo'one ti c'alal ilic li banamile .
40025035	Yu'un c'alal livi'naje , laj avac'bicun jve'el . C'alal itaquij co'ntone , laj avac'bicun yoxo' cuch' . C'alal jxanubalune , laj aviq'uicun ochel ta anaic .
40025036	C'alal t'analune , laj avac'bicun jc'u' . C'alal ipune , ay avu'lanicun . C'alal ochemun ta chuquele , ay aq'uelicun ’ , chcutic .
40025037	Jech ta xtac'ovic li boch'otic tuc' yo'ntonique : ‘ Cajval , ¿ baq'uin laj quilcutic ti lavi'naj ti laj cac'cutic ave'ele ? ¿ Baq'uin laj quilcutic ti taquin avo'nton ti laj cac'cutic yoxo' avuch'e ?
40025038	¿ Baq'uin laj quilcutic ti jxanubalot ti laj quic'ot ochel ta jnacutique ? ¿ Baq'uin laj quilcutic ti t'analot ti laj cac'cutic ac'u'e ?
40025039	¿ Baq'uin laj quilcutic ti ipot , xchi'uc ti ochemot ta chuquel ti ay jq'uelotcutique ? ’ , xi chtac'ovic .
40025040	Vu'un li muc'ta Ajvalilune jech ta jtac'beic : ‘ Melel li c'usi chacalboxuque , ta sventa ti jech laj apasbeic li jchi'iltac ti biq'uit ch-ilatique vu'un laj apasbicun o ic'ot ’ , chcut .
40025041	“ Jech chcalbeic noxtoc li boch'otic te oyic ta jts'ete : ‘ Voc'o abaic ta jtojol , yu'un toj chopoloxuc . Batanic ta c'oc' sbatel osil . Ja' li c'oc' ti chapanbil cu'un sventa li banquilal pucuje xchi'uc li its'inal pucujetique .
40025042	Yu'un c'alal livi'naje , muc xavac'bicun jve'el . C'alal itaquij co'ntone , muc xavac'bicun yoxo' cuch' .
40025043	C'alal jxanubalune , muc xaviq'uicun ochel ta anaic . C'alal t'analune , muc xavac'bicun jc'u' . C'alal ipun xchi'uc c'alal ochemun ta chuquele , muc x'ay aq'uelicun ’ , chcut .
40025044	Jech ta xtac'ovic ec : ‘ Cajval , ¿ baq'uin laj quilcutic ti jvi'nalote , ti taquin avo'ntone , ti jxanubalote , ti t'analote , ti ipote , ti ochemot ta chuquele , ti muc xajc'uxubinotcutic chavale ? ’ , xi chtac'ovic .
40025045	Jech ta jtac'beic : ‘ Melel li c'usi chacalboxuque , yu'un muc xac'uxubinic junuc li boch'o biq'uit ch-ilatique , jech muc xac'uxubinicun o ic'ot ec ’ , chcut .
40025046	Jech chbat tstoj smulic o sbatel osil . Yan li boch'otic tuc' yo'ntonique ja' ta xcuxiic sbatel osil ” , xi li Jesuse .
40026001	C'alal ilaj yo'nton ta lo'il li Jesuse , jech lic yalbe li yajchanc'optaque :
40026002	— Xana'ic ti chib xa c'ac'al sc'an li q'uin Coltaele . Ja' xa yorail chi'ac'at ta c'abal , vu'un ti Xnich'on cristiano lic'ote ; ta xisjoc'anicun ta cruz — xut .
40026003	Li banquilal paleetique xchi'uc li banquilaletic ta lume la stsob sbaic ta sna li mero banquilal pale Caifase .
40026004	La xchapanic c'u x'elan ta slo'laic li Jesuse yu'un jech xu' ta stsaquic , jech xu' ta smilic .
40026005	Jech laj yalbe sbaic : — Mu jpastic ta sc'ac'alil li q'uine , yu'un naca me iliquic ta c'op li cristianoetique — xiic .
40026006	C'alal te oy ta Betania li Jesuse , te i'och ta sna Simón , ja' li boch'o tsacbil to'ox ta c'a'el chamele .
40026007	Te ital jun ants yich'oj tal muil poxil , bats'i toyol stojol . Li yavile pasbil ta alabastro ton . Vul smalbe ta sjol Jesús ti c'alal te chotol ta ti'mexae .
40026008	C'alal laj yil li yajchanc'optaque , chopol laj ya'yic , jech laj yalic : — ¿ C'u yu'un jeche' ch-ech' li muil poxile ?
40026009	Ja' lec ti lajuc yich' chonel ta toyol stojole ; xu' ta x'ac'bat me'onetic ti jechuque — xiic .
40026010	Li Jesuse la sna' li c'usi la snopique , jech lic yalbe : — ¿ C'u yu'un chavaq'uic lo'ilajuc yo'nton li antse , yu'un toj lec li c'usi la spasbune ?
40026011	Yu'un li me'onetique scotol c'ac'al li' achi'uquic . Yan li vu'une mu scotoluc c'ac'al li' achi'inojicun .
40026012	Ti jech la smalbun muil poxil li antse ja' sventa ti ta to xquich' muquele .
40026013	Melel li c'usi chacalboxuque , buyuc no'ox ta xich' cholel ta sbejel banamil li Lequil A'yej ta jventae , te ta xvinaj batel sc'oplal noxtoc c'usi la spasbun li antse . Jech ta sna'ic o scotol cristianoetic — xut .
40026014	Oy jun li lajchab yajchanc'op Jesuse , ja' li Judas Iscariotee , bat sc'opan li banquilal paleetique .
40026015	Jech laj yalbe : — ¿ C'usi chavac'bicun me chacac'boxuc ta ac'obic li Jesuse ? — xut . Jech te laj yac'beic lajuneb xcha'vinic ( 30 ) ta sep saquil taq'uin .
40026016	Ja' yu'un li Judase ja' xa no'ox la sa'ilan c'usi ora xu' chac' ta c'abal li Jesuse .
40026017	Ta sba sc'ac'alil q'uin c'alal tsve'ic pan ti mu'yuc yich'oj svolesubil xch'ute , jech bat sjac'beic Jesús li yajchanc'optaque : — ¿ Bu chac'an chbat jmeltsancutic li ve'lil ta sventa q'uin coltaele ? — xutic .
40026018	Itac'ov li Jesuse : — Batanic ta lum , te chc'ot ac'opanic jun vinic . Jech xavalbeic : ‘ Jech laj yal tal li Jchanubtasvaneje : Inopaj xa li jc'ac'alile ; te ta ana ta jpascutic q'uin coltael jchi'uc li cajchanc'optaque , xiyutuncutic tal ’ , utic c'otel — x'utatic batel yu'un li Jesuse .
40026019	La xch'unic c'usi i'albatic yu'un li Jesuse , jech bat smeltsanic li ve'lil ta sventa q'uine .
40026020	C'alal i'ic'ub osile , te ichotiic ta ti'mexa xchi'uc li Jesuse .
40026021	C'alal ja'o chve'ique , jech lic yalbe yajchanc'optac li Jesuse : — Melel chacalboxuc , oy jun avu'unic ti chiyac'un ta c'abale — xut .
40026022	C'alal laj ya'yique , bats'i ep lic yat yo'ntonic . Ta jujuntal jech lic sjac'beic li Jesuse : — ¿ Me vu'un van ? , Cajval — xutic .
40026023	Itac'ov li Jesuse : — Ja' li boch'o co'ol ta jtic' jc'ob ta sets' jchi'uque ; ja' chiyac'un ta c'abal .
40026024	Ta melel vu'un ti Xnich'on cristiano lic'ote ta xipasbat jech chac c'u cha'al ts'ibabil ono'ox ta sc'op Diose . Pero toj abul sba li boch'o chiyac'un ta c'abale . Ja' lec ti manchuc voc'uc li vinic le'e — xi li Jesuse .
40026025	Li Judase , ja' li boch'o ta xac' ta c'abal li Jesuse , jech la sjac' ec : — ¿ Me vu'un van ? , Jchanubtasvanej — xi . Itac'ov li Jesuse : — Vo'ot chloc' ta ave atuc — xut .
40026026	C'alal chve'ique , la stsac jun pan li Jesuse , la stojbe ta vocol Dios ; la svoc' li pane , laj yac'be li yajchanc'optaque : — Ilo , ve'anic . Li'i ja' jbec'tal — xut .
40026027	La stsac noxtoc jun vaso ya'lel ts'usub ; la stojbe ta vocol Dios , laj yac'be li yajchanc'optaque , jech laj yal : — Uch'an acotolic .
40026028	Li'i ja' jch'ich'al sventa chc'ot ta pasel li c'usi chapanbil ono'oxe . Yu'un ta xmal ta sventa ep cristianoetic , jech ep boch'o tsta perdón yu'un smulic .
40026029	Ta xcalboxuc ti mu'yuc xa ta xcuch' yan velta li ya'lel ts'usube . Ja' to ta xcuch' yan velta ti c'alal te xa jtsoboj jba jcotoltic yo' bu tspas mantal li Jtote — xi li Jesuse .
40026030	C'alal la sq'uejintaic jun q'ueoje , iloq'uic batel ; ibatic ta vits Olivatic .
40026031	Li Jesuse jech laj yalbe li yajchanc'optaque : — Li' ta ac'ubaltic tanae , acotolic ta xlaj stsatsal avo'ntonic ta jtojol . Yu'un jech ono'ox ts'ibabil ta sc'op Dios : ‘ Ta xcac' ta milel li jchabichije , ta spuc sbaic batel li chijetique ’ , xi ono'ox ts'ibabil .
40026032	Pero c'alal cha'cuxemun xa'oxe , vu'un ba'yuc chic'ot avu'unic ta Galilea banamil — xut .
40026033	Itac'ov li Pedroe : — Ac'o me chlaj stsatsal yo'nton scotolic , pero li vu'une mu'yuc ono'ox chlaj stsatsal co'nton ta atojol — xi .
40026034	Li Jesuse jech laj yalbe : — Melel li c'usi chacalbote , tana c'alal mu'yuc to'ox ta x'oc' cotse , oxib xa'ox velta laj amucun ta avo'nton — xut .
40026035	Itac'ov li Pedroe : — Ac'o me co'ol chijchamutic , mu'yuc ono'ox chajmucot o ta co'nton — xi . Ja' no'ox jech laj yalic ec li yantique .
40026036	Li Jesús xchi'uc yajchanc'optaque te ibatic yo' bu Getsemaní sbie . Jech laj yalbe li yajchanc'optaque : — Chotlanic li'i , yu'un ta xbat jc'opan Dios le'e — xut .
40026037	Laj yic' batel Pedro xchi'uc li chib xnich'nab Zebedeoe . Te lic yat yo'nton li Jesuse ; toj yan sba yo'nton laj ya'ay .
40026038	Jech laj yalbe : — Toj loq'uel ta xcat co'nton , chicham xa o ya'yel . Comanic li'i ; co'ol me viq'uiluc jsatic — x'utatic .
40026039	Ijelov batel jutuc li Jesuse . La spatan sba ta lumtic ; la sc'opan Dios : “ Tati , ti me xu'e , loq'uesbun li tsatsal vocol li'i . Pero mu me xc'ot ta pasel li c'usi tsc'an co'nton jtuque . Ja' ac'o c'otuc ta pasel li c'usi tsc'an avo'ntone ” , xi .
40026040	Isut tal yo' bu oyic li oxibique . Vayemic vul sta . Li Jesuse jech laj yalbe li Pedroe : — ¿ Me muc xu' avu'unic co'ol julovenutic junuc ora ?
40026041	Ja' lec julovanic , c'opanic Dios , yu'un jech mu xalajic ta sujel ta mulil . Ta melel li avo'ntonique tsc'an tsc'opan Dios , pero li abec'talique mu'yuc stsatsal — x'utatic .
40026042	Bat sc'opan Dios xchibal velta li Jesuse , jech laj yal : “ Tati , me mu xu' chaloq'uesbun li tsatsal vocol li'i , ja' ac'o c'otuc ta pasel li c'usi tsc'an avo'ntone ” , xut .
40026043	Isut tal xchibal velta li Jesuse , vayemic vul sta noxtoc , yu'un solel chtal svayelic .
40026044	Te la scomtsan ; ibat sc'opan Dios yoxibal velta . Ja' no'ox jech laj yal ti c'alal la sc'opan Diose .
40026045	Ital yoxibal velta li Jesuse , jech c'ot yalbe li yajchanc'optaque : — ¿ Me yoquel to vayemoxuc ? ¿ Me yoquel to chacux avo'ntonic ? Q'uelavilic , ista xa yorail chi'ac'at ta c'abal ta sc'ob jpasmuliletic , vu'un ti Xnich'on cristiano lic'ote .
40026046	Licanic , batic . Q'uelavilic , le' xa xtal li boch'o chiyac'un ta c'abale — xi li Jesuse .
40026047	C'alal ja'o chlo'ilaj li Jesuse , ital li Judase , ja' jun li lajchab ( 12 ) yajchanc'op Jesuse . Xchi'inoj tal epal cristianoetic , yich'anoj tal yespadaic xchi'uc ste'ic . Ja' tacbilic tal yu'un li banquilal paleetique xchi'uc li jchapanvanejetic te ta lume .
40026048	Li j'ac'vanej ta c'abale , yaloj xa'ox c'u x'elan ta xac' ta ilel li Jesuse . “ Boch'o ta jts'uts'e ja' svinajeb ti ja' xae . Tsaquic ta ora ” , xut ono'ox .
40026049	Li Judase ta ora inoch'aj batel ta stojol li Jesuse , jech laj yalbe : — ¿ Me li' oyote , Jchanubtasvanej ? — xut . La sts'uts' .
40026050	Li Jesuse jech laj yalbe : — ¿ C'usi tal apas ? — xut . La stsaquic li Jesuse ; la xchuquic .
40026051	Oy jun yajchanc'op Jesús , la sloq'ues yespada ; la sbojbe loq'uel jun xchiquin smozo li mero banquilal palee .
40026052	Li Jesuse jech laj yalbe : — Tic'o ochel ta sna li avespadae . Li boch'o ta xac' espadae ja' jech ta espada ta xcham ec .
40026053	¿ Me yu'un chanop ti mu xu' cu'un ta jc'opan Jtot yu'un ac'o stacbun tal ech'em ta lajuneb xchanvinic ( 70,000 ) ta mil j'almantaletic yu'un chiscoltaune ?
40026054	Ti jechuc ta jpase , ¿ c'u x'elan xu' chc'ot ta pasel li c'usi ts'ibabil ta sc'op Diose ? — x'utat yu'un li Jesuse .
40026055	Li Jesuse ta ora la sc'opan scotol li cristianoetique , jech laj yalbe : — ¿ C'u yu'un tal atsaquicun ta espada , ta te' , jech chac c'u cha'al banquilal jsa'c'op ? Jujun c'ac'al te lichoti ta ch'ulna , te lichanubtasvan . ¿ C'u yu'un muc teuc xatsaquicun ?
40026056	Ti jech ic'ot ta pasele , yu'un ja' ic'ot o ti jech ono'ox ts'ibabil comel yu'un yaj'alc'optac Dios ta vo'onee — xi li Jesuse . Li yajchanc'optaque ijatovic batel scotolic ; stuc xa te la scomtsanic li Jesuse .
40026057	Li boch'o la stsaquic li Jesuse , laj yiq'uic batel ta stojol Caifás , ja' li mero banquilal palee , yu'un ja' te tsobol li jchanubtasvanejetique xchi'uc li j'abteletic ta ch'ulnae .
40026058	Li Pedroe ta nomnomtic ibat ta spat Jesús c'alal to ic'ot ta yamac' li mero banquilal palee . Te i'och batel ; te la xchi'in ta chotlej yajmayoltac li mero banquilal palee yu'un tsc'an ta sq'uel c'usi chc'ot ta pasel .
40026059	Li banquilal paleetique xchi'uc li jchapanvanejetic ta ch'ulnae lic sa'ic epalc'opetic ta sventa li Jesuse , yu'un tsc'anic ti ac'o chamuc oe .
40026060	Pero mu'yuc c'usi la staic . Altic ep tal sva'an sba j'epalc'op testigoetic ta stojol li Jesuse . Ts'acal ital yan chib j'epalc'op testigoetic noxtoc .
40026061	Jech laj yalic : — Li vinic li'i yaloj ti xu' yu'un tsvuq'ues li ch'ulna yu'un Diose ; ta oxib la c'ac'al ta xcha'va'an ta ach' — xiic .
40026062	Li banquilal palee iva'i , jech laj yalbe li Jesuse : — ¿ Me mu'yuc c'usi chatac' ? ¿ Me chava'ay li c'usi amul chalique ? — xut .
40026063	Pero li Jesuse me jbeluc muc stac' . Li banquilal palee la sjac'be noxtoc li Jesuse : — Alo ca'tic ta stojol cuxul Dios me vo'ot Cristoote , me vo'ot Xnich'onot li Diose — xut .
40026064	Itac'ov li Jesuse : — Vo'ot chloc' ta ave atuc ti vu'une . Chacalboxuc ava'yic , vu'un ti Xnich'on cristiano lic'ote , ta to xavilic chotolun ta sbats'ic'ob li Boch'o ech'em svu'ele . Ta to xavilic chital ta toc ta vinajel — xi li Jesuse .
40026065	Li banquilal palee la sli' sc'u' , jech laj yal : — ¡ Ichopolc'opoj xa ta stojol li Diose ! ¿ C'u yu'un ta jc'antic yan testigo ? Laj xa ava'yic ti chopol ic'opoj ta stojol Diose .
40026066	¿ C'usi chanopbeic ? — xi . Itac'ovic : — Ja' lec ac'o chamuc o ta j'ech'el — xiic .
40026067	Jech lic stubtabeic sat , la smajic . Oy yantic la slec'beic ta majel xocon sat .
40026068	Jech laj yalbeic : — Cristo , alo ca'tic boch'o la smajote — xutic .
40026069	Li Pedroe te chotol ta amac' . Te ibat c'opanatuc yu'un jun quiara , jech i'albat : — Li vo'ote ja' achi'il li Jesús liquem tal ta Galilea banamile — x'utat .
40026070	Li Pedroe laj yal ta stojol scotolic ti mu xotquine : — Mu jna'be smelol c'usi chaval — xut .
40026071	Iloc' batel ta ti'na li Pedroe . Te i'ilat yu'un yan quiara . Li quiarae jech laj yalbe li boch'otic te oyique : — Le'e ja' xchi'il li Jesús liquem ta Nazarete — xi .
40026072	Li Pedroe la st'abbe sbi Dios , jech laj yal : — Yiloj Dios , mu xcotquin li vinic chavale — xi .
40026073	Ta jliquel inopajic tal ta stojol Pedro li boch'otic te oyique , jech laj yalbeic : — Ta melel , ja' ono'ox achi'il li Jesuse , yu'un lec xvinaj ta ac'op — xutic .
40026074	Jech lic chopolc'opojuc li Pedroe , xchi'uc la st'abbe sbi Dios yan velta , jech laj yal : — Yiloj Dios , mu xcotquin li vinic chavalique — xi . Ja'o i'oc' cots .
40026075	Te ivul ta sjol Pedro ti jech ono'ox albil yu'un Jesuse : ‘ C'alal mu'yuc to'ox ta x'oc' cotse , oxib xa'ox velta laj amucun ta avo'nton ’ , x'utat ono'ox . Iloc' batel li Pedroe ; bats'i ep laj yoc'ta sba .
40027001	C'alal isacube , scotol li banquilal paleetique xchi'uc li jchapanvanejetique , la xchapanic c'usi chalic sventa xu' chaq'uic o ta milel li Jesuse .
40027002	C'alal la xchuquique , laj yiq'uic batel ta stojol li ajvalil Pilatoe .
40027003	Li Judase , ja' li boch'o laj yac' ta c'abal li Jesuse , laj yil ti ichapaj xa o ti chmilat li Jesuse , jech toj yan sba yo'nton laj ya'ay . Ibat ta stojol li banquilal paleetique xchi'uc li j'abteletic ta ch'ulnae , yu'un bat sutes li lajuneb xcha'vinic ( 30 ) ta sep saquil taq'uin i'ac'bate .
40027004	Jech c'ot yalbe : — Laj xa jta jmul , yu'un laj cac' ta milel li boch'o mu'yuc smule — xut c'otel . Itac'ovic : — C'usi jventacutic li vu'uncutique . Ja' aventa atuc — xutic .
40027005	Jech te la sjip ochel ta yut ch'ulna li taq'uine . Iloc' batel , bat sjoc'an sba ta te' .
40027006	Li banquilal paleetique la stamic li taq'uine . Jech la snopic : — Mu lecuc me ta xcac'tic ta yavil smoton Dios li taq'uin li'i , yu'un ja' stojol xch'ich'al jun vinic — xut sbaic .
40027007	Jech la snopic ti ja' lec ta smanbeic o yosil jun jpatbin sventa chtun ta smuquinal li boch'otic yan o slumalique .
40027008	Ja' yu'un li banamile Yosil Ch'ich' la sbiin . Ja' jech sbi o c'alal to tana .
40027009	Ja' ic'ot o c'usi laj yal li j'alc'op Jeremías ta vo'onee : “ La stamic li lajuneb xcha'vinic ( 30 ) ta sep saquil taq'uine , ja' li stojol jchi'iltic la xchapanic jchi'iltic ta israelale .
40027010	Ja' la smanbeic o yosil li jpatbin jech chac c'u cha'al laj yalbun Diose ” , xi ono'ox .
40027011	C'alal te va'al ta stojol Pilato li Jesuse , jech ijac'bat : — ¿ Me vo'ot muc'ta ajvalilot yu'un li judioetique ? — x'utat . Itac'ov li Jesuse : — Vu'un jech chac c'u cha'al chavale — xi .
40027012	C'alal la snopbeic smul Jesús li banquilal paleetique xchi'uc li j'abteletic ta ch'ulnae , me jbeluc mu'yuc ic'opoj li Jesuse .
40027013	Li Pilatoe jech laj yalbe li Jesuse : — ¿ Me chava'ay ti c'u yepal ta stiq'uic amule ? — xut .
40027014	Pero li Jesuse me jbeluc muc xc'opoj . Li Pilatoe toj ch'ayel ic'ot yo'nton .
40027015	Li Pilatoe jech stalel o ti ta yorail q'uin Coltael ta scolta jun jchuquel ti bu junucal ta sc'anic li cristianoetique .
40027016	Te oy jun jchuquel ti puquem sc'oplale , Barrabás sbi .
40027017	C'alal te tsobol scotolique , jech lic sjac' li Pilatoe : — ¿ Boch'o junucal chac'anic ta jcolta ? ¿ Me ja' chac'anic ta jcolta li Barrabase , o me ja' chac'anic ta jcolta li Jesús ti Cristo sbie ? — xi .
40027018	Yu'un sna'oj ono'ox Pilato ti ta scoj it'ix yo'ntonic yu'un li Jesús ti laj yaq'uic ta c'abale .
40027019	C'alal te chotol ta xchotleb sventa chchapanvan li Pilatoe , la stac tal mantal li yajnile , jech laj yal : “ Bijan me , mu me c'usi chopol xapasbe li lequil vinic le'e . Yu'un ep jvocol ta xvaychinel ta ac'ubaltic nax ” , xi .
40027020	Li banquilal paleetique xchi'uc li j'abteletic ta ch'ulnae la xchanubtasic cristianoetic ti ja' ac'o sc'anic coltabel li Barrabase , xchi'uc ti ja' ac'o chamuc li Jesuse .
40027021	Li Pilatoe jech la sjac'be li cristianoetique : — ¿ Boch'o junucal chac'anic ta jcoltaboxuc ? — xut . Itac'ovic : — Ja' li Barrabase — xiic .
40027022	Jech la sjac' noxtoc li Pilatoe : — ¿ C'usi chac'anic ta jpasbe li Jesús ti Cristo sbie ? — xi . Itac'ov scotolic : — ¡ Ac'o joc'anatuc ta cruz ! — xiic .
40027023	Li Pilatoe jech laj yal : — ¿ Pero c'usi smul avu'unic ? — xi . Bats'i tsots i'avan scotolic : — ¡ Ac'o joc'anatuc ta cruz ! — xiic .
40027024	C'alal laj yil Pilato ti mu'yuc c'usi xu' tspase , xchi'uc ti yo'to ech'em chliquic ta vochlajetel li cristianoetique , jech la stsac vo' ; la spoc sc'ob ta stojol scotolic , jech laj yal : — Muc vu'cun ta jmul me ta xmal xch'ich'al li vinic li'i ; vo'oxuc ta amulic — xi .
40027025	Itac'ov scotolic : — Ac'o comuc ta cac'olcutic jchi'uc calab jnich'nabcutic li xch'ich'al ta xmale — xiic .
40027026	Li Pilatoe ja' la scolta li Barrabase . Yan li Jesuse laj yac'be nucul , ja'o laj yac' ta c'abal yu'un ac'o bat sjoc'anic ta cruz .
40027027	Li yajsoldadotac ajvalile laj yiq'uic ochel ta yut cabildo li Jesuse . Te la stsob sbaic scotol li soldadoetique .
40027028	La sloc'beic sc'u' li Jesuse ; la slapbeic natil tsajal c'u'il .
40027029	La sts'otic ch'ix ; la xojbeic ta sjol sventa scorona . Laj yac'beic stsac jch'ix aj ta sbats'ic'ob . Ja'o lic squejan sbaic ta stojol , la slabanic . Jech laj yalbeic : — ¡ Toj lec muc'ta ajvalilot yu'un li judioetique ! — xutic .
40027030	La stubtabeic sat . La spojbeic li aje ; la xch'ijbeic ta sjol .
40027031	C'alal laj yo'ntonic ta slabanele , la sloc'beic li natil tsajal c'u'ile ; la slapbeic sc'u' stuc . Laj yiq'uic batel yu'un bat sjoc'anic ta cruz .
40027032	C'alal iloq'uic batele , te la snupic ta be jun vinic , Simón sbi , te liquem tal ta lum Cirene . La sujic ta xq'uechbel batel scruzal li Jesuse .
40027033	C'alal ic'otic yo' bu Gólgota sbie , ja' li Baquil Jolal xi smelole ,
40027034	te c'ot yac'beic yuch' pajal ya'lel ts'usub capal ta ch'ail poxil . La spas ya'ay li Jesuse , pero muc sc'an xuch' .
40027035	C'alal la sjoc'anic ta cruz Jesús li soldadoetique , la svoc'be sbaic li sc'u' spoq'ue ; la spasic canal tajimol , yu'un jech chilic bu jlicucal chc'ot ta stojol jujunic .
40027036	Te ichotiic li soldadoetique , la xchabiic .
40027037	Te la sbajbeic ta sjol scruzal c'usi smul li Jesuse : “ LI'I JA' JESÚS , JA' MUC'TA AJVALIL YU'UN JUDIOETIC ” , xi ts'ibabil .
40027038	Te co'ol la sjoc'anic ta cruz xchi'uc chib j'eleq'uetic , jun scruzal ta sbats'ic'ob , jun ta sts'et .
40027039	Li boch'otic te ijelovique ep ichopolc'opojic ta stojol ; la sjimulan sjolic .
40027040	Jech laj yalic : — Vo'ot ti sc'oplal chavuq'ues li ch'ulnae , ti ta oxib c'ac'al chacha'va'an chavale , colta aba atuc me ta melel vo'ot Xnich'onot li Diose ; yalan tal ta cruz — xutic .
40027041	Ja' no'ox jech ilabanvanic ec li banquilal paleetique xchi'uc li jchanubtasvanejetic ta smantal Diose xchi'uc li j'abteletic ta ch'ulnae . Jech laj yalic :
40027042	— La scolta yan cristianoetic , pero mu xu' yu'un ta scolta sba stuc . Me ta melel ti ja' muc'ta ajvalil ta sventa israeletique , ac'o yaluc tal ta ora ta cruz . Ja' to ta jch'untic .
40027043	Laj yal ti xch'unoj ti chcoltaat yu'un Diose ; ac'o coltaatuc ta ora . Yu'un yaloj ti ja' Xnich'on Diose — xut sbaic .
40027044	Ja' no'ox jech ilabanvanic ec li chib j'eleq'uetic ti te co'ol joc'ajtic ta cruz xchi'uc li Jesuse .
40027045	C'alal ista o'lol c'ac'ale , i'ic'ub osil . Ic' icom c'alal to ta o'lol syalel c'ac'al .
40027046	Ta o'lol syalel c'ac'al tsots i'avan li Jesuse : “ Elí , Elí ¿ lemá sabactani ? ” , xi . “ Dios cu'un , Dios cu'un , ¿ c'u yu'un ti laj acomtsanune ? ” , xi smelol .
40027047	Oy jayibuc boch'otic te va'ajtic , c'alal laj ya'yique . Jech laj yalic : — Ja' ta xic' tal Elías — xiic .
40027048	Oy jun vinic ibat ta anil , bat sts'aj tal ta pajal ya'lel ts'usub jun esponja . La xoj muyel ta aj ; laj yac'be sts'uts' li Jesuse .
40027049	Pero jech i'albat yu'un li yantique : — Te yil , jq'ueltiquic me ta xtal coltaatuc yu'un li Eliase — xiic .
40027050	Li Jesuse tsots i'avan yan velta , jech iloc' xch'ulel .
40027051	Li muc'ta poc' te joc'ol ta yut ch'ulnae ta ora no'ox ili' yalel ta sjol c'alal ta yoc , cha'lic ic'ot . Tsots inic li banamile ; li muc'tic ch'entique ijavan .
40027052	Li muquinal vombil tonetique ijaman . Li boch'otic jun yo'ntonic yich'ojic ta muc' Dios c'alal ichamique , icha'cuxiic .
40027053	Jech iloq'uic ta smuquinalic . C'alal icha'cuxi loq'uel ta smuquinal li Jesuse , i'ochic batel ta ch'ul lum ; te i'ilatic yu'un ep cristianoetic .
40027054	Li banquilal soldado xchi'uc li yajsoldadotac ti te ta xchabiic li Jesuse , toj xi'el ic'otic ti c'alal laj ya'yic inic li banamile xchi'uc c'alal laj yilic scotol li c'usitic ic'ot ta pasele . Jech laj yalbe sbaic : — Ta melel ja' xnich'on Dios li vinic li'i — xut sbaic .
40027055	Te oy ep antsetic ta sq'uelic tal ta nom . Ja' li antsetic ti lic ono'ox xchi'inic ta xanubal Jesús ta Galilea banamile ti la smac'linique .
40027056	Te oy noxtoc li María liquem tal ta Magdalae , xchi'uc li yan Mariae , ja' li sme'ic Santiago xchi'uc Josee , xchi'uc li sme'ic xnich'nab Zebedeoe .
40027057	C'alal bat xa'ox c'ac'ale , te ital jun jc'ulej vinic liquem tal ta lum Arimatea , José sbi . Ja' jch'unolajel yu'un Jesús ec .
40027058	Ibat sc'opan li Pilatoe , yu'un bat sc'anbe sbec'tal li Jesuse . Li Pilatoe laj yal mantal ti ac'o yac'beic batel li sbec'tal Jesuse .
40027059	Li Josee laj yich'be batel sbec'tal li Jesuse ; la xpix lec ta saquil manta .
40027060	Bat smuc ta smuquinal stuc ta vombil ton . La xbalch'un tal muc'ta ton ta sti' li ch'ene ; la smac lec comel , jech ibat .
40027061	Te oyic ec li María liquem tal ta Magdalae xchi'uc li yan Mariae te chotolic ta stuq'uil ti'ch'en .
40027062	C'alal ech'em xa'ox li yorail chchapan sbaic sventa chcux yo'ntonique , la stsob sbaic tal scotol li banquilal paleetique xchi'uc li fariseoetique ; ibatic ta stojol li Pilatoe .
40027063	Jech c'ot yalbeic : — Ajvalil , jna'ojcutic ti jech yaloj li jlo'lavanej c'alal cuxul to'oxe : ‘ Ta yoxibal c'ac'al chicha'cuxi loq'uel ta jmuquinal ’ , xi ono'ox .
40027064	Ja' lec alo mantal ti ac'o bat yich' chabibel lec oxibuc c'ac'al li smuquinale , yu'un naca me tal loq'uesbatuc sbec'tal ta ac'ubaltic yu'un li yajchanc'optaque . Xu' jech chlic yalbeic li cristianoetique : ‘ Icha'cuxi xa loq'uel ta smuquinal ’ , xu' xutic . Jech ech'em to xu' chlajic ta lo'lael li cristianoetic jech chac c'u cha'al c'alal cuxul to'oxe — xutic li Pilatoe .
40027065	Itac'ov li Pilatoe : — Te oy soldadoetic . Bat pasic ti c'u x'elan lec xu' avu'unique — xut .
40027066	Jech ibatic , bat smeltsanbeic lec li smuquinale . La spaq'uic lec comel li muc'ta tone ; laj yac'beic lec comel senyail . Te laj yac'beic comel xchabiic li soldadoetique .
40028001	C'alal i'ech' xa'ox li sc'ac'alil cuxub-o'ntonale , po'ot xa tsacub ta sba sc'ac'alil xemuna , ibatic ta smuquinal Jesús li María liquem ta Magdalae xchi'uc li yan Mariae .
40028002	Ital tsots niquel , yu'un iyal tal ta vinajel jun yaj'almantal Cajvaltic Dios . Vul xbalch'un loq'uel li muc'ta ton ti macbil o sti' ch'ene , te ichoti ta sba .
40028003	Li j'almantale oy xojobal , xco'laj xchi'uc sacsevul . Li sc'u'e bats'i sac ta jyalel jech chac c'u cha'al tayo .
40028004	C'alal laj yilic li jchabich'enetique , iniquic ta xi'el ; xco'laj xchi'uc chamen icomic ta scoj xi'elal .
40028005	Li j'almantale jech laj yalbe li antsetique : — Li vo'oxuque mu xaxi'ic . Ta jna' ti ja' chasa'ic li Jesús ti imilat ta cruze .
40028006	Mu'yuc xa li'i ; icha'cuxi xa jech chac c'u cha'al yalojboxuc ono'oxe . La' q'uelavilic li yav bu to'ox laj yaq'uique .
40028007	Batanic ta ora , jech xbat avalbeic li yajchanc'optaque : ‘ Icha'cuxi xa loq'uel ta smuquinal li Jesuse . Ja' ba'yuc ta xc'ot avu'unic ta Galilea ; te ta xc'ot avilic ’ , utic . Laj xa ava'yic li c'usi laj calboxuque — x'utatic .
40028008	Li antsetique ta ora iloq'uic ta vombil ton . Ta xi'el xchi'uc ta xcuxetel yo'ntonic ibat yalbeic li yajchanc'optac Jesuse .
40028009	Li Jesuse ta ora ibat snup ta be li antsetique jech laj yalbe . — Me li' xa'ech'ique — xut . Li antsetique inopajic batel ta stojol li Jesuse ; la squejan sbaic ta stojol , la smeybeic yacan .
40028010	Jech i'albatic yu'un li Jesuse : — Mu xa xaxi'ic . Bat albeic jchi'iltac ti ac'o baticuc ta Galileae . Te ta xc'ot yilicun — x'utatic yu'un li Jesuse .
40028011	C'alal ja' to chbatic li antsetique , ic'otic xa'ox ta lum jayibuc li jchabich'enetique . C'ot yalbeic banquilal paleetic scotol li c'usitic ic'ot ta pasele .
40028012	La stsob sba scotolic xchi'uc li j'abteletic ta ch'ulnae . Jmoj la xchapanic c'usi ta spasic . Laj yac'beic ep taq'uin li soldadoetique ,
40028013	jech laj yalbeic : — Jech xavalic : ‘ Li yajchanc'optac Jesuse i'ayic ta ac'ubaltic ti c'alal ja'o ochem jvayelcutique ; ay sloq'uesbeic batel sbec'tal li Jesuse ’ , chianic .
40028014	Me laj ya'ay li ajvalile , vu'uncutic xa ta xbat jlecubtasbecutic yo'nton ti c'u cha'al mu c'usi xaspasboxuque — xutic .
40028015	Li soldadoetique laj yich'ic li taq'uine . Ja' jech laj yalic ti c'u cha'al i'albatique . Li lo'il le'e ja' jech ipuc ta alel ta stojol judioetic c'alal to tana .
40028016	Li buluchib ( 11 ) yajchanc'optac Jesuse ibatic ta Galilea ; te ic'otic ta vits ti bu albilic ono'oxe .
40028017	C'alal laj yilic li Jesuse , la squejan sbaic ta stojol . Pero oy jayibuc yu'unic ti chib no'ox yo'ntonique .
40028018	Inoch'aj tal li Jesuse jech laj yalbe : — Li'ac'bat xa scotol jvu'el ta sventainel li vinajel xchi'uc banamile .
40028019	Ja' yu'un batanic me ; bat pasic ta jch'unolajel cu'un li cristianoetic ta jujun banamile . Ac'bo yich'ic vo' ta sventa li Jtote xchi'uc ta jventa vu'un li Nich'onilune xchi'uc ta sventa li Ch'ul Espiritue .
40028020	Chanubtasic lec ta xch'unel scotol li jmantaltac laj calboxuc ava'yique . Na'ic me , te jchi'inojoxuc o scotol c'ac'al c'alal to ta slajebal c'ac'al — xut yajchanc'optac li Jesuse .
41001001	Ja' jech ilic li Lequil A'yej ta sventa Jesucristo Xnich'on Diose .
41001002	Jech chac c'u cha'al ts'ibabil ta svun li j'alc'op Isaías ta vo'onee : “ A'yo ava'ay , ba'yuc ta xjelov avu'un li j'almantal ta jtac batele , ja' ta sjambot batel abe .
41001003	Oy boch'o tsots ta x'avan ta xocol banamil : ‘ Meltsanbeic sbe li Cajvaltique ; tuq'uibtasic li bic'tal bee ’ , xi ” , xi ts'ibabil .
41001004	Jech ivinaj chac' ich'vo' te ta xocol banamil li Juane . Laj yal ti chac'be yich' vo' li boch'otic ta sutes yo'ntonique , jech ta spasbat perdón yu'un smulic .
41001005	Ibatic ta stojol Juan scotol li jnaclumetic ta Judeae xchi'uc li jnaclumetic ta Jerusalene . Te i'ac'bat yich'ic vo' yu'un Juan ta uc'um Jordán ti c'alal laj yalic ta jamal smulique .
41001006	Li sc'u' Juane jalbil ta tsotsil camello ; li xchuc xchucoj o xch'ute ja' nucul . Li sve'ele ja' c'ulub xchi'uc spom muc'ta pom .
41001007	Li Juane jech jamal laj yal : “ Oy boch'o ts'acal to ta xtal cu'un , ja' ech'em svu'el . Li vu'une mu'yuc c'usi xu' cu'un ; me stitunbeluc yaq'uil xonob , mu xu' cu'un .
41001008	Li vu'une ja' no'ox laj cac'boxuc avich'ic vo' ; yan li stuque ja' chayac'boxuc avich'ic Ch'ul Espíritu ” , xi .
41001009	Ta yorail le'e ja'o iloc' tal ta lum Nazaret ta Galilea banamil li Jesuse ; te i'ac'bat yich' vo' yu'un Juan ta uc'um Jordán .
41001010	C'alal iloc' ta uc'um li Jesuse , ta ora laj yil ijam li vinajele . Laj yil iyal tal ta sba yac'ol li Ch'ul Espiritue , xco'laj xchi'uc stsumut yilel .
41001011	Laj ya'ay oy boch'o ic'opoj tal ta vinajel jech laj yal : “ Vo'ot jnich'onot , lec jc'anojot , lec jpatoj co'nton avu'un ” , xi .
41001012	Li Jesuse ta ora i'ic'at batel ta xocol banamil yu'un li Ch'ul Espiritue .
41001013	Cha'vinic ( 40 ) c'ac'al te oy ta xocol banamil , te xchi'uc te'tical chonbolometic . Te iq'uelbat yo'nton yu'un li banquilal pucuje ; pero icoltaat yu'un yaj'almantaltac Dios .
41001014	C'alal ochem xa'ox ta chuquel li Juane , li Jesuse ibat ta Galilea banamil ; te lic xchol li Lequil A'yej yu'un Diose .
41001015	Jech laj yal : “ Ista xa sc'ac'alil , yorail xa chlic sventainoxuc li Diose . Suteso avo'ntonic ta stojol Dios ; ja' ch'unic li Lequil A'yeje ” , xi .
41001016	C'alal te chanov batel ta ti'ti' nab ta Galilea banamil li Jesuse , te laj yil Simón xchi'uc yits'in , Andrés sbi . Te ta stic' ochel snuti'ic ta nab , yu'un ja' jtsacchoyetic .
41001017	Li Jesuse jech laj yalbe : — La' ts'aclinicun batel , yu'un ta xcac'boxuc avabtelic sventa chbat asa'ic tal cristianoetic — xut .
41001018	Ta ora la scomtsan li snuti'ique ; la sts'aclinic batel li Jesuse .
41001019	C'alal ijelov batel jutuc li Jesuse , te laj yil noxtoc Santiago xchi'uc yits'in Juan sbi . Ja' xnich'nab Zebedeo . Te tic'ajtic ta yut canova ta slut'ilan snuti'ic .
41001020	I'ic'atic yu'un li Jesuse . Ta ora la scomtsan li stotique , la xchi'inic batel li Jesuse . Li stotique te icom ta canova xchi'uc svinictac .
41001021	C'alal ic'otic ta lum Capernaume , ja'o sc'ac'alil cuxub o'ntonal . Li Jesuse i'och ta nail tsobobbail , te lic chanubtasvanuc .
41001022	Li cristianoetique toj labal laj ya'yic c'u x'elan ichanubtasvan li Jesuse , yu'un ja' jech ichanubtasvan jech chac c'u cha'al boch'o oy svu'el . Mu jechuc ichanubtasvan jech chac c'u cha'al li jchanubtasvanejetic ta smantal Diose .
41001023	Oy jun vinic te ta nail tsobobbail ochem pucuj ta yo'nton . Tsots lic avanuc , jech laj yal :
41001024	— Jesús , vo'ot ti liquemot tal ta Nazarete , ¿ c'u yu'un ti tal atic' aba ta jtojolcutique ? ¿ Me yu'un tal avulesuncutic ? ¡ Jna'oj ti vo'ot Xch'ul Nich'onot Diose ! — xut .
41001025	Li Jesuse laj yut li pucuje , jech laj yalbe : — ¡ Ch'anchan , loc'an ta yo'nton li vinique ! — xut .
41001026	Li pucuje ta ora la sjip ta lum li vinique . Tsots i'avan , jech iloc' batel .
41001027	Scotolic toj labal sba laj yilic , jech laj yalbe sbaic : — ¿ C'usi tspas le'e ? Yu'un ach' li c'usi chac' ta ilele , xchi'uc oy ep svu'el . C'alal ta pucujetic xu' yu'un ta stac loq'uel . Ch'unbil smantal yu'un — xiic .
41001028	Ta ora ipuc ta sjunul yosilal Galilea c'usi la spas li Jesuse .
41001029	C'alal iloq'uic batel ta nail tsobobbail li Jesuse , te ibat xchi'uc Santiago xchi'uc Juan ta sna Simón xchi'uc Andrés .
41001030	Li smeni' Simone te mochol ta svayab , yu'un ip cha'ay c'ac'ubel . Laj yalbeic Jesús ti ip cha'ye .
41001031	Li Jesuse inoch'aj batel ta svayab , la stsacbe sc'ob , la snit liquel . Jech ta ora ich'abi li sc'ac'ubele , te lic mac'linvanuc .
41001032	C'alal ta xa xch'ay c'ac'ale , laj yiq'uic tal ta stojol Jesús scotol jchameletic xchi'uc boch'otic ochem pucuj ta yo'ntonic .
41001033	Sjunul ta lum te tsobol ic'otic ta ti'na .
41001034	Li Jesuse la scolta li epal jchameletique , c'usiuc no'ox chamelal ip cha'yic . Xchi'uc la sloq'uesan ep pucujetic ti ochem ta yo'nton cristianoetique . Muc xac' c'opojicuc pucujetic li Jesuse yu'un x'otquinat .
41001035	Ta yoc'omal ic' to ilic li Jesuse . C'alal muc to tsacub osile , iloc' batel ; ibat ti bu mu'yuc cristianoetique , yu'un bat sc'opan Dios .
41001036	Li Simón xchi'uc xchi'iltaque ibat st'unic li Jesuse .
41001037	C'alal la staique , jech laj yalbeic : — Scotol cristianoetic ta st'unicot — xutic .
41001038	Itac'ov li Jesuse : — Ja' lec batic ta lumetic li' no'oxe . Yu'un chbat jcholbe ya'yic ec li Lequil A'yeje . Yu'un ja' ta sventa ti talemune — xi .
41001039	Jech te lic xchol batel Lequil A'yej ta nail tsobobbailetic yu'unic ta scotol Galilea banamil . La sloq'uesan pucujetic noxtoc .
41001040	Te ital ta stojol Jesús jun vinic tsacbil ta c'a'el chamel . La sc'anbe vocol li Jesuse ; la squejan sba ta stojol , jech laj yalbe : — Ti jechuc avo'nton chacoltaune , xu' avu'un — xut .
41001041	Li Jesuse ic'uxubaj ta yo'nton ; laj yac' sc'ob ta sbec'tal . Jech laj yalbe : — Lec oy , colan cha'e — xut .
41001042	Ta ora no'ox icol li sc'a'el chamele ; lec xa icom o .
41001043	Li Jesuse tsots laj yalbe batel mantal li vinique . Jech laj yalbe :
41001044	— Mu me boch'o xavalbe ya'ay . Ja' no'ox bat ac'o aba ta ilel ta stojol li palee . Ac'bo smoton Dios sventa chavich' lecubtasel jech chac c'u cha'al yaloj comel ta mantaletic li Moisese . Jech ta sna'ic o ti colemot xae — xut .
41001045	Pero c'alal iloc' batel li vinique , lic spuc batel scotol li c'usi ic'ot ta pasele . Jech mu xa xu' ch-och ta satilal ta lumetic li Jesuse . Te xa no'ox icom ti bu mu'yuc cristianoetique . Pero ta persa ono'ox ibat sq'uelic Jesús li cristianoetic ti buyuc no'ox liquemic tale .
41002001	C'alal ech'em xa'ox jayibuc c'ac'ale , isut batel ta Capernaum li Jesuse . Li cristianoetique laj ya'yic ti te xa oy ta nae .
41002002	Ta ora la stsob sbaic tal . Mu xa x'ochic ta yut na , bats'i tsinilic c'alal ta ti'na . Li Jesuse lic xcholbe ya'yic sc'op Dios .
41002003	Te italic chanib viniquetic xq'uechubte'ojic tal jun vinic aluben yacan .
41002004	Muc solic batel yo' bu oy li Jesuse , yu'un toj tsinil li epal cristianoetique . Ja' yu'un la svomic jolna ta stuq'uil yo' bu oy li Jesuse ; ja' te la xchechic yalel xchi'uc svayab li jchamele .
41002005	C'alal laj yil Jesús ti oy xch'unojel yo'ntonique , jech laj yalbe li jchamele : — Jnich'on , pasbilot xa perdón yu'un amul — xut .
41002006	Te chotajtic jayibuc jchanubtasvanejetic ta smantal Dios , jech la snop ta yo'ntonic :
41002007	“ ¿ C'u yu'un jech ta xc'opoj li vinique ? Ta scuy sba ta Dios . Mu'yuc boch'o yan xu' chispasbutic perdón jmultic ; ja' no'ox Dios ” , xi ta yo'ntonic .
41002008	Li Jesuse ta ora la sna' li c'usi la snop ta yo'ntonique , jech laj yalbe : — ¿ C'u yu'un ti jech chanopique ?
41002009	¿ C'usi lec c'un ta albel li jchamele : Me ja' ti ‘ pasbilot xa perdón yu'un amul ’ , xie , o me ja' ti ‘ lican , ich'o batel avayab ’ , xie ?
41002010	Pero ta sventa ac'o ana'ic ti oy jvu'el li' ta banamil sventa tal jpas perdón yu'un mulil , vu'un ti Xnich'on cristiano lic'ote , jech chcalbe li jchamele :
41002011	Vu'un chacalbot , lican ; ich'o batel avayab , batan ta ana — xut .
41002012	Ta ora ilic li jchamele ; laj yich' batel li svayabe , te sq'ueloj scotolic iloc' batel . C'alal laj yilique , toj labal laj ya'yic scotolic . Laj yalbeic slequilal Dios , jech laj yalbe sbaic : — Mu'yuc ono'ox bu jech xquiltic — xiic .
41002013	Ibat yan velta ta ti'nab li Jesuse . Bats'i ep cristianoetic la stsob sbaic batel ta stojol , jech te lic xchanubtas .
41002014	C'alal chanov batele , laj yil li Leví xnich'on Alfeoe , te chotol ta xchotleb yo' bu ta xac' spatanic li cristianoetique . Li Jesuse jech laj yalbe : — Ts'aclinun batel — xut . Jech ta ora la xchi'in batel li Jesuse .
41002015	Ts'acal to c'alal te chve' ta sna Leví xchi'uc yajchanc'optac li Jesuse , te xchi'uquic ep jtsobpatanetic xchi'uc jpasmuliletic . Te jmoj ichotiic ta ve'el xchi'uquic li Jesuse , yu'un ep li boch'otic la xchi'inic batele .
41002016	C'alal laj yilic jchanubtasvanejetic ta smantal Dios xchi'uc jayibuc fariseoetic ti jmoj ta xve'ic xchi'uc jpasmuliletic xchi'uc jtsobpatanetic li Jesuse , jech laj yalbeic li yajchanc'optaque : — ¿ C'u yu'un jmoj ta xve' xchi'uc jpasmuliletic xchi'uc jtsobpatanetic li jchanubtasvanej avu'unique ? — xutic .
41002017	C'alal laj ya'ay li Jesuse , jech laj yalbe : — Li boch'otic tsotsique mu xtun yu'unic jpoxtavanej , ja' no'ox li boch'otic ipique . Li vu'une ma'uc tal quic' li boch'otic tuc' scuyoj sbaique ; ja' tal quic' li jpasmuliletique — xi li Jesuse .
41002018	C'alal ja'o yictaojic ixim li yajchanc'optac Juane xchi'uc li fariseoetique , oy jayibuc italic ta stojol Jesús , jech la sjac'beic : — ¿ C'u yu'un ja' no'ox ta xictaic ixim li yajchanc'optac Juan xchi'uc li yajchanc'optac fariseoetique ? ¿ C'u yu'un mu'yuc ta xictaic ixim ec li avajchanc'optaque ? — xutic .
41002019	Itac'ov li Jesuse : — ¿ Me smelol ti ta xictaic ixim li boch'o ic'bilic ta sq'uelel nupinel ti c'alal te to xchi'uquic li malalile ? Mu smeloluc ti ta xictaic ixime .
41002020	Pero ta to sta sc'ac'alil ta xpojbatic batel li malalile . C'alal me la sta sc'ac'alile , ja' to xu' ta xictaic ixim .
41002021	“ Mu'yuc boch'o ta spac'an poco' c'u'il ta ach' manta . Yu'un c'alal chmuts li ach' mantae , yantic ta x'epaj sli'emal li poco' c'u'ile .
41002022	Jech noxtoc mu'yuc boch'o chch'ol ta poco' yavil pasbil ta nucul li ach' ya'lel ts'usube . Yu'un c'alal chlic vocanuc li ach' ya'lel ts'usube , ta xjat li spoco' yavile . Altic ta xmal o li ach' ya'lel ts'usube , xchi'uc mu xa xtun o li yavile . Li ach' pasem ya'lel ts'usube ja' tsc'an ch'olel ta ach' yavil noxtoc — xi li Jesuse .
41002023	C'alal ja'o sc'ac'alil cuxub o'ntonale , te ijelovic ta trigoaltic xchi'uc yajchanc'optac li Jesuse . C'alal chanovique , la sc'asic jaylicuc trigo ; la sju' xc'uxic li yajchanc'optaque .
41002024	Li fariseoetique jech lic yalbeic li Jesuse : — Q'uelavil , ¿ c'u yu'un ta spasic c'usi mu stac' jpastic ta sc'ac'alil ta jcux co'ntontic li avajchanc'optaque ? — xutic .
41002025	Itac'ov li Jesuse : — ¿ Me mu'yuc aq'uelojic ta sc'op Dios c'usi la spas David xchi'uc xchi'iltac ta xanubal ti c'alal ta xa xlajic ta vi'nale ?
41002026	Te i'ochic ta ch'ulna yu'un Dios ti c'alal ja'o ochem ta banquilal pale li Abiatare . La sve' li pan te oy ta ba mexa ta stojol Diose , ac'o me sc'oplal ja' no'ox xu' tsve'ic li paleetique . Pero li Davide laj yac'be sve'ic ec li xchi'iltac ta xanubale — xut .
41002027	Jech laj yal noxtoc li Jesuse : — Li sc'ac'alil cuxub o'ntonale ja' sventa chtun yu'un cristiano , ma'uc sventa ac'o spas ta mantal li cristianoe .
41002028	Vu'un ti Xnich'on cristiano lic'ote , vu'un Yajvalun noxtoc li sc'ac'alil ta jcux co'ntontique — xi li Jesuse .
41003001	Ts'acal to i'och yan velta ta nail tsobobbail li Jesuse . Te oy jun vinic xmoch'oj sba sc'ob .
41003002	Li fariseoetique la sq'uelic me ta xcoltavan ta sc'ac'alil cuxub o'ntonal li Jesuse , yu'un tsc'an ta sa'beic smul .
41003003	Li Jesuse jech laj yalbe li vinique : — La' va'an aba li' ta o'lole — xut .
41003004	Li Jesuse jech la sjac'be li fariseoetique : — Ta sc'ac'alil ta jcux co'ntontique ¿ me ja' lec ta jpastic c'usi lec , o me ja' lec ta jpastic c'usi chopol ? ¿ Me ja' lec chijcoltavan , o me ja' lec chijmilvan ? — xut . Muc xtac'ov ic'otic .
41003005	Li Jesuse ilinem ti c'alal la sq'uel ta jujujot xocone . Laj yat yo'nton ta scoj ti toj tsots yo'ntonique , jech laj yalbe li vinique : — Xach'o li ac'obe — xut . Jech la xach' li sc'obe , ta ora icol .
41003006	Iloq'uic batel li fariseoetique , ta ora bat xchapanic xchi'uc svinictac Herodes c'u x'elan xu' tsmilic li Jesuse .
41003007	Li Jesuse iloc' batel ; ibatic ta ti'nab xchi'uc li yajchanc'optaque . Te nabal ibatic epal cristianoetic liquemic tal ta Galilea xchi'uc ta Judea banamil .
41003008	Oy liquemic tal ta lum Jerusalén , ta Idumea banamil , xchi'uc oy liquemic tal ta jot uc'um Jordán , xchi'uc ta yosilal chib lum , Tiro xchi'uc Sidón . Yu'un laj ya'yic ti ep c'usitic ta spas li Jesuse , jech bats'i ep la stsob sbaic batel .
41003009	Ta scoj ti bats'i ep li cristianoetique , ja' yu'un li Jesuse laj yalbe yajchanc'optac ti ac'o chapaluc yu'unic li scanovaique , yu'un ja' te ta x'och ti c'u cha'al mu xnet'at yu'un li epal cristianoetique .
41003010	Yu'un ep xa boch'otic icol yu'un li Jesuse , jech scotol jchameletic tsnet'ic batel li Jesuse , yu'un tsc'an ta spiquic .
41003011	C'alal laj yilic Jesús li pucujetic ti ochem ta yo'nton cristianoetique , la squejan sbaic ta stojol , jech lic avanicuc : — Vo'ot Xnich'onot Dios — xiic .
41003012	Li Jesuse tsots la spajes ti mu me xalic batel ti ja' Xnich'on Diose .
41003013	Ts'acal to imuy batel ta vits li Jesuse , laj yic' batel li boch'otic ta xchi'ine , jech ibatic .
41003014	Te lic st'uj lajchab yajtacbolaltac sventa ta xchi'in o , xchi'uc sventa ta stac batel ta xcholel sc'op .
41003015	Xchi'uc laj yac'be svu'elic sventa ta sloq'uesic pucujetic ta yo'nton cristianoetic .
41003016	Jech lic st'uj li lajchabique . Ja' la st'uj Simón ; ja' li Pedro i'ac'bat yan sbi yu'un Jesuse .
41003017	Xchi'uc la st'uj Santiago xchi'uc Juan , ja' yits'in li Santiagoe ; ja' xnich'nab Zebedeo . Ja' Boanérges i'ac'bat sbiic yu'un li Jesuse . Ja' “ Xnich'nab Chauc ” , xi smelol .
41003018	Xchi'uc la st'uj Andrés , Felipe , Bartolomé , Mateo , Tomás , xchi'uc yan Santiago xnich'on Alfeo , xchi'uc Tadeo , xchi'uc yan Simón ja' ti laj to'ox xchi'in Zeloteetique ,
41003019	xchi'uc Judas Iscariote , ja' li boch'o laj yac' ta c'abal li Jesuse .
41003020	Ts'acal ibatic ta na yo' bu nacal li Jesuse . Te la stsob sbaic batel yan velta epal cristianoetic ta stojol . Me jutuc mu spas xve'ic o .
41003021	C'alal laj ya'yic yuts' yalaltac Jesús ti te tsinilic epal cristianoetic ta snae , bat spajesic li Jesuse , yu'un la snopic ti soquem sjole .
41003022	Te oyic jayibuc jchanubtasvanejetic ta smantal Dios , liquemic batel ta Jerusalén , jech laj yalic : “ Li vinic li'i ja' ventainbil yu'un li banquilal pucuj Beelzebú sbie . Jech ta svu'el banquilal pucuj ta sloq'ues pucujetic ta yo'nton cristianoetic ” , xiic .
41003023	Li Jesuse laj yic' li jchanubtasvanejetic ta smantal Diose , jech la sloc'tabe ta lo'il : “ ¿ C'uxi xu' ta sloq'ues xchi'il ta pucujil li banquilal pucuje ?
41003024	Me ta scontrain sbaic xchi'uc xchi'iltac ta abtel jun ajvalile , ta soquic o .
41003025	Jech noxtoc me ta scontrain sbaic yajval jun nae , ta soquic o .
41003026	Ja' no'ox jech ec li banquilal pucuje , me ta scontrain sba stuquique , ta soquic o . Mu xa xu' yu'un tspasic o mantal .
41003027	Mu'yuc boch'o xu' yu'un ch-och ta sna jun tsatsal vinic sventa ta xelc'anbe c'usi oy yu'un me muc ba'yucuc la xchuc li tsatsal vinique . Yan me ba'yuc ta xchuque , ja' to jech xu' yu'un ta spojbe scotol li c'usi oy yu'une .
41003028	“ Jamal chacalboxuc ava'yic , scotol li boch'o chopol c'usi tspasique xchi'uc ti chopol chc'opojic ta stojol Diose , ta to spasbatic perdón .
41003029	Yan li boch'o chopol chc'opoj ta stojol Ch'ul Espiritue , mu'yuc ta spasbatic o perdón ; te xcuchoj smulic o ta sbatel osil ” , xut .
41003030	Ti jech laj yal li Jesuse , yu'un i'albat ti ventainbil yu'un pucuje .
41003031	Te ic'otic ta amac' sme' xchi'uc xchi'iltac li Jesuse . La staquic ta iq'uel li Jesuse .
41003032	Li boch'otic te chotajtic ta jujujot xocone , jech laj yalbeic : — Te oyic ta amac' ame' xchi'uc achi'iltac , yu'un ta st'unicot — xutic .
41003033	Itac'ov li Jesuse : — ¿ Me xana'ic boch'o ta melel li jme'e xchi'uc jchi'iltac ta voq'uele ? — xi .
41003034	Li Jesuse xcholet la sq'uel batel li boch'otic te chotajtic ta sts'ele , jech laj yal : — Q'uelavilic , ti jayib li' oyique ja' jme' ja' jchi'iltac c'otemic .
41003035	Li boch'otic ta spasbeic c'usi tsc'an yo'nton Diose ja' jme' , ja' cuts' calal c'otemic — xi li Jesuse .
41004001	Li Jesuse ichanubtasvan yan velta ta ti'nab . Bats'i ep cristianoetic ibatic ta stojol , jech i'och ta canova te ta ba vo' , te ichoti . Yan li cristianoetique te oyic ta ti'nab scotolic .
41004002	Te lic chanubtasvanuc ta puru lo'il c'op . Jech laj yal :
41004003	“ A'yo ava'yic . Oy iloc' batel jts'untrigo .
41004004	C'alal la svij li strigoe , oy jaybej ic'ot ta be . Ital mutetic , la sbiq'uic batel .
41004005	Oy jaybej ic'ot ta tontic ti bu mu'yuc pim slumale . Ta ora ijulij , yu'un mu'yuc pim sbanamilal .
41004006	C'alal iq'uepe , ta ora ic'anub ; te itaquij o , yu'un mu'yuc nat yalem yisim .
41004007	Oy jaybej ic'ot ta ch'ixtic . C'alal ich'i li ch'ixe , inet'at , jech te ic'oxib , muc isatin o .
41004008	Oy jaybej ic'ot ta lequil banamil . Toj lec ich'i , toj lec ibat , jech lec laj yac' sat . Oy laj yac' lajuneb xcha'vinic ( 30 ) ta bej ; oy laj yac' oxvinic ( 60 ) ta bej ; oy laj yac' vo'vinic ( 100 ) ta bej li jujulique ” , xi .
41004009	Jech laj yal noxtoc li Jesuse : “ Boch'o oy xchiquin ac'o snopbe lec smelol ” , x'utatic .
41004010	C'alal stuquic xa xchi'uc lajchab yajchanc'optac li Jesuse xchi'uc ti jayib te chchi'invanique , la sjac'beic Jesús c'usi smelol li lo'il c'op laj yale .
41004011	Li Jesuse jech laj yalbe : “ Li vo'oxuque ac'biloxuc xa ana'ic c'u x'elan chventainvan li Diose , ja' ti mu'yuc to'ox boch'o la sna'e . Yan li boch'otic ta patna oyique mu x'ac'bat sna'ic ; ja' no'ox la jloc'tabe ta lo'il .
41004012	Yu'un altic chililanic , mu xch'unic . Altic cha'yilanic , mu xc'ot ta yo'ntonic . Yu'un jech mu me sutes yo'ntonic , jech mu spasbatic o perdón yu'un smulic ” , xi li Jesuse .
41004013	Jech laj yal noxtoc li Jesuse : “ Me mu xava'ibeic smelol li lo'il laj cale , ¿ c'uxi xu' chava'ibeic smelol li yan lo'il ta to xcale ?
41004014	Li jts'untrigoe ja' li boch'o ta xchol sc'op Diose .
41004015	Li bec' trigo ic'ot ta bee ja' li boch'otic cha'yic sc'op Diose ti chc'ot ta yo'ntonique . Pero ta ora ta xtal li banquilal pucuje ; ta sloq'uesbe ta yo'ntonic li sc'op Dios te ts'unbile .
41004016	Li bec' trigo ic'ot ta tontique ja' li boch'otic ta ora no'ox ta xch'unic li sc'op Dios c'alal cha'yique . Toj xcuxet no'ox yo'ntonic .
41004017	Pero mu'yuc chac' yibel ta yo'ntonic , jech mu jaluc xu' yu'unic . C'alal me ital tsots vocole , xchi'uc me ital nutsel ta sventa li sc'op Diose , toj chibajel chc'ot yo'ntonic .
41004018	Li bec' trigo ic'ot ta ch'ixtique ja' li boch'otic cha'yic sc'op Dios
41004019	ti ja' no'ox batem yo'ntonic yu'un li c'usitic oy li' ta banamile ; ja' lo'labil yo'ntonic yu'un li c'ulejalile xchi'uc li c'usitic xpich'et no'ox yo'ntonic yu'une . Jech te net'bil chc'ot o li sc'op Dios ya'yojique , jech mu satin o .
41004020	Li bec' trigo ic'ot ta lequil banamile ja' li boch'otic cha'yic sc'op Dios ti chc'ot lec ta yo'ntonique . Jech lec chac' sat . Oy ta xac' lajuneb xcha'vinic ( 30 ) ta bej ; oy ta xac' oxvinic ( 60 ) ta bej ; oy ta xac' vo'vinic ( 100 ) ta bej ” , x'utatic yu'un li Jesuse .
41004021	Jech laj yal noxtoc li Jesuse : “ Me ta jtsantic candile , mu yu'unuc ta jnujmaquitic ta anmul , o me ta yolon vaybal . Ja' ta xcac'tic lec ta xvuchanubil .
41004022	Ja' jech mu'yuc c'usi mucul chcom ti mu xvinaje . Mu'yuc c'usi nac'al chcom ti mu'yuc boch'o cha'ye .
41004023	Boch'o oy xchiquin ac'o snopbe lec smelol ” , x'utatic yu'un li Jesuse .
41004024	Jech laj yal noxtoc li Jesuse : “ A'ibeic lec smelol li c'usi chacalboxuque . Ti c'u x'elan chabisbe achi'ilique , ja' jech sbisol chavich'ic ec . Jeloven to cha'ac'batic .
41004025	Yu'un li boch'o oy xa yu'une ta x'ac'bat yan . Yan li boch'o mu'yuc yu'une ta xpojbat sutel ti c'u yepal staoje ” , xi li Jesuse .
41004026	Li Jesuse jech lic yal noxtoc : “ Li ventainel yu'un Diose ja' jech chac c'u cha'al jun vinic ti ta x'ovolaje .
41004027	Li vinique jun yo'nton chvay ta ac'ubaltic , ta xlic ta c'ac'altic . Li sts'unube te ta xlic javuc tal stuc ; ta xlic ch'iuc tal , pero mu sna' c'u x'elan ta xch'i .
41004028	Yu'un te ta xch'i tal stuc ta banamil . Ba'yuc ta xloc' yanal , ja'o ta xac' xnich , ja'o ta xcom sat .
41004029	C'alal ta xyijube , ja'o chich' tuch'el , yu'un yorail xa ta tuch'el ” , xi li Jesuse .
41004030	Jech laj yal noxtoc li Jesuse : “ ¿ C'usi xu' ta jco'oltsan o li ventainel yu'un Diose ? ¿ C'usi lo'ilal ta jloc'ta o ti xco'laj smelole ?
41004031	Ja' jech chac c'u cha'al bec' mostaza chich' ts'unel ti ja' no'ox stuc toj biq'uit ta scotol yan ts'unubiletique .
41004032	Pero c'alal me laj yich' xa'ox ts'unele , ja' no'ox stuc toj muc' ta xbat ta scotol li yan ts'unubiletique . Lec muc'tic chac' sc'obc'ob , jech chtal mutetic ta vinajel , chtal spas stasic ta sc'obc'ob yu'un oy lec xyaxinal ” , xi li Jesuse .
41004033	Li Jesuse puru ta lo'il c'op la xchanubtas li cristianoetique , ja' ti c'u x'elan xu' cha'ibeic smelole .
41004034	Me mu'yuc lo'iletique , mu'yuc la ichanubtasvan . Yan li yajchanc'optaque laj yalbe ya'yic smelol ti c'alal stuquic xae .
41004035	C'alal ich'ay xa'ox c'ac'ale , jech laj yalbe yajchanc'optac li Jesuse : — Jelovcutic batel ta jot nab — xut .
41004036	La sc'opanic comel li cristianoetic te xchi'inojique ; la xchi'inic batel li Jesuse . Ja' jech laj yiq'uic batel ti c'u x'elan oy ta yut canovae . Oy yantic canovaetic te xchi'uquic batel noxtoc .
41004037	Ilic tsots ic' , tsots la syuq'uilan li nabe ; jech i'och ep vo' ta yut canova , jutuc xa muc xnoj ta vo' li canovae .
41004038	Li Jesuse te vayem ta chac canova , yich'oj lec xon sjol . La stijic , jech laj yalbeic : — Jchanubtasvanej , ¿ me mu'yuc ta avo'nton ti chijmucutic ta nabe ? — xutic .
41004039	Ilic li Jesuse . La spajes li iq'ue xchi'uc li nabe . Jech laj yalbe : — Ch'abian , pajan — xut . Jech ta ora ich'abi o li iq'ue ; bats'i lec lamal icom scotol .
41004040	Li Jesuse jech laj yalbe li yajchanc'optaque : — ¿ C'u yu'un chaxi'ic ? ¿ C'u yu'un ti mu'yuc to xch'unojel avo'ntonique ? — xut .
41004041	Yo'to ech'em ixi'ic , jech la sjac'be sbaic : — ¿ Boch'o vinical li'i ? Yu'un c'alal ta ic' , c'alal ta nab ta xch'unbat smantal — xut sbaic .
41005001	Li Jesuse te ic'otic ta jot nab ta yosilal gerasaetic .
41005002	C'alal iloc' ta canova li Jesuse , ta ora tal nupatuc ta be yu'un jun vinic ochem pucuj ta yo'nton ; te iloc' tal ta muquinaltic .
41005003	Li vinique ja' snainoj li muquinaltique . Mu'yuc boch'o xu' yu'un ta xchuc , ac'o me ta cadena .
41005004	Ep ta velta laj yich' chuquel ta cadena , pero la xtuch'an . Mu'yuc boch'o xu' yu'un tstsal .
41005005	Ta c'ac'al ta ac'ubal te x'avet ta muquinaltic xchi'uc ta vitsetic . Te ta syayijes sba stuc ta ton .
41005006	Li vinique laj yil ta nom li Jesuse , ital ta anil ; la squejan sba ta stojol .
41005007	Tsots i'avan , jech laj yal : — Jesús , Xnich'on Dios ta vinajel , ¿ c'usi tal aq'uelbun ? Chacalbot ta stojol Dios ti mu me xavac'bun jvocole — xut .
41005008	Yu'un jech xa'ox i'albat yu'un li Jesuse : — Pucuj , loc'an batel ta yo'nton li vinique — x'utat .
41005009	Li Jesuse jech la sjac'be : — ¿ C'usi abi ? — xut . — Legionun , yu'un ven epuncutic — xi .
41005010	Tsots la sc'anbe vocol Jesús ti mu me xtacatic loq'uel te ta banamile .
41005011	Oy ep chitometic te ta sa' sve'elic ta yoc vits .
41005012	Li pucujetique la sc'anbeic vocol li Jesuse , jech laj yalbeic : — Avocoluc tacuncutic batel yo' bu oy li chitometique ; te no'ox chbat ochcuncutic — xiic .
41005013	Li Jesuse laj yac' te baticuc . Jech iloq'uic ta yo'nton li vinique , bat ochicuc ta yo'nton chitometic . Li chitometique oy van cha'miluc ( 2,000 ) . I'anilajic batel ta yalubaltic , jech te ibalch'ujic ochel ta nab ; te ijic'ov scotolic .
41005014	Li jchabichitometique ixi'ic batel . Bat yalbeic scotol cristianoetic ta lum xchi'uc boch'otic nacajtic batel ta te'tic . Te ital scotolic , tal sq'uelic li c'usi ic'ot ta pasele .
41005015	C'alal ic'otic yo' bu oy li Jesuse , laj yilic te chotol li vinic ti ochem to'ox jun legión pucuj ta yo'ntone . Slapoj xa lec sc'u' , cuxem xa lec yo'nton . Li cristianoetique ep ixi'ic .
41005016	Li boch'otic laj yilic c'u x'elan icol li vinic ti ochem to'ox pucujetic ta yo'ntone xchi'uc c'usi ic'ot ta pasel ta stojol li chitometique , laj yalbeic li boch'otic te ic'otique .
41005017	Scotolic laj yalbeic Jesús ti svocoluc ac'o loc'uc batel ta yosilalique .
41005018	C'alal ch-och xa'ox ta canova li Jesuse , li vinic ti ochem to'ox pucuj ta yo'ntone la sc'anbe vocol Jesús ti ac'o xchi'in batele .
41005019	Pero li Jesuse muc xch'un , jech laj yalbe : — Batan ta ana , bat albo ya'yic avuts' avalaltac c'usi la spasbot li Diose , ti ep la xc'uxubinote — xut .
41005020	Jech ibat li vinique ; lic yal batel ta scotol Decapolis c'u x'elan icoltaat yu'un li Jesuse . C'alal laj ya'yic li cristianoetique , toj ch'ayel ic'ot yo'ntonic .
41005021	C'alal isut tal ta canova ta jot nab li Jesuse , bats'i ep cristianoetic la stsob sbaic ta stojol . Li Jesuse te no'ox icom ta ti'nab .
41005022	Te ic'ot jun vinic , ja' banquilal ta jun nail tsobobbail Jairo sbi . C'alal laj yil Jesús li Jairoe , tal squejan spatan sba ta stojol .
41005023	Tsots la sc'anbe vocol , jech laj yalbe : — Ta xa xcham cunin tseb . Avocoluc bat ac'o ac'ob ta sbec'tal , yu'un jech ac'o coluc , ac'o cuxiuc — xi .
41005024	Jech la xchi'in batel li Jesuse . Solel net'el ibat li Jesuse yu'un te nabal ibat epal cristianoetic .
41005025	Oy jun ants te nabal ibat . Lajchab xa jabil yich'oj tuch'patijel .
41005026	Ep la sa' jpoxtavanejetic , pero ja' no'ox ep i'ac'bat svocol , xchi'uc ilaj scotol li c'usitic oy yu'une . Pero mu'yuc bal laj ya'ay li poxtaele , yo'to ech'em i'ipaj o .
41005027	Laj ya'ay ti xu' yu'un ta xcoltavan li Jesuse , jech te nabal ibat ta spat li epal cristianoetique . La spicbe snatil c'u' li Jesuse .
41005028	Yu'un jech la snop : “ Ac'o me ja' no'ox ta jpicbe li sc'u'e , xu' chicol o ” , xi ta yo'nton .
41005029	Jech ta ora imac li xchamele ; laj ya'ay ti lec xa oye .
41005030	Li Jesuse ta ora laj ya'ay ti i'abtej xa stsatsale . Ijoyij , jech la sjac'be li cristianoetique : — ¿ Boch'o la spicbun jc'u' ? — xut .
41005031	Itac'ovic li yajchanc'optaque : — Toj tsinil cristianoetic chavil . ¿ C'u yu'un ‘ boch'o la spicbun jc'u' ’ , xachi ? — xutic .
41005032	Li Jesuse la sq'uel ta jujujot xocon li boch'o jech la spase .
41005033	Li antse ta xnic xa ta xi'el , yu'un sna' ti ja' la spase . Jech la squejan sba ta stojol li Jesuse . Jamal laj yalbe scotol .
41005034	Li Jesuse jech laj yalbe : — Tseb , lacol xa ta sventa xch'unojel avo'nton . Ja' yu'un junuc avo'nton batan , yu'un icol xa li achamele — xut .
41005035	C'alal ja'o chlo'ilaj li Jesuse , te ic'otic jayibuc j'almantaletic ti iliquic batel ta sna li banquilal ta nail tsobobbaile . Jech c'ot yalbeic : — Icham xa li atsebe . Altic xa chavac'be svocol li jchanubtasvaneje — xutic .
41005036	Li Jesuse muc stuc'ulan li c'usi laj yalique , jech laj yalbe li Jairoe : — Mu xavat avo'nton . Ja' tsc'an oyuc xch'unojel avo'nton — xut .
41005037	Li Jesuse mu sc'an ep boch'o ta xchi'in batel . Ja' no'ox laj yic' batel Pedro , Santiago xchi'uc yits'in , ja' li Juane .
41005038	C'alal ic'otic ta sna li banquilal ta nail tsobobbaile , laj yil Jesús ti xvochetic , ti xviquetic no'ox ta oq'uele .
41005039	Li Jesuse i'och ta yut na . Jech la sjac'be li boch'otic te oyique : — ¿ C'u yu'un ti xavochetic , ti xaviquetic no'ox ta oq'uele ? Mu'yuc chamen li tsebe ; ja' no'ox ta xvay — xi .
41005040	C'alal jech laj ya'yique , la stse'intaic no'ox li Jesuse . Pero li Jesuse lic stacan loq'uel scotol li boch'otic te oyique . Ja' xa no'ox te la scomtsan li stot sme' tsebe xchi'uc li oxib xchi'iltaque . Te i'ochic yo' bu telel li tsebe .
41005041	Li Jesuse la stsacbe sc'ob li tsebe , jech laj yalbe : — Talita cum — xut . “ Tseb , chacalbot lican ” , xi smelol .
41005042	Ta ora ilic li tsebe , ixanov , yu'un lajchab xa jabil yich'oj . Scotol li boch'otic te oyique toj labal sba laj yilic .
41005043	Li Jesuse tsots laj yalbe mantal ti mu me boch'o xalbe ya'yique . Laj yalbe noxtoc ti ac'o yac'beic sve'el li tsebe .
41006001	Li Jesuse iloc' batel , ibat ta slumal , te xchi'uc batel li yajchanc'optaque .
41006002	C'alal ista sc'ac'alil ta xcux yo'ntonique , li Jesuse ibat chanubtasvanuc ta nail tsobobbail . Ep boch'otic laj ya'ibeic sc'op li Jesuse ; toj ch'ayel ic'ot yo'ntonic . Jech lic sjac'be sbaic : — ¿ Bu la xchan tal jech li jchi'iltic li'i ? ¿ Bu la sta tal li sbijile xchi'uc ti ep sq'uelubil stsatsal chac' ta ilele ?
41006003	¿ Me mu ja'uc li carpintero yol Mariae ? ¿ Me mu ja'uc xchi'iltac li Santiago , li José , li Judas , xchi'uc Simone ? ¿ Me mu ja'uc xchi'iltac noxtoc li antsetic li' jchi'uctic ta nacleje ? — xut sbaic . Jech muc xich'ic o ta muc' li Jesuse .
41006004	Jech i'albatic yu'un li Jesuse : — Li j'alc'opetique ich'bilic ta muc' . Pero ta slumal stuquic xchi'uc ta stojol yuts' yalaltaquic xchi'uc ta sna stuquique mu x'ich'atic ta muc' — xut .
41006005	Jech muc x'ac'bat spas muc'tic sq'uelubil stsatsal . Ja' no'ox la scolta jayibuc jchameletic ti c'alal laj yac' sc'ob ta sbec'talique .
41006006	Li Jesuse labal sba laj ya'ay ti mu sc'an xch'unique . Jech ibat ta tsobtsobnaetic ti te no'ox nopajtique . Te ichanubtasvan .
41006007	Li Jesuse laj yic' li lajchab yajchanc'optaque . La stacan batel ta chabchab . Laj yac'anbe svu'elic yu'un ac'o sloq'uesic pucujetic .
41006008	Laj yalbe ti mu me c'usi xich'ic batel ta sventa bee . Ja' no'ox ac'o yich'ic batel snamte'ic . Mu me xich' batel sve'elic , me snuti'ic , o me staq'uinic .
41006009	Ja' no'ox ac'o slap batel xonobic ; mu me xich' batel cha'lic sc'u'ic .
41006010	Jech laj yalbe : — Ti bu chc'ot ach'aman anaique , te me oyanic o . Ja' to xaloq'uic batel me chabatic ta yan lume .
41006011	Me oy bu mu xayotesoxuc , xchi'uc me mu sc'an xa'ay ac'opique , loc'anic batel . Lilino comel spucucal avacanic . Ja' sna'ubil yu'unic ti bajbil chcomic oe — x'utatic yu'un li Jesuse .
41006012	Jech iloq'uic batel . Laj yalic batel ti ac'o sutes yo'ntonic ta stojol Diose ,
41006013	xchi'uc la sloq'uesic ep pucujetic ta yo'nton cristianoetic , xchi'uc la xjaxbeic aceite ep jchameletic , jech icol yu'unic .
41006014	Li ajvalil Herodese laj ya'ibe sc'oplal li Jesuse , yu'un puquem sc'oplal ta scotol lumetic . Oy ep boch'otic jech laj yalic : — Le'e ja' Juan j'ac'vanej ta vo' , yu'un icha'cuxesat , jech oy ep svu'el ta spas li c'usitic ta spase — xiic .
41006015	Oy yantic jech laj yalic : — Ja' j'alc'op Elías — xiic . Oy yantic jech laj yalic : — Ja' jun j'alc'op jech chac c'u cha'al li yaj'alc'optac Dios ta vo'onee — xiic .
41006016	C'alal laj ya'ay Herodes c'usi chalic li cristianoetique , jech laj yal : — Ja' Juan ti laj cac' ta c'ocbel sjole . Yu'un van icha'cuxi — xi .
41006017	Yu'un li Herodese ja' ono'ox laj yac' ta tsaquel li Juane . Laj yal mantal ti ac'o chucatuc ta cadena ta yut chuquinab ta scoj li Herodiase , ja' li yajnil to'ox yits'in laj yic'bee , ja' li Felipee .
41006018	Yu'un li Juane jech laj yalbe ta jamal li Herodese : “ Mu jechuc chal ta mantal ti laj apojbe yajnil avits'ine ” , xut .
41006019	Jech ec li Herodiase toj chopol laj ya'ay ti jech laj yal li Juane , jech tsc'an ta smil . Pero mu'yuc to'ox c'uxi laj yut .
41006020	Li Herodese xi'em to'ox ta sventa li Juane , yu'un sna'oj ti ja' lequil vinique xchi'uc ti mu'yuc smule . Jech laj yac' ta chabiel , yu'un jech mu me xmilat . Ac'o me muc xc'ot ta yo'nton c'usi laj yal li Juane , pero xcuxet no'ox yo'nton tsc'an cha'ay .
41006021	Ts'acal to c'alal la spasbe sq'uinal c'usi ora ivoc' li Herodese , la sna' ti ja' xa yorail tspas c'usi oy ta yo'nton li Herodiase . Li Herodese laj yic'an scotol li j'abteletic yu'une , li banquilal soldadoetique xchi'uc li jpasmantaletic ta scotol Galilea banamile .
41006022	Te i'och ac'otajuc stseb li Herodiase . Li Herodese toj lec laj yil xchi'uc li boch'otic te co'ol chve'ic ta mexae . Li Herodese jech laj yalbe li tsebe : — C'anbun c'usiuc no'ox chac'anbun , chacac'bot .
41006023	Yiloj Dios ti chacac'bot c'usiuc no'ox chac'anbune . Ac'o me chac'anbun ta o'lol ti c'u smuc'ul jventainoje , chacac'bot — xut .
41006024	Jech iloc' sjac'be sme' li tsebe : — ¿ C'usi ta jc'an xana' ? — xut . Itac'ov li me'ile : — Ja' xac'anbe sjol li Juan j'ac'vanej ta vo'e — xut .
41006025	Jech ital ta anil li tsebe ; i'och yo' bu oy li Herodese . Jech laj yalbe : — Ja' ta jc'an chavac'bun ta ora ta jayil taq'uin sjol li Juan j'ac'vanej ta vo'e — xut .
41006026	Li Herodese ep laj yat yo'nton . Pero ta scoj ti la st'abbe sbi Diose , xchi'uc ti laj ya'yic li boch'otic yic'anoje , jech muc sc'an sutes sc'op ta sventa li c'usi ic'anbate .
41006027	Jech ta ora la stac batel jun yajsoldado , yu'un ac'o bat sc'ocbe tal sjol li Juane . Ibat li soldadoe bat sc'ocbe tal sjol li Juan te tiq'uil ta chuquele .
41006028	Laj xlech tal ta jayil taq'uin ; laj yac'be li tsebe . Li tsebe bat yac'be li sme'e .
41006029	C'alal laj ya'yic li yajchanc'optac Juane , bat yich'beic tal li sbec'tale , la smuquic .
41006030	Li yajchanc'optac Jesuse isutic tal ta spasel li yabtelique . Vul yalbeic Jesús scotol li c'usitic la spasique xchi'uc ti c'u x'elan ichanubtasvanique .
41006031	Li Jesuse jech laj yalbe li yajchanc'optaque : — Batic , jvoc' jbatic batel ti bu mu'yuc cristianoetique , yu'un jech xu' te ta jcuxtic jutuc — xut . Yu'un ep cristianoetic italic , jech muc xocobic sventa ta xve'ic .
41006032	Jech i'ochic ta canova xchi'uc li yajchanc'optaque ; ibatic ti bu mu'yuc cristianoetique .
41006033	Pero ep boch'otic i'ilvanic ti c'alal ibatique . Laj yotquinic ti ja' li Jesuse , jech ta yacan ibatic ta anil . Ep ta lum bu iliquic batel , ja' ba'yuc ic'otic .
41006034	C'alal iloc' ta canova li Jesuse , laj yil ti te xa tsobol epal cristianoetique . Jech ic'uxubaj ta yo'nton , yu'un ja' jechic jech chac c'u cha'al chijetic ti mu'yuc xchabielique . Jech lic xchanubtas ; ep c'usitic laj yac' ta chanel .
41006035	C'alal mal xa'ox c'ac'ale , jech i'albat yu'un yajchanc'optac li Jesuse : — Li'i , xocol banamil , bat xa c'ac'al noxtoc .
41006036	Ja' lec taco batel li cristianoetique ; ac'o bat sman sve'elic ta tsobtsobnaetic xchi'uc ta lumetic ti li' no'ox nopolique — x'utat .
41006037	Itac'ov li Jesuse : — Ac'beic sve'el vo'oxuc — x'utatic . Itac'ovic : — ¿ Me yu'un chbat jmancutic tal lajunvinic ( 200 ) denario taq'uin pan sventa chcac'becutic sve'ic ? — xutic .
41006038	Itac'ov li Jesuse : — ¿ Jayib pan oy avu'unic ? Bat q'uelic — x'utatic . C'alal laj yilique , jech laj yalbeic li Jesuse : — Vo'ob , xchi'uc cha'cot choy — xutic .
41006039	Li Jesuse laj yalbe cristianoetic ti ac'o chotiicuc ta jujutsob ta c'unil jobeltique .
41006040	Jech lic chotiicuc ta jujutsob . Oy laj yic' sbaic ta vo'vinic ( 100 ) , xchi'uc ta lajuneb yoxvinic ( 50 ) .
41006041	Li Jesuse la stsac li vo'ob pane xchi'uc li cha'cot choye ; la sq'uel muyel vinajel , la stojbe ta vocol Dios . La svoc' li pane , laj yac'be li yajchanc'optaque ; ja' xa bat spucbeic ec li cristianoetique . La xut'ilan noxtoc li choye ; la spucbeic scotol li cristianoetique .
41006042	Lec ive'ic ; inoj xch'utic scotolic .
41006043	Lic stsobbeic scomelal li pan xchi'uc li choye ; lajchab moch la staic .
41006044	Ti c'u yepal ive'ique ja' vo'mil ( 5000 ) viniquetic .
41006045	C'alal laj yo'ntonique , li Jesuse ta ora laj yalbe yajchanc'optac ti ac'o ochicuc ta canovae , yu'un ac'o jelovicuc batel ta jot nab te ta stuq'uil lum Betsaida . Yu'un li stuque ta to sc'opan comel li cristianoetique .
41006046	C'alal la sc'opan comel li cristianoetique , ibat ta vits , bat sc'opan Dios .
41006047	C'alal ch'ayem xa'ox c'ac'ale , te xa'ox oyic batel ta o'lol nab ta canova li yajchanc'optaque . Yan li Jesuse te to oy ta vits .
41006048	Li Jesuse laj yil batel ti lubenic xa ta xlechuel canova li yajchanc'optaque , yu'un tsots chnet'van li iq'ue . C'alal po'ot xa tsacub osile , ibat yo' bu oy li yajchanc'optaque ; ixanov batel ta bavo' . Tsc'an ox ta xjelov no'ox batel yo' bu oy li yajchanc'optaque .
41006049	C'alal laj yilic ti ta xanov tal ta bavo'e , la snopic ti ja' ch'ulelale . Iliquic ta avlajetel ta scoj xi'el ,
41006050	yu'un scotolic laj yilic , jech ep ixi'ic . Pero ta ora la sc'opan , jech laj yalbe : — Mu me xaxi'ic , ja' vu'un . Tsatsubtaso avo'ntonic — xut .
41006051	I'och xchi'in ta yut canova , jech ta ora ich'abi li iq'ue . Solel toj ch'ayel ic'ot yo'ntonic li yajchanc'optaque .
41006052	Yu'un mu sna'ic ti ta svu'el no'ox i'epaj li pane , yu'un toj macal yo'ntonic .
41006053	C'alal ijelovic ta jot nabe , te iloq'uic ta canova ta Genesaret . Te la xchuquic ta ti'nab li scanovaique .
41006054	C'alal iloq'uic ta canovae , li cristianoetique ta ora laj yotquinic li Jesuse .
41006055	Bat yalic ta anil ta scotol yosilalic ti te xa oy li Jesuse . Jech ta ora la xq'uechubte'ic tal scotol li jchameletic yu'unique ; laj yiq'uic tal yo' bu oy li Jesuse .
41006056	Buyuc no'ox i'och li Jesuse , me ta bic'tal lum , me ta muc'ta lum , me ta tsobtsobnaetic , te tal xpuch'ananic ta xoraltic li jchameletic yu'unique . Li jchameletique la sc'anbeic vocol Jesús ti ac'o me yoc sc'u' no'ox ta spicbeique . Li boch'otic la spicbeic yoc sc'u'e , icolic .
41007001	Te italic ta stojol Jesús li fariseoetique xchi'uc jayibuc jchanubtasvanejetic ta smantal Dios ; te iliquic tal ta Jerusalén .
41007002	Te laj yilic ti oy jayibuc yajchanc'optac Jesús ti mu'yuc la spasic c'u x'elan stalelic ta spoc sc'obic c'alal ta xve'ique , jech te lic stic'beic smul .
41007003	( Yu'un li fariseoetic xchi'uc scotol li judioetique ja' yich'ojbeic stalel li moletic ta vo'onee . Me mu'yuc tspasic c'u x'elan stalel tspoc sc'obique , mu xu' ta xve'ic .
41007004	C'alal me isutic tal ta ch'ivite , mu'yuc ta xve'ic ti me mu'yuc ta spasic c'u x'elan stalelique . Oy to yan c'usitic stalelic tspasic ; ja' ti c'u x'elan ta suc' sbin , xbochic , xchi'uc sets'ique . )
41007005	Li fariseoetic xchi'uc li jchanubtasvanejetic ta smantal Diose jech la sjac'beic li Jesuse : — ¿ C'u yu'un mu'yuc yich'ojbeic stalel moletic ta vo'one li avajchanc'optaque ? Yu'un xchi'uc sbolil sc'obic ta xve'ic — xutic .
41007006	Itac'ov li Jesuse : — Jlo'lavanejoxuc . Ja' ac'oplalic ti jech ts'ibabil yu'un j'alc'op Isaiase : ‘ Li cristianoetic li'i chiyich'icun ta muc' ta yeic no'ox , pero li yo'ntonique bats'i nom oy ta jtojol .
41007007	Altic ti chiyich'icun ta muc' yilele , yu'un smantal no'ox cristiano ta xchanubtasvanic ’ , xi li Isaiase .
41007008	Yu'un li vo'oxuque ja' acomtsanojbeic smantal Dios ta scoj ti ja' avich'ojbeic stalel li cristianoetique — xi li Jesuse .
41007009	Jech laj yalbe noxtoc : — Toj lec xana'ic c'usi chapasic sventa chacomtsanbeic smantal Dios ta scoj ti ja' avich'ojbeic stalel li moletic ta vo'onee .
41007010	Li Moisese jech yaloj : ‘ Ich'o ta muc' atot ame' ’ , xchi'uc ‘ Li boch'o yan xich' xalbe stot sme'e , ac'o yich' milel ’ , xi .
41007011	Pero li vo'oxuque lec chava'yic me jech chalbe li stot sme'ique : ‘ Mu xu' ta jcoltaot , yu'un scotol li c'usi oy cu'une laj xa cal ti chcac'be ta smoton Diose ’ , me xutique .
41007012	Xchi'uc chavalbeic ti xu' xa mu xc'uxubin o li stot sme'ique .
41007013	Ja' jech chalajesbeic sc'oplal smantal Dios ta scoj ti ja' avich'ojbeic stalel li atot ame'ique . Oy to ep yan c'usitic co'ol chapasic — x'utatic yu'un li Jesuse .
41007014	Li Jesuse laj yic' yan velta li epal cristianoetique , jech laj yalbe : — A'yo ava'yic li c'usi ta xcalboxuque . A'ibeic lec smelol .
41007015	Li c'usi ta x'och ta xch'ut cristianoe ma'uc ta xbolib o yo'nton yu'un . Ja' ta xbolib o yo'nton yu'un li c'usi ta xloc' tal ta yut yo'ntone — x'utatic yu'un li Jesuse .
41007017	Li Jesuse la scomtsan li cristianoetique , bat ochuc ta na . Te lic jac'batuc yu'un yajchanc'optac c'usi smelol li lo'il laj yale .
41007018	Jech laj yal li Jesuse : — ¿ Me mu xava'ibeic smelol ec li vo'oxuque ? ¿ Me mu xana'ic ti mu xbolibtasat yu'un li c'usi ch-och ta xch'ut cristianoe ?
41007019	Yu'un mu x'och batel ta yo'nton ; ta xch'ut no'ox ta xc'ot , ja'o ta xloc' — x'utatic . Ti jech laj yal li Jesuse , ja' laj yac' ta a'yel ti lec scotol li ve'liletique .
41007020	Jech laj yalbe noxtoc li yajchanc'optaque : — Li c'usi chopol ta xloc' tal ta yo'nton cristianoe ja' chbolib o yo'nton yu'un .
41007021	Yu'un ta yut yo'nton cristiano ta xloc' tal li c'usi chopol ta snopique , me ta xmulivaj , me ta x'elc'aj , me ta xmilvan ,
41007022	me c'usiuc no'ox ta sc'upin , me ven chopol c'usi tspas , me ta xlo'lavan , me mu xq'uexov ta spasel li c'usi nopen xa'ye , me xti'et yo'nton , me ta slo'ilta xchi'il , me ta stoy sba , me toj bol .
41007023	Scotol li c'usitic chopol li'i , ta yut yo'nton cristiano ta xlic tal . Le'e ja' ta xbolib o yo'nton yu'un — xut yajchanc'optac li Jesuse .
41007024	Iloc' batel li Jesuse ; ibat ta yosilal Tiro . Te i'och ta jun na , yu'un mu sc'an xvinaj bu oy , pero ivinaj ono'ox .
41007025	Ta ora i'aybat sc'oplal yu'un jun ants , ochem pucuj ta yo'nton stseb . Te ital ta stojol li Jesuse ; la squejan spatan sba ta stojol .
41007026	Li antse ja' yanlum ; te liquem tal ta Sirofenicia banamil . Scotol yo'nton la sc'anbe Jesús ti ac'o sloq'uesbe pucuj ta yo'nton li stsebe .
41007027	Li Jesuse jech laj yalbe li antse : — Ac'o ve'icuc ba'yuc li nich'naletique . Mu lecuc me ta jpojbetic yotic li nich'naletique , yu'un chcac'betic sve'ic unin ts'i'etic — xut .
41007028	Itac'ov li antse : — Jech xaval , Cajval . Pero li xch'uch'ulil yot nich'naletic ta xbaj yalel ta yolon mexae ja' ta stam sve'ic ec li unin ts'i'etique — xi li antse .
41007029	Li Jesuse jech laj yalbe : — Ta sventa ti jech latac'ove , loq'uem xa pucuj ta yo'nton li atsebe . Junuc avo'nton batan — xut .
41007030	C'alal ic'ot ta sna li antse , mochol xa ta svayab c'ot sta li stsebe , yu'un loq'uem xa li pucuj ta yo'ntone .
41007031	Iloc' batel ta yosilal Tiro li Jesuse ; te ijelov batel ta yosilal sidonetic . I'ech' xtuch' batel li yosilal Decapolise ; te ic'ot ta nab Galilea .
41007032	Te laj yic'beic tal ta stojol Jesús jun uma' vinic xchi'uc macal xchiquin . La sc'anbeic Jesús ti ac'o yac' sc'ob ta sbec'tal li vinique .
41007033	Li Jesuse slecoj laj yic' loq'uel li vinique ; la stic' ochel sni' sc'ob ta jujun xchiquin . Xchi'uc la stubta sc'ob ; la spicbe yoc' li vinique .
41007034	La sq'uel muyel vinajel ; la sjic' yo'nton , jech laj yal : “ Efata ” , xi . “ Jaman ” , xi smelol .
41007035	Ta ora ijam xchiquin xchi'uc ye li uma'e , jech lec lic c'opojuc .
41007036	Li Jesuse laj yalbe cristianoetic ti mu me boch'o xalbeic batele , pero muc xch'unic . C'alal me ep ta velta i'albatic ti mu me xalic batele , yo'to ech'em lic yalic batel .
41007037	Yu'un toj labal sba laj yilic li c'usi ic'ot ta pasele , jech laj yalic : “ Toj lec c'usitic la spas li Jesuse . Xu' yu'un tsjambe xchiquin li coque xchi'uc tsjambe ye li uma'e ” , xiic .
41008001	Ta yorail le'e bats'i ep cristianoetic la stsob sbaic tal yan velta ta stojol li Jesuse ; mu'yuc xa c'usi ta sve'ic . Jech lic yic' yajchanc'optac li Jesuse . Jech laj yalbe :
41008002	— Toj abul sbaic chquil li cristianoetique , yu'un yoxibal xa c'ac'al li' xchi'inojutic ; mu'yuc xa c'usi ta sve'ic .
41008003	Me mu'yuc ve'emic ta jtac batel ta snaique , oy yic'al ta x'alubic ta be , yu'un oy nom liquemic tal — xut .
41008004	Itac'ov li yajchanc'optaque : — ¿ Boch'o xu' tsta epal pan li' ta xocol banamil sventa chich' mac'linel li epal cristianoetique ? — xutic .
41008005	Jech ijac'batic yu'un li Jesuse : — ¿ Jayib pan avich'ojic ? — x'utatic . — Vucub — xiic .
41008006	Li Jesuse laj yalbe cristianoetic ti ac'o chotiicuc ta lumtique . La stsac li vucub pane ; la stojbe ta vocol Dios . La svoc' li pane ; laj yac'be li yajchanc'optaque , yu'un ac'o spucbeic li cristianoetique .
41008007	Oy yich'ojic jaycotuc bic'tal choy noxtoc . La stojbe ta vocol Dios noxtoc li Jesuse . Laj yal ti ac'o spucbeic li cristianoetique .
41008008	Lec ive' scotolic ; inoj xch'utic o . Lic stsobbeic li scomelale ; inoj yu'unic vucub moch .
41008009	Ti c'u yepal ive'ique oy van chanmiluc ( 4,000 ) . C'alal ive'ique , itacatic batel yu'un li Jesuse .
41008010	Jech ta ora i'ochic ta barco xchi'uc yajchanc'optac li Jesuse . Ibatic ta yosilal Dalmanuta banamil .
41008011	Italic jayibuc fariseoetic , tal stsaquic ta lo'il li Jesuse , yu'un tsq'uelic c'uxi ta xtac'ov . La sc'anbeic ti ac'o spas sq'uelubil stsatsal ta vinajele .
41008012	Tsots la sjic' yo'nton li Jesuse , jech laj yal : — ¿ C'u yu'un ja' no'ox tsc'an ta sq'uelic sq'uelubil jtsatsal li cristianoetic li'i ? Ta xcalboxuc ta jamal , mu'yuc xa yan sq'uelubil jtsatsal cha'ac'bat avilic — xi .
41008013	Li Jesuse la scomtsan li fariseoetique , i'ochic yan velta ta canova ; ibatic ta jot nab .
41008014	Li yajchanc'optac Jesuse muc xt'ab ta yo'nton laj yich'ic batel spanic . Jun no'ox pan te yich'ojic batel ta canova .
41008015	Li Jesuse jech laj yalbe li yajchanc'optaque : — Q'uelo me abaic ta sventa svolesubil xch'ut pan yu'un li fariseoetique xchi'uc svolesubil xch'ut pan yu'un li Herodese — xut .
41008016	Li yajchanc'optaque jech laj yalbe sbaic : — Ja' van ta xalbutic ti muc xquich'tic tal jpantique — xut sbaic .
41008017	Li Jesuse la sna' li c'usi laj yalique , jech laj yalbe : — ¿ C'u yu'un ja' chanopic ta sventa ti muc xavich'ic tal jpantique ? ¿ Me yu'un mu'yuc to chc'ot ta avo'ntonic ? ¿ Me mu'yuc to chava'ibeic smelol ?
41008018	Oy asatic ¿ me mu xavilic ? Oy achiquinic ¿ me mu xava'yic ? ¿ Me yu'un mu xa xana'ic li c'usi la jpase ?
41008019	C'alal la jvoc' vo'ob pan sventa la jmac'lin vo'mil ( 5,000 ) viniquetique , ¿ jayib moch laj ataic li scomelal laj atsobique ? — xut . — Lajchab moch — xiic .
41008020	— Ta yan velta c'alal la jvoc' vucub pan sventa chanmile , ¿ jayib moch laj ataic li scomelal laj atsobique ? — xut . — Vucub — xiic .
41008021	Jech i'albatic yu'un li Jesuse : — ¿ C'u yu'un ti yoquel to mu xava'ibeic smelole ? — x'utatic .
41008022	C'alal ic'otic ta lum Betsaidae , te la snitic tal ta stojol Jesús jun ma'sat vinic . La sc'anbeic vocol Jesús ti ac'o yac' sc'ob ta sbae .
41008023	Li Jesuse la stsacbe sc'ob li ma'sate ; la snit loq'uel ta ti'lum . La xjaxbe stub ta sat ; la spicbe ta xchibal sc'ob . La sjac'be me xil xa jutuc osil .
41008024	Li vinique la stoy sat , jech laj yal : — Ta xquil ta xanovic li cristianoetique , pero xco'laj xchi'uc te'etic ta xquil — xi .
41008025	Li Jesuse la spicbe yan velta li sate , jech lic jamuc o lec , lic yil lec scotol .
41008026	Li Jesuse la stac batel ta sna li vinique , jech laj yalbe : — Mu xa me xa'och batel ta yut lum — xut .
41008027	Li Jesuse ibatic xchi'uc yajchanc'optac ta tsobtsobnaetic te ta lum Cesarea yu'un Filipo . C'alal chanovic batel ta bee , jech lic sjac'be yajchanc'optac li Jesuse : — ¿ Boch'oun ta xalic li jchi'iltactique ? — xut .
41008028	Itac'ovic : — Oy ta xalic ti vo'ot Juan j'ac'vanejot ta vo'e . Oy yan ta xalic ti vo'ot Eliasote . Oy yan ta xalic ti vo'ot jun yaj'alc'opot Diose — xutic .
41008029	Jech ijac'batic yu'un ec li Jesuse : — Li vo'oxuque ¿ boch'oun chavalic ec ? — x'utatic . Itac'ov li Pedroe : — Vo'ot li Cristoote — xut .
41008030	Li Jesuse laj yalbe lec mantal yajchanc'optac ti mu me boch'o xalbeic batele .
41008031	Li Jesuse jech lic yalbe li yajchanc'optaque : “ Vu'un ti Xnich'on cristiano lic'ote , ta persa ta xca'ay ep jvocol , yu'un mu xisc'anicun li jchapanvanejetique xchi'uc li banquilal paleetique xchi'uc li jchanubtasvanejetic ta smantal Diose . Ta ximilat , pero chicha'cuxi ta yoxibal c'ac'al ” , xut .
41008032	Li Jesuse laj yal ta jamal ti chmilate . Li Pedroe slecoj laj yic' loq'uel li Jesuse ; tsots la spajes .
41008033	Ijoyij li Jesuse ; la sq'uel li yajchanc'optaque . Laj yut li Pedroe , jech laj yalbe : — Banquilal Pucuj , loc'an ta jtojol . Ma'uc chanop c'usi tsc'an Dios . Ja' no'ox chanop c'usi tsc'an cristiano — xut .
41008034	Li Jesuse laj yic' ta stojol li epal cristianoetique xchi'uc li yajchanc'optaque . Jech laj yalbe : — Li boch'o tsc'an chists'aclinune mu me xc'uxubin sba . Ac'o xq'uech scruz ; ac'o sts'aclinun batel .
41008035	Yu'un li boch'o ta spoj sba yu'un tsc'an chcuxie , ja' chch'ay . Yan li boch'o mu sventauc me te chcham ta jcoj , xchi'uc ta scoj jc'ope ja' ta xcuxi .
41008036	¿ C'usi tsta o jun cristiano me ta xu'unin scotol c'usitic oy li' ta banamil , me ja' ch'ayel ta xbat stuque ?
41008037	¿ C'usi xq'uexol xu' chac' jun cristiano ta sventa li xcuxlejale ?
41008038	Li boch'otic ta xq'uexov cu'un , xchi'uc ta xq'uexov ta xch'unel jc'op ta stojol li cristianoetic li' ta ora ti mu junuc yo'ntonic ta stojol Diose , xchi'uc ti chopol c'usitic tspasique , ja' no'ox jech vu'un ti Xnich'on cristiano lic'ote ta xiq'uexov yu'unic ec ti c'alal chital xchi'uc xojobal Jtot , xchi'uc li ch'ul j'almantaletic yu'une — xut .
41009001	Jech laj yal noxtoc li Jesuse : — Melel li c'usi chacalboxuque ; oy boch'o avu'unic li'i ti mu'yuc to ta xchamique ja' to me laj yilic chvul xchi'uc stsatsal li ventainel yu'un Diose — xi li Jesuse .
41009002	C'alal i'ech' xa'ox vaquib c'ac'ale , li Jesuse laj yic' batel Pedro xchi'uc Santiago xchi'uc Juan ; stuquic no'ox laj yic' muyel ta jun toyol vits . Li Jesuse te lic sc'atajes sba ta stojolic .
41009003	Li sc'u' Jesuse isacub ta jyalel jech chac c'u cha'al tayo . Mu'yuc boch'o jech sna' xchuc'umaj ta sbejel banamil ti toj saque .
41009004	Te ivinaj ta stojolic Elías xchi'uc Moisés ; te la xchi'in sbaic ta lo'il xchi'uc li Jesuse .
41009005	Li Pedroe jech laj yalbe li Jesuse : — Jchanubtasvanej , lec ti li' oyutique . Ja' lec ta jpascutic oxbej vacaxna li'i , jun avu'un , jun yu'un Moisés , jun yu'un Elías — xut .
41009006	Ti jech laj yale yu'un mu sna' c'usi chalic , yu'un ep ixi'ic .
41009007	Ital toc , macbil ta toc ic'ot scotolic . Laj ya'yic oy boch'o ic'opoj ta yut toc , jech laj yal : “ Li'i ja' Jnich'on , lec jc'anoj . A'ibeic sc'op ” , xi .
41009008	C'alal la sq'uelic ta jujujote , mu'yuc xa boch'o laj yilic ; ja' xa no'ox stuc te oy li Jesuse .
41009009	C'alal ja'o ta xyalic tal ta vitse , jech i'albatic yu'un li Jesuse : — Mu to me boch'o xavalbeic li c'usi laj avilique ja' to me licha'cuxi loq'uel ta jmuquinal , vu'un ti Xnich'on cristiano lic'ote — xi .
41009010	Jech mu'yuc boch'o laj yalbeic ; te no'ox la xchabi ta yo'ntonic . Ja' no'ox ilo'ilaj stuquic ta sventa c'usi smelol ti ta xcha'cuxi loq'uel ta smuquinale .
41009011	Jech la sjac'beic li Jesuse : — ¿ C'u yu'un ta xalic jchanubtasvanejetic ta smantal Dios ti ta persa ja' ba'yuc ta xtal li Eliase ? — xutic .
41009012	Itac'ov li Jesuse : — Ta melel jech ono'ox ts'ibabil ti ja' ba'yuc ta xtal li Eliase , yu'un chtal xcha'lecubtas scotol . Xchi'uc ts'ibabil ono'ox jc'oplal ec ti ta persa ta xca'ay jvocol , vu'un ti Xnich'on cristiano lic'ote , xchi'uc ti mu xic'anate .
41009013	Pero chacalboxuc ti jeloven xa li Eliase . Li cristianoetique la spasbeic c'usi la sc'an yo'nton stuquic , yu'un jech ono'ox ts'ibabil sc'oplal — x'utatic yu'un li Jesuse .
41009014	C'alal ic'otic yo' bu oyic li yan yajchanc'optaque , laj yil ti te setelic epal cristianoetique . Te oyic li jchanubtasvanejetic ta smantal Diose ; te tstsaquilan sbaic ta c'op xchi'uc li yajchanc'optac Jesuse .
41009015	C'alal laj yilic Jesús li cristianoetique , ch'ayel ic'ot yo'ntonic . Ta anil bat sc'opanic .
41009016	Jech ijac'batic yu'un li Jesuse : — ¿ C'usi chavalbe abaic achi'uquic li cajchanc'optaque ? — x'utatic .
41009017	Itac'ov jun li boch'o te tsobolique : — Jchanubtasvanej , li' quic'oj tal ta atojol jquerem , yu'un ochem pucuj ta yo'nton . Jech pasem o ta uma' .
41009018	Buyuc no'ox ta xlic uts'intaatuc yu'un li pucuje . Ta xjipat ta lum , ta xvocan ye , ta xc'ux sba ye , ta ste' sba . Laj calbe avajchanc'optac ti ac'o sloq'uesic li pucuje , pero muc xu' yu'unic — xi li vinique .
41009019	Itac'ov li Jesuse : — Toj tsots avo'ntonic , vo'oxuc ti li' oyoxuc ta banamile mu xac'an xach'unic . Ep xa c'ac'al li' jchi'inojoxuc , ep xa c'ac'al la jts'icboxuc ti c'u xa'elanique . Iq'uic tal li quereme — xi .
41009020	Laj yiq'uic tal li quereme . C'alal laj yil Jesús li pucuj ochem ta yo'nton quereme , ta ora la sjip ta lum li quereme . Te xbalet ta lumtic , iloc' svoc ye .
41009021	Li Jesuse jech la sjac'be stot li quereme : — ¿ C'u xa sjalil ti jech tspasbate ? — xut . — Ta sbic'tal ono'ox jech yich'oj o .
41009022	Ep ta velta chjipat ta c'oc' , xchi'uc ta vo' , yu'un chmilat . Pero me oy c'usi xu' avu'une , c'uxubinbun , coltabun — xut .
41009023	Li Jesuse jech laj yalbe : — Me chach'une , xu' . Yu'un scotol xu' tspasbat li boch'o ta xch'une — xi .
41009024	Ta ora tsots lic c'opojuc stot li quereme : — Ta jch'un . Coltaun me mu'yuc to lec jch'unoj chavile — xi .
41009025	C'alal laj yil Jesús ti ta stsin xa sbaic tal epal cristianoetique , laj yut loq'uel ta ora li pucuje . Jech laj yalbe : — Pucuj , vo'ot ta acoj ti pasem ta uma' li quereme xchi'uc ti maquem xchiquine ; vu'un chajtacot loq'uel . Loc'an ta yo'nton li quereme . Mu xa me xa'och yan velta — xut .
41009026	Tsots i'avan li pucuje ; la stu'pbe comel yic' li quereme ja'o iloc' batel . Li quereme chamen icom yilel . Ep boch'otic laj yalic ti chamen oe .
41009027	Li Jesuse la stsacbe sc'ob li quereme , la snit liquel . Jech iva'i .
41009028	C'alal ochem xa'ox ta jun na li Jesuse , stuquic xa jech ijac'bat yu'un li yajchanc'optaque : — ¿ C'u yu'un muc xu' cu'uncutic la jloq'uescutic li pucuje ? — xiic .
41009029	Itac'ov li Jesuse : — Li jchop o ta pucujetic le'e , mu xloc' ta jech no'ox , ja' to me chich' c'opanel Diose — x'utatic .
41009030	C'alal iloq'uic batel li Jesuse , te ibatic ta Galilea banamil . Li Jesuse muc sc'an xvinaj me te ta xanov batel ,
41009031	yu'un tsc'an ta xchanubtas lec li yajchanc'optaque . Jech laj yalbe : — Vu'un ti Xnich'on cristiano lic'ote ta xi'ac'at ta sc'ob cristianoetic . Ta xismilicun . C'alal chamenun xa'oxe , chicha'cuxi ta yoxibal c'ac'al — xi .
41009032	Li yajchanc'optaque muc xa'ibeic smelol ti jech i'albatique . Pero muc xa sjaq'uic noxtoc , yu'un ta xi'ic ta sjac'bel .
41009033	Li Jesuse isutic batel ta Capernaum . C'alal ochem xa'ox ta na yo' bu nacal li Jesuse , jech la sjac'be li yajchanc'optaque : — ¿ C'usi laj avalilanbe abaic tal ta bee ? — xut .
41009034	Muc xtac'ov ic'otic , yu'un ta be laj yutilan sbaic ta sventa boch'o junucal ich'bil ta muc' ta xc'ot yu'unic .
41009035	Ichoti li Jesuse . Laj yalbe ti ac'o noch'ajicuc tal xlajchabalique , jech laj yalbe : — Boch'o tsc'an ich'bil ta muc' ta xc'ot avu'unique , biq'uit ac'o yac' sba ta atojolic ; ac'o c'otuc ta avajtunel acotolic — xi .
41009036	Laj yic' ta stojol jun olol li Jesuse ; te la sva'an ta o'lol yo' bu oyique . Ts'acal la spet . Jech laj yalbe li yajchanc'optaque :
41009037	— Boch'o ta xich' ta muc' junuc olol jech chac c'u cha'al li'i , vu'un ta jventa , jech vu'un chiyich'un o ta muc' . Pero ma'uc no'ox vu'un chiyich'un ta muc' ; ja' ta xich' ta muc' li Boch'o la stacun tale — xi li Jesuse .
41009038	Li Juane jech laj yalbe li Jesuse : — Jchanubtasvanej , oy boch'o laj quilcutic ta sloq'ues pucujetic ta yo'nton cristianoetic ta abi . Pero la jpajescutic , yu'un muc ja'uc jchi'iltic ta abtel — xut .
41009039	Itac'ov li Jesuse : — Mu me xapajesic . Yu'un li boch'o tspas sq'uelubil jtsatsal ta jventae mu chopoluc chiyalbun jc'oplal ta ts'acal .
41009040	Yu'un li boch'o mu'yuc chiscontrainutique ja' co'ol co'ntontic jchi'uctic .
41009041	Boch'o ja' no'ox ta xac'boxuc jbochuc yoxo' avuch'ic ta jventa , yu'un chilic ti chatunic cu'un , vu'un li Cristoune , melel chacalboxuc ta xich' smotonic ta sventa ti jech tspasique — xi li Jesuse .
41009042	Jech laj yal noxtoc li Jesuse : “ Boch'o ta socbe yo'nton li ololetic li'i ti xch'unojune , ja' lec ac'o chucbatuc jun muc'ta cho' ta snuc' , ac'o jipatuc ochel ta nab .
41009043	Me ta scoj no'ox ac'ob chata o li amulique , sebic loq'uel . Ja' lec me jun xa ac'obic cha'ochic ta lequilale ; ja' vocol me chapal xchibal ac'ob chabatic ta muc'ta c'oc' ti bu mu ono'ox xtu'p oe . ,
41009045	Jech noxtoc me ta scoj no'ox avacanic chata o amulique , ja' lec c'oquic loq'uel . Ja' lec me motmot avacanic cha'ochic ta lequilale ; ja' vocol me chapal xchibal avacanic chabatic ta muc'ta c'oq'ue .
41009047	Jech noxtoc me ta scoj no'ox asatic chata o amulique , ja' lec pitsic loq'uel . Ja' lec me jbej xa asat cha'ochic yo' bu tspas mantal Diose ; ja' vocol me chapal xchibal asat chabatic ta muc'ta c'oc'
41009048	ti bu mu xcham o xuvitale , ti mu xtu'p o li c'oq'ue .
41009049	“ Yu'un scotolic ta xich' yats'amilic te ta c'oc' .
41009050	Li ats'ame toj jtunel . Pero c'alal me ich'ay xchi'il li ats'ame , ¿ me xu' to chcha'chi'um yan velta ? Lecuc me chi'oxuc jech chac c'u cha'al ats'am li vo'oxuque , xchi'uc co'oluc me avo'ntonic acotolic — xut yajchanc'optac li Jesuse .
41010001	Iloc' batel ta Capernaum li Jesuse ; ibat ta Judea banamil , xchi'uc ibat ta jot uc'um Jordán . Bats'i ep cristianoetic la stsob sbaic yan velta ta stojol . Te lic xchanubtas jech chac c'u cha'al ta spas ono'oxe .
41010002	Te italic ta stojol Jesús jayibuc fariseoetic , yu'un oy c'usi tsc'an ta sjac'beic , yu'un ta sq'uelic me xu' te ta stabeic o smul . Ja' la sjac'beic me xu' ta xicta yajnil li viniquetique .
41010003	Itac'ov li Jesuse : — ¿ C'usi mantal yaloj comel li Moisese ? — xi .
41010004	Itac'ovic : — Li Moisese laj yal mantal ti xu' ac'o yac'be svunal ti muc xa yajniluque ; jech xu' ta xicta — xiic .
41010005	Itac'ov li Jesuse : — Ja' ta scoj toj tsots avo'ntonic ti jech la sts'iba li Moisese .
41010006	Pero ta sliquebal banamil c'alal lic spas scotol c'usitic oy li Diose , ‘ jun vinic xchi'uc jun ants la spas ’ .
41010007	Ja' yu'un jech ts'ibabil : ‘ Ja' yu'un li vinique ta scomtsan stot sme' , yu'un ta xic' yajnil .
41010008	Li chibic to'oxe jun no'ox sbec'tal ta xc'otic ’ , xi . Jech muc xa chibicuc ; jun xa no'ox ic'otic .
41010009	Ja' yu'un li boch'otic laj xa spas ta jun li Diose , mu'yuc boch'o xu' ta svoc' — xi li Jesuse .
41010010	Ts'acal to c'alal te xa'ox oyic ta na li Jesuse , te lic jac'batuc lec yu'un yajchanc'optac c'usi smelol .
41010011	Li Jesuse jech laj yalbe : — Li boch'o ta xicta yajnile , me ta xic' yan ants , ja' no'ox ta xmulivaj xchi'uc .
41010012	Ja' no'ox jech ec li antse , me ta xicta li smalale , me tsmalin yan vinique , ja' no'ox ta xmulivaj xchi'uc noxtoc — x'utatic yu'un li Jesuse .
41010013	Li cristianoetique laj yic'beic tal ololetic li Jesuse , yu'un ac'o yac' sc'ob ta sbaic . Li yajchanc'optaque la spajesic li boch'otic laj yiq'uic tale .
41010014	C'alal laj yil Jesús ti ta spajesvanic li yajchanc'optaque , chopol laj ya'ay . Jech laj yalbe : — Ac'o talicuc ta jtojol li ololetique ; mu me xapajesic . Yu'un li boch'otic ja' jechic jech chac c'u cha'al ololetique ja' chventainatic yu'un Dios .
41010015	Melel li c'usi chacalboxuque , li boch'o mu sc'an ventainel yu'un Dios jech chac c'u cha'al ololetique , mu xu' ta x'och yo' bu tspas mantal Dios — xi .
41010016	La spet ololetic li Jesuse , laj yac' sc'ob ta sbaic , laj yac'be bendición .
41010017	C'alal chloc' xa'ox batel li Jesuse , ta anil ital jun vinic ; la squejan sba ta stojol li Jesuse . Jech la sjac'be : — Lequil jchanubtasvanej , ¿ c'usi ta jpas ti xu' chicuxi o sbatel osile ? — xut .
41010018	Itac'ov li Jesuse : — ¿ C'u yu'un chavalbun ti lecune ? Mu'yuc ono'ox boch'o lec ; ja' no'ox lec stuc li Diose .
41010019	Xana' ti jech chal li mantaletique : ‘ Mu me xamilvan , mu me xamulivaj , mu me xa'elc'aj , mu me xanopbe smul achi'il , mu me xalo'lavan , ich'o ta muc' atot ame' ’ , xi — xi li Jesuse .
41010020	Itac'ov li vinique : — Jchanubtasvanej , scotol le'e biq'uitun lic jch'un tal — xi .
41010021	Li Jesuse la sq'uel li vinique ; ic'uxubaj ta yo'nton , jech laj yalbe : — Pero oy to c'usi sc'an avu'un . Batan , bat chono scotol li c'usitic oy avu'une ; q'uelanbo me'onetic li stojole . Jech chata ac'ulejal ta vinajel . Ja'o xtal achi'inun — xut .
41010022	C'alal laj ya'ay li vinique , ep ilo'ilaj yo'nton . Ep laj yat yo'nton ti c'alal ibate , yu'un toj ep sc'ulejal .
41010023	Li Jesuse la sq'uel li cristianoetic te oyic ta jujujot xocone . Jech laj yalbe li yajchanc'optaque : — Li jc'ulejetique toj vocol xu' ch-ochic yo' bu tspas mantal li Diose — xut .
41010024	Li yajchanc'optaque toj ch'ayel ic'ot yo'ntonic ta sventa ti jech laj yale . Li Jesuse jech laj yalbe yan velta : — Jnich'nabtac , li boch'otic batem yo'nton yu'un sc'ulejalique toj vocol ch-ochic yo' bu tspas mantal Dios .
41010025	Ja' mu vocoluc chjelov jcot camello ta chac acuxa ; ja' toj vocol ta x'och yo' bu tspas mantal Dios li jc'ulejetique — xi .
41010026	C'alal jech laj ya'yic li yajchanc'optaque , yo'to toj ch'ayel ic'ot yo'ntonic . Jech laj yalbe sbaic : — ¿ Boch'o ono'ox xu' ta xcol cha'e ? — xut sbaic .
41010027	Li Jesuse la sq'uelbe sat li yajchanc'optaque , jech laj yalbe noxtoc : — Li cristianoe mu c'usi xu' yu'un tscolta sba . Ja' no'ox scotol xu' yu'un li Diose — xi .
41010028	Li Pedroe jech lic yalbe li Jesuse : — Li vu'uncutique laj xa jcomtsancutic scotol li c'usitic oy to'ox cu'uncutique . Li' xa jchi'inojotcutic — xut .
41010029	Itac'ov li Jesuse : — Melel li c'usi chacalboxuque , li boch'otic scomtsanoj snaic , me xchi'iltac ta voq'uel , me stot , me sme' , me yalab xnich'nabic , me yosiltac , ti vu'un ta jcoj xchi'uc ta scoj li Lequil A'yeje ,
41010030	ta stabe ep xq'uexol . Vo'vinic ( 100 ) ta velta jech yepal tsta li c'usi scomtsanoje : me sna , me xchi'iltac ta voq'uel , me stot , me sme' , me yalab xnich'nabic , me yosiltac . Xchi'uc chich' contrainel noxtoc . Ts'acal to ta xcuxiic sbatel osil .
41010031	Ep boch'otic ba'yucbeic li' ta ora ti ja' ts'acalpat ta xc'otique . Ep boch'otic ts'acalpat oyic li' ta ora ti ja' ba'yucbe ta xc'otique — xi li Jesuse .
41010032	C'alal chanovic batel ta be yu'un chbatic ta Jerusalene , li Jesuse ba'yucbe batel . Li yajchanc'optaque ich'ay yo'ntonic . Li boch'otic ts'acalpat ta xbatique ta xi'ic . Li Jesuse laj yic' xlajchabal li yajchanc'optaque ; laj yalbe c'usi chc'ot yich' pasbel :
41010033	“ Xana'ic ti chijbatutic ta Jerusalene . Vu'un ti Xnich'on cristiano lic'ote te ta xi'ac'at ta sc'ob banquilal paleetic xchi'uc ta sc'ob li boch'otic lec xchanojic smantal Diose . Te chiyaq'uicun ta milel . Chiyaq'uicun ta sc'ob yanlum cristianoetic .
41010034	Ta slabanicun , ta xac'bicun nucul , ta stubtabicun jsat . Chismilicun , pero chicha'cuxi loq'uel ta yoxibal c'ac'al ” , x'utatic yu'un li Jesuse .
41010035	Li Santiago xchi'uc Juan xnich'nab Zebedeoe inoch'ajic tal ta stojol li Jesuse . Jech laj yalbeic : — Jchanubtasvanej , ta jc'an chavac'buncutic li c'usi ta jc'anbotcutique — xutic .
41010036	Itac'ov li Jesuse : — ¿ C'usi chac'anbicun ? — xi .
41010037	Itac'ovic : — Ta jc'ancutic ti ac'o achotanuncutic jun ta abats'ic'ob , jun ta ats'et ti c'alal cha'ich'at ta muq'ue — xutic .
41010038	Itac'ov li Jesuse : — Mu xana'ic c'usi chac'anbicun . ¿ Me xu' avu'unic chavich'ic li tsatsal vocol jech chac c'u cha'al chquich'e ? ¿ Me xu' avu'unic chavac' abaic ta milel jech chac c'u cha'al chcac' jbae ? — xut .
41010039	Itac'ovic : — Xu' cu'uncutic — xiic . Jech i'albatic yu'un li Jesuse : — Ta melel ta ono'ox xavich'ic li tsatsal vocol jech chac c'u cha'al chquich'e , xchi'uc ta ono'ox xavich'ic milel jech chac c'u cha'al ta xquich'e .
41010040	Pero ti chac'an chachotiic jun ta jbats'ic'ob , jun ta jts'ete , muc vu'cun chcal . Ja' no'ox xu' ta xchotiic li boch'otic jech chapanbil sc'oplalique — x'utatic .
41010041	C'alal laj ya'yic li yan lajunebique , i'ilinic ta stojol li Santiago xchi'uc Juane .
41010042	Li Jesuse laj yic' xlajchabalic , jech laj yalbe : — Xana'ic c'u x'elan ta spasic li ajvaliletic yu'un yanlum cristianoetique . Ja' no'ox ta spasvanic ta mantal . Li banquilaletic yu'unique ja' no'ox ta x'uts'intavanic .
41010043	Li vo'oxuque mu me jechuc xapasic . Li boch'o tsc'an banquilal ta xc'ot avu'unique , ac'o spas sba ta avajtunelic .
41010044	Li boch'o tsc'an ich'bil ta muc' avu'unique , ac'o c'otuc jech chac c'u cha'al amozo acotolic .
41010045	Jech chac c'u cha'al vu'un ti Xnich'on cristiano lic'ote , mu yu'unuc tal pasvancun ta mantal ; ja' tal tuncun avu'unic , xchi'uc tal cac' jba ta milel , yu'un jech xu' chcolic ep cristianoetic — x'utatic yu'un li Jesuse .
41010046	Te ic'otic ta lum Jericó . C'alal iloq'uic batel ta Jericó xchi'uc yajchanc'optac li Jesuse , bats'i ep cristianoetic te nabal ibatic . Te chotol ta ti'be la staic jun ma'sat , Bartimeo sbi . Ja' xnich'on Timeo . Te chotol ta sc'an limosna .
41010047	C'alal laj ya'ay ti te chjelov li Jesús liquem ta Nazarete , lic avanuc : — Jesús , vo'ot smomnich'onot David , c'uxubinun — xi .
41010048	Li boch'otic te xchi'inoj batel li Jesuse laj yutic , yu'un ta spajesic . Pero yo'to tsots lic avanuc li ma'sate : — Vo'ot smomnich'onot David , c'uxubinun — xi .
41010049	Iva'i li Jesuse , laj yal mantal ti ac'o yiq'uic tale . Jech laj yiq'uic tal , jech laj yalbeic : — Mu xavat avo'nton . Lican , chayic'ot li Jesuse — xutic .
41010050	Ta ora la sjip comel xaquita li ma'sate . Ilic ta anil , ital ta stojol li Jesuse .
41010051	Jech i'albat yu'un li Jesuse : — ¿ C'usi chac'an ta jpasbot ? — x'utat . Itac'ov li ma'sate : — Jchanubtasvanej , avocoluc jambun jsat — xut .
41010052	Itac'ov li Jesuse : — Batan , colemot xa ta sventa xch'unojel avo'nton — xut . Jech ta ora ijam li sate ; la xchi'in batel li Jesuse .
41011001	C'alal nopol xa'ox x'ech'ic batel ta Jerusalén te ta nopol Betfagé xchi'uc ta Betania ta yoc vits Olivatique , li Jesuse la stac batel chib yajchanc'op .
41011002	Jech laj yalbe : — Batanic ta tsobtsobnaetic le'e . C'alal cha'ochic batele , te chucbil chataic jcot buro , mu'yuc to cajlibinbil . Titunic , iq'uic tal .
41011003	Me oy boch'o chasjac'boxuc c'u yu'un chatitunic li buroe , jech xavalbeic : ‘ Yu'un ta xtun yu'un li Cajvaltique , ta stac sutel tal ta ora ’ , utic — x'utatic batel yu'un li Jesuse .
41011004	Jech ibatic . Te chucbil ta nopol ti'na ta xoral la staic jcot unin buro , jech la stitunic .
41011005	Oy jayibuc cristianoetic te va'ajtic , jech laj yalic : — ¿ C'u yu'un chatitunic li buroe ? — x'utatic .
41011006	Laj yalbeic jech chac c'u cha'al i'albatic batel yu'un li Jesuse . Jech i'ac'bat yiq'uic tal .
41011007	Jech laj yic'beic tal unin buro li Jesuse . Laj yac'beic staspatin slapbolal xaquitaic , jech icaji li Jesuse .
41011008	Ep boch'otic la sq'uiic slapbolal xaquitaic ta be . Oy yantic la sc'asic c'obte' xchi'uc yanal ; la sq'uiic ta be .
41011009	Li boch'otic ba'yucbe italique xchi'uc li boch'otic ts'acalpat italique tsots i'avan scotolic : — ¡ Ac'o ich'atuc ta muc' li Diose ! Toj lec li boch'o tacbil tal yu'un Cajvaltic Diose .
41011010	¡ Ac'o ich'atuc ta muc' li boch'o tal sventainutic jech chac c'u cha'al iventainvan li jmoltotic David ta vo'onee ! ¡ Ich'biluc ta muc' li Dios ta toyole ! — xiic .
41011011	I'och batel ta Jerusalén li Jesuse . Te ibat ta ch'ulna . La sq'uel comel ta jujujot , jech iloc' batel . Ibat ta Betania xchi'uc li lajchab yajchanc'optaque , yu'un bat xa'ox c'ac'al .
41011012	Ta yoc'omal c'alal iloq'uic batel ta Betania yan velta li Jesuse , ivi'naj .
41011013	Laj yil ta nom jtec' higo . Oy lec yanal . Jech bat sq'uel me oy sat . Pero mu'yuc sat la sta ; ja' no'ox yanal , yu'un ma'uc yorail ta satin .
41011014	Li Jesuse jech laj yalbe li te'el higoe : — Mu'yuc xa boch'o chtal slo'bot asat sbatel osil — xut . Te laj ya'yic li yajchanc'optaque .
41011015	C'alal ic'otic ta Jerusalene , li Jesuse i'och ta yamaq'uil ch'ulna . Te lic stacan loq'uel scotol li boch'otic ta xchonolajic , ta xmanulajic ta yamaq'uil ch'ulnae . La sbutq'uinbe xmexaic li jeltaq'uinetique xchi'uc li jchon-stsumutetique .
41011016	Muc xac' boch'o xjelov xchi'uc yicats te ta yamaq'uil ch'ulna sventa chejanic batel .
41011017	Te lic chanubtasvanuc li Jesuse , jech laj yal : — ¿ Me mu xana'ic ti jech ts'ibabile ? : ‘ Li jnae ja' snail sc'opanbil Dios yu'un scotol cristianoetic ’ , xi yaloj li Diose . Pero li vo'oxuque apasojic ta snailch'en j'eleq'uetic — x'utatic yu'un li Jesuse .
41011018	Te laj ya'yic li boch'otic lec xchanojic smantal Diose xchi'uc li banquilal paleetique . Jech lic snopilanic c'u x'elan xu' ta smilic ta scoj ti ta xi'ic yu'une . Yu'un scotol cristianoetic labal laj ya'yic c'u x'elan ichanubtasvan li Jesuse .
41011019	C'alal bat xa'ox c'ac'ale , iloc' batel ta Jerusalén li Jesuse .
41011020	Ta sob yoc'omal c'alal ibatic yan velta ta Jerusalene , laj yilic ti taquijem xa'ox c'alal ta yibel li higoe .
41011021	Ivul ta sjol Pedro c'usi laj yalbe te'el higo li Jesuse , jech laj yalbe : — Jchanubtasvanej , q'uelavil li te'el higo laj avute , itaquij o — xut .
41011022	Itac'ov li Jesuse : — Tsc'an oy xch'unojel avo'ntonic ta stojol li Diose .
41011023	Melel li c'usi chacalboxuque , boch'o jech ta xalbe li vits li'i : ‘ Loc'an batel li'i ; jipo aba ochel ta nab ’ , me xute , me muc ta chibuc yo'nton ta xalbee , me ta xch'un ti chc'ot ta pasel c'usi laj yale , ta ono'ox xc'ot ta pasel .
41011024	Ja' yu'un chacalboxuc , scotol li c'usi chac'anic c'alal chac'opanic Diose , ch'unic ti cha'ac'batique , jech ta ono'ox xavich'ic .
41011025	C'alal chac'opanic Diose , pasbeic perdón li boch'o oy smul avu'unique . Jech chaspasboxuc perdón yu'un amulic ec li Atotic te oy ta vinajele — xi .
41011027	Ibatic yan velta ta Jerusalén xchi'uc yajchanc'optac li Jesuse . C'alal te chanov ta ch'ulna li Jesuse , te ital c'opanatuc yu'un banquilal paleetic xchi'uc boch'otic lec xchanojic smantal Dios xchi'uc jayibuc banquilaletic .
41011028	Jech la sjac'beic li Jesuse : — ¿ Bu avich'oj avabtel ti vi x'elan chapase ? ¿ Boch'o laj yac'bot avabtel ti jech chapase ? — xutic .
41011029	Itac'ov li Jesuse : — Oy c'usi ta jac'boxuc jbeluc ec . Me chatac'bicune , ja'o ta xcalboxuc ec li boch'o laj yac'bun jvu'el ti jech ta jpase .
41011030	Li ich'vo' laj yac' Juane , ¿ me ac'bil yabtel yu'un Dios , me ac'bil yabtel yu'un cristiano ? Tac'bicun tal ca'tic — xut .
41011031	Jech te lic yalilanbe sbaic : “ Me ta xcaltic ti ja' i'ac'bat yabtel yu'un Diose , jech ta xalbutic : ‘ ¿ C'u yu'un muc xach'unic cha'e ? ’ , xijyututic .
41011032	¿ Me xu' van ta xcaltic ti i'ac'bat yabtel yu'un cristianoe ? ” , xut sbaic . Pero ta xi'ic yu'un noxtoc li cristianoetique , yu'un scotolic xch'unojic ti ja' yaj'alc'op Dios li Juane .
41011033	Ja' yu'un jech itac'ovic : — Mu jna'cutic — xutic . Jech i'albatic yu'un li Jesuse : — Jech mu'yuc ta xcalboxuc ec li boch'o laj yac'bun jvu'el ta jpas o li c'usitic ta jpase — xi li Jesuse .
41012001	Li Jesuse oy c'usi la sloc'tabe ta lo'il li cristianoetique . Jech laj yalbe : “ Oy jun vinic la sts'un ep sts'usub ta yosil . La set ta coral li sts'usube . La svom ton sventa spits'ubil ya'lel li sts'usube . La spas jun toyol sq'uelub osil . La sa'be yajval boch'o ta xchabiic li ts'usubtic yu'une , jech ibat ta nom li yajval ts'usubtique .
41012002	C'alal la sta yorail i'ic'ub li sat sts'usube , la stac tal jun yajtunel , yu'un tal sc'anbe batel sat ts'usub li boch'otic ta xchabiique .
41012003	Pero li jchabits'usubtique la stsaquic , la smajic , la staquic sutel ; mu'yuc c'usi laj yac'beic batel .
41012004	Li yajval osile la stac tal yan yajtunel noxtoc . Pero laj yac'beic ton ; ituch' sjol yu'unic . Solel abul xa sba sutel yu'unic .
41012005	La stac tal yan noxtoc , pero la smilic . Oy to ep yan la stac tal , pero ja' no'ox jech la spasbeic . Oy j'o'lol la smajic , j'o'lol la smilic .
41012006	“ Oy jun xnich'on li yajval osile lec sc'anoj . Ja' slajeb xa la stac tal . Jech la snop : ‘ Ja' xa van chich'ic ta muc' li jnich'one ’ , xi .
41012007	C'alal laj yilic ti ja' xnich'on li yajval osile , jech laj yalbe sbaic li jchabits'usubtique : ‘ Le'e ja' xa yajval ts'usubtic chcom . Ja' lec jmiltic , jech vu'utic ta xquich'betic o comel li spuculale ’ , xut sbaic .
41012008	Jech la stsaquic , la smilic , la squilic loq'uel ta spat ts'usubtic .
41012009	“ ¿ C'usi ta xich'ic pasbel yu'un yajval ts'usubtic li jchabits'usubtique ? Ta xtal smilan . Yan xa boch'o ta xac'be xchabi li ts'usubtic yu'une .
41012010	“ ¿ Me mu'yuc aq'uelojic ti jech ts'ibabil ta sc'op Diose ? : ‘ Li ton ti mu'yuc lec laj yilic li jpasnaetique , ja' ono'ox i'och ta mero chiquin na .
41012011	Le'e ja' la spas stuc li Cajvaltic Diose ; toj labal sba chquiltic ti jech la spase ’ , xi ts'ibabil ” , xi li Jesuse .
41012012	C'alal laj ya'yique , tsc'an ox ta stsaquic li Jesuse , yu'un la sna'ic ti ja' sc'oplal stuquic ti iloc'tabatic ta lo'ile . Pero ixi'ic yu'un li epal cristianoetique , jech muc stsaquic , jech isutic batel .
41012013	La staquic tal ta stojol Jesús jayibuc fariseoetic xchi'uc svinictac Herodes , yu'un oy c'usi ta sjac'beic , yu'un tsq'uelic me xu' te ta stabeic o smul .
41012014	C'alal ivulic ta stojol li Jesuse , jech vul yalbeic : — Jchanubtasvanej , ta jna'cutic ti ja' melel scotol c'usi chavale , ti co'ol lec chavil scotole , ti muc ta sbauc no'ox chaq'uel c'u x'elan li cristianoetique ; solel lec chachanubtas ta sbe li Diose . Alo ca'icutic c'usi chanop . ¿ Me xu' ta xcac'be jpatancutic li Cesare , o me mu xu' ? — xutic .
41012015	Li Jesuse la sna' ti ja' no'ox ta xlo'lavanique , jech laj yalbe : — ¿ C'u yu'un tal aq'uelic c'u x'elan co'nton ? Tsaquic tal jsepuc li taq'uine , ta jq'uel — x'utatic .
41012016	Laj yich'beic tal . Jech i'albatic yu'un li Jesuse : — ¿ Boch'o sloc'obal li'i ? ¿ Boch'o sbi li'i ? — x'utatic . — Ja' César — xiic .
41012017	Jech i'albatic yu'un li Jesuse : — Ac'beic c'usi ja' yu'un li Cesare ; ac'beic noxtoc c'usi ja' yu'un li Diose — x'utatic . C'alal jech i'albatic yu'un li Jesuse , toj ch'ayel ic'ot yo'ntonic .
41012018	Italic ta stojol Jesús jayibuc saduceoetic , ja' ti xch'unojic mu'yuc cha'cuxesele . Jech vul sjac'beic li Jesuse :
41012019	— Jchanubtasvanej , jech la sts'iba comel li Moisese : ‘ Me oy ta xcham jun vinic , me mu'yuc xnich'on chcome , li its'inale ac'o yic'be yajnil li anima sbanquile . Yu'un jech ac'o ayinuc sts'unubal li sbanquile ’ , xi li Moisese .
41012020	Oy to'ox vucub viniquetic xchi'il sbaic ta voq'uel . Li banquilale la sa' yajnil . Pero icham , mu'yuc xnich'on icom .
41012021	Li its'inale laj yic'be yajnil li anima sbanquile . Ts'acal to icham ec . Mu'yuc xnich'on icom noxtoc . Ja' jech la spas ec li yoxibale .
41012022	Mu'yuc xnich'on icom svucubalic c'alal ichamic . Ts'acal to icham ec li antse .
41012023	C'alal ta xcha'cuxiique , ¿ boch'o junucal yajnil ta xc'ot li antse , yu'un scotol laj yic' yajnilinic ? — xutic .
41012024	Itac'ov li Jesuse : — Solel ch'ayemoxuc . Mu xach'unic c'usi chal li sc'op Diose , xchi'uc mu xach'unic c'u x'elan stsatsal li Diose .
41012025	C'alal ta xcha'cuxiique , mu'yuc xa yajnil viniquetic , mu'yuc xa smalal antsetic . Ja' xa jech chc'otic jech chac c'u cha'al yaj'almantaltac Dios ta vinajel .
41012026	Ti jech mu'yuc ach'unojic ta xcha'cuxiic animaetique , ¿ me yu'un mu'yuc aq'uelojic ta svun Moisés ti bu chal ti c'alal ic'opanat yu'un Dios te ta jtec' biq'uit ch'ixe ? Jech i'albat yu'un li Diose : ‘ Vu'un Diosun yu'un Abraham , Diosun yu'un Isaac , Diosun yu'un Jacob ’ , x'utat .
41012027	Yu'un li Diose ma'uc Dios yu'un li boch'otic chamenique ; ja' Dios yu'un li boch'otic cuxajtique . Bats'i ep ch'ayemoxuc — x'utatic yu'un li Jesuse .
41012028	Te inoch'aj tal jun li boch'o lec xchanoj smantal Diose . Laj ya'ay ti te ta xlo'ilaj xchi'uc Jesús li saduceoetique . C'alal laj ya'ay ti lec itac'batic yu'un li Jesuse , jech la sjac'be ec li Jesuse : — Ta scotol li smantal Diose , ¿ c'usi mantalil ti tsots sc'oplale ? — xut .
41012029	Itac'ov li Jesuse : — Li sba mantal ti tsots sc'oplal ta scotole ja' li'i : ‘ A'yo ava'ay , Israel . Jun no'ox li Cajvaltique , ja' li Dios cu'untique .
41012030	Ja' yu'un c'ano me ta scotol avo'nton li Dios avu'une , ta scotol ach'ulel , ta scotol ajol xchi'uc ta scotol atsatsal ’ , xi li mantale .
41012031	Li xchibale jech chal : ‘ C'ano achi'il jech chac c'u cha'al c'ux ta avo'nton abec'tal atuc ’ , xi . Le'e ja' tsots sc'oplal ta xchibal . Mu'yuc xa yan mantaletic ti tsots sc'oplal jech chac c'u cha'al li'i — xi li Jesuse .
41012032	Itac'ov li jchanubtasvaneje : — Jchanubtasvanej , melel li c'usi laj avale . Ta melel jun no'ox Dios oy , mu'yuc yan .
41012033	Ta melel ja' tsc'an ta jc'antic ta scotol co'ntontic li Dios cu'untique , xchi'uc ta scotol jbijiltic , ta scotol jtsatsaltic , xchi'uc ti ac'o jc'an jchi'iltic jech chac c'u cha'al c'ux ta co'nton jbec'tal jtuctique . Ja' tsots sc'oplal ta melel . Ja' yamal sc'oplal li smoton Dios ta jchic'tique xchi'uc li smoton Dios ta jmiltique — xi .
41012034	C'alal laj ya'ay Jesús ti lec itac'ov li jchanubtasvaneje , jech laj yalbe : — Jutuc xa sc'an xavac' aba ta ventainel yu'un Dios — xut . Me junuc mu'yuc xa boch'o c'usi la sjaq'uilanbe li Jesuse .
41012035	C'alal ja'o te ta xchanubtasvan ta ch'ulna li Jesuse , jech la sjac'be li cristianoetique : — ¿ C'u yu'un ta xalic boch'otic lec xchanojic smantal Dios ti ja' smomnich'on David li Cristoe ?
41012036	Yu'un li Davide jech laj yal ti c'alal ja'o ventainbil yu'un Ch'ul Espiritue : ‘ Li Diose jech laj yalbe li Cajvale : Chotlan ta jbats'ic'ob ja' to me laj cac' ta yolon avacan li avajcontrataque ’ , x'utat , xi li Davide .
41012037	Li Davide ‘ Cajval ’ , xut . ¿ C'u yu'un ‘ Cajval ’ , xut , me ja' smomnich'one ? — xi li Jesuse . Li epal cristianoetic te tsobolique scotol yo'ntonic laj ya'ibeic sc'op li Jesuse .
41012038	Jech laj yal noxtoc c'alal ichanubtasvan li Jesuse : “ Q'uelo me abaic , mu me xaslo'laoxuc li boch'otic lec xchanojic smantal Diose . Yu'un lec cha'yic nat sc'u' tslapic c'alal ta xanovic , xchi'uc lec cha'yic me ta xich'ic nupbel sc'obic ta ch'ivit .
41012039	Xchi'uc lec cha'yic noxtoc ta xchotiic ta sliqueb chotlebaletic ta nail tsobobbailetic , ja' jech tspasic noxtoc c'alal oy muc'tic ve'el ta jujun q'uin .
41012040	Xchi'uc ta slo'labeic c'usitic oy yu'un me'on antsetic . Jal ta sc'opanic Dios yileluc sventa ta smacbeic sat li cristianoetique . Le'e tsots ta x'ac'bat stoj smulic ” , xi li Jesuse .
41012041	Li Jesuse te ichoti ta stuq'uil yavil smoton Dios . Te la sq'uel c'u x'elan ta xaq'uic smoton Dios li cristianoetique , xchi'uc laj yil ep jc'ulejetic tal yac' ep staq'uinic .
41012042	Te ital jun me'on ants solel mu'yuc c'usi oy yu'un . Ja' no'ox cha'sep biq'uit taq'uin laj yac' , solel mu'yuc c'usi xtoj o .
41012043	Li Jesuse laj yic' li yajchanc'optaque , jech laj yalbe : — Melel chacalboxuc , li me'on ants le'e ti toj abul sbae ja' ep laj yac' ta scotol ti c'u yepal laj yac' li yantique .
41012044	Yu'un puru scomelal xa staq'uin laj yaq'uic . Yan li me'on antse laj yac' scotol ti c'u yepal oy yu'un sventa tsmac'lin sba oe — xi li Jesuse .
41013001	C'alal chloq'uic xa'ox batel ta yamaq'uil ch'ulnae , jech i'albat yu'un jun yajchanc'op li Jesuse : — Jchanubtasvanej , q'uelavil c'u to smuc'tiquil li tonetic xchi'uc li c'usitic yan te pasbilique — xi .
41013002	Itac'ov li Jesuse : — Chavilic ti yan to sba smuc'tiquil li naetique . Pero me jbejuc ton mu'yuc bu cajal ta xcom ta sba yac'ol yan ton ; scotol ta xtal yich' jinesel — xut .
41013003	Li Jesuse te bat chotluc ta vits Olivatic ta stuq'uil ch'ulna . Li Pedro xchi'uc Santiago xchi'uc Juan xchi'uc Andrese stuquic xa jech la sjac'beic li Jesuse :
41013004	— Alo ca'icutic c'usi ora chc'ot ta pasel li c'usi laj avale . ¿ C'usi sq'uelubil ti c'alal po'ot xa ta xc'ot ta pasele ? — xutic .
41013005	Jech lic yal li Jesuse : “ Q'uelo me abaic , mu me boch'o xaslo'laoxuc .
41013006	Yu'un oy ep boch'otic ta xalic sbiic jech chac c'u cha'al jbi vu'un . Jech ta xalic : ‘ Vu'un Cristoun ’ , xiic . Jech ep boch'otic ta xlajic ta lo'lael .
41013007	“ C'alal chava'yic oy pleito li'i , xchi'uc c'alal chava'yic oy pleito ta nome , mu me xaxi'ic . Ta persa jech ta xc'ot ta pasel , pero mu to ja'uc slajebal c'ac'al .
41013008	Ta to xlic scontrain sbaic cristianoetic ta jujun banamil . Ta to xlic scontrain sbaic ajvaliletic noxtoc . Ta x'ech' niqueletic ta buticuc no'ox banamilal . Ta to xtal tsots vi'nal . Le'e ja' sliquebal xa xc'uxul li c'usi ach' ta xvoq'ue .
41013009	“ Pero li vo'oxuque q'uelo me abaic . Yu'un ta to xavich'ic aq'uel ta c'abal ta stojol jchapanvanejetic , xchi'uc chayac'boxuc nucul ta nail tsobobbailetic . Oy chayic'oxuc batel ta stojol ajvaliletic , xchi'uc ta stojol muc'tic ajvaliletic , pero vu'un ta jcoj ; jech te chavalbicun o batel jc'oplal .
41013010	Yu'un persa ba'yuc ta xcholbatic scotol cristianoetic ta sbejel banamil li Lequil A'yeje .
41013011	C'alal cha'ic'atic batel yu'un cha'ac'atic ta c'abale , mu me xlo'ilaj avo'ntonic ta sventa li c'usi chc'ot avalique xchi'uc ti c'uxi chatac'ovique . Muc xa vo'ocoxuc chac'opojic ; ja' Ch'ul Espíritu chac' ana'ic li c'usi chavalique .
41013012	Oy boch'o chac' ta milel xchi'il ta voq'uel . Oy boch'o chac' ta milel xnich'on . Oy boch'o chlic scontrain stot sme' , chac' ta milel noxtoc .
41013013	Bajbil chacomic o ta sventa ti acuchojbicun jbie . Pero li boch'o ta xcuch yu'un c'alal to ta slajebe ja' ta xcol .
41013014	“ C'alal chavilic chich' soquesel , chich' bolibtasel o ch'ulna ta scoj ti te chich' va'anel li c'usi toj chopol chil Dios ti sc'oplal mu xu' te chich' va'anele , jatovanic batel ta anil ta vitsetic , vo'oxuc ti li' nacaloxuc ta Judeae . ( Li boch'o ta sq'uele , ac'o ya'ibe lec smelol . )
41013015	Li boch'otic te oyic ta sjol snaique , c'alal ta xyalic tale , mu xa me x'och yich' c'usitic oy yu'unic .
41013016	Li boch'otic te oyic ta yabtelique , mu xa me sutic tal yu'un chtal yich' sc'u'ic .
41013017	Toj abul sbaic li antsetic ti ja' to xchi'inoj yolique xchi'uc li boch'otic ta to xchu'untas yolique .
41013018	Ja' lec c'opanic Dios ti mu me ja'uc ta yorail sictic ti c'alal jech chc'ot ta pasele ,
41013019	yu'un toj tsots li vocol ta xtale . Mu'yuc ono'ox baq'uin jech xc'ot ta pasel c'alal lic spas c'usitic oy li Diose xchi'uc c'alal to tana . Mu'yuc ta xc'ot ta pasel jech yan velta noxtoc .
41013020	Ti manchuc ta scomajesbe sc'ac'alil vocol li Diose , mu'yuc boch'o ta xcol ti jechuque . Pero ta sventa li boch'otic t'ujbilic yu'une ja' yu'un ta scomajesbe sc'ac'alil li vocole .
41013021	“ Me oy boch'o jech ta xalboxuque : ‘ Q'uelavilic , li' xa oy li Cristoe , le' xa oy li Cristoe ’ , me xayutoxuque , mu me xach'unic .
41013022	Yu'un ta to xtal li boch'otic ta scuy sbaic ta Cristoe xchi'uc li boch'otic ta scuy sbaic ta j'alc'opetique . Ta spasic ep sq'uelubil stsatsalic sventa chlo'lavanic . Tsc'an ta slo'laic ec li boch'otic t'ujbilic yu'un Diose , pero mu xu' yu'unic .
41013023	Q'uelo me abaic li vo'oxuque , yu'un ba'yuc xa laj calboxuc scotol .
41013024	“ C'alal me i'ech' scotol li vocoletic laj calboxuque , ja'o ta x'ic'ub li c'ac'ale . , Mu'yuc ta xac' xojobal li ue . ,
41013025	Ta xbajan yalel tal li c'analetique ; ta xnic scotol li c'usitic oy svu'elic ta toyole .
41013026	Ja'o ta xilic ta xiyal tal ta toc xchi'uc ep jtsatsal xchi'uc jxojobal , vu'un ti Xnich'on cristiano lic'ote .
41013027	Ta jtac yalel tal caj'almantaltac , yu'un chtal stsobic scotol li boch'otic t'ujbilic cu'un ta xchanjotal xchiquin banamil c'alal to ta sti'iltac banamile .
41013028	“ Chanbeic o smelol ta sventa li higoe . C'alal ta xq'uexin ta xloc' yan yanale , jech chana'ic o ti po'ot xa yorail vo'olaltique .
41013029	Ja' no'ox jech ec li vo'oxuque , c'alal chavilic ti chc'ot xa ta pasel scotol li c'usi laj calboxuque , jech chana'ic o ti va'alun xa tal ta ti'na , vu'un ti Xnich'on cristiano lic'ote .
41013030	Melel chacalboxuc , li cristianoetic li' cuxulic ta orae oy mu'yuc to ta xchamic ja' to me i'ech' scotol li c'usitic laj calboxuque .
41013031	Ta to xlaj li vinajel banamile . Pero li jc'ope mu'yuc ono'ox ta xlaj sc'oplal o .
41013032	“ Li c'usi ora chitale mu'yuc ono'ox boch'o ta sna' , me ja'uc li j'almantaletic ta vinajele , me ja'uc vu'un li Nich'onilune . Ja' no'ox sna' stuc li Totile .
41013033	“ Q'uelo me abaic , viq'uiluc me asatic , yu'un mu xana'ic bu ora ta xc'ot ta pasel .
41013034	Jech chac c'u cha'al jun vinic c'alal ta xbat ta nome , ta xac'be comel ta sc'ob smozotac li snae . Ta xalbe comel c'usi yabtel jujun . Li boch'o ja' yabtel ta xchabi ti'nae ta xalbe comel ti ac'o viq'uiluc o sat ta xchabiele .
41013035	Ja' yu'un viq'uiluc me asatic , yu'un mu xana'ic c'usi ora ta xtal li yajval nae , me ta bat c'ac'al , me ta o'lol ac'ubal , me ta x'oc' cots , o me ta sob .
41013036	Mu me vayemucoxuc chvul staoxuc .
41013037	Li c'usi laj calboxuque ja' jech ta xcalbe scotolic : Viq'uiluc me asatic , chcut ” , xi li Jesuse .
41014001	Sc'an to'ox chib c'ac'al q'uin Coltael , xchi'uc sq'uinal ta sve'ic pan ti mu'yuc yich'oj svolesubil xch'ute . Li banquilal paleetic xchi'uc li boch'otic lec xchanoj smantal Diose la snopic c'u x'elan xu' ta slo'laic li Jesuse , yu'un jech xu' ta smilic .
41014002	Jech laj yalic : — Ja' lec mu jpastic ta yorail q'uin , yu'un naca me iliquic ta c'op li cristianoetique — xut sbaic .
41014003	C'alal te oy ta Betania li Jesuse , te oy ta sna li Simón ti tsacbil to'ox ta c'a'el chamele . C'alal te chve' ta mexa li Jesuse , te ital jun ants yich'oj tal jun limita muil poxil nardo sbi . Li slimitaile pasbil ta alabastro ton . Bats'i toyol stojol . La svoc' li yavile ; la smalbe ta sjol Jesús li sbele .
41014004	Oy jayibuc i'ilinic , jech laj yalbe sbaic : — ¿ C'u yu'un jeche' no'ox ta x'ixtolaj li muil poxile ?
41014005	Ja' lec ti lajuc yich' chonele , ech'em ta oxib ciento ( 300 ) denario taq'uin iloc' stojol ti jechuque . Li stojole xu' ta x'ac'bat me'onetic — xiic . Jech i'ilinic ta stojol li antse .
41014006	Li Jesuse jech laj yalbe : — Mu xavuts'intaic li antse ; mu xavaq'uic lo'ilajuc yo'nton . Yu'un lec li c'usi la spasbune .
41014007	Li me'onetique scotol c'ac'al li' achi'uquic . Jech c'usiuc no'ox ora xu' chac'uxubinic . Yan li vu'une mu scotoluc c'ac'al li' achi'inojicun .
41014008	Li antse laj xa spas li c'usi xu' yu'une ; cac xa la smuibtasbun jbec'tal sventa ta xquich' muquel .
41014009	Melel li c'usi chacalboxuque , buyuc no'ox ta xich' cholel ta sbejel banamil li Lequil A'yeje , te ta xvinaj batel sc'oplal noxtoc c'usi la spasbun li antse , yu'un jech ac'o sna'ic scotol cristianoetic — xi li Jesuse .
41014010	Li Judas Iscariotee , ja' jun li lajchab yajchanc'op Jesuse , bat sc'opan li banquilal paleetique , yu'un bat yal ti ta xac'be ta sc'obic li Jesuse .
41014011	C'alal laj ya'yic li banquilal paleetique , toj xcuxet ic'ot yo'ntonic . Laj yalbeic Judas ti ta xac'beic taq'uine . Li Judase ja' xa no'ox la smala c'usi ora chac' ta c'abal li Jesuse .
41014012	Ta sba sc'ac'alil q'uin c'alal ta sve'ic pan ti mu'yuc yich'oj svolesubil xch'ute , xchi'uc c'alal ta smilic li ch'ium chij ta sventa q'uin Coltaele , jech ijac'bat yu'un yajchanc'optac li Jesuse : — ¿ Bu chac'an ta xbat jmeltsancutic li ch'ium chij ta jti'tic ta sventa q'uin Coltaele ? — xutic .
41014013	Li Jesuse la stac batel chib yajchanc'op . Jech laj yalbe batel : — Batanic ta Jerusalén . Te chataic ta be jun vinic xcuchoj jbej q'uib ya'al . Ja' te xanaban abaic batel .
41014014	Xc'ot ac'opanic li yajval na bu ta x'oche . Jech xavalbeic : ‘ Jech laj yal tal li Jchanubtasvaneje : ¿ Bu jc'olucal yut ana xu' ta jti'cutic chij ta sventa q'uin Coltael jchi'uc li cajchanc'optaque ? ’ , xi laj yal tal , utic c'otel .
41014015	Te ta xac'boxuc avilic jun muc'ta yut na ta xcha'cojal jol na . Lec xa chapanbil . Ja' te xameltsanic li ve'lile — xut .
41014016	Jech ibatic li chibique , i'ochic ta yut lum . Ti c'u x'elan i'albatic batel yu'un Jesuse ja' jech la staic . Jech te la smeltsanic li ve'lil ta sventa q'uin Coltaele .
41014017	C'alal ta xa x'ic'ub osile , ibat xchi'uc xlajchabal yajchanc'optac li Jesuse .
41014018	C'alal te ta xve'ic ta mexae , li Jesuse jech laj yalbe li yajchanc'optaque : — Melel chacalboxuc , oy jun li' jchi'uctic ta ve'el ti ja' chiyac'un ta c'abale — xi .
41014019	Lic yat yo'nton scotolic . Ta jujuntal lic sjac'beic li Jesuse : — ¿ Me vu'un van ? — xiic liquel jujunic .
41014020	Itac'ov li Jesuse : — Ja' jun li lajchaboxuc li'i . Ja' li boch'o co'ol ta jts'aj pan ta sets' jchi'uque .
41014021	Vu'un ti Xnich'on cristiano lic'ote , ta xipasbat jech chac c'u cha'al ts'ibabil ono'ox ta sc'op Diose . Toj abul sba li boch'o chiyac'un ta c'abale . Ja' lec ti manchuc voc'uc li vinique — xi li Jesuse .
41014022	C'alal ta xa xve'ique , la stsac pan li Jesuse . La stojbe ta vocol Dios , la svoc' li pane , laj yac'be li yajchanc'optaque . Jech laj yalbe : — Ilo ve'anic , li'i ja' jbec'tal — xut .
41014023	La stsac noxtoc jun vaso ya'lel ts'usub , la stojbe ta vocol Dios , laj yac'be li yajchanc'optaque , jech laj yuch'ic scotolic .
41014024	Jech laj yal li Jesuse : — Li'i ja' jch'ich'al ; ja' chtun ta sventa li c'usi chapanbil ono'oxe . Ta xmal ta sventa ep cristianoetic .
41014025	Melel chacalboxuc , mu'yuc xa ta xcuch' yan velta li ya'lel ts'usube . Ja' to ta xcuch' yan velta c'alal me la sta sc'ac'alil te xa jtsoboj jba jcotoltic yo' bu tspas mantal li Diose — xi li Jesuse .
41014026	C'alal la sq'uejintaic jun sq'ueoj Diose , iloq'uic batel . Ibatic ta vits Olivatic .
41014027	Li Jesuse jech laj yalbe li yajchanc'optaque : — Tanae acotolic ta xlaj stsatsal avo'ntonic ta jtojol . Yu'un jech ono'ox ts'ibabil : ‘ Ta xcac' ta milel li jchabichije , ta spuc sbaic batel li chijetique ’ , xi ts'ibabil .
41014028	Pero c'alal cha'cuxemun xa'oxe , vu'un ba'yuc chic'ot avu'unic ta Galilea banamil — xut .
41014029	Itac'ov li Pedroe : — Ac'o me chlaj stsatsal yo'nton scotolic li yantique , pero li vu'une mu'yuc ono'ox ta xlaj stsatsal co'nton — xi .
41014030	Li Jesuse jech laj yalbe : — Melel li c'usi chacalbote , tana c'alal mu'yuc to'ox oq'uem chib velta cotse , oxib xa'ox velta laj amucun ta avo'nton — xut .
41014031	Pero jech laj yal li Pedroe : — Manchuc me co'ol chijcham , mu'yuc ta jmucot o ta co'nton — xi ta scotol yo'nton . Ja' jech laj yalic ec li yantique .
41014032	Li Jesuse te ibatic yo' bu Getsemaní sbie . Jech laj yalbe li yajchanc'optaque : — Comanic li'i , yu'un chbat jc'opan Dios le'e — xut .
41014033	Laj yic' batel Pedro , Santiago xchi'uc Juan . Lic yat yo'nton li Jesuse . Toj ven yan sba yo'nton laj ya'ay .
41014034	Jech laj yalbe li oxibique : — Toj loq'uel ta xcat co'nton chca'ay ; ta xicham o ya'yeluc . Comanic li'i , viq'uiluc me asatic — xut .
41014035	Ijelov batel jutuc li Jesuse . La spatan sba ta lumtic . La sc'opan Dios ; la sc'anbe ti xu'uc mu xich' vocole .
41014036	Jech laj yal : “ Tati , scotol xu' avu'un . Xu' chaloq'uesbun li tsatsal vocol li'i . Pero mu me ja'uc xc'ot ta pasel c'usi tsc'an co'nton jtuc ; ja' ac'o c'otuc ta pasel li c'usi tsc'an avo'ntone ” , xi .
41014037	Isut tal li Jesuse , vayemic vul sta . Jech laj yalbe li Pedroe : — Simón , ¿ me vayemot ? ¿ Me mu xu' avu'un julovenot junuc ora ?
41014038	Mu me xavayic ; c'opanic Dios , yu'un jech mu xach'unic sujel ta mulil . Li avo'ntonique tsc'an tsc'opan Dios , pero li abec'talique mu'yuc stsatsal — xut .
41014039	Bat sc'opan Dios yan velta li Jesuse . Ja' no'ox jech laj yal jech chac c'u cha'al laj yal ta ba'yuque .
41014040	C'alal isut tal yan veltae , vayemic vul sta noxtoc li oxibique , yu'un solel chtal svayelic , jech mu sna'ic c'uxi ta stac'beic .
41014041	C'alal isut tal ta sc'opanel Dios yoxibal veltae , vayemic vul sta noxtoc . Jech laj yalbe : — ¿ Me yoquel to chavayic ? ¿ Me yoquel to chacux avo'ntonic ? Ta'lo li vayele . Ista xa yorail chi'ac'at ta sc'ob jpasmuliletic , vu'un ti Xnich'on cristiano lic'ote .
41014042	Licanic , batic . Q'uelo avilic , le' xa xtal li boch'o chiyac'un ta c'abale — xi li Jesuse .
41014043	C'alal ja'o ta xlo'ilaj li Jesuse , ital li Judase , ja' li jun lajchab yajchanc'ope . Xchi'inoj tal epal cristianoetic , yich'anoj tal yespadaic xchi'uc ste'ic . Ja' tacbilic tal yu'un li banquilal paleetique xchi'uc li boch'otic lec xchanojic smantal Diose xchi'uc li banquilaletique .
41014044	Li j'ac'vanej ta c'abale yaloj xa'ox c'u x'elan ta xac' ta ilel li Jesuse . “ Boch'o ta jts'uts'e ja' svinajeb ti ja' xae . Tsaquic , lec xachabiic batel ” , xut ono'ox .
41014045	C'alal ic'otique , ta ora inoch'aj batel ta stojol Jesús li Judase , jech laj yalbe : — Jchanubtasvanej — xut . La sts'uts' .
41014046	Jech ta ora la stsaquic li Jesuse , la xchuquic .
41014047	Oy jun xchi'ilic la sloq'ues yespada ; la sbojbe loq'uel jun xchiquin smozo li mero banquilal palee .
41014048	Li Jesuse jech laj yalbe li cristianoetic te oyique : — ¿ C'u yu'un tal atsaquicun ta espada , ta te' , jech chac c'u cha'al jun banquilal jsa'c'op ?
41014049	Scotol c'ac'al te lichanubtasvan ta atojolic ta ch'ulna , muc xatsaquicun . Ti jech ic'ot ta pasele , yu'un ja' ic'ot o ta pasel ti jech ono'ox ts'ibabil comel ta sc'op Diose — x'utatic yu'un li Jesuse .
41014050	Li yajchanc'optaque ijatovic batel scotolic ; stuc xa te la scomtsanic li Jesuse .
41014051	Oy jun sva'lej querem te nabal ibat ta spat li Jesuse , mu'yuc sc'u' li quereme . Ja' no'ox smacoj sba o ta jlic poc' , pero itsacbat yu'un li jtsacvanejetique .
41014052	Li quereme la scomtsan li poq'ue , t'anal ijatov batel .
41014053	Laj yiq'uic batel Jesús ta stojol li mero banquilal palee . Te la stsob sbaic tal li banquilal paleetique xchi'uc li banquilaletique xchi'uc li boch'otic lec xchanojic smantal Diose .
41014054	Li Pedroe ta nomnomtic ibat ta spat Jesús c'alal to ic'ot ta yamac' li mero banquilal palee . Te la xchi'in ta chotlej li mayoletique ; te jmoj ic'atinic xchi'uc .
41014055	Li banquilal paleetic xchi'uc li j'abteletic ta ch'ulnae lic sa'ilanbeic smul li Jesuse , yu'un jech xu' ta smilic . Pero mu'yuc la staic .
41014056	Ep la sva'an sbaic j'epalc'op testigoetic ta stojol li Jesuse , pero mu co'oluc sc'opic .
41014057	Iva'iic yan j'epalc'opetic noxtoc jech laj yalic :
41014058	— Li vinic li'i laj ca'icutic jech laj yal : ‘ Vu'un ta jvuq'ues li ch'ulna li'i ti pasbil ta c'abale . Ta oxib no'ox c'ac'al ta jcha'va'an , muc xa pasbiluc ta c'abal ’ , xi — xiic .
41014059	Pero mu co'oluc sc'opic noxtoc .
41014060	Jech bat sva'an sba ta o'lol li mero banquilal palee , jech la sjac'be li Jesuse : — ¿ Me mu'yuc c'usi chaval jbeluc ta sventa li mulil chalic ta aventae ? — xut .
41014061	Me jbeluc muc xc'opoj li Jesuse . Li mero banquilal palee jech la sjac'be noxtoc li Jesuse : — ¿ Me vo'ot li Cristoote ? ¿ Me vo'ot Xnich'onot li Ch'ul Diose ? — xut .
41014062	Itac'ov li Jesuse : — Vu'un . Ta to xavilic chotolun ta sbats'ic'ob li Boch'o ech'em svu'ele . Ta to xavilic chiyal tal ta toc ta vinajel , vu'un ti Xnich'on cristiano lic'ote — xi .
41014063	Li mero banquilal palee la sli' sc'u' , jech laj yal : — ¿ C'u yu'un ta jc'antic yan testigoetic ?
41014064	Laj xa ava'yic ti chopol chc'opoj ta stojol Diose . ¿ C'uxi xu' ta stoj smul chava'yic ? — xi . Scotolic laj yalic ti ja' lec ac'o chamuc oe .
41014065	Oy jayibuc lic stubtabeic sat . La smacbeic sat , la smajic , jech laj yalbeic : — Alo ca'tic li boch'o la smajote — xutic . Li mayoletique imajvanic ec .
41014066	Li Pedroe te chotol ta yamaq'uil sba cojal sna li banquilal palee . Te ital jun squiara li banquilal palee .
41014067	C'alal laj yil ti te ta xc'atin li Pedroe , la sq'uel lec , jech laj yalbe : — Vo'ote ja' achi'il li Jesús liquem tal ta Nazarete — xut .
41014068	Li Pedroe laj yal ti mu jechuque : — Mu xcotquin . Mu xca'ibe smelol c'usi chaval — xut . Iloc' batel ta muc'ta ti'na ta ochebal , ja'o i'oc' cots .
41014069	Li quiarae laj yil yan velta li Pedroe . Jech lic yalbe li boch'otic te oyique : — Li vinic le'e ja' xchi'il li Jesuse — xi .
41014070	Li Pedroe laj yal yan velta ti mu xotquine . Ta jliquel ic'opanat yu'un noxtoc li boch'o te oyique : — Ta melel ono'ox ti ja' achi'ile , yu'un xvinaj ta ac'op ti vo'ot Galilea vinicote — xutic .
41014071	Lic chopolc'opojuc li Pedroe , xchi'uc la st'abbe sbi Dios : — Yiloj Dios , mu xcotquin li vinic chavale — xut .
41014072	Ja'o i'oc' xcha'oq'uelal cots . Te ivul ta sjol Pedro ti jech ono'ox albil yu'un li Jesuse : ‘ C'alal mu'yuc to'ox oq'uem chib velta cotse , oxib xa'ox velta laj amucun ta avo'nton ’ , x'utat ono'ox . C'alal it'ab ta yo'nton c'usi albil li Pedroe , lic yoc'ta sba .
41015001	C'alal isacube , la stsob sbaic scotol li j'abteletic ta ch'ulnae , ja' li banquilal paleetique , xchi'uc li jchapanvanejetique , xchi'uc li boch'otic lec xchanojic smantal Diose . Lec chucul laj yiq'uic batel li Jesuse , c'ot yaq'uic ta sc'ob li Pilatoe .
41015002	Li Pilatoe jech la sjac'be li Jesuse : — ¿ Me vo'ot muc'ta ajvalilot yu'un li israeletique ? — xut . — Vu'un , jech chac c'u cha'al chavale — xi itac'ov li Jesuse .
41015003	Li banquilal paleetique ep la stic'beic smul li Jesuse .
41015004	Ja' yu'un li Pilatoe jech la sjac'be yan velta li Jesuse : — ¿ Me mu'yuc c'usi chaval jbeluc ? Q'uelavil ti c'u yepal ta stiq'uic amule — xut .
41015005	Me jbeluc mu'yuc c'usi laj yal li Jesuse . Ja' yu'un li Pilatoe toj ch'ayel ic'ot yo'nton .
41015006	Li Pilatoe jech stalel o ti ta jujun q'uin Coltael ta scolta jun jchuquel ti bu junucal ta sc'anic li cristianoetique .
41015007	Te tiq'uil ta chuquel jun vinic , Barrabás sbi . Te chucajtic xchi'uc xchi'iltac , yu'un imilvanic ta scoj ti la scontrainic li ajvalile .
41015008	Li epal cristianoetic te tsobolique lic sc'anbeic Pilato ti ac'o scolta junuc jchuquel jech chac c'u cha'al ta spas ono'oxe .
41015009	Jech la sjac' li Pilatoe : — ¿ Me chac'anic ja' ta jcolta li muc'ta ajvalil avu'unique ? — xut .
41015010	Yu'un sna'oj ono'ox Pilato ti ta scoj xti'et yo'ntonic yu'un Jesús li banquilal paleetic ti laj yaq'uic ta c'abale .
41015011	Pero li banquilal paleetique la xchanubtasic cristianoetic ti ja' ac'o sc'anic coltabel li Barrabase .
41015012	Li Pilatoe jech la sjac' yan velta : — ¿ C'usi chac'anic ta jpasbe li ajvalil avu'unic chavalique ? — xi .
41015013	Tsots i'avan scotolic : — Joc'ano ta cruz — xiic .
41015014	— ¿ Pero c'usi chopol la spas ? — xi li Pilatoe . Yo'to tsots lic avanicuc : — Joc'ano ta cruz — xiic .
41015015	Li Pilatoe tsc'an ti jun yo'nton chcom li cristianoetique , jech la scolta li Barrabase . C'alal laj yac'beic nucul li Jesuse , laj yac' ta c'abal , yu'un ac'o bat sjoc'anic ta cruz .
41015016	Li soldadoetique laj yiq'uic ochel ta yamaq'uil cabildo li Jesuse , pretorio sbi . Te laj yiq'uic tal scotol li xchi'iltaquic ta soldadoile .
41015017	La slapbeic yax'elan c'u'il li Jesuse . La sts'otic ch'ix ; la xojbeic ta sjol sventa scorona .
41015018	La snupbeic sc'ob , jech laj yalbeic : — ¿ Me li'ote ? , muc'ta ajvalil yu'un Israel — xutic .
41015019	La smajbeic sjol ta aj , la stubtaic . La squejan sbaic , la snijan sbaic ta stojol .
41015020	C'alal laj yo'ntonic ta slabanele , la sloc'beic li yax'elan c'u'ile , la slapbeic sc'u' stuc . Laj yiq'uic batel , yu'un bat sjoc'anic ta cruz .
41015021	Te la snupic ta be jun vinic Simón sbi , liquem tal ta lum Cirene . Ja' stotic li Alejandro xchi'uc Rufoe . Ja' la sujic batel ta xq'uechbel scruzal li Jesuse .
41015022	Te laj yiq'uic batel yo' bu Gólgota sbie , ja' li Baquil Jolal , xi smelole .
41015023	Te laj yac'beic yuch' pajal ya'lel ts'usub capal ta ch'ail poxil , mirra sbi . Pero muc xuch' .
41015024	C'alal la sjoc'anic ta cruz li Jesuse , lic spasic canal tajimol xchi'uquic li sc'u' spoq'ue , yu'un jech chilic bu jlicucal chc'ot ta stojol jujunic .
41015025	Ta baluneb ora ta sob la sjoc'anic ta cruz li Jesuse .
41015026	Te ts'ibabil ta te' ta sjol scruzal li c'usi smul yu'unique : “ LI'I JA' MUC'TA AJVALIL YU'UN ISRAELETIC ” , xi ts'ibabil .
41015027	Oy chib j'eleq'uetic co'ol la sjoc'anic ta cruz xchi'uc li Jesuse ; jun scruzal ta sbats'ic'ob , jun scruzal ta sts'et .
41015029	Li boch'otic te ijelovique la slabanic . La sjimulan sjolic , jech laj yalic : — ¡ Ay ava'ay un ! Sc'oplal ti vo'ot chavuq'ues li ch'ulnae , ti ta oxib c'ac'al chacha'va'an chavale .
41015030	Coltao aba atuc . Yalan tal ta cruz — xutic .
41015031	Ja' no'ox jech ilabanvanic ec li banquilal paleetique xchi'uc li boch'otic lec xchanojic smantal Diose . Jech laj yalbe sbaic : — La scolta yan cristianoetic , pero mu xu' yu'un tscolta sba stuc .
41015032	Me ta melel ti ja' Cristoe , ti ja' muc'ta ajvalil yu'un israeletique , ac'o yaluc tal ta ora ta cruz , yu'un jech ta xquiltic , jech xu' ta jch'untic — xiic . Ja' no'ox jech ilabanvanic ec li j'eleq'uetic te joc'ajtic ta cruz xchi'uc Jesuse .
41015033	C'alal o'lol xa'ox c'ac'ale , i'ic'ub osil ta scotol li banamile . Ic' icom c'alal to ta o'lol syalel c'ac'al .
41015034	Ta o'lol syalel c'ac'al tsots i'avan li Jesuse : “ Eloi , Eloi , ¿ lama sabactani ? ” , xi . “ Dios cu'un , Dios cu'un , ¿ c'u yu'un ti laj acomtsanune ? ” , xi smelol .
41015035	Oy jayibuc boch'otic te nopol va'ajtic laj ya'yic , jech laj yalic : — ¡ Ay ava'ay ! Ja' ta xic' tal Elías — xiic .
41015036	Jech ta anil ibat jun vinic , bat sts'aj tal ta pajal ya'lel ts'usub jun esponja . La xoj muyel ta aj ; laj yac'be sts'uts' li Jesuse . Jech laj yal : — Jmalatic , jq'ueltiquic me ta xtal yalesatuc ta cruz yu'un li Eliase — xi .
41015037	Pero li Jesuse tsots i'avan yan velta , jech iloc' o xch'ulel .
41015038	Li muc'ta poc' te joc'ol ta yut ch'ulnae , ili' ta o'lol . Ili' yalel tal ta toyol c'alal to ta olon .
41015039	C'alal laj yil c'u x'elan iloc' xch'ulel Jesús li banquilal soldado te va'al ta stuq'uile , jech laj yal : — Ta melel ja' xnich'on Dios li vinic li'i — xi .
41015040	Te oy jayibuc antsetic ta sq'uelic tal ta nom . Ja' te oy li María liquem tal ta Magdalae , xchi'uc Salomé , xchi'uc yan María , ja' li sme'ic José xchi'uc its'inal Santiagoe .
41015041	Ja' li antsetic ti la xchi'inic ta xanubal Jesús te ta Galilea banamil , ti la smac'linique . Te oyic noxtoc ep yan antsetic ti la xchi'inic muyel ta Jerusalén li Jesuse .
41015042	C'alal bat xa'ox c'ac'ale , ja'o yorail ta jchapan jbacutic sventa ta jcux co'ntoncutic .
41015043	Te oy jun vinic , José sbi , liquem tal ta Arimatea . Lec ich'bil ta muc' ; ja' jun j'abtel te ta ch'ulna . Smalaoj ec ti chtal ventainvanuc li Diose . Tsots yo'nton i'och sc'anbe sbec'tal Jesús ta stojol li Pilatoe .
41015044	Li Pilatoe ch'ayel ic'ot yo'nton c'alal laj ya'ay ti chamen xa li Jesuse . Jech la stac ta iq'uel li banquilal soldadoe ; la sjac'be me ta melel ti chamen xa li Jesuse .
41015045	C'alal i'albat yu'un banquilal soldado ti chamen xa li Jesuse , laj yal mantal ti ac'o yich'be batel sbec'tal Jesús li Josee .
41015046	Li Josee la sman jun lequil poc' . La syales ta cruz li Jesuse ; la xpix ta lequil poc' , bat smuc ta vombil ton . La xbalch'un tal jbej muc' ta ton ; ja' la smacbe o comel sti' li ch'ene .
41015047	Li María ti liquem tal ta Magdalae , xchi'uc li yan María sme' Josee laj yilic bu imucat li Jesuse .
41016001	C'alal i'ech' xa'ox li sc'ac'alil cuxub o'ntonale , la smanic muil poxil li María liquem tal ta Magdalae , xchi'uc li yan María sme' Santiagoe , xchi'uc li Salomee , yu'un chbat yac'beic ta sbec'tal li Jesuse .
41016002	Ta sob ta sba sc'ac'alil xemuna ibatic ta smuquinal li Jesuse , loq'uem xa'ox c'ac'al .
41016003	Jech laj yalbe sbaic : — ¿ Boch'o chixbalch'unbutic loq'uel tana li ton te ta ti'ch'ene ? — xut sbaic .
41016004	Yu'un toj muc' li ton ti smacojic o ti' ch'ene . Pero c'alal la stoy satique , ja' to laj yilic ti balch'unbil xa loq'uel li tone .
41016005	C'alal i'ochic ta yut vombil tone , laj yilic te chotol jun querem ta bats'ic'ob . Natil saquil c'u'il slapoj . Toj xi'el ic'otic li antsetique .
41016006	Jech i'albatic yu'un li quereme : — Mu xaxi'ic . Ta jna' ti ja' chasa'ic li Jesús liquem tal ta Nazarete , ti ijoc'anat ta cruze . Pero icha'cuxi xa . Mu'yuc xa li'i . Q'uelo avilic li yav bu to'ox laj yaq'uique .
41016007	Bat albeic li yajchanc'optaque xchi'uc li Pedroe ; albeic ti ja' ba'yuc ta xc'ot yu'unic ta Galileae . Ja' to te ta xc'ot yilic jech chac c'u cha'al albilic ono'oxe — x'utatic li antsetique .
41016008	Li antsetique ixi'ic loq'uel ta anil ta yut li vombil tone , solel xt'elajetic xa batel ta xi'el . Mu'yuc boch'o laj yalbeic yu'un ixi'ic .
41016009	[ C'alal cha'cuxem xa'ox Jesús ta sob ta sba sc'ac'alil xemunae , ja' ba'yuc laj yac' sba ta ilel ta stojol li María liquem tal ta Magdalae , ja' ti iloq'uesbat vucub pucuj ta yo'ntone .
41016010	Li Mariae ibat yalbe ya'yic li boch'otic la xchi'inic to'ox li Jesuse . Te chat yo'ntonic , te ch-oq'uic c'ot sta .
41016011	C'alal laj ya'yic ti cha'cuxem xa li Jesuse xchi'uc ti laj xa yil li Mariae , muc xch'unic .
41016012	Ts'acal to laj yac' sba ta ilel Jesús ta stojol chib xchi'ilic ti c'alal chanovic ta bee . C'alal laj yac' sba ta ilele , sc'atajesoj sba .
41016013	Li chibique isutic batel ta Jerusalén , bat yalbe ya'yic li yantique , pero muc xch'unbatic ec .
41016014	Slajeb xa la yac' sba ta ilel Jesús ta stojol buluchib yajchanc'optac ti c'alal ja'o ta xve'ique . Te tsots ic'opanatic ta sventa ti muc xch'unique , ti tsots yo'ntonique . Yu'un muc xch'unic c'usi i'albatic yu'un li boch'otic laj yilic ti cha'cuxem xa li Jesuse .
41016015	Jech i'albatic yu'un li Jesuse : “ Batanic ta sbejel banamil . Bat cholbo ya'yic scotol cristianoetic li Lequil A'yeje .
41016016	Li boch'otic ta xch'unic , xchi'uc li boch'otic ta xich'ic vo'e ja' ta xcolic . Yan li boch'otic mu xch'unique ja' chbat stoj smulic .
41016017	Li boch'otic ta xch'unique ta spasic sq'uelubil jech chac li'i : Ta sloq'uesic pucujetic ta jbi ; ta xc'opojic ta yantic c'opetic ;
41016018	ac'o me ta stsac ta sc'obic jti'valchonetic , ac'o me oy ta x'ac'bat yuch'ic li c'usi chmilvane , pero mu'yuc c'usi ta spasbatic ; ta xac' sc'obic ta sbec'tal jchameletic , ta xcol yu'unic ” , x'utatic yu'un li Jesuse .
41016019	C'alal ilaj yo'nton ta sc'opanel yajchanc'optac li Cajvaltic Jesuse , i'ic'at muyel ta vinajel . Te c'ot chotluc ta sbats'ic'ob Dios .
41016020	Li yajchanc'optaque iloc' xcholic li Lequil A'yeje ; la xcholic batel ta buyuc no'ox banamilal . Te chi'inbilic yu'un li Cajvaltique , jech laj yac' vinajuc ti ja' sc'op la xcholique , yu'un i'ac'bat spasic sq'uelubiltac stsatsal . ]
42001001	Teófilo , vo'ot ti lec ich'bilot ta muq'ue , oy xa ep boch'otic la sts'ibaic ta vun scotol li c'usitic ic'ot ta pasel ta jtojolcutique .
42001002	Jech chac c'u cha'al laj yalbun ca'icutic li boch'otic laj yilic lec ta satic ta sliquebale , ja' li boch'otic laj yich' yabtelic ta xcholbel sc'ope .
42001003	Jech ec li vu'une oy ta co'nton ta xcalbot ava'ay , yu'un laj xa jac' lec scotol c'u x'elan ilic tal ta sliqueb , jech xquechet ta jts'ibabot tal scotol ,
42001004	yu'un jech chana' ti ja' melel c'u x'elan chanubtasbilote .
42001005	C'alal ja'o ochem ta ajvalilal ta Judea banamil li Herodese , oy jun pale Zacarías sbi . Ja' xchi'iltac ta paleal li jvoc' yu'un Abiase . Li yajnil Zacariase Isabel sbi ; ja' smoltot ta vo'one li Aarone .
42001006	Li Zacarías xchi'uc yajnile lec tuc' yo'ntonic ta stojol Dios , xchi'uc lec xch'unojbeic li smantaltac Diose xchi'uc li c'usitic yan yaloje .
42001007	Pero mu'yuc yol xnich'onic , yu'un mu sna' x'alaj li Isabele ; mol me'elic xa noxtoc .
42001008	C'alal ja'o ta x'abtej ta stojol Dios sventa paleal xchi'uc xchi'iltac li Zacariase ,
42001009	la spasic canal tajimol yu'un tsq'uelic boch'o chc'ot ta stojol chchic' pom ta stojol Dios ta yut ch'ulna jech chac c'u cha'al tspasic ono'oxe . Ja' ic'ot ta stojol li Zacariase .
42001010	C'alal ochem ta xchiq'uel pome , scotol li cristianoetique te tsobolic ta sc'opanic Dios ta amac' .
42001011	Te ital jun yaj'almantal Dios . Te va'al ivul ta sts'el scajleb xchic'ubil pom ta stuq'uil bats'ic'ob .
42001012	C'alal laj yil li Zacariase , toj ch'ayel ic'ot yo'nton ; toj xi'el ic'ot .
42001013	Jech i'albat yu'un li j'almantale : — Mu me xaxi' Zacarías . Laj xa ya'ay c'usi laj ac'anbe li Diose . Li avajnil Isabele ta x'alaj . Querem ta svoq'ues . Juan chavac'be sbi .
42001014	Jech xcuxet no'ox avo'nton . Ep boch'otic xcuxet no'ox yo'ntonic ec c'alal me ivoq'ue .
42001015	Yu'un toj muc' sc'oplal chc'ot ta stojol li Diose . Mu xuch' ya'lel ts'usub , xchi'uc mu xuch' pox . Ventainbil yo'nton yu'un Ch'ul Espíritu ti c'alal te to tiq'uil ta xch'ut sme'e .
42001016	Ja' ta sventa ta xlic sutes yo'ntonic ta stojol Dios ep achi'iltac li' ta Israel .
42001017	Li Juane ja' ba'yuc ta xtal yu'un li Cajvaltique . Ja' co'ol stsatsal svu'elic xchi'uc li j'alc'op Eliase . Ja' chtal yac' co'lajuc yo'ntonic xchi'uc yalab xnich'nab li totil me'iletique , xchi'uc ja' ta sventa ta xchanic xch'unel mantal li jbajmantaletique . Jech lec chapal li steclumal Cajvaltic c'alal chtale — xi li j'almantale .
42001018	Li Zacariase jech la sjac'be li j'almantale : — ¿ C'uxi ta jna' me melel li c'usi laj avalbune ? Yu'un molun xa ; me'el xa ec li cajnile — xut .
42001019	Itac'ov li j'almantale : — Vu'un Gabrielun , vu'un te chi'abtej ta stojol Dios . Ja' la stacun tal ti tal jc'opanote . Ja' tal calbot ava'ay li Lequil A'yej li'i .
42001020	Ta scoj ti mu xach'un c'usi laj calbote , jech chapas ta uma' . Mu xloc' xac'opoj o , ja' to me ic'ot ta pasel li c'usi laj calbote — x'utat .
42001021	Li cristianoetique te oyic ta amac' tsmalaic chloc' tal li Zacariase . Te chlo'ilaj yo'ntonic c'u yu'un ti ijalij te ta yut ch'ulnae .
42001022	C'alal iloc' tale , mu xa xloc' xc'opoj . Te la sna'ic ti yu'un oy c'usi i'ac'bat yil yu'un Dios ta yut ch'ulnae . Ta sc'ob xa no'ox ta spasbe senyail , yu'un ipas ta uma' .
42001023	C'alal its'aqui sc'ac'alil ti jayib c'ac'al te ch-abtej ta ch'ulnae , isut batel ta sna .
42001024	Ja'o te lic xchi'in yol li yajnile , ja' li Isabele . C'alal oy xa'ox xch'ute , vo'ob u muc xloc' ta sna .
42001025	Jech la snop ta yo'nton : “ Ti jech la spasbun li Cajvale , yu'un jech mu xa xisna'leicun li cristianoetique ” , xi .
42001026	C'alal svaquibal xa'ox u xchi'in yol li Isabele , li Diose la stac tal yaj'almantal Gabriel ta jun lum Nazaret te ta Galilea banamil .
42001027	Te ic'ot ta stojol jun tojol tseb María sbi . Mu'yuc to yiloj vinic li tsebe . Ja' to no'ox macbil yu'un jun vinic José sbi . Ja' smoltot ta vo'one li Davide .
42001028	Li j'almantale i'och batel yo' bu oy li tsebe , jech laj yalbe : — Vo'ot t'ujbilot yu'un Dios ; li' xchi'inojot — x'utat .
42001029	Li Mariae lic lo'ilajuc yo'nton yu'un li c'usi i'albat yu'un j'almantale . Te lic snop ta yo'nton c'usi smelol ti jech i'albate .
42001030	Jech laj yal noxtoc li j'almantale : — Mu xaxi' , María , ataoj xa c'uxubinel yu'un li Diose .
42001031	A'yo ava'ay , ta xlic achi'in avol . Chavoq'ues jun querem . Jesús chavac'be sbi .
42001032	Ta to x'ich'at ta muc' . Ja' Xnich'on Dios ta vinajel , xi sbi chc'ot . Li Diose ta xac' ochuc ta ajvalilal jech chac c'u cha'al li smoltot David ta vo'onee .
42001033	J'ech'el chlic sventainbe o scotol li smomnich'nab Jacobe . Mu'yuc slajeb li yabtel chich'e — xi li j'almantale .
42001034	Li Mariae jech la stac'be li j'almantale : — ¿ C'uxi ta x'ayin col , yu'un mu'yuc to quiloj vinic ? — xut .
42001035	Itac'ov li j'almantale : — Ja' ta xtal ta atojol li Ch'ul Espiritue . Ta sventa stsatsal Dios ta vinajel ta xlic achi'in li avole . Li olol ta xvoc' avu'une ja' Xch'ulnich'on Dios ta xc'ot sbi .
42001036	A'yo ava'ay , li avuts' avalal Isabele oy xa xch'ut ec . Ac'o me me'el xa , pero svaquibal xa u xchi'in yol ; ja' ti albil sc'oplal mu sna' x'alaje .
42001037	Li Diose xu' yu'un ta spas scotol — xi li j'almantale .
42001038	Li Mariae jech laj yal : — Li' oyune , ac'o tuncun yu'un li Diose ; ac'o spasbun li c'usi laj avalbune — xut . Jech iloc' batel li j'almantale .
42001039	Ta sc'ac'alil le'e iloc' batel li Mariae ; ibat ta anil ta jun lum ta toyolaltic ta Judea banamil .
42001040	Te ic'ot ta sna li Zacariase , c'ot sc'opan li Isabele .
42001041	C'alal laj ya'ay ic'opanat yu'un María li Isabele , tsots la xijilan sba li yol xchi'inoje . Li Isabele iventainbat yo'nton yu'un li Ch'ul Espiritue .
42001042	Jech tsots lic c'opojuc : — Vo'ot no'ox toj lec ac'oplal ta scotol li antsetique , xchi'uc toj lec sc'oplal ec li olol achi'uque .
42001043	Li vu'une ¿ c'usi cabtel ti vo'ot tal aq'uelun , vo'ot li sme'ot Cajvale ?
42001044	C'alal laj ca'ay laj ac'opanune , xcuxet no'ox yo'nton la xijilan sba li col jchi'inoje .
42001045	Toj lec ti laj ach'un ti chc'ot ta pasel c'usi la'albat yu'un Cajvaltic Diose — xi li Isabele .
42001046	Li Mariae jech laj yal : “ Li co'ntone chalbe ep slequilal li Diose .
42001047	Toj xcuxet no'ox co'nton ta stojol li Diose , ja' li Jcoltavanej cu'une .
42001048	Laj yil ti toj biq'uitun , vu'un li yajtunelune . Pero li' tanae “ toj xcuxet no'ox yo'nton ” , xi jc'oplal yu'unic ti jayc'ol cristianoetic chjelovic li' ta banamile .
42001049	Yu'un toj lec c'usitic la spasbun li Dios ti ech'em svu'ele , ja' li Ch'ul Dios sbie .
42001050	Li c'uxubinel yu'une te chcom o ta stojol li boch'otic chich'ic ta muc' Dios ti jayc'ol cristianoetic chjelovic li' ta banamile .
42001051	Li Diose toj muc'tic c'usi la spas ta stsatsal svu'el ; la slajesbe sc'oplal c'usi snopojic li jtoybaetique .
42001052	La sjip loq'uel ta xchotlebic li jpasmantaletique ; ja' la stoy liquel li boch'otic mu'yuc stu ch-ilatique .
42001053	Li boch'otic chvi'najique laj yac'be ep c'usitic chtun yu'unic ; yan li jc'ulejetique jeche' smeyoj sc'obic ibat yu'un .
42001054	La scolta li israeletique , ja' li yajtuneltaque , yu'un mu xlaj yo'nton ta xc'uxubinel .
42001055	Jech chac c'u cha'al yalojbe ono'ox jmoltotic Abraham ti chc'uxubin xchi'uc smomnich'nabtac ta sbatel osile ” , xi li Mariae .
42001056	Li Mariae oxib u te la xchi'in li Isabele . Ts'acal isut batel ta sna .
42001057	C'alal la sta yorail la xcux li Isabele , querem ivoc' yu'un .
42001058	C'alal laj ya'yic li yuts' yalaltaque xchi'uc li boch'otic noch' nacajtic xchi'uque , toj xcuxet no'ox yo'ntonic ta sventa ti ic'uxubinat yu'un Dios li Isabele .
42001059	C'alal iloc' vaxquib c'ac'al svoq'uel li unin quereme , bat yac'beic yich' circuncisión . Zacarías ta xac'beic ox sbi jech chac c'u cha'al sbi li stote .
42001060	Pero li sme'e jech laj yal : — Mo'oj , Juan ta xcac'be sbi — xi .
42001061	Jech laj yalbeic : — Mu'yuc boch'o jech sbi junuc li avuts' avalale — xutic .
42001062	Jech te lic sjac'beic stot li olole . La spasbe senyail ta sc'obic , yu'un ac'o yal c'usi sbi ta xac'be li xnich'one .
42001063	Li Zacariase te la sc'an jun pech'pech' te' , jech la sts'iba : “ Juan ta xcac'be sbi ” , xi . Toj ch'ayel ic'ot yo'nton scotolic .
42001064	Ta ora no'ox lic jamuc ye li Zacariase ; te lic c'opojuc , laj yalbe slequilal Dios .
42001065	Toj xi'el ic'otic li boch'otic te noch' nacajtic xchi'uque . Li boch'otic te nacajtic ta vitsetic ta Judea banamile laj yalbe sbaic scotolic .
42001066	Scotol li boch'otic laj ya'yique jech la snopilan ta yo'ntonic : “ ¿ C'usi yabtel chbat li querem le'e ? ” , xiic . Yu'un ta melel chi'inbil yu'un Dios li quereme .
42001067	Li Zacarías , ja' li stot unin quereme , iventainbat yo'nton yu'un Ch'ul Espíritu . Jech lic c'opojuc jech chac c'u cha'al jun j'alc'op :
42001068	“ Coliyal li Cajvaltic Diose , ja' li Dios yu'un Israele , yu'un tal xa sq'uelutic , tal xa scolta li steclumale .
42001069	Yu'un la stacbutic tal Jcoltavanej cu'untic ti toj ech'em stsatsale ; ja' te iloc' ta smomnich'on David , ja' li yajtunele .
42001070	Jech chac c'u cha'al laj ono'ox yal Dios c'alal la xch'amanbe ye ch'ul j'alc'opetic yu'un ta vo'one ,
42001071	ti chtal sloq'uesutic ta sc'ob cajcontratique xchi'uc ta sc'ob li boch'otic mu'yuc jtu chijyilutique .
42001072	Yu'un chixc'uxubinutic jech chac c'u cha'al laj ono'ox yalbe jmoltotactic ta vo'onee . Yu'un mu xch'ay o ta yo'nton li c'usi laj ono'ox xchapan xchi'uque ,
42001073	yu'un jamal ono'ox laj yalbe jmoltotic Abraham ta vo'one ti chiscoltautic ,
42001074	ti chispojutic loq'uel ta sc'ob cajcontratique . Jech mu'yuc xa xi'el chca'itic , xu' chijtunutic yu'un ,
42001075	yu'un lecubtasbilutic , tuq'uibtasbilutic yu'un ti jayib c'ac'al cuxulutic ta stojole .
42001076	Li vo'ote , cunin querem , vo'ot yaj'alc'opot Dios ta vinajel chac'ot , yu'un ba'yuc latal yu'un li Cajvaltique , tal achapanbe li sbee .
42001077	Tal avac'be sna'ic ti xu' tstaic coltaele , ti xu' tstaic perdón yu'un smulique .
42001078	Yu'un toj ep c'uxutic ta yo'nton li Dios cu'untique , ja' yu'un ivul ta jtojoltic jun xojobal ach' c'ac'al ta toyol .
42001079	Yu'un jech ac'o sacubuc osil chilic li boch'otic oyic ta ic' osile , xchi'uc ti oyic ta sventa lajele , xchi'uc jech chisbeiltasutic batel ta sbelal ti bu ta jtatic jun co'ntontique ” , xi li Zacariase .
42001080	Li quereme ich'i xchi'uc i'ayin lec stsatsal yo'nton . Te bat nacluc ta xocol banamil , ja' to ti c'alal la sta yorail laj yac' sba ta otquinel ta stojol xchi'iltac ta israelale .
42002001	Ta sc'ac'alil le'e , ja'o yorail laj yal mantal muc'ta ajvalilal Augusto César ti ac'o yac' ta tsaquel ta vun sbiic scotol li cristianoetique .
42002002	Ja' sba to velta la spasic tsactsacvun ti c'alal ja'o tiq'uil ta ajvalilal ta Siria banamil li Cirenioe .
42002003	Jech scotol cristianoetic bat yac' ta tsaquel sbiic ta slumal stuquic .
42002004	Jech ec li Josee iloc' batel ta lum Nazaret ta Galilea banamil . Ibat ta lum Belén te ta Judea banamil , yu'un ja' te ivoc' li smoltot ta vo'onee , ja' li Davide .
42002005	Jech te ibat yac' ta tsaquel sbiic ta Belén xchi'uc li Mariae , ja' li yajnile . Li Mariae oy xa'ox xch'ut .
42002006	C'alal te oyic ta Belene , te la sta yorail ta xcux li Mariae .
42002007	Ivoc' li sba yole , ja' unin querem . La xpix ta poc' ; te la xpuch'an ta yavil sve'um vacax , yu'un mu'yuc xa xocol la staic li snail vaybale .
42002008	Te ta nopol ti'lum Belén oy jayibuc jchabichijetic te chchabi xchijic ta ac'ubaltic .
42002009	Ta ora te ivinaj jun yaj'almantal Cajvaltic ta stojolic . Joyibtabil ic'otic ta xojobal Cajvaltic . Toj xi'el no'ox ic'otic .
42002010	Jech i'albatic yu'un li j'almantale : “ Mu xaxi'ic . Oy c'usi toj lec chacalboxuc , yu'un jech cuxetuc no'ox avo'nton acotolic .
42002011	Nax ivoc' ta Belén te ta slumal David jun Jcoltavanej avu'unic . Ja' Cristo , ja' Cajvaltic .
42002012	Chacalboxuc c'u x'elan chataic li olole : pixbil ta poc' chataic , te puch'ul ta yavil sve'um vacax ” , x'utatic .
42002013	Ta ora no'ox ivinaj yan epal j'almantaletic liquemic tal ta vinajel . Laj yalic slequilal Dios , jech laj yalic :
42002014	“ ¡ Ich'biluc ta muc' te ta vinajel li Diose ! Ac'o sta jun yo'nton cristianoetic li' ta banamil ta sventa slequil yo'nton li Diose ” , xiic .
42002015	C'alal isutic ta vinajel li j'almantaletique , jech laj yalbe sbaic li jchabichijetique : — Batic ta Belén cha'e , bat jq'ueltic li c'usi ic'ot ta pasel ti laj yalbutic Cajvaltique — xut sbaic .
42002016	Jech ibatic ta anil . Te la staic li María xchi'uc Josee , xchi'uc li olol te puch'ul ta yavil sve'um vacaxe .
42002017	C'alal laj yilic li olole , bat spuquic c'usi i'albatic ta sventa li olole .
42002018	Scotol li boch'otic laj ya'yic c'usi laj yal li jchabichijetique , toj ch'ayel ic'ot yo'ntonic .
42002019	Yan li Mariae la xchabi ta yo'nton scotol ; la snopilan c'usi smelol .
42002020	Isutic li jchabichijetique . Laj yich'ic batel ta muc' ; laj yalbeic batel slequilal li Diose , yu'un laj xa ya'yic , laj xa yilic scotol jech chac c'u cha'al i'albatique .
42002021	C'alal iloc' vaxquib c'ac'al svoq'uel li olole , laj yich' circuncisión . Jesús laj yac'beic sbi , yu'un jech ono'ox i'albat yu'un j'almantal c'alal mu'yuc to'ox xch'ut li Mariae .
42002022	C'alal its'aqui yu'unic ti c'u yepal c'ac'al tsc'an chich'ic lecubtasel jech chac c'u cha'al ts'ibabil ta mantaletic yu'un Moisese , laj yiq'uic batel ta Jerusalén li Jesuse , bat yaq'uic ta stojol Dios .
42002023	Yu'un jech ts'ibabil ta mantaletic yu'un Dios : “ Scotol li sba anich'nabic , me quereme voc'bicun ” , xi li Diose .
42002024	Laj yac'beic smoton Dios noxtoc jech chac c'u cha'al chal ta smantal Diose : “ Ac'o yic' tal cha'cot puruvoc stsu , o me cha'cot stsumut ” , xi ono'ox .
42002025	Oy jun israel vinic te ta Jerusalén , Simeón sbi . Lec tuc' yo'nton , lec yich'oj ta muc' Dios . Smalaoj ti tsta yorail tsta spatubil yo'nton li israeletique . Ventainbil yu'un Ch'ul Espíritu li Simeone .
42002026	Ac'bil xa sna' yu'un Ch'ul Espíritu ti mu'yuc to chchame , ja' to me laj yil ta sat li Cristo ti tacbil tal yu'un Diose .
42002027	Li Simeone i'ac'bat sna' yu'un Ch'ul Espíritu ti ac'o batuc ta ch'ulna ta Jerusalene . Jech c'alal ibatic ta ch'ulna li stot sme' unin Jesús , yu'un bat spasic c'usi chal li mantaletique ,
42002028	li Simeone la spet li olole ; la stojbe ta vocol Dios , jech laj yal :
42002029	“ Cajval , li' ta orae jun xa co'nton , ic'un ta atojol jech chac c'u cha'al avalojbun ono'ox , vu'un li avajtunelune .
42002030	Yu'un laj xa quil ta jsat ivul ta jtojolcutic li coltael avu'une ,
42002031	ja' ti achapanoj chavac'be yil scotol cristianoetique .
42002032	Ja' sac osil chc'ot yu'unic ec li yanlum cristianoetique ; ja' slequilalic chc'ot li ateclumal Israele ” , xi li Simeone .
42002033	Li stot sme' unin olole toj ch'ayel ic'ot yo'ntonic c'usi laj yal Simeón ta sventa li olole .
42002034	Li Simeone la sc'anbe bendición ta stojolic , jech laj yalbe li Mariae , ja' li sme' unin olole : — A'yo ava'ay tseb , ta sventa li avol li'i , ep jchi'iltactic li' ta Israel ta xyalic ta lum , xchi'uc ep jchi'iltactic ta xva'iic ta sventa noxtoc . Ja' svinajeb ti li' xa oy li tojobtasel yu'un Diose , pero mu x'ich'at ta muc' .
42002035	Jech noxtoc ja' ta sventa ta xvinaj o c'u x'elan yo'ntonic li jchi'iltactique . Ep to chava'ay c'ux avocol ta sventa li avole — xi li Simeone .
42002036	Te oy noxtoc jun ants Ana sbi ; ja' yaj'alc'op Dios ec . Ja' stseb li Fanuele ; ja' liquem ta jchop sts'unubal Aser . Me'el xa li Anae . Vucub no'ox jabil laj yic' sbaic xchi'uc smalal ;
42002037	chanib yo'vinic ( 84 ) jabil xa scomel ta me'nal . Scotol ora ta xbatilan ta ch'ulna . Ta c'ac'al ta ac'ubal te ta xtun yu'un Dios , ta xicta ixim , ta sc'opan Dios .
42002038	Ja'o te ic'ot ec ti c'alal chlo'ilaj li Simeone ; la stojbe ta vocol Dios ec . Lic spucbe sc'oplal li olole ; laj yalbe scotol li boch'otic smalaojic coltael te ta Jerusalene .
42002039	C'alal laj xa spasic scotol c'usi yaloj ta smantal Dios li José xchi'uc Mariae , isutic batel ta slumalic ta Nazaret te ta Galilea banamil .
42002040	Li quereme lec ich'i , lec tsatsal querem . Oy lec sbijil , yich'ojbe slequilal li Diose .
42002041	Li stot sme' Jesuse scotol jabil ta xc'otilanic ta Jerusalén ti c'alal yorail q'uin Coltael yu'unique .
42002042	C'alal yich'oj xa'ox lajchab jabil li Jesuse , ibatic ta q'uin , yu'un jech stalelic o ti chc'otilanic ta q'uine .
42002043	C'alal ilaj c'op q'uine , isutic batel ta snaic li José xchi'uc Mariae . Muc sna'ic me te icom ta Jerusalén li squeremique .
42002044	La snopic ti te nabal ibat ta epal cristianoetique . C'alal ixanovic xa'ox batel jun c'ac'ale , te lic st'unic ta stojol li yuts' yalalique xchi'uc li boch'otic xotquinique .
42002045	Pero muc staic , jech isut st'unic c'alal ta Jerusalén .
42002046	Ta yoxibal to c'ac'al te la staic ta ch'ulna ta Jerusalén ; te chotol ta o'lol yu'unic li boch'otic lec xchanojic smantal Diose . Te cha'ay c'usi chalic , xchi'uc oy c'usi te tsjaq'uilan ec .
42002047	C'alal laj ya'yic scotolic c'u x'elan chc'opoje , toj ch'ayel ic'ot yo'ntonic ta sventa ti oy lec sbijile xchi'uc ti c'u x'elan itac'ove .
42002048	C'alal laj yilic li José xchi'uc Mariae , toj ch'ayel ic'ot yo'ntonic . Li Jesuse jech i'albat yu'un li sme'e : — Querem , ¿ c'u yu'un ti jech laj apasbuncutique ? La jt'unotcutic xchi'uc li atote . Ep laj cat co'ntoncutic avu'un — xut .
42002049	Itac'ov li Jesuse : — ¿ C'u yu'un laj asa'ilanicun ? ¿ Me mu xana'ic ti tsc'an li' oyun ta sna li Jtote ? — xi .
42002050	Li José xchi'uc Mariae muc xa'ibeic smelol c'usi laj yal li squeremique .
42002051	Li Jesuse la xchi'in sutel ta Nazaret li stot sme'e ; lec la xch'unbe smantal li stot sme'e . Li Mariae la xchabi lec ta yo'nton scotol .
42002052	Li Jesuse lec ich'i , oy lec sbijil . Lec i'ilat yu'un Dios , lec i'ilat yu'un cristianoetic noxtoc .
42003001	C'alal te oy ta xocol banamil li Juan xnich'on Zacariase , ic'opanat yu'un li Diose . Svo'lajunebal ( 15 ) jabil xa'ox yochel ta muc'ta ajvalilal ta Roma li Tiberio Cesare . Ja'o ochem ta ajvalilal ta Judea banamil li Poncio Pilatoe ; ja'o ochem ta ajvalilal ta Galilea banamil li Herodese ; ja'o ochem ta ajvalilal ta Iturea banamil xchi'uc ta Traconite banamil li Felipe yits'in Herodese ; ja'o ochem ta ajvalilal ta Abilenia li Lisaniase . Jech noxtoc ja'o ochem ta banquilal pale li Anás xchi'uc Caifase .
42003002	
42003003	Li Juane ixanov batel ta jujun banamil ta ti'ti' uc'um Jordán . Laj yalbe cristianoetic ti ac'o sutes yo'nton yu'un smulique , ti ac'o yich'ic vo'e , yu'un jech ta spasbatic perdón yu'un smulic .
42003004	Yu'un jech ono'ox ts'ibabil comel ta svun li j'alc'op Isaiase : “ Oy boch'o tsots ta x'avan ta xocol banamil : ‘ Chapanbeic sbe li Cajvaltique ; tuq'uibtasbeic sbe li Dios cu'untique .
42003005	Nojesic scotol li soplejaltique . Pasic ta parejo scotol li vitsetique . Pasic ta stenlej scotol ti bu toyolique . Co'oltsanic scotol ti bu slomol spots'ole .
42003006	Scotol cristianoetic ta xilic li coltael yu'un Diose ’ , xi chlic yal ” , xi ono'ox li Isaiase .
42003007	Li Juane jech laj yalbe li epal cristianoetic tal sc'anic ich'vo' ta stojole : “ Li vo'oxuque ja' jechoxuc jech c'u cha'al orachon . ¿ Boch'o laj yalboxuc ti ac'o jatovanic ta anil ta sventa li sc'ac'al yo'nton Dios ti po'ot xa chtale ?
42003008	Tsc'an chavaq'uic ta ilel ti ta melel sutem avo'ntonique . Mu me jechuc xavalic : ‘ Ja' jmoltotcutic ta vo'one li Abrahame ’ , mu me xachiic . Melel chacalboxuc , li Diose xu' yu'un ta sc'atejesbe ta smomnich'nab Abraham li tonetic li'i .
42003009	Li vo'oxuque ja' jechoxuc jech chac c'u cha'al te'etic ti te xa metsel eq'uel ta yibele . Yu'un li te'etic ti mu lecuc chac' sate ta xich' ts'etel , chich' chiq'uel ta c'oc' ” , xut li cristianoetique .
42003010	Li cristianoetique jech la sjac'beic li Juane : — ¿ C'usi tsc'an ta jpascutic cha'e ? — xiic .
42003011	Itac'ov li Juane : — Li boch'o oy cha'lic sc'u'e ac'o yac'be jlicuc li boch'o mu'yuc sc'u'e . Li boch'o oy sve'ele ac'o yac'be li boch'o mu'yuc sve'ele — xut .
42003012	Italic jayibuc jtsobpatanetic , yu'un tsc'an chich'ic vo' ec . Jech la sjac'beic li Juane : — Jchanubtasvanej , ¿ c'usi tsc'an ta jpascutic ec ? — xiic .
42003013	Li Juane jech laj yalbe : — Mu me xjelov sc'anel avu'unic li patan jech chac c'u cha'al avich'ojic mantale — xut .
42003014	Jech la sjaq'uic jayibuc soldadoetic ec : — Li vu'uncutique , ¿ c'usi tsc'an ta jpascutic ec ? — xiic . Itac'ov li Juane : — Cuxetuc no'ox avo'ntonic ti c'u yepal chavich' atojolique . Mu me boch'o xasibtasic , mu me boch'o xanopbeic smul sventa chapojbeic c'usi oy yu'un — xut .
42003015	Scotol li cristianoetique te ta xlo'ilaj yo'ntonic , yu'un tsnopic me ja' Cristo li Juane .
42003016	Li Juane jech laj yalbe scotol li cristianoetique : “ Li vu'une ja' no'ox chacac'boxuc avich'ic vo' , pero ta to xtal jun boch'o ech'em xu' yu'un jech chac c'u cha'al vu'un . Li vu'une me stitunbeluc yaq'uil xonob mu xu' cu'un . Li stuque ja' chayac'boxuc avich'ic Ch'ul Espíritu xchi'uc c'oc' .
42003017	Te xa stsacoj tal ta sc'ob li yic'aubil strigoe . Ta smes lec li yav smajubile ; ta stic' ochel ta snail li sbec' trigoe . Yan li ste'ele ta xchic' ta c'oc' ti bu mu xtu'p oe ” , xi li Juane .
42003018	Li Juane oy ep c'usi yan laj yal , ep c'usi laj yac'be sna' li cristianoetique . Ja' laj yalbe ya'yic li Lequil A'yej vulem ta stojolique .
42003019	Yan li ajvalil Herodese tsots la staq'ui ta scoj ti laj yic' li Herodiase , ja' li yajnil yits'ine , ja' li Felipee , xchi'uc ta scoj li c'usitic yan chopol la spase .
42003020	Pero yo'to laj yac'be yan xchi'il li c'usi chopol tspase , yu'un la stic' ta chuquel li Juane .
42003021	C'alal ja'o te chich'ic vo' ta stojol Juan li epal cristianoetique , te c'ot sc'an ich'vo' ec li Jesuse . C'alal la sc'opan Dios li Jesuse , ijam li vinajele .
42003022	Iyal tal ta sba yac'ol li Ch'ul Espiritue . Oy sbec'tal xco'laj xchi'uc stsumut yilel . Laj ya'ay oy boch'o ic'opoj tal ta vinajel , jech laj yal : — Vo'ot jnich'onot , lec jc'anojot , lec jpatoj co'nton avu'un — xi .
42003023	C'alal lic abtejuc li Jesuse , yich'oj xa'ox van lajuneb xcha'vinic ( 30 ) jabil . Chalic ti ja' xnich'on li Josee . Li Josee ja' stot li Elie .
42003024	Li Elie ja' stot li Matate . Li Matate ja' stot li Levie . Li Levie ja' stot li Melquie . Li Melquie ja' stot li Janaie . Li Janaie ja' stot li Josee .
42003025	Li Josee ja' stot li Matatiase . Li Matatiase ja' stot li Amose . Li Amose ja' stot li Nahume . Li Nahume ja' stot li Eslie . Li Eslie ja' stot li Nagaie .
42003026	Li Nagaie ja' stot li Maate . Li Maate ja' stot li Matatiase . Li Matatiase ja' stot li Semeie . Li Semeie ja' stot li Joseque . Li Joseque ja' stot li Judae .
42003027	Li Judae ja' stot li Joanane . Li Joanane ja' stot li Resae . Li Resae ja' stot li Zorobabele . Li Zorobabele ja' stot li Salatiele . Li Salatiele ja' stot li Nerie .
42003028	Li Nerie ja' stot li Melquie . Li Melquie ja' stot li Adie . Li Adie ja' stot li Cosame . Li Cosame ja' stot li Elmadame . Li Elmadame ja' stot li Ere .
42003029	Li Ere ja' stot li Josuee . Li Josuee ja' stot li Eliezere . Li Eliezere ja' stot li Jorime . Li Jorime ja' stot li Matate .
42003030	Li Matate ja' stot li Levie . Li Levie ja' stot li Simeone . Li Simeone ja' stot li Judae . Li Judae ja' stot li Josee . Li Josee ja' stot li Joname . Li Joname ja' stot li Eliaquime .
42003031	Li Eliaquime ja' stot li Meleae . Li Meleae ja' stot li Mainane . Li Mainane ja' stot li Matatae . Li Matatae ja' stot li Natane .
42003032	Li Natane ja' stot li Davide . Li Davide ja' stot li Isaie . Li Isaie ja' stot li Obede . Li Obede ja' stot li Booze . Li Booze ja' stot li Salmone . Li Salmone ja' stot li Naasone .
42003033	Li Naasone ja' stot li Aminadabe . Li Aminadabe ja' stot li Admine . Li Admine ja' stot li Arnie . Li Arnie ja' stot li Esrome . Li Esrome ja' stot li Farese . Li Farese ja' stot li Judae .
42003034	Li Judae ja' stot li Jacobe . Li Jacobe ja' stot li Isaaque . Li Isaaque ja' stot li Abrahame . Li Abrahame ja' stot li Taree . Li Taree ja' stot li Nacore .
42003035	Li Nacore ja' stot li Seruge . Li Seruge ja' stot li Ragaue . Li Ragaue ja' stot li Pelegue . Li Pelegue ja' stot li Ebere . Li Ebere ja' stot li Salae .
42003036	Li Salae ja' stot li Cainane . Li Cainane ja' stot li Arfaxade . Li Arfaxade ja' stot li Seme . Li Seme ja' stot li Noee . Li Noee ja' stot li Lameque .
42003037	Li Lameque ja' stot li Matusalene . Li Matusalene ja' stot li Enoque . Li Enoque ja' stot li Jarede . Li Jarede ja' stot li Mahalalele . Li Mahalalele ja' stot li Cainane .
42003038	Li Cainane ja' stot li Enose . Li Enose ja' stot li Sete . Li Sete ja' stot li Adane . Li Adane ja' stot li Diose .
42004001	Li Jesuse iventainbat yo'nton yu'un li Ch'ul Espiritue ; iloc' batel ta uc'um Jordán . Ic'bil ibat ta xocol banamil yu'un li Ch'ul Espiritue .
42004002	Cha'vinic ( 40 ) c'ac'al te oy ta xocol banamil ; te tsujat ta mulil yu'un li banquilal pucuje . Mu'yuc xve' o . C'alal iloc' cha'vinic ( 40 ) c'ac'ale , lic ya'ay vi'nal .
42004003	Jech i'albat yu'un li banquilal pucuje : — Me ta melel vo'ot xnich'onot Diose , albo li ton li'i ac'o c'atajuc ta vaj — xut .
42004004	Itac'ov li Jesuse : — Jech ts'ibabil ta sc'op Dios : ‘ Muc ta vajuc no'ox ta xcuxi o li cristianoe ’ , xi ts'ibabil — xi li Jesuse .
42004005	Li banquilal pucuje laj yic' batel ta jun toyol vits li Jesuse . Ta anil no'ox laj yac'be yil scotol li muc'tic lumetic li' ta banamile .
42004006	Jech laj yalbe : — Vo'ot ta xcac'bot scotol li svu'elic , li slequilalic le' chaq'uel batele . Yu'un vu'un ac'bilun jventain , jech xu' chcac'be ec li boch'o ta jc'an chcac'bee .
42004007	Ja' yu'un , vo'ot avu'un scotol me chaquejan aba ta jtojole , me chavich'un ta muq'ue — xut .
42004008	Itac'ov li Jesuse : — Jech ts'ibabil ta sc'op Dios : ‘ Ja' no'ox xavich'ic ta muc' stuc li Cajvaltique , ja' li Dios avu'une , ja' no'ox xaquejan aba ta stojol ’ , xi ts'ibabil — xut .
42004009	Li banquilal pucuje laj yic' batel ta Jerusalén noxtoc li Jesuse . Te c'ot sva'an ta mero jol ch'ulna , jech laj yalbe : — Me ta melel vo'ot xnich'onot Diose , jipo aba yalel li'i .
42004010	Yu'un jech ts'ibabil ta sc'op Dios : ‘ Li Diose ta stacbot yalel tal yaj'almantaltac ja' ta xchabiot .
42004011	Ja' chastsacot batel ta sc'obic , jech mu xabosi avacan ta ton ’ , xi ts'ibabil — x'utat li Jesuse .
42004012	Itac'ov li Jesuse : — Jech ts'ibabil noxtoc : ‘ Mu me xaq'uelbe yo'nton li Cajvaltique , ja' li Dios avu'une ’ , xi ts'ibabil — xi li Jesuse .
42004013	C'alal laj yo'nton ta sq'uelbel yo'nton Jesús li pucuje , ibat . La smala c'usi ora xu' ta sq'uelbe yo'nton yan velta .
42004014	Li Jesuse isut batel ta Galilea banamil ; yich'oj xa svu'el ta sventa li Ch'ul Espiritue . Ipuc sc'oplal ta scotol Galilea banamil .
42004015	Te ichanubtasvan ta nail tsobobbailetic yu'unic . Toj lec sc'oplal yu'un scotol li cristianoetique .
42004016	Li Jesuse ibat ta Nazaret ti bu ich'ie . C'alal ja'o sc'ac'alil chcux yo'ntonique , te i'och ta nail tsobobbail , yu'un jech ono'ox stalel o . Te iva'i , yu'un ta xapta sc'op Dios .
42004017	Te i'ac'bat li balbil vun ti ts'ibabil comel yu'un j'alc'op Isaiase . C'alal la sjam li balbil vune , ja' te la sta ti bu jech ts'ibabile :
42004018	“ Li Espíritu yu'un Diose li' oy ta jtojol . Ja' yu'un la st'ujun , jech voc'bil licom ta sventa yabtel . Jech tal calbe ya'yic Lequil A'yej li boch'otic abul sbaique . Tacbilun tal ta yalel ti xu' chcolic li boch'otic ochemic ta chuquele , xchi'uc tal jambe satic li ma'satetique , xchi'uc tal jcolta li boch'otic uts'intabilique .
42004019	Tal calbe ya'yic ti ja' xa sjabilal li c'uxubinel yu'un Diose ” , xi ta xal ti bu laj yapta li Jesuse .
42004020	Li Jesuse la sbal li vune ; laj yac'be li boch'o yich'oj yabtel ta xchabie , jech ichoti . Scotol li boch'otic te oyic ta nail tsobobbaile te batem satic ta stojol li Jesuse .
42004021	Li Jesuse jech lic yalbe scotolic : — Li' ta orae ic'ot xa ta pasel li c'usi ts'ibabil li' laj ava'yique — xut .
42004022	Jech scotolic lec laj yalbeic sc'oplal li Jesuse . Ich'ay yo'ntonic ta sventa ti toj lec c'usi laj yale , jech lic yalbe sbaic : — ¿ Me mu ja'uc xnich'on li Josee ? — xut sbaic .
42004023	Li Jesuse jech laj yal : — Ta jna' ti jech chavalbicun ec jech chac c'u cha'al oy jech chalique : ‘ Jpoxtavanej , poxtao quic aba atuc ’ , xachiic . Jech chavalbicun noxtoc : ‘ Paso li' ta jlumaltic li c'usi laj apas ta lum Capernaume ’ , xachiic — xi li Jesuse .
42004024	Jech laj yal noxtoc : — Melel li c'usi chacalboxuque , me junuc yaj'alc'op Dios mu'yuc ono'ox ich'bil ta muc' ta slumal stuquic .
42004025	Melel chacalboxuc , c'alal cuxul to'ox li j'alc'op Eliase , oy ep me'on antsetic li' ta Israel ti c'alal muc xac' vo' o'lol xchanibal jabil li' ta cosilaltique , jech itsacatic ta vi'nal li cristianoetique .
42004026	Pero li Eliase mu ja'uc te itacat batel ta stojol li me'on antsetic li' ta Israele . Ja' te itacat batel ta stojol li yanlum me'on ants ta lum Sarepta ta nopol lum Sidone .
42004027	Jech noxtoc c'alal cuxul to'ox li j'alc'op Eliseoe , oy ep jchi'iltactic tsacbilic ta c'a'el chamel li' ta Israel , pero me junuc muc xcoltaatic . Ja' no'ox icoltaat li Naamán liquem ta Siria banamile — xi li Jesuse .
42004028	C'alal laj ya'yic c'usi laj yal li Jesuse , i'ilin scotol li boch'otic te oyic ta nail tsobobbaile .
42004029	Iliquic scotolic , la snet'ic loq'uel ta ti'lum li Jesuse . Yu'un li lume pasbil ta jol ch'entic . Te laj yiq'uic batel li Jesuse , yu'un tsc'an ox te tsjipic yalel .
42004030	Pero li Jesuse ijelov ta o'lol cristianoetic , jech ibat o .
42004031	Li Jesuse ibat ta lum Capernaum te ta Galilea banamil ; te lic chanubtasvanuc ta sc'ac'alil cuxub o'ntonal .
42004032	Li cristianoetique toj ch'ayel ic'ot yo'ntonic ta sventa ti c'u x'elan ichanubtasvane , yu'un ta sc'op ivinaj ti oy svu'ele .
42004033	Te ta nail tsobobbail oy jun vinic ochem pucuj ta yo'nton . Tsots lic avanuc li vinique .
42004034	Jech laj yal : — Mu xtal avuts'intauncutic , Jesús ta Nazaret . ¿ C'usi tal apas li' ta jtojolcutic ? ¿ Me yu'un tal avulesuncutic ? Xacotquinot boch'oot . Vo'ot Xch'ul Nich'onot li Diose — xut .
42004035	Li Jesuse la spajes li pucuje , jech laj yalbe : — Ch'anchan , loc'an batel ta yo'nton li vinique — xut . Li pucuje la sjip ta lum li vinique , jech iloc' batel . Me jutuc mu'yuc c'usi ipasbat li vinique .
42004036	Li cristianoetique ich'ay yo'nton scotolic . Jech lic yalbe sbaic : — ¿ C'u to x'elan stsatsal li sc'ope ? yu'un ta stsatsal sc'op no'ox xu' yu'un ta stac loq'uel li pucujetique , pero ch'unbil smantal — xiic .
42004037	Jech ipuc batel sc'oplal li Jesús ta scotol lumetic te nopolique .
42004038	C'alal iloc' ta nail tsobobbail li Jesuse , te ibat ta sna li Simone . Li smeni' Simone tsots ip cha'ay c'ac'ubel , jech la sc'anbeic vocol Jesús ti ac'o scoltae .
42004039	Li Jesuse la snijan sba yo' bu mochol li antse ; la spajesbe li sc'ac'ubele . Jech ta ora ich'abi li sc'ac'ubele . Ta ora ilic li antse , lic mac'linvanuc .
42004040	C'alal ta xch'ay xa'ox c'ac'ale , laj yiq'uic tal ta stojol Jesús scotol li boch'otic ip cha'yique , c'usiuc no'ox chamelal ip cha'yic . Li Jesuse laj yac' sc'ob ta sba li jchameletique , jech icol scotolic .
42004041	Oy ep boch'otic iloc' pucuj ta yo'ntonic noxtoc . Li pucujetique tsots i'avanic ti c'alal iloq'uique , jech laj yalic : — Vo'ot Xnich'onot Dios — xiic . Pero li Jesuse la spajes li pucujetique ; muc xac' c'opojicuc , yu'un sna'ic ti ja' li Cristoe .
42004042	C'alal isacub ta yoc'omale , iloc' batel li Jesuse ; ibat ti bu mu'yuc cristianoetique . Pero li cristianoetique la st'unic batel bu oy li Jesuse . C'alal ic'otique , la spajesic ti mu me xloc' batele .
42004043	Li Jesuse jech laj yal : — Ta persa chibat ta yantic lumetic , yu'un chbat jcholbe ya'yic li Lequil A'yej ta sventa ventainel yu'un Diose . Yu'un ja' ta sventa ti tacbilun tale — xi .
42004044	Li Jesuse ibat xchol li Lequil A'yej ta nail tsobobbailetic te ta Judea banamile .
42005001	C'alal te oy ta ti'nab Genesaret li Jesuse , la stsin sbaic batel cristianoetic ta stojol , yu'un tsc'an cha'yic sc'op Dios .
42005002	Li Jesuse laj yil chib canova ta nopol ti'nab . Li yajvaltaque ja' jtsacchoyetic , loq'uemic batel ta xchuq'uel snuti'ic .
42005003	Li Jesuse i'och ta jun canova ; ja' scanova li Simone . Laj yalbe ti ac'o xlechu jutuc ochel ta nab li scanovae . Li Jesuse ichoti ta yut canova ; te lic xchanubtas li epal cristianoetique .
42005004	C'alal laj yo'nton ta chanubtasvaneje , li Jesuse jech laj yalbe li Simone : — Lechuo batel yo' bu natil nab li acanovae . Ja' te xatiq'uic ochel li anuti'ique , yu'un ja' te chataic ep choy — xut .
42005005	Itac'ov li Simone : — Jchanubtasvanej , sbejel ac'ubal laj cac'cutic persa sa'el li choye , pero mu'yuc la jtacutic . Ta sventa ti vo'ot chaval mantale , jech ta jtic'cutic ochel yan velta li jnuti'cutique — xut .
42005006	C'alal la stic' ochel snuti'ique , bats'i ep la staic li choye ; lic tuch'anuc li snuti'ique .
42005007	La svelc'obtaic tal li xchi'ilic te oyic ta yan canovae , yu'un ac'o tal coltaaticuc . Jech italic . Inoj ta choy xchibal li scanovaique , c'an xa mucuc yalel ta yut nab .
42005008	C'alal jech laj yil li Simone , la squejan sba ta stojol li Jesuse , jech laj yalbe : — Cajval , mu xachi'inun , yu'un li vu'une jpasmulilun — xut .
42005009	Yu'un toj ep ixi'ic xchi'uc xchi'iltac ta sventa ti toj ep la staic li choye .
42005010	Jech ixi'ic ec li Santiago xchi'uc Juane , ja' li xnich'nab Zebedeoe ; ja' li xchi'iltac ta abtel Simone . Li Jesuse jech laj yalbe li Simone : — Mu me xaxi' . Li' ta orae ta jelbot avabtel ; cristiano xa chbat asa'bun tal — xut .
42005011	C'alal la sloq'uesic ta ti'nab li scanovaique , te la scomtsanic scotol ; ja' bat xchi'inic li Jesuse .
42005012	Ta yan c'ac'al , c'alal ja'o te oy ta jun lum li Jesuse , te ital ta stojol jun vinic tsacbil ta c'a'el chamel . C'alal laj yil li Jesuse , la squejan spatan sba ta stojol , jech laj yalbe : — Cajval , me chac'an chacoltaune , xu' avu'un chalecubtasun — xut .
42005013	Li Jesuse laj yac' sc'ob ta sbec'tal li jchamele , jech laj yalbe : — Ta jc'an ta jcoltaot . Colan cha'e — xut . Jech ta ora icol .
42005014	Li Jesuse jech laj yalbe batel mantal : — Mu me boch'o xavalbe ya'ay . Ja' no'ox bat ac'o aba ta ilel ta stojol pale . Ac'bo smoton Dios sventa chavac' aba ta lecubtasel jech c'u cha'al yaloj mantal li Moisese , jech chilic o ti colemot xae — xut .
42005015	Pero yo'to ech'em ipuc sc'oplal li Jesuse . Bats'i ep cristianoetic italic ta stojol , yu'un tsc'an cha'ibeic sc'op , xchi'uc tsc'an ac'o colicuc ta xchamelic .
42005016	Pero li Jesuse la svoc' sba batel ta xocol banamil ; te ibat sc'opan Dios .
42005017	Ta yan c'ac'al c'alal ja'o ta xchanubtasvan li Jesuse , te chotajtic jayibuc fariseoetic xchi'uc boch'o lec xchanojic smantal Dios . Te liquemic tal ta jujun lum ta Galilea banamil , ta Judea banamil , xchi'uc ta lum Jerusalén . Li Jesuse yich'ojbe svu'el li Diose , jech ivu' yu'un la scolta li jchameletique .
42005018	Te italic ta stojol Jesús jayibuc viniquetic xq'uechubte'ojic tal xchi'uc svayab jun vinic , yu'un aluben yacan . Tsc'an chiq'uic ochel ta yut na , yu'un chbat yac'beic ta stojol li Jesuse .
42005019	Pero mu'yuc bu stac' x'ochic , yu'un toj tsinil li cristianoetique . Jech imuyic ta yamaq'uil jol na . La svomic li jol nae ; ja' te la xchechic yalel xchi'uc svayab li jchamele . Te ic'ot yu'unic ta o'lol yo' bu oy li Jesuse .
42005020	C'alal laj yil Jesús ti oy xch'unojel yo'ntonique , jech laj yalbe li jchamele : — Tata , pasbilot xa perdón yu'un scotol amul — xut .
42005021	Li boch'otic lec xchanojic smantal Diose xchi'uc li fariseoetique jech la snop ta yo'ntonic : “ ¿ Boch'o scuyoj sba li vinic li'i ti ta scuy sba ta Diose ? Mu'yuc boch'o yan xu' chispasbutic perdón yu'un jmultic , ja' no'ox Dios ” , xi ta yo'ntonic .
42005022	Li Jesuse la sna' li c'usi la snop ta yo'ntonique , jech laj yalbe : — ¿ C'u yu'un ti jech chanop ta avo'ntonique ?
42005023	¿ C'usi lec c'un ta alel ? ¿ Me ja' ti ‘ Pasbilot xa perdón yu'un amul ’ xie , o me ja' ti ‘ Lican , xanovan ’ xie ?
42005024	Pero ta sventa ac'o ana'ic ti oy jvu'el li' ta banamil sventa ta jpas perdón yu'un mulil , vu'un ti Xnich'on cristiano lic'ote , jech chcalbe li jchamele : — Vu'un chacalbot , lican , ich'o loq'uel avayab ; batan ta ana — xut .
42005025	Ta ora iva'i ta sat scotolic . Laj yich' loq'uel li svayabe ; ibat ta sna . Laj yal batel slequilal Dios .
42005026	Solel toj labal sba laj yil scotolic ; laj yalbeic slequilal Dios . Ta xi'el jech laj yalbe sbaic : — Toj labal sba li c'usi laj quiltic li'i — xut sbaic .
42005027	C'alal jech ic'ot ta pasele , iloc' batel li Jesuse . Te laj yil jun jtsobpatan , Leví sbi . Te chotol ta xchotleb yo' bu ta xac' spatan li cristianoetique . Li Jesuse jech laj yalbe : — Ts'aclinun batel — xut .
42005028	Li Levie la scomtsan scotol ; ja' la xchi'in batel li Jesuse .
42005029	Ts'acal to li Levie laj yac' lec ve'el ta sna sventa chich' ta muc' li Jesuse . Te ibatic ep yan jtsobpatanetic xchi'uc yantic cristianoetic . Te co'ol la xchi'inic ta chotlej ta ti'mexa li Jesuse .
42005030	Li fariseoetic xchi'uc li boch'otic lec xchanojic smantal Diose iliquic ta bic'talvulajetel ta stojol li yajchanc'optac Jesuse , jech laj yalbeic : — ¿ C'u yu'un chachi'inic ta ve'el , ta uch' vo' li jtsobpatanetic xchi'uc li jpasmuliletique ? — xutic .
42005031	Itac'ov li Jesuse : — Li boch'otic tsotsique mu xtun yu'unic jpoxtavanej . Ja' no'ox li boch'otic ipique .
42005032	Li vu'une mu ja'uc tal quic' li boch'otic tuc' scuyoj sbaique . Ja' tal quic' li jpasmuliletique , yu'un jech ac'o sutes yo'ntonic ta stojol Dios — xi li Jesuse .
42005033	Jech laj yalbeic li Jesuse : — ¿ C'u yu'un ep ta xictaic ixim , ep ta sc'opanic Dios li yajchanc'optac Juane xchi'uc li yajchanc'optac fariseoetique , pero li avajchanc'optaque scotol c'ac'al chve'ic , chuch'ic vo' ? — xutic .
42005034	Li Jesuse jech la stac'be : — ¿ Me smelol ta xictaic ixim li boch'otic te oyic ta yorail nupinel ti c'alal te to xchi'uquic li malalile ?
42005035	Ta melel ta ono'ox sta sc'ac'alil ta xpojbatic batel li malalile . Le'e ja'to xu' ta xictaic ixim — xut .
42005036	Li Jesuse oy c'usi la sloc'tabe ta lo'il : — Mu'yuc boch'o chtuch' jlec'uc ach' poc' sventa ta spac'an o li poco' c'u'ile . Me oy boch'o jech ta spase , altic ta x'ech' li ach' poq'ue . Jech noxtoc mu snupuc chc'ot xchi'uc li poco'e .
42005037	Jech noxtoc , mu'yuc boch'o ta xch'ol ach' pasem ya'lel ts'usub ta poco' yavil pasbil ta nucul . Me oy boch'o jech ta spase , li ach' ya'lel ts'usube ta sjat li yavile . Altic chmal o scotol li pasem ya'lel ts'usube . Jech noxtoc li yavile altic ch-ech' o .
42005038	Li ach' ya'lel ts'usube tsc'an ch'olel ta ach' yavil .
42005039	Jech noxtoc li boch'o nopen xa'ay yuch'el poco' pasem ya'lel ts'usube , mu xa sc'an xuch' li ach'e . Jech chal : ‘ Ja' toj lec ta uch'el li poco'e ’ , xi — xi li Jesuse .
42006001	C'alal ja'o sc'ac'alil ta xcux yo'ntonique , te ijelovic ta be ta trigoaltic xchi'uc yajchanc'optac li Jesuse . Li yajchanc'optaque la sc'asic jaylicuc trigo , la sju' xc'uxic .
42006002	Jech i'albatic yu'un jayibuc fariseoetic : — ¿ C'u yu'un chapasic c'usi mu stac' jpastic ta sc'ac'alil ta jcux co'ntontique ? — x'utatic .
42006003	Itac'ov li Jesuse : — ¿ Me mu'yuc aq'uelojic ta sc'op Dios c'usi la spas li David c'alal ivi'najic xchi'uc xchi'iltac ta xanubale ?
42006004	Te i'och ta xch'ulna li Diose ; ja' la stam li pan te ta ba mexa ac'bil ta stojol Diose . Ac'o me ja' no'ox xu' tsve'ic li paleetique , pero la sve' li Davide , xchi'uc laj yac'be sve'ic ec li xchi'iltac ta xanubale — xut .
42006005	Jech laj yal noxtoc li Jesuse : — Vu'un ti Xnich'on cristiano lic'ote , vu'un Yajvalun li sc'ac'alil ta jcux co'ntontique — xi .
42006006	Ta yan c'ac'al c'alal ja'o sc'ac'alil ta xcux yo'ntonique , i'och ta nail tsobobbail li Jesuse , te lic chanubtasvanuc . Te oy jun vinic xmoch'oj sba sbats'ic'ob .
42006007	Li boch'otic lec xchanojic smantal Diose xchi'uc li fariseoetique te tsq'uelilanic me chcoltavan Jesús ta sc'ac'alil ta xcux yo'ntonic , yu'un tsc'an ta sa'beic smul .
42006008	Li Jesuse la sna' li c'usi tsnop ta yo'ntonique , jech laj yalbe li vinic ti xmoch'oj sba sc'obe : — La' va'lan li' ta o'lole — xut . Li vinique bat va'luc ta o'lol .
42006009	Li Jesuse jech laj yalbe li fariseoetique xchi'uc li boch'otic lec xchanojic smantal Diose : — Oy c'usi chajac'boxuc . Ta sc'ac'alil ta jcux co'ntontique ¿ c'usi tsc'an ta jpastic ? ¿ Me tsc'an ta jpastic c'usi lec , o me ja' lec ta jpastic c'usi chopol ? ¿ Me xu' chijcoltavan , o me ja' lec chijmilvan ? — xut .
42006010	Li Jesuse la sq'uel lec ta jujujot li boch'otic te setelique , jech laj yalbe li vinic ti xmoch'oj sba sc'obe : — Xach'o li ac'obe — xut . La xach' li sc'obe , jech ta ora ilecub .
42006011	Li boch'otic lec xchanojic smantal Diose , xchi'uc li fariseoetique ilic sc'ac'al yo'ntonic . Lic snopic c'usi ta spasbeic li Jesuse .
42006012	C'alal jech ic'ot ta pasele , ja'o yorail bat sc'opan Dios ta vits li Jesuse . Sbejel ac'ubal te la sc'opan Dios .
42006013	C'alal isacub osile , laj yic' scotol li boch'otic te xchi'uque . Te lic st'uj lajchab viniquetic ; ja' yajtacbolaltac Jesús ic'otic .
42006014	Ja' la st'uj Simón , Pedro laj yac'be xchibal sbi ; xchi'uc Andrés , ja' li yits'in Pedroe ; xchi'uc Santiago , xchi'uc Juan , xchi'uc Felipe , xchi'uc Bartolomé ;
42006015	xchi'uc Mateo , xchi'uc Tomás , xchi'uc yan Santiago , ja' li xnich'on Alfeoe ; xchi'uc yan Simón , ja' ti xchi'inoj to'ox zeloteetique ;
42006016	xchi'uc Judas , xnich'on Santiago ; xchi'uc Judas Iscariote , ja' ti tsacal to lic yac' ta c'abal li Jesuse .
42006017	C'alal iyalic tal ta vits xchi'uc yajchanc'optac li Jesuse , te ic'otic ta stenlejaltic yo' bu oyic li yan xchi'iltaquique xchi'uc yan epal cristianoetic liquemic tal ta Judea banamil , ta lum Jerusalén , ta lum Tiro , ta Sidón , xchi'uc ta nopol ti'nab ,
42006018	yu'un tal ya'ibeic sc'op li Jesuse , xchi'uc tsc'anic ti ac'o coltaaticuc ta xchamelique . Li boch'otic uts'intabilic yu'un pucujetique icolic noxtoc .
42006019	Scotol cristianoetic tsc'an ta spiquic li Jesuse , yu'un chilic ti ta stsatsal no'ox icol yu'un scotol jchameletique .
42006020	Li Jesuse la sq'uel li yajchanc'optaque , jech laj yalbe : “ Cuxetuc no'ox avo'ntonic vo'oxuc ti mu'yuc c'usi oy avu'unique , yu'un ja' avu'unic li ventainel yu'un Diose .
42006021	“ Cuxetuc no'ox avo'ntonic vo'oxuc ti chavi'najic li' ta orae , yu'un ta to sta yorail chnoj ach'utic . “ Cuxetuc no'ox avo'ntonic vo'oxuc ti cha'oq'uic li' ta orae , yu'un ta to xatse'inic .
42006022	“ Cuxetuc no'ox avo'ntonic me chasbajoxuc li cristianoetique , me chasnutsoxuc loq'uel , me chaxchopolc'optaoxuc , me chopol chayiloxuc ta jcoj vu'un ti Xnich'on cristiano lic'ote .
42006023	Cuxetuc no'ox avo'ntonic ti c'alal jech ta xc'ot ta pasele , yu'un chavich'ic ep amotonic te ta vinajel . Yu'un jech ono'ox la spasic ec li smoltotaquic ta vo'onee ; ep laj yuts'intaic li j'alc'opetique .
42006024	“ Yan li vo'oxuque jc'ulejetic , toj abul abaic , yu'un ataoj xa li xcuxetel avo'ntonique .
42006025	“ Vo'oxuc ti noj ach'utic li' ta orae toj abul abaic , yu'un ta to xavi'najic . “ Vo'oxuc ti xatse'inic no'ox li' ta orae toj abul abaic , yu'un ta to xa'oc' xa'avanic yu'un li vocole .
42006026	“ Toj abul abaic vo'oxuc ti lec chayiloxuc scotol cristianoetique , yu'un li smoltotaquic ta vo'one li cristianoetic ti lec chayiloxuque ja' jech lec laj yilic ec li jlo'lavanej j'alc'opetique ” , xi li Jesuse .
42006027	“ Vo'oxuc ti li' chava'ibicun jc'ope , jech chacalboxuc : C'anic me li avajcontraique . Pasbeic c'usi lec li boch'o chayilintaoxuque .
42006028	C'anbeic slequilal li boch'o ta xchopolc'optaoxuque . C'opanbeic Dios ta stojol li boch'o chopol c'usi chaspasboxuque .
42006029	Me chasmajboxuc jot xocon asatique , ac'o smaj noxtoc li yan jote . Me ta spojboxuc alapbolal xaquitaique , ac'o yich' . Ac'o yich' batel ac'u'ic noxtoc .
42006030	Me oy c'usi chasc'anboxuque , ac'beic . Me ta spojboxuc c'usitic oy avu'unique , mu me xbat ac'anbeic sutel tal .
42006031	Ti c'u x'elan chac'an chaspasboxuc li cristianoetique , ja' tsc'an jech chapasbeic ec .
42006032	“ Yu'un me ja' no'ox chac'uxubinic li boch'o chaxc'uxubinoxuque , ¿ c'usi lec chavaq'uic ta ilel li vo'oxuque ? yu'un ja' jech tspasic ec li jpasmuliletique .
42006033	Me ja' no'ox lec c'usi chapasbeic li boch'o lec c'usi chaspasboxuque , ¿ c'usi lec chavaq'uic ta ilel li vo'oxuque ? yu'un ja' jech tspasic ec li jpasmuliletique .
42006034	Me ja' no'ox oy c'usi chavac'beic xq'uex li boch'o oy c'usi chaq'ue , ¿ c'usi lec chavaq'uic ta ilel li vo'oxuque ? Yu'un li jpasmuliletique chac'beic xq'uex ec li yan jpasmuliletique , yu'un sna'ic ti oy c'usi ch-ac'batique .
42006035	Li vo'oxuque tsc'an chac'anic li avajcontraique . Pasic c'usi lec . Ac'o ta q'uexel c'usi oy avu'unic , ac'o me mu'yuc c'usi chataic , jech cha'ac'bat ep amotonic ta vinajel . Jech chvinaj ti vo'oxuc xnich'naboxuc Diose . Yu'un li Diose ja' jech slequil yo'nton ta stojol li boch'otic mu sna' stojic ta vocole , ti chopol yo'ntonique .
42006036	Ja' lec c'uxubinvananic jech chac c'u cha'al chc'uxubinvan li Atotic te oy ta vinajele ” , xi li Jesuse .
42006037	“ Mu me xatic'be smul achi'ilic , yu'un jech mu xatic'bat amulic ec . Mu me xac'an ac'o stoj smul achi'ilic , yu'un jech mu xa'ac'bat atoj amulic ec . Pasbo perdón achi'ilic , jech chapasbatic perdón ec .
42006038	Ac'beic smoton achi'ilic , jech cha'ac'bat amotonic ec . Lec staoj sbisol , lec tsinil , lec nojem , ta xa xtanij loq'uel ta sti' cha'ac'batic . Yu'un ti c'u x'elan sbisol chavaq'uique , ja' jech sbisol chavich'ic ec ” , xi li Jesuse .
42006039	Li Jesuse oy c'usi la sloc'ta ta lo'il , jech laj yal : “ Li ma'sate ¿ me xu' ta xac'be yil be ec li yan ma'sate ? ¿ Me mu co'oluc ta xbalch'ujic ochel ta vomlum xchibalic ?
42006040	Li jchanvune mu ja'uc muc' c'otem ta stojol li jchanubtasvanej yu'une . Pero me la xchan lec scotole , co'ol xa ta xc'ot xchi'uc li jchanubtasvanej yu'une .
42006041	“ ¿ C'u yu'un ti chaq'uelbe li juteb sc'a'epal sat achi'il ti ja' mu xaq'uel li jtel ta ts'amte' te xtelet ta asat atuque ?
42006042	¿ C'u x'elan xu' avu'un jech chavalbe li achi'ile : ‘ La' jloq'uestic li sc'a'epal asate ’ , xavut ? ¿ Me mu xavil ti vo'ot jtel ta ts'amte' te oy ta asate ? Jlo'lavanejot . Loq'ueso ba'yuc li jtel ta ts'amte' te xtelet ta asate , jech xu' chavil lec ta loq'uesbel ec li juteb sc'a'epal sat achi'ile .
42006043	“ Yu'un me jpetsuc lequil te' , mu xu' chopol sat chac' . Jech noxtoc , me jpetsuc chopol te' , mu xu' lec sat chac' .
42006044	Li jujupets te'e ta sat ta xcotquintic . Jech noxtoc mu jtatic sat higo ta ch'ix ; xchi'uc mu jtatic sat ts'usub ta ch'ixte' .
42006045	Li lequil cristianoe lec c'usi chloc' ta ye , yu'un ja' jech oy ta yo'nton . Yan li chopol cristianoe chopol c'usi chloc' ta ye , yu'un ja' jech oy ta yo'nton . Yu'un li c'usi oy ta yo'ntone ja' jech chloc' ta ye .
42006046	“ ¿ C'u yu'un ‘ Cajval , Cajval ’ xavuticun , me mu xac'an xapasic c'usi chacalboxuque ?
42006047	Scotol li boch'o chtal ta jtojole , me cha'ibun li jc'ope xchi'uc me ta spase , chacalboxuc ava'yic c'u x'elan :
42006048	Ja' co'ol jech chac c'u cha'al jun vinic la spas sna ta ba ton . Nat la sjem yalel li banamile ; ja' to te la sliquesbe tal snacleb ti bu la sta tone . C'alal ital tsots vo'e , inoj ta jyalel li uc'ume ; tsots ic'ot smaj sba ta sna li vinique . Pero mu'yuc xlom li snae , yu'un ta ba ton liquem tal snacleb .
42006049	Yan li boch'o ja' no'ox cha'ay c'usi chcal ti mu spase , ja' co'ol jech chac c'u cha'al jun vinic la spas sna ta bats'i banamil . Mu'yuc laj yac'be snacleb . C'alal ic'ot smaj sba ta sna li yip nojelal uc'ume , toj lomel no'ox ic'ot ” , xi li Jesuse .
42007001	C'alal ilaj yo'nton ta sc'opanel cristianoetic li Jesuse , ibat ta lum Capernaum .
42007002	Te nacal ta Capernaum jun banquilal soldado , ip cha'ay smozo . Li smozoe toj lec sc'anoj , pero ta xa xcham .
42007003	C'alal laj ya'ibe sc'oplal Jesús li banquilal soldadoe , la stac batel jayibuc banquilaletic yu'un israeletic , yu'un bat sjac'beic Jesús me ch-abulaj chbat coltabatuc li smozoe .
42007004	C'alal ic'otic ta stojol li Jesuse , c'ot sc'anbeic vocol , jech laj yalbeic : — Li banquilal soldadoe tsc'an la chbat acolta .
42007005	Yu'un toj lec sc'anoj li jlumaltique , xchi'uc ja' la spas li nail tsobobbail cu'untic li' ta lume — xutic li Jesuse .
42007006	Li Jesuse la xchi'in batel li viniquetique . C'alal jutuc xa sc'an xc'otic ta nae , li banquilal soldadoe la stac tal ta ora jayibuc li boch'otic lec sc'opan sba xchi'uque . Jech laj yalbeic li Jesuse : — Jech laj yal tal li banquilal soldadoe : ‘ Cajval , mu xtal avac' avocol ; mu snupin ti vo'ot chach'unbun jmantal chatal ta jnae .
42007007	Mu snupin laj ca'ay noxtoc ti chbat quic'ot tale . Ja' no'ox alo batel amantal ti ac'o coluc li jmozoe .
42007008	Yu'un li vu'une pasbilun no'ox ta mantal ec . Ja' no'ox jech ec quich'oj cabtel ta jpas ta mantal ec li soldadoetique . Batan , me xcut li june , ta xbat cu'un . La' , me xcut li yane , ta xtal cu'un . Paso jech , me xcut li jmozoe , ta spas cu'un ’ , xiyutuncutic tal — xutic c'otel li Jesuse .
42007009	C'alal laj ya'ay li Jesuse , toj labal laj ya'ay . Ijoyij , jech lic yalbe li cristianoetic te xchi'inoje : — Chacalboxuc ava'yic , mu'yuc to bu jtaoj jech junuc jchi'iltic li' ta Israel ti oy lec xch'unojel yo'ntone — xut .
42007010	C'alal isutic batel li boch'otic itacatic tal yu'un banquilal soldadoe , colem xa c'ot staic li mozoe .
42007011	Ts'acal to ibat ta lum Naín li Jesuse . Te xchi'inoj batel li yajchanc'optaque xchi'uc li epal cristianoetique .
42007012	C'alal nopol xa'ox x'ech'ic batel ta ti'coralton yu'un lume , laj yil te xq'uechojic loq'uel tal jun anima , yu'un chbat smuquic . Ja' squerem jun me'on ants , c'ajumal jun li yole . Ep cristianoetic te ta lum xchi'inojic batel .
42007013	C'alal laj yil li Cajvaltique , toj abul sba laj yil li antse . Jech laj yalbe : — Mu xa'oc' — xut .
42007014	Inoch'aj batel li Jesuse ; la spicbe li svayabe . Li boch'otic xq'uechojic tale iva'iic . Li Jesuse jech laj yalbe li animae : — Querem , vu'un chacalbot lican — xut .
42007015	Jech ta ora ichoti li quereme ; lic lo'ilajuc . Li Jesuse laj yac'be comel ta sc'ob yol li antse .
42007016	Scotol li boch'otic te oyique ixi'ic ; laj yalbeic slequilal Dios : — Ja' banquilal yaj'alc'op Dios ti li' oy ta jtojoltique . Ja' tal scolta steclumal li Diose — xiic .
42007017	Li c'usi la spas Jesuse ipuc batel ta scotol yosilal Judea banamil xchi'uc ta yantic lum ti te nopolique .
42007018	Li Juan j'ac'vanej ta vo'e i'albat yu'un yajchanc'optac scotol c'usitic ta spas li Jesuse . C'alal laj ya'ay li Juane , laj yic' chib yajchanc'op ;
42007019	la stac batel yo' bu oy li Jesuse . Jech laj yalbe : — Bat jac'beic Jesús me ja' li boch'o sc'oplal ono'ox chtale , o me ta to jmalatic yan — xut batel .
42007020	C'alal ic'otic ta stojol li Jesuse , jech laj yalbeic : — Li Juan j'ac'vanej ta vo'e la stacuncutic tal , yu'un tal jac'botcutic me vo'ot ti sc'oplal ono'ox chatale , o me ta to jmalacutic yan — xutic c'otel .
42007021	C'alal ic'otique , ja'o la scolta ep jchameletic xchi'uc boch'otic ep svocolic xchi'uc boch'o ochem pucuj ta yo'ntonic , xchi'uc la sjambe sat ep ma'satetic .
42007022	Itac'ov li Jesuse : — Sutanic batel , bat albeic Juan li c'usitic laj avilique xchi'uc li c'usitic laj ava'yique : Li ma'satetique ijam xa satic ; li coxoetique ta xanovic xa ; li jc'a'el chameletique icolic xa ; li boch'otic macal to'ox xchiquinique ijam xa xchiquinic ; li animaetique icha'cuxiic xa ; li me'onetique icholbat xa ya'yic li Lequil A'yeje .
42007023	¡ Toj xcuxet no'ox yo'nton li boch'o mu xchibaj yo'nton ta jtojole ! , xiyutuncutic tal li Jesuse , utic c'otel li Juane — x'utatic .
42007024	C'alal isutic batel li yajchanc'optac Juane , li Jesuse lic yalbe ya'ay epal cristianoetic sc'oplal li Juane , jech laj yal : “ C'alal la'ayic ta xocol banamile , ¿ boch'o ay aq'uelic ? ¿ Me ja' ay aq'uelic li boch'o ja' jech chac c'u cha'al jtec' aj ti xne'et no'ox ta jujujot yu'un iq'ue ?
42007025	¿ Boch'o ay aq'uelic cha'e ? ¿ Me ja' ay aq'uelic li boch'o toj lequic sc'u' spoc' slapoje ? A'yo ava'yic , li boch'o toj lequic sc'u' spoc' tslapique ja' li boch'o te oyic ta spasubmantal ajvaliletique .
42007026	¿ Boch'o ti ay aq'uelique ? ¿ Me mu ja'uc jun yaj'alc'op Dios ? Ta melel ja' jun j'alc'op . Chacalboxuc ava'yic , ja' xjelov yabtel jech chac c'u cha'al li yantic j'alc'opetique .
42007027	Ja' Juan ti jech ono'ox ts'ibabil sc'oplale : ‘ A'yo ava'ay , ba'yuc ta xjelov batel avu'un li j'almantal ta jtac batele , ja' ta sjambot abe ’ , xi ono'ox ts'ibabil sc'oplal .
42007028	Chacalboxuc ava'yic , ta scotol li cristianoetic voq'uemique mu'yuc boch'o jech tsots yabtel yich'oj jech chac c'u cha'al li Juane . Pero li boch'o chac' sba ta ventainel yu'un Diose , ac'o me biq'uit ch-ilat , ja' banquilal chc'ot yu'un li Juane ” , xi li Jesuse .
42007029	C'alal laj ya'yic c'usi laj yal Jesús li cristianoetique xchi'uc li jtsobpatanetic ti yich'ojic xa vo' yu'un Juane , jech laj yalic : “ Ta melel toj tuc' c'usi chal xchi'uc c'usi tspas li Diose ’ , xiic .
42007030	Yan li fariseoetic xchi'uc li boch'otic lec xchanojic smantal Dios ti muc sc'anic ich'vo' yu'un li Juane , muc sc'anic noxtoc li coltael yu'un Dios vulem ta stojolique .
42007031	Jech laj yal noxtoc li Jesuse : “ ¿ C'u x'elan xu' ta jco'oltsanic li cristianoetic li' oyic ta orae ? ¿ Boch'o xco'lajic xchi'uc ?
42007032	Ja' co'ol xchi'uc ololetic te chotajtic chtajinic ta ch'ivit , ti jech chalbeic li xchi'ilique : ‘ La jupancutic ama ; muc xa'ac'otajic . C'alal li'oc'cutique , muc xa'oq'uic ec ’ , xut sbaic .
42007033	Yu'un c'alal ital li Juan j'ac'vanej ta vo'e , muc xve' , muc xuch' ya'lel ts'usub . Li vo'oxuque jech laj avalic : ‘ Ochem pucuj ta yo'nton ’ , xachiic .
42007034	C'alal lital vu'un ti Xnich'on cristiano lic'ote , live' , laj cuch' ya'lel ts'usub ; pero jech laj avalic noxtoc : ‘ Toj ech'em xve' , toj ech'em xuch' ya'lel ts'usub . Lec chil sbaic xchi'uc jtsobpatanetic xchi'uc yan jpasmuliletic ’ , xachiic .
42007035	Li boch'o bijic ta melele chvinaj ta sventa yabtelic ” , xi li Jesuse .
42007036	Oy jun fariseo la sc'anbe vocol Jesús ti ac'o bat ve'uc ta snae . C'alal i'och ta sna fariseo li Jesuse , te ichoti ta ti'mexa .
42007037	Oy jun jmulavil ants te ta lum , laj ya'ay ti te chve' ta sna fariseo li Jesuse , jech te ibat . Laj yich' batel jun limita muil poxil . Li slimitaile pasbil ta alabastro ton .
42007038	Li antse te ic'ot ta sts'el yacan li Jesuse , te lic oc'uc . Lic spocbe yacan ta ya'lel sat ; la scus ta stsotsil sjol . Lic sts'uts'be li yacane ; ts'acal lic xjax ta muil poxil .
42007039	C'alal laj yil li fariseo ti yic'oj ta ve'el Jesuse , jech laj yal ta yo'nton : “ Ti ja'uc yaj'alc'op Dios ta melel li vinic li'i , sna' c'usi yabtel , c'u x'elan stalel li antse , yu'un ja' jmulavil ants ” , xi .
42007040	Li Jesuse jech lic yalbe : — Simón , oy c'usi ta jc'an chacalbot — xut . Itac'ov li Simone : — Lec oy , albun , Jchanubtasvanej — xi .
42007041	Li Jesuse jech lic yal : — Oy jun vinic q'uexbil staq'uin yu'un chib viniquetic . Li june vo'ob ciento ( 500 ) denario taq'uin xq'uexoj . Li yane lajuneb yoxvinic ( 50 ) no'ox xq'uexoj .
42007042	Pero li chib j'iluviletique mu sut yu'unic li yilique , jech te ich'aybatic o . Alo ca'tic boch'o junucal ep c'uxubinbil ic'ot — xut .
42007043	Itac'ov li Simone : — Ta jnop ti ja' li boch'o ep yil ich'aybate — xi . Jech i'albat yu'un li Jesuse : — Ja' melel li c'usi chavale — xut .
42007044	Ijoyij li Jesuse , la sq'uel li antse ; jech laj yalbe li Simone : — ¿ Me chavil c'usi tspas li ants li'i ? C'alal li'och tal ta anae , muc xavac'bun vo' sventa cacan . Yan li ants li'i , laj xa spocbun cacan ta ya'lel sat . La scusbun ta stsotsil sjol noxtoc .
42007045	Li vo'ote muc xats'uts'un . Yan li ants li'i yoquel to mu xlaj yo'nton o ta sts'uts'ilanel cacan ti c'u xa sjalil cochel tale .
42007046	Li vo'ote mu'yuc xajaxbun aceite ta jol . Yan li ants li'i laj xa xjaxbun muil poxil ta cacan .
42007047	Ja' yu'un chacalbot ava'ay , pasbil xa perdón scotol li yepal smul spasoje , yu'un lec sc'anojun . Li boch'o tsnop ti jutuc no'ox smul tspasbat perdone , jutuc no'ox chc'anvan noxtoc — xut .
42007048	Li Jesuse jech laj yalbe li antse : — Pasbilot xa perdón scotol li amule — xut .
42007049	Li boch'otic te oyic ta mexa xchi'uc li Jesuse , jech lic sjac'be sbaic : — ¿ C'usi xa svu'el li vinic li'i , ti c'alal ta smul cristianoetic xu' yu'un tspasbe perdone ? — xut sbaic .
42007050	Li Jesuse jech lic yalbe noxtoc li antse : — Lacol xa ta sventa xch'unojel avo'nton ; junuc avo'nton batan — xut .
42008001	Ts'acal to ibat ta yantic lum xchi'uc ta tsobtsobnaetic li Jesuse . La xchol batel li Lequil A'yej ta sventa ventainel yu'un Diose . Te xchi'inoj batel xlajchabal li yajchanc'optaque ,
42008002	xchi'uc jayibuc antsetic ti iloq'uesbatic pucujetic ta yo'ntonique xchi'uc ti icoltaatic ta xchamelique . Ja' te oy li María liquem ta lum Magdalae , ja' ti iloq'uesbat vucub pucuj ta yo'nton yu'un li Jesuse .
42008003	Te oy ec li Juanae , ja' li yajnil Chuza ti chchabibe c'usitic oy yu'un li ajvalil Herodese . Te oy ec li Susanae , xchi'uc ep yantic antsetic . Ja' la smac'linic li Jesuse ; stuc la sbainic scotol .
42008004	C'alal la stsob sbaic tal ta stojol Jesús epal cristianoetic ta jujun lume , lic yal jun lo'il li Jesuse , jech laj yal :
42008005	“ Oy iloc' batel jts'untrigo . C'alal la svij li strigoe , oy jaybej ic'ot ta be , te ilaj ta pech'el ta teq'uel . Ital mutetic noxtoc ; la sbiq'uic batel .
42008006	Oy jaybej ic'ot ta tontic . C'alal ijulij tale , ta ora itaquij , yu'un taquin sbanamilal .
42008007	Oy jaybej ic'ot ta ch'ixtic . Co'ol ich'i xchi'uc li ch'ixe , inet'at ; jech te ic'oxib o .
42008008	Oy jaybej ic'ot ta lequil banamil . Lec ich'i , laj yac' lec sat . Laj yac' vo'vinic ( 100 ) ta bej li jujubej bec' trigoe ” , xi li Jesuse . C'alal laj yal jech li Jesuse , tsots lic c'opojuc , jech laj yal : “ Li boch'o oy xchiquine ac'o snopbe smelol ” , xi .
42008009	Li yajchanc'optac Jesuse jech la sjaq'uic : “ ¿ C'usi smelol li lo'il laj avale ? ” , xutic .
42008010	Li Jesuse jech laj yal : “ Li vo'oxuque ac'biloxuc xa ana'ic c'u x'elan chventainvan li Diose , ja' ti mu'yuc to'ox boch'o la sna'e . Pero li yantique ta lo'il c'op no'ox laj calbeic , yu'un altic chililanic , mu xc'ot ta yo'ntonic ; altic cha'yilanic , mu xa'ibeic smelol .
42008011	“ Li smelol lo'il laj calboxuque ja' jech chac li'i : Li bec' trigoe ja' li sc'op Diose .
42008012	Li bec' trigo ic'ot ta bee , ja' li boch'otic ta xa'yic sc'op Diose . Pero ta ora ta xtal li pucuje , ta sloq'uesbe ta yo'ntonic li sc'op Dios laj ya'yique , yu'un jech mu xch'unic , jech mu xcolic .
42008013	Li bec' trigo ic'ot ta tontique , ja' li boch'otic ja' to cha'yic sc'op Diose . Xcuxet no'ox yo'ntonic ta xch'unic . Pero mu xac' lec yisim ta yo'ntonic , jayibuc no'ox c'ac'al ta xch'unic . C'alal ta xtal vocol ta stojolique , toj chibajel chc'ot yo'ntonic .
42008014	Li bec' trigo ic'ot ta ch'ixtique , ja' li boch'otic laj xa ya'yic sc'op Diose , ti ja' batem ta yo'nton sc'ulejalique xchi'uc li c'usitic oy li' ta banamile xchi'uc ti c'usitic tsc'an yo'ntonique . Jech te net'bil chc'ot o li sc'op Dios ya'yojique . Jech mu xch'iaj , mu satin o .
42008015	Yan li bec' trigo ic'ot ta lequil banamile , ja' li boch'otic scotol yo'nton ta xch'unic sc'op Diose , ti chc'ot lec ta yo'ntonique , ti jun yo'nton chch'unic oe , jech lec ta satinic .
42008016	“ Mu'yuc boch'o ta stsan junuc candil ti tsnujmaqui ta moch , o me tsnac' ta yolon vaybale . Ja' ta xac' lec ta xvuchanubil , jech lec sac jaman chilic li boch'otic ta x'ochic ta yut nae .
42008017	Ja' jech mu'yuc c'usi nac'al chcom ti mu xich' vinajesele ; mu'yuc c'usi mucul chcom ti mu'yuc boch'o tsna'e .
42008018	“ Ja' yu'un a'yo lec ava'yic li c'usi chcale : Li boch'o oy xa c'usi staoje ta to x'ac'bat ep . Yan li boch'o mu'yuc c'usi staoje , ti c'u yepal tsnop tstae ta xpojbat sutel ” , xi li Jesuse .
42008019	Te ic'otic sme' xchi'uc xchi'iltac li Jesuse , pero muc x'ochic batel yo' bu oy li Jesuse , yu'un toj tsinil epal cristianoetic .
42008020	Oy boch'o jech laj yalbe li Jesuse : — Te oyic ta amac' ame' xchi'uc achi'iltac , yu'un tsc'an ta sq'uelicot — xut .
42008021	Itac'ov li Jesuse : — Ja' jme' xchi'uc ja' jchi'iltac ta voq'uel chca'ay li boch'otic ta xa'yic sc'op Diose , ti ta xch'unique — xi .
42008022	Ta yan c'ac'al i'och ta canova xchi'uc yajchanc'optac li Jesuse . Jech laj yalbe : — Batic ta jot nab — xut . Jech ibatic .
42008023	C'alal ja'o chanov batel ta ba nab li canovae , ivay li Jesuse . Ja'o ital tsots muc'ta ic' . Bats'i tsots la syuq'uilan li nabe . I'och ep vo' ta yut li canovae , c'an xa ochuc yalel ta yut nab .
42008024	La stijic ta ora li Jesuse , jech laj yalbeic : — ¡ Jchanubtasvanej , Jchanubtasvanej , ta xa xijcham ! — xutic . Ilic li Jesuse , la spajes li iq'ue xchi'uc li nabe ; jech ich'abi , solel xch'ijan icom .
42008025	Li Jesuse jech laj yalbe li yajchanc'optaque : — ¿ Bu oy li xch'unojel avo'ntonique ? — xut . Toj ch'ayel ic'ot yo'ntonic , xchi'uc toj xi'el ic'otic . Jech laj yalbe sbaic : — ¿ Boch'o vinical li'i ? Yu'un c'alal ta ic' , c'alal ta nab tspas ta mantal , pero ch'unbil smantal — xut sbaic .
42008026	Te ic'otic ta jot nab ta yosilal gerasaetic ti sq'ueloj sbaic xchi'uc Galilea banamil ta jot nabe .
42008027	C'alal iyal ta canova li Jesuse , te ital taatuc yu'un jun vinic te ta lum ochem pucuj ta yo'nton . Ep xa c'ac'al mu'yuc slap sc'u' , xchi'uc mu'yuc xa chnaqui ta na ; ja' snainoj li muquinaltique .
42008028	C'alal laj yil Jesús li vinique , tal squejan sba ta stojol , tsots i'avan jech laj yal : — ¿ C'usi tal apas li' ta jtojolcutic ? Jesús Xnich'on Dios ta vinajel . Avocoluc mu me xavac'bun jvocol — xut .
42008029	Ti jech laj yal li pucujetique , yu'un albilic xa'ox yu'un Jesús ti ac'o loq'uicuc ta yo'nton li vinique , yu'un vo'one xa jech oy svocol yu'unic li vinique . Ac'o me la xchucbeic yoc sc'ob ta cadena , pero la xtuch'an li cadenae , xchi'uc ic'bil chbat ta xocol banamil yu'un li pucujetique .
42008030	Li Jesuse jech la sjac'be : — ¿ C'usi abi ? — xut . Itac'ov : — Legionun — xi .
42008031	Li pucujetique la sc'anbeic Jesús ti mu me xtacatic batel ta xabe .
42008032	Oy ep chitometic te ta sa' sve'elic ta ch'ut vits . Li pucujetique la sc'anbeic Jesús ti te ac'o bat ochicuc ta yo'nton li chitometique . Li Jesuse laj yac' te baticuc .
42008033	Li pucujetique iloq'uic batel ta yo'nton li vinique , bat ochicuc ta yo'nton li chitometique . Li chitometique i'anilajic yalel ta yalubaltic ; te ibalch'ujic yalel ta nab , te ijic'ovic o .
42008034	C'alal laj yilic c'usi ic'ot ta pasel li jchabichitometique , ijatovic batel ta anil . Bat yalic ta lum xchi'uc ta tsobtsobnaetic .
42008035	Li cristianoetique iloq'uic tal scotolic , tal sq'uelic li c'usi ic'ot ta pasele . C'alal ic'otic yo' bu oy li Jesuse , laj yilic te chotol ta sts'el yacan Jesús li vinic ti iloq'uesbat pucuj ta yo'ntone , slapoj xa lec sc'u' , lecuben xa . Ep ixi'ic .
42008036	Li boch'otic laj yilic c'usi ic'ot ta pasele ja' xa laj yalbeic ec li boch'otic te ic'otique . La xcholic c'u x'elan icol li vinic ti ochem to'ox pucuj ta yo'ntone .
42008037	Scotol li gerasa cristianoetique laj yalbeic Jesús ti svocoluc ac'o loc'uc batel ta yosilalique , yu'un ep ixi'ic . Jech i'ochic ta canova li Jesuse ; isutic batel ta jot nab .
42008038	Li vinic ti iloq'uesbat pucujetic ta yo'ntone , la svocolta li Jesuse , jech laj yalbe : — Ta jchi'inot batel — xut . Pero li Jesuse la stac batel ta sna . Jech laj yalbe :
42008039	— Batan ta ana , bat alo c'u x'elan li muc'ul coltael laj yac'bot Diose — xut . Jech ibat li vinique , bat yal ta slumal scotol ti c'u x'elan li muc'ul coltael i'ac'bat yu'un Jesuse .
42008040	C'alal isutic batel ta jot nab li Jesuse , xcuxet no'ox yo'nton laj yic' li epal cristianoetic te tsobol la stae , yu'un te ta xmalavanic .
42008041	Te ital jun vinic Jairo sbi ; ja' banquilal te ta nail tsobobbail yu'unic . La spatan sba ta stojol li Jesuse ; la sc'anbe vocol ti ac'o batuc ta snae ,
42008042	yu'un ta xa xcham stseb . C'ajumal jun li stsebe , yich'oj lajchab jabil . C'alal ibat li Jesuse , bats'i net'el ibat ta epal cristianoetic .
42008043	Te xchi'uquic batel jun ants , xlajchabal xa jabil ip cha'ay tuch' patijel . Ilaj xa scotol c'usitic oy yu'un , yu'un ep la sa' jpoxtavanejetic , pero muc xcol o .
42008044	Inoch'aj batel ta spat li Jesuse ; la spicbe stsitsumal snatil c'u' . Jech ta ora imac li xchamele .
42008045	Li Jesuse jech laj yal : — ¿ Boch'o la spicbun jc'u' ? — xi . — Mu jna'cutic — xiic scotolic . Li Pedro xchi'uc li boch'otic te xchi'uque jech laj yalic : — Jchanubtasvanej , ja' chasnet'ilanicot ta jujujot li epal cristianoetique — xut .
42008046	Li Jesuse jech laj yal : — Pero oy boch'o la spicun , yu'un laj ca'ay ti i'abtej jtsatsale — xi .
42008047	Li antse laj yil ti mu xu' nac'al chcom li c'usi la spase , jech ital ta stojol li Jesuse ; xt'elt'un xa ta xi'el tal squejan sba ta stojol . Jamal laj yalbe smelol ta stojol scotol cristianoetic c'u yu'un ti la spicbe sc'u'e , xchi'uc ti ta ora imac o li xchamele .
42008048	Li Jesuse jech laj yalbe : — Tseb , lacol xa ta sventa xch'unojel avo'nton . Junuc avo'nton batan — xut .
42008049	C'alal ja'o chlo'ilaj li Jesuse , te ivul j'almantal ta stojol li Jairoe , jech vul albatuc : — Icham xa li atsebe . Mu xa xavac'be svocol li jchanubtasvaneje — x'utat .
42008050	C'alal laj ya'ay li Jesuse , jech laj yalbe li Jairoe : — Mu xavat avo'nton . Ja' no'ox tsc'an oy xch'unojel avo'nton , ta xcol li atsebe — xut .
42008051	C'alal ic'otic ta sna Jairo li Jesuse , muc sc'an ep boch'o ta xchi'in ochel . Ja' no'ox laj yic' ochel Pedro , Santiago , Juan , xchi'uc stot sme' li tsebe .
42008052	Scotol li boch'otic te oyique te ta xat yo'ntonic , te ta xoc'taic li tsebe . Li Jesuse jech laj yalbe : — Mu xa'oq'uic . Mu'yuc chamen li tsebe ; ja' no'ox ta xvay — xut .
42008053	La slabanic li Jesuse , yu'un sna'ic ti chamen o li tsebe .
42008054	Pero li Jesuse la stsacbe sc'ob li tsebe , la sc'opan , jech laj yalbe : — Tseb , lican — xut .
42008055	Jech isut tal xch'ulel li tsebe , ta ora ilic . Li Jesuse laj yal mantal ti ac'o yac'beic sve'ele .
42008056	Li stot sme' tsebe toj labal sba laj yilic . Pero li Jesuse laj yalbe mantal ti mu me boch'o xalbeic li c'usi ic'ot ta pasele .
42009001	Li Jesuse la stsob li lajchab yajtacbolaltaque . Laj yac'be yabtelic xchi'uc svu'elic , yu'un jech xu' yu'un ta sloq'uesic scotol jaychop pucujetic xchi'uc ta scoltaic jchameletic .
42009002	La stac batel ta xcholel li ventainel yu'un Diose xchi'uc ta scoltael jchameletic .
42009003	Jech laj yalbe : — Mu me c'usi xavich' batel ta sventa abeic . Mu me xavich' batel anamte'ic , anuti'ic , ave'elic , xchi'uc ataq'uinic . Mu me xavich' batel cha'lic ac'u'ic .
42009004	Ti bu junucal na chac'otique te oyanic o , ja' to me laloq'uic batele .
42009005	Ti bu junucal lum mu xasc'anoxuque , loc'anic batel . Lilinic comel spucucal avacanic . Ja' sna'ubil yu'unic ti bajbil chcomic oe — xi li Jesuse .
42009006	Jech iloq'uic batel , xquechet ixanovic batel ta tsobtsobnaetic . La xcholic batel li Lequil A'yeje xchi'uc la scoltaic batel jchameletic ti buyuc no'ox ibatique .
42009007	Li ajvalil Herodese laj ya'ay c'usi tspas li Jesuse . Ep ilo'ilaj yo'nton , yu'un oy boch'o laj yalic ti ja' icha'cuxi li Juan j'ac'vanej ta vo'e .
42009008	Oy yantic laj yalic ti ja' li j'alc'op Eliase . Oy yantic laj yalic ti ja' icha'cuxi junuc li yaj'alc'optac Dios ta vo'onee .
42009009	Li Herodese jech laj yal : — Vu'un laj cac' ta c'ocbel sjol li Juane . ¿ Boch'o noxtoc ti chca'ibe sc'oplal ep c'usitic tsots tspase ? — xi . Jech chac sq'uel ya'ay li Jesuse .
42009010	C'alal isutic batel li yajtacbolaltac Jesuse , c'ot yalbeic scotol li c'usitic la spasique . Li Jesuse laj yic' batel li yajtacbolaltaque ; la svoc' sbaic batel ta lum Betsaida .
42009011	C'alal laj ya'yic cristianoetic bu ibat li Jesuse , te nabalic batel . Li Jesuse lec laj ya'ay ti c'alal ic'otique . Te lic yalbe ti yorail xa chventainvan li Diose , xchi'uc la scolta li jchameletic ti tsc'an coltael laj yile .
42009012	C'alal bat xa'ox c'ac'ale , li lajchabique jech laj yalbeic li Jesuse : — Taco me batel li cristianoetique ; ac'o baticuc ta tsobtsobnaetic xchi'uc ta naetic ti li' no'ox nopolique . Ac'o bat xch'aman snaic , xchi'uc ac'o bat sa' sve'elic , yu'un xocol banamil li'i — xutic .
42009013	Itac'ov li Jesuse : — Ac'beic sve'el vo'oxuc — xi . Itac'ovic : — Mu'yuc c'usi yan oy cu'uncutic . Ja' no'ox vo'ob pan xchi'uc cha'cot choy . ¿ Me yu'un chac'an vu'uncutic chbat jmanbecutic tal li sve'elique ? — xiic .
42009014	Ti c'u yepal te tsobolique oy van vo'miluc ( 5,000 ) li viniquetique . Li Jesuse jech laj yalbe li yajchanc'optaque : — Albeic cristianoetic ti ac'o chotiicuc ta lajlajuneb yoxvinic ( 50 ) ta jujutsobe — xut .
42009015	Jech laj yalbeic ti ac'o chotiicuc ta jujutsobe .
42009016	Li Jesuse la stsac li vo'ob pane xchi'uc li cha'cot choye . La sq'uel muyel vinajel ; la stojbe ta vocol Dios . La svoc' li pane xchi'uc li choye . Laj yac'be li yajchanc'optaque , yu'un ja' ac'o spucbeic li cristianoetique .
42009017	Scotolic ive'ic ; lec inojic o . La stsobbeic li scomelaltaque ; lajchab moch la staic .
42009018	Ta yan c'ac'al c'alal slecoj la sc'opan Dios stuc li Jesuse , jech la sjac'be li yajchanc'optaque : — ¿ Boch'oun ta xalic li cristianoetique ? — xi .
42009019	Itac'ovic : — Oy ta xalic ti vo'ot Juan j'ac'vanejot ta vo'e . Oy yan ta xalic ti vo'ot Eliasote . Oy yan ta xalic ti vo'ot jun yaj'alc'opot Dios ta vo'one ti lacha'cuxie — xutic .
42009020	— Li vo'oxuque ¿ boch'oun chavalic ec ? — xut . Itac'ov li Pedroe : — Vo'ot Cristoot ti t'ujbilot yu'un Diose — xi .
42009021	Li Jesuse tsots laj yalbe mantal yajchanc'optac ti mu to me boch'o xalbeic ti ja' Cristo li Jesuse .
42009022	Jech laj yalbe noxtoc li yajchanc'optaque : — Vu'un ti Xnich'on cristiano lic'ote , ta persa ta xquich' ep vocol . Mu xisc'anicun li banquilaletique xchi'uc li banquilal paleetique xchi'uc li boch'otic lec xchanojic smantal Diose . Ta xismilicun , pero chicha'cuxi ta yoxibal c'ac'al — xi .
42009023	Li Jesuse jech laj yalbe scotolic : — Li boch'o tsc'an chixchi'inune , mu me xc'uxubin sba . Ac'o xq'uech scruz jujun c'ac'al , jech xu' chixchi'inun .
42009024	Yu'un li boch'o tsots sc'oplal cha'ay xcuxlejale , ja' ta xch'ayes li xcuxlejale . Yan li boch'o mu tsotsuc sc'oplal cha'ay xcuxlejal ta jcoje , ja' ta xcuxi .
42009025	¿ C'usi tsta o jun cristiano me chu'unin scotol c'usitic oy li' ta banamil , me ja' chch'ayes sba stuque ?
42009026	Yu'un li boch'o ta xq'uexov ta jtojol , xchi'uc chq'uexov ta xch'unel jc'ope , ja' no'ox jechun ec vu'un ti Xnich'on cristiano lic'ote chiq'uexov yu'unic c'alal chital xchi'uc jxojobal , xchi'uc xojobal Jtot , xchi'uc xojobal li j'almantaletique .
42009027	Melel li c'usi chacalboxuque , oy jayibuc avu'unic ti mu'yuc to ta xchamique ja' to me laj yilic chlic ventainvanuc li Diose — xi li Jesuse .
42009028	I'ech' xa'ox vaxquibuc c'ac'al c'alal jech laj yal li Jesuse , ja'o imuy batel ta jol vits , bat sc'opan Dios . Laj yic' batel Pedro , Santiago , xchi'uc Juan .
42009029	C'alal ja'o tsc'opan Dios li Jesuse , ic'ataj sat . Isacub li sc'u'e , i'ayin xojobal .
42009030	Te ivinaj chib viniquetic la xchi'inic ta lo'il li Jesuse ; ja' Moisés xchi'uc Elías .
42009031	Oy xojobalic ec . Ja' la slo'iltaic c'u x'elan ta xcham li Jesús te ta Jerusalene .
42009032	Li Pedro xchi'uc xchi'iltaque solel chtal svayelic . Pero la svic' lec satique , jech laj yilbeic xojobal li Jesuse xchi'uc li chib viniquetic te xchi'inojic Jesuse .
42009033	C'alal laj yilic ti ta xa xbat li chib viniquetique , li Pedroe jech laj yalbe li Jesuse : — Jchanubtasvanej , ja' lec ti li' oyutic oe . Ta jpascutic oxbej vacaxna li'i , jun avu'un , jun yu'un Moisés , jun yu'un Elías — xut , yu'un mu xa sna' c'usi chal .
42009034	C'alal ja'o chlo'ilaj li Pedroe , ital jun toc . Macbil ic'otic ta toc scotolic . Toj xi'el ic'otic ti c'alal macbil ic'otic ta toque .
42009035	Laj ya'yic oy boch'o ic'opoj ta yut toc , jech laj yal : “ Li'i ja' Jnich'on , T'ujbil cu'un . A'ibeic sc'op ” , xi .
42009036	C'alal ich'abi li boch'o ilo'ilaje , stuc xa no'ox te oy li Jesuse . Li yajchanc'optaque la smac yeic ; ep c'ac'al mu'yuc boch'o laj yalbeic li c'usi laj yilique .
42009037	Ta yoc'omal c'alal iyalic tal ta jol vitse , ibat nupatuc ta be yu'un epal cristianoetic li Jesuse .
42009038	Oy jun vinic te oy ta epal cristianoetic , tsots i'avan , jech laj yal : — Jchanubtasvanej , avocoluc coltabun jnich'on , yu'un c'ajumal jun li jnich'one .
42009039	Yu'un ta x'uts'intaat yu'un jun pucuj . Ta x'avan , ta xtu'p yic' , ta xvocan ye . Mu scomtsanat , solel te tsacbil o .
42009040	Laj xa jc'anbe vocol avajchanc'optac ti ac'o sloq'uesic li pucuje , pero muc xloc' yu'unic — xut .
42009041	Li Jesuse jech laj yal : — Toj abul abaic vo'oxuc ti li' cuxuloxuc ta orae . Mu xac'an xach'unic , solel ch'ayemoxuc . Ep xa c'ac'al li' jchi'inojoxuc ; ep xa la jts'icboxuc ti c'u xa'elanique — xut . Jech laj yalbe li vinique : — Ic'o tal li anich'one — xut .
42009042	C'alal inoch'aj tal li quereme , ta ora ijipat ta lum yu'un li pucuje , itu'pbat yic' . Li Jesuse laj yut loq'uel li chopol pucuje , jech icol o li quereme . Li Jesuse laj yac'be ta sc'ob stot li quereme .
42009043	Scotolic toj ch'ayel ic'ot yo'ntonic ta sventa ti toj ech'em svu'el li Diose . C'alal te to ch'ayem yo'nton scotolic ta sventa c'usi la spas li Jesuse , jech laj yalbe li yajchanc'optaque :
42009044	— Li c'usi chacalboxuc li'i ta jc'an ti chatic' lec ta avo'ntonique . Vu'un ti Xnich'on cristiano lic'ote ta to xi'ac'at ta sc'ob li cristianoetique — xut .
42009045	Li yajchanc'optaque muc xa'ibeic smelol li c'usi laj yale , yu'un mu to x'ac'bat ya'yic c'usi smelol . Pero ixi'ic ta sjac'bel smelol noxtoc .
42009046	Li yajchanc'optac Jesuse lic stsaquilan sbaic ta c'op ta sventa boch'o banquilal ta xc'ot yu'unic .
42009047	Li Jesuse la sna' li c'usi tsnopilanique , jech laj yic' tal jun olol , la sva'an ta sts'el .
42009048	Jech laj yalbe li yajchanc'optaque : — Li boch'o chich' ta muc' li jun olol li'i , ti vu'un ta jventa tspase , ja' vu'un chiyich'un o ta muc' . Li boch'o chiyich'un ta muq'ue , ja' chich' o ta muc' li Jtot ti la stacun tale . Ja' yu'un li boch'o biq'uit ta xac' sba avu'unique , ja' banquilal ta xc'ot — xi li Jesuse .
42009049	Li Juane jech laj yalbe li Jesuse : — Jchanubtasvanej , oy boch'o laj quilcutic ta sloq'ues pucujetic ta abi . Pero la jpajescutic , yu'un muc li'uc jchi'inojtic — xut .
42009050	Itac'ov li Jesuse : — Mu me xapajesic , yu'un li boch'o mu'yuc ta scontrainutique , ja' jchi'iltic — xut .
42009051	C'alal jutuc xa sc'an sta yorail ch-ic'at muyel ta vinajel li Jesuse ; solel sujbil yo'nton tsc'an chbat ta Jerusalén .
42009052	Jech ba'yuc la stac jelovel boch'o bat xch'amanic na . Jech ibatic . Te ic'otic ta tsobtsobnaetic ta Samaria banamil .
42009053	Pero li samariaetique muc xac' ta ch'amanel snaic , yu'un laj ya'yic ti ta Jerusalén ta xbatique .
42009054	C'alal jech laj yilic li Santiago xchi'uc Juane , jech laj yalbeic li Jesuse : — Cajval , me chac'ane , ta jc'ancutic yalel tal c'oc' ta vinajel jech chac c'u cha'al la spas li Eliase , yu'un jech ac'o chamicuc — xutic .
42009055	Li Jesuse laj yut li chib yajchanc'ope .
42009056	Ts'acal ibatic ta yan tsobtsobnaetic .
42009057	C'alal ja'o chanovic batele , li Jesuse jech i'albat yu'un jun vinic : — Cajval , ta jchi'inot batel ti buyuc no'ox chabate — xi .
42009058	Itac'ov li Jesuse : — Li vetetique oy xch'enic ; li mutetique oy stasic . Pero vu'un ti Xnich'on cristiano lic'ote mu'yuc bu xu' ta jmochan jba — xi .
42009059	Li Jesuse oy boch'o yan jech laj yalbe : — Chi'inun batel — xut . Itac'ov li vinique : — Cajval , coltaun to batel , chbat jmuc comel ba'yuc li jtote ; ja' to chtal jchi'inot — xi .
42009060	Itac'ov li Jesuse : — Te ac'o smuc sba stuquic li boch'otic chamenique . Yan li vo'ote bat albo ya'yic cristianoetic li ventainel yu'un Diose — xut .
42009061	Oy boch'o yan jech laj yal : — Cajval , ta jc'an ta jchi'inot batel , pero coltaun to batel , yu'un ta to xbat jc'opan comel li boch'otic te oyic ta jnae — xi .
42009062	Li Jesuse jech la stac'be : — Li boch'o stsacoj ta sc'ob yabtejeb vacax sventa slocobil banamile , me ta sq'uel sutel sva'lupate , le'e mu xtun ta sventa xcholel li ventainel yu'un Diose — xut .
42010001	Ts'acal la st'uj lajchab xchanvinic ( 72 ) viniquetic li Cajvaltique . Ta chabchab la stacan batel ba'yuc ta jujun lum xchi'uc ta tsobtsobnaetic ti bu snopoj chjelov batel li Cajvaltique .
42010002	Jech laj yalbe scotolic : “ Ta melel toj ep li c'aoje ; ja' mu'yuc ep li boch'o tsc'ajique . Ja' lec c'anbeic Yajval c'aoj ti ac'o stac batel ep jc'aojetic yu'une .
42010003	Batanic , vu'un ta jtacoxuc batel ta o'lol oq'uiletic jech chac c'u cha'al chijetic .
42010004	Mu me xavich' batel anuti'ic , me yavil ataq'uinic , me axonobic . Mu me boch'o xalo'ilaj achi'uquic ta be .
42010005	C'alal chac'otic ta jun nae , ba'yuc jech xavalbeic : ‘ Junuc avo'nton li' ta anaique ’ , utic .
42010006	Li boch'o lec cha'ye , tstaic li jun yo'ntonique . Me mu sc'anique , te ta sut batel ta atojolic .
42010007	Li na bu cha'ic'atic ochele te me oyanic o . Mu me xajelilanic li na bu chanaquiique . Ve'anic , uch'anic scotol li c'usi cha'ac'batique , yu'un li jun j'abtele ta persa ta xich' stojol .
42010008	Me oy boch'o chayic'oxuc ochel ta sna c'alal chac'otic ta jun lume , ve'anic li c'usi chayac'boxuque .
42010009	Me oy jchameletique , coltaic . Jech xavalbeic : ‘ Li' xa oy ta atojolic li ventainel yu'un Diose ’ , utic .
42010010	Me oy junuc lum mu xayic'oxuc ochel ta snaique , loc'anic batel ta xoraltic , jech xavalic :
42010011	‘ Li spucucal alumalic la jtec'cutique , li' ta jlilincutic comel ta atojolic , yu'un ac'o acuch comel atuquic . Xchi'uc ja' sventa ac'o ana'ic ti jutuc xa muc xvul ta atojolic li ventainel yu'un Diose ’ , utic comel .
42010012	Chacalboxuc ava'yic . C'alal tsta yorail chich' chapanel li cristianoetique , ja' jutuc stojol smul ta xich'ic li cristianoetic te ta Sodoma ta vo'onee . Ja' tsots tstoj smulic li cristianoetic ta lum bu mu xayotesoxuque .
42010013	“ ¡ Toj abul aba , lum Corazín ! ¡ Toj abul aba lum Betsaida ! Ti lajuc yilic la jpas sq'uelubil jtsatsal ec li yanlum cristianoetic ta lum Tiro xchi'uc ta lum Sidón jech chac c'u cha'al laj avilic li vo'oxuque , la slapic ch'ixlajan c'u'il sventa at-o'ntonal , xchi'uc la xchotan sbaic ta tantic , la sutes yo'nton yu'un smulic ti jechuque .
42010014	Ja' yu'un c'alal tsta yorail chchapanvan li Diose , vo'oxuc tsots chayac'boxuc atoj amulic ; ja' jutuc no'ox tstoj smulic li lum Tiro xchi'uc Sidón ta vo'onee .
42010015	Li vo'ote Capernaum , chanop ti chatoy muyel c'alal ta vinajele , ¡ pero c'alal to ta yavil animaetic chajipat yalel ! ” , xi li Jesuse .
42010016	Li Jesuse jech laj yalbe li yajchanc'optaque : — Li boch'o chaya'iboxuc ac'opique ja' vu'un chiya'ibun o jc'op . Li boch'o mu xayich'oxuc ta muq'ue ja' vu'un mu xiyich'un o ta muc' . Li boch'o mu xiyich'un ta muq'ue ja' mu xich'ic o ta muc' li Boch'o la stacun tale — xi li Jesuse .
42010017	Li lajchab xchanvinic ( 72 ) itacatic batele xcuxet no'ox yo'ntonic isutic , jech c'ot yalbeic li Jesuse : — Cajval , vo'ot ta abi ti c'alal ta pucujetic la xch'unbun jmantalcutique — xutic .
42010018	Li Jesuse jech laj yal : — Ta melel laj quil sjislej yalel tal ta banamil jech chac c'u cha'al sacsevul li banquilal pucuje .
42010019	A'yo ava'yic , laj xa cac'boxuc avu'elic sventa chapech'ic ta teq'uel jti'val chonetic xchi'uc stsequetic , xchi'uc scotol cajcontratic ti toj tsots svu'elique . Me jutuc mu'yuc c'usi xu' yu'un chaspasboxuc .
42010020	Pero mu me ja'uc xcuxet avo'ntonic ti ch'unbil amantalic yu'un li pucujetique . Ja' cuxetuc avo'ntonic ti te xa ts'ibabil abiic ta vinajele — xi li Jesuse .
42010021	Ta yorail le'e , toj xcuxet yo'nton laj ya'ay ta sventa Ch'ul Espíritu li Jesuse , jech laj yalbe li stote : “ Tati , vo'ot Yajvalot li vinajel banamile , colaval ti muc xavac'be ya'yic smelol li boch'otic bijique , xchi'uc li boch'otic lec sna' yalojique . Ja' laj avac'be ya'yic smelol li boch'otic mu'yuc stu ch-ilatique . Tati , lec oy ti jech la sc'an avo'ntone ” , xi .
42010022	Li Jesuse lic sc'opan yan velta li cristianoetique , jech laj yal : — Scotol li c'usitic oye , yac'ojbun ta jc'ob li Jtote . Mu'yuc boch'o sna'bun c'u x'elan co'nton vu'un li Nich'onilune . Ja' no'ox sna' stuc li Jtote . Ja' no'ox jech ec li Jtote mu'yuc boch'o sna'be c'u x'elan yo'nton . Vu'un no'ox jna' , xchi'uc ta sna'ic ec li boch'otic ta xcac'be sna'ique — xi li Jesuse .
42010023	Slecoj laj yic' loq'uel li yajchanc'optaque , jech laj yalbe : — Xcuxet no'ox yo'nton li boch'otic chilic ec li c'usitic chavilique .
42010024	Chacalboxuc ava'yic , oy ep j'alc'opetic xchi'uc muc'tic ajvaliletic tsc'an chilic ec li c'usi chavilique , pero muc xilic . Tsc'an cha'yic ec li c'usi chava'yique , pero muc xa'yic — xut .
42010025	Te oy jun boch'o lec xchanoj smantal Dios . La sva'an sba , yu'un oy c'usi tsc'an tsjac'be li Jesuse , yu'un tsc'an tsq'uel c'uxi ta xtac'ov . Jech laj yalbe : — Jchanubtasvanej , ¿ c'usi tsc'an ta jpas ti xu' chicuxi o sbatel osile ? — xut .
42010026	Itac'ov li Jesuse : — ¿ C'usi ts'ibabil ta smantal li Diose , yu'un aq'ueloj xa ? — xut .
42010027	Itac'ov li vinique : — C'ano me ta scotol avo'nton li Dios avu'une , xchi'uc ta scotol ach'ulel , ta scotol atsatsal , xchi'uc ta scotol ajol . C'ano achi'il jech chac c'u cha'al c'ux ta avo'nton abec'tal atuc , xi li smantal Diose — xi li vinique .
42010028	Itac'ov li Jesuse : — Toj lec latac'ov . Paso jech , jech chacuxi — xut .
42010029	Li vinique mu sc'an tsalel , jech laj yalbe li Jesuse : — ¿ Boch'o li jchi'ile ? — xut .
42010030	Li Jesuse laj yalbe jun lo'il , jech laj yal : — Oy jun jchi'iltic iloc' batel ta Jerusalén , ibat ta Jericó . Te itsacat ta be yu'un j'eleq'uetic . Ipojbat scotol li c'usitic oy yu'une , xchi'uc imajat comel . Chamen xa icom yu'unic yilel .
42010031	Ts'acal te iloc' tal jun pale . C'alal laj yil te mochole , la sjoy sbe ; ta nom no'ox ijelov batel .
42010032	Ts'acal te iloc' tal jun leví noxtoc . C'alal ivul yo' bu mochol li vinique , la sjoy sbe , jech ta nom no'ox ijelov batel .
42010033	Ts'acal te iloc' tal jun samaria vinic . C'alal laj yil li vinique , toj abul sba laj yil .
42010034	Inoch'aj batel ti bu mochole . La xpoxtabe scotol ti bu tuch'emique . Laj yac'be aceite xchi'uc ya'lel ts'usub ; la xpixbe ta poc' . La scajan batel ta sburo ; laj yic' batel ta snail vaybal . Te la xchabi .
42010035	Ta yoc'omal c'alal iloc' batele , laj yac'be comel chib denario taq'uin li yajval nail vaybale . Jech laj yalbe comel : ‘ Chabibun lec li vinique . Me oy to c'usi ep chlaj avu'une , ta jtojbot scotol c'alal me lisut tale ’ , xut comel .
42010036	Li oxibique ¿ boch'o junucal la scuy ta xchi'il li jun vinic ti imajat yu'un j'eleq'uetique ? — xi li Jesuse .
42010037	Itac'ov li boch'o lec xchanoj smantal Diose : — Ja' li boch'o ic'uxubinvane — xi . Li Jesuse jech laj yal : — Batan , bat c'uxubinvanan jech ec li vo'ote — xut .
42010038	C'alal chanovic batel li Jesuse , te i'ochic ta jun tsobtsobnaetic . Te nacal jun ants Marta sbi ; laj yic' ochel li Jesuse .
42010039	Li Martae oy smuc , María sbi . Li Mariae te bat chotluc ta sts'el li Jesuse , yu'un tsc'an cha'ibe sc'op .
42010040	Yan li Martae ibat yo'nton yu'un c'usitic tspas . Inoch'aj batel ta stojol li Jesuse , jech laj yalbe : — Cajval , ¿ me mu'yuc abul jba chavil ti jtuc chac' abtejcun li jmuque ? Ja' lec albo ac'o tal scoltaun — xut .
42010041	Itac'ov li Jesuse : — Marta , Marta , ta sventa ti toj ep c'usitic chanop chapase , jech chlo'ilaj avo'nton .
42010042	Pero jun no'ox li c'usi tsots sc'oplale . Li Mariae ja' xa la st'uj li c'usi tsots sc'oplale , jech mu'yuc boch'o xu' chpojbat — xut .
42011001	Ta yan c'ac'al ibat sc'opan Dios stuc li Jesuse . C'alal ilaj yo'nton ta sc'opanel Diose , jech i'albat yu'un jun yajchanc'op : — Cajval , chanubtasuncutic ta sc'opanel Dios ec jech chac c'u cha'al la xchanubtas ta sc'opanel Dios yajchanc'optac li Juane — xi .
42011002	Itac'ov li Jesuse : — C'alal chac'opanic Diose , jech xavalic : ‘ Jtotic Dios , ich'biluc ta muc' li abie . Ac'o sta yorail chapas mantal , [ ac'o pasuc c'usi tsc'an avo'nton li' ta banamil jech chac c'u cha'al te ta vinajele ] .
42011003	Ac'buncutic tal jve'elcutic ta jujun c'ac'al .
42011004	Pasbuncutic perdón yu'un jmulcutic , jech chac c'u cha'al ta jpasbecutic perdón li boch'otic oy smul cu'uncutique . Mu me xavac' stsaluncutic li sujel ta mulile . [ Coltauncutic loq'uel ta sc'ob li pucuje ] ’ , xachiic ti c'alal chac'opanic Diose — xi .
42011005	Jech laj yal noxtoc : — Jech chac c'u cha'al me chbat ac'opan achi'il ta o'lol ac'ubal ti lec xavotquin aba achi'uque , jech chc'ot avalbe : ‘ Avocoluc , jq'uextic oxibuc avot ,
42011006	yu'un oy jun jchi'il ja' to ivul ta jna , mu'yuc c'usi xcac'be sve' ’ , xavut .
42011007	Jech chtac'ov tal ta yut sna : ‘ Mu xtal atijbun jvayel , yu'un jmacoj xa lec li jnae . Chivaycutic xa xchi'uc jnich'nab . Mu xa xu' chlic cac'bot ’ , xayutot .
42011008	Chacalbot ava'ay , ac'o me mu xlic yac'bot ta sventa ti xavotquin aba achi'uque , pero me mu xlaj avo'nton ta sc'anbele , ta ono'ox xlic yac'bot li c'usitic ta xtun avu'une .
42011009	Ja' yu'un chacalboxuc ava'yic : C'anic , cha'ac'batic ; sa'ic , chataic ; tijic , chajambatic .
42011010	Yu'un li boch'o ta sc'anilane , ta x'ac'bat ; li boch'o ta sa'ilane , ta sta ; li boch'o ta stijilane , ta xjambat .
42011011	“ Vo'oxuc li totiloxuque , me ta sc'anboxuc vaj sve' anich'nabique , ¿ me ton chavac'beic ? Me chasc'anboxuc choy sti'e , ¿ me chon chavac'beic ?
42011012	Me ta sc'anboxuc ton caxan slo'e , ¿ me stsec chavac'beic ?
42011013	Vo'oxuc ti chopoloxuc ono'oxe , xana'ic c'usi lec chavac'beic li anich'nabique . ¡ Buuc xa li Atotic te oy ta vinajele Ch'ul Espíritu chac'be li boch'otic ta sc'anique ! — xi li Jesuse .
42011014	Li Jesuse la sloq'uesbe pucuj ta yo'nton jun uma' vinic . C'alal iloc' pucuje , ijam li yee . Li cristianoetique toj ch'ayel ic'ot yo'ntonic .
42011015	Pero oy jayibuc jech laj yalic : “ Li vinic li'i ta svu'el banquilal pucuj ta sloq'ues pucujetic ta yo'nton cristianoetic ” , xiic .
42011016	Oy yantic ja' no'ox tsc'an tsq'uelbeic yo'nton li Jesuse , jech la sc'anbeic ti ac'o sc'an tal junuc sq'uelubil ta vinajele .
42011017	Pero li Jesuse la sna' li c'usi tsnop ta yo'ntonique , jech laj yalbe : “ Me ta scontrain sbaic jun ajvalil xchi'uc xchi'iltac ta abtele , ta svoq'uilan sbaic o . Jech noxtoc me ta scontrain sbaic yajvaltac jbej nae , ta soquic o .
42011018	Ja' no'ox jech ec li banquilal pucuje , me ta scontrain sba stuquique , ¿ c'u x'elan xu' yu'un ta spasic mantal ti jechuque ? Ti jech ta xcalboxuque , yu'un chavalic ti ta svu'el banquilal pucuj ta jloq'ues li pucujetique .
42011019	Ti ja'uc ta svu'el banquilal pucuj ta jloq'ues pucujetic jech chac c'u cha'al chavalique , ¿ boch'o ta sventa ta sloq'uesic pucujetic avajchanc'optaquic ec ti jechuque ? Li avajchanc'optaquique xu' ja' chalic ti mu meleluc c'usi chavalique .
42011020	Li vu'une ta stsatsal Dios ta jloq'ues li pucujetique , jech ta xvinaj o ti li' xa oy li ventainel yu'un Dios ta atojolique .
42011021	“ Li boch'o tsatsal vinique , ti oy lec yabtejebe , mu'yuc boch'o xu' chtal pojbatuc li c'usitic oy yu'une .
42011022	Pero me ta xtal tsalatuc yu'un li boch'o xjelov to stsatsale , ta stsalat . Jech ta xpojbat li yabtejeb ti ja' spatoj o yo'nton xchi'uque , jech voq'uilanbil chbat li c'usitic oy yu'une .
42011023	“ Li boch'o mu junuc yo'nton cu'une , yu'un xa chiscontrainun o . Li boch'o mu xiscoltaun ta tsobvaneje , ja' jsoquesvanej .
42011024	“ C'alal ta xloc' batel ta yo'nton cristiano li pucuje , ta xbat ta taquinaltic ; chbat sa' bu ta xcux yo'nton , pero mu sta . Jech chlic yal ta yo'nton : ‘ Ja' lec chisut batel yan velta ti bu ono'ox lilic tale ’ , xi .
42011025	C'alal chc'ote , xocol chc'ot sta , lec mesbil , lec chapal .
42011026	Jech chbat sa' tal yan vucub xchi'iltac ti xjelov to xchopolilic jech chac c'u cha'al stuque . Scotol chtal ochicuc ta yo'nton li vinique , te chnaquiic o . Li vinique ech'em chbolib o ta jyalel jech chac c'u cha'al ta ba'yuque ” , xi li Jesuse .
42011027	C'alal ja'o chlo'ilaj li Jesuse , oy jun ants te ta epal cristianoetic , tsots i'avan , jech laj yalbe li Jesuse : — Toj xcuxet no'ox yo'nton li ame' ti la svoq'uesote , xchi'uc ti la xchu'untasote — xut .
42011028	Itac'ov li Jesuse : — Ja' toj xcuxet yo'ntonic ta melel li boch'otic cha'yic li sc'op Diose , ti ta xch'unique — xut .
42011029	C'alal tstsob xa sbaic tal epal cristianoetic ta stojol li Jesuse , jech laj yalbe : “ Li cristianoetic li' oyic ta banamil ta orae chopol yo'ntonic . Tsc'an tsq'uelic sq'uelubil jtsatsal , pero mu'yuc cha'ac'bat yilic . Ja' no'ox cha'ac'bat yilic jech chac c'u cha'al ic'ot ta pasel ta stojol li Jonase .
42011030	Jech chac c'u cha'al ja' senyail ic'ot ta stojol cristianoetic ta lum Nínive li Jonase , ja' jech vu'un senyailun chic'ot ta stojolic ec li cristianoetic li' ta orae , vu'un ti Xnich'on cristiano lic'ote .
42011031	Li me' ajvalil ta vo'one liquem tal ta sure , ja' ta sva'an sba ta scontraic ti c'alal yorail chapanel yu'un Diose ; ja' ta xal ti tsots smulique . Yu'un li stuque bats'i nom ilic tal ti c'alal ay sq'uel li Salomone , yu'un laj ya'ibe sc'oplal ti lec bije . Pero li Boch'o li' oy ta orae ja' xjelov to sbijil jech chac c'u cha'al li Salomone .
42011032	Li boch'otic te nacajtic ta lum Nínive ta vo'onee , ja' ta sva'an sbaic ta scontrainelic noxtoc ; ja' ta xalic ti tsots smulique . Yu'un li stuquique la sutes yo'ntonic ti c'alal icholbatic sc'op Dios yu'un li Jonase . Pero li Boch'o li' oy ta orae , ja' xjelov yabtel jech chac c'u cha'al li Jonase .
42011033	“ Li boch'o ta stsan candile , mu'yuc ta snac' , mu'yuc ta snujmaqui ta anmul . Ja' ta xvuchan lec ta xvuchanubil , yu'un jech chilic osil scotol li boch'otic ta x'ochic tale .
42011034	Li asatique ja' luz c'otem yu'un li abec'talique . Me lec li asatique , lec sac osil chil sjunul li abec'talique . Yan me mu'yuc lec li asatique , oy ta ic' osil sjunul li abec'talique .
42011035	Jech q'uelo me abaic cha'e ; mu me ic'muts'anuc li luz avu'unique .
42011036	Yu'un me oy ta sac osil sjunul li abec'talique , me mu'yuc bu ic' jutuc chile , lec sac jaman chil scotol jech chac c'u cha'al candil ti lec xojobane ” , xi li Jesuse .
42011037	C'alal ilaj yo'nton ta lo'il li Jesuse , ic'anbat vocol yu'un jun fariseo ti ac'o bat ve'uc ta snae . Jech ibat li Jesuse , te c'ot chotluc ta ti'mexa .
42011038	Li fariseoe toj ch'ayel ic'ot yo'nton c'alal laj yil ti muc spas c'u x'elan stalel ta spoc sc'obic c'alal ibat chotluc ta mexae .
42011039	Li Cajvaltique jech laj yalbe : — Vo'oxuc li fariseooxuque ja' no'ox chapocbeic spat li abochique xchi'uc li asets'ique . Yan li yut avo'ntonique nojem ta c'usi chopol xchi'uc ta elec' .
42011040	Muc bijucoxuc . Li boch'o la spasbe spate , ¿ me mu ja'uc la spasbe noxtoc li yute ?
42011041	Ja' lec c'uxubinvananic ; q'uelanic c'usitic oy avu'unic , jech lec sac chcom li yute .
42011042	“ Toj abul abaic , vo'oxuc li fariseooxuque . Yu'un ja' no'ox tsots sc'oplal chava'yic chavaq'uic jun ta lajlajuneb li c'usitic ats'unojique , ja' li yaravenoe , li rudae , xchi'uc scotol li c'usitic yan ats'unojique . Ja' comen avu'unic li c'usitic tuq'ue xchi'uc ti tsc'an chac'anic li Diose . Le'e ja' tsots sc'oplal ac'o apasilanic batel , pero tsc'an mu xacomtsanic spasel noxtoc li yantique .
42011043	“ Toj abul abaic , vo'oxuc li fariseooxuque . Yu'un ja' chac'anic ti chachotiic ta sliqueb chotlebal ta nail tsobobbailetique . Xchi'uc lec chava'yic ti nupbil ac'obic ta ch'ivite .
42011044	“ Toj abul abaic , vo'oxuc li fariseooxuque . ¡ Jlo'lavanejoxuc ! Yu'un ja' jechoxuc jech chac c'u cha'al muquinaltic ti mu xvinaje . Li cristianoetique te chanovic ta sba yac'ol , yu'un mu sna'ic ” , xi li Jesuse .
42011045	Te itac'ov jun li boch'o lec xchanoj smantal Diose : — Jchanubtasvanej , ti jech chavale te to nabal chopol chavalbun jc'oplalcutic ec — xi .
42011046	Li Jesuse jech la stac'be : — Toj abul abaic ec vo'oxuc ti lec achanojic smantal Diose . Yu'un ja' no'ox chavac'beic xcuch alal icatsil achi'iltaquic ti mu xlic ta cuchele . Li vo'oxuque me jutuc mu'yuc bu chatij ta sbic'tal ac'obic .
42011047	“ Toj abul abaic vo'oxuc ti lec xa chameltsanbeic smuquinal yilel li yaj'alc'optac Dios ti la smilic amoltotaquic ta vo'onee .
42011048	Ja' svinajeb ti co'ol avo'nton achi'uquic li amoltotic ta vo'one ti chopol c'usitic la spasique . Yu'un li stuquique ja' la smilic li j'alc'opetique ; vo'oxuc xa chameltsanbeic smuquinalic ec .
42011049	“ Ja' yu'un li Diose ta sventa sbijil jech laj yal : ‘ Ta jtac batel j'alc'opetic xchi'uc cajtacbolaltac ta stojolic . Oy ta xlic smilic ; oy ta xlic yuts'intaic ’ , xi ono'ox .
42011050	Jech vo'oxuc chcom ta aventaic scotol li xch'ich'al j'alc'opetic la smalic c'alal ilic li banamile , vo'oxuc ti li' cuxuloxuc ta orae .
42011051	Vo'oxuc chacuchinic c'alal lic smal xch'ich'al li Abele xchi'uc c'alal to la smal xch'ich'al li Zacarías c'alal imilat ta sts'el scajleb smoton Dios te ta ch'ulnae .
42011052	“ Toj abul abaic , vo'oxuc ti lec achanojic smantal Diose . Yu'un laj xa anac'beic sllavial li bijubtasele . Mu xa xu' cha'och atuquic ec , xchi'uc chamaquic ta be noxtoc li boch'otic tsc'an to ta x'ochique ” , xi li Jesuse .
42011053	C'alal iloc' batel li Jesuse , li boch'o lec xchanojic smantal Diose xchi'uc li fariseoetique tsots i'ilinic ta stojol li Jesuse . Jech lic sa'ilanic c'usi ac'o sjaq'uilanbeic , yu'un jech ac'o yaluc ta lum yu'unic .
42011054	Jech smala-malaic me oy c'usi chloc' ta ye , yu'un jech xu' tstabeic o smul .
42012001	C'alal ja'o chlo'ilaj li Jesuse , la stsob sbaic tal ta stojol ep ta mil cristianoetic ; te ta snet'ilan sbaic scotolic . Li Jesuse ba'yuc jech laj yalbe li yajchanc'optaque : “ Q'uelo me abaic ta sventa svolesubil xch'ut pan yu'un li fariseoetique , yu'un ja' no'ox chlo'lavanic .
42012002	Yu'un mu'yuc c'usi stac' muquel ti mu xvinaj oe . Mu'yuc c'usi stac' naq'uel ti mu'yuc boch'o xu' tsna' oe .
42012003	Yu'un scotol li c'usitic chavalic ta mucule ta ono'ox xich' vinajesel . Li c'usi chavalbe abaic ta yut anaic ti mu'yuc boch'o cha'ye , lec luchul ta yamaq'uil jolna ta xich' alel batel .
42012004	“ Vo'oxuc ti lec chquil jbatique , chacalboxuc ti mu me ja'uc xaxi'ic yu'un li boch'o ta smil abec'talique , yu'un ja' no'ox jech yepal xu' yu'unic .
42012005	Chacalboxuc ava'yic li boch'o tsc'an chaxi'ic yu'une . Ja' xi'anic yu'un li Boch'o xu' yu'un chmilvan , ti oy svu'el sventa chjipvan ochel ta muc'ta c'oq'ue . Melel chacalboxuc tsc'an ja' chaxi'ic yu'un .
42012006	“ Xana'ic ti lajuneb cobre no'ox stojol ta vo'cot li bic'tal mutetique . Pero me jcotuc mu xch'ay ta yo'nton li Diose .
42012007	Li vo'oxuque c'alal ta stsotsil ajolic atabil c'u yepal . Ja' yu'un mu me xaxi'ic . Yu'un vo'oxuc ech'em tsots ac'oplalic jech chac c'u cha'al li bic'tal mutetique .
42012008	“ Chacalboxuc , li boch'o jamal chal ta stojol cristianoetic ti xch'unojune , ja' jech ec vu'un ti Xnich'on cristiano lic'ote , jamal chcal ta stojol li yaj'almantaltac Diose .
42012009	Yan li boch'o chismucun ta yo'nton ta stojol cristianoetique , ja' no'ox jech ec li vu'une ta jmuc ta co'nton ta stojol li yaj'almantaltac Diose .
42012010	“ Li boch'o chopol chc'opoj ta jtojol vu'un ti Xnich'on cristiano lic'ote , ta to spasbatic perdón . Yan li boch'o chchopolc'opta li Ch'ul Espiritue , mu'yuc ta spasbatic o perdón .
42012011	“ C'alal me oy cha'ic'atic batel ta nail tsobobbailetic ta stojol jchapanvanejetic xchi'uc ta stojol j'abteletique , mu me xlo'ilaj avo'ntonic ta sventa li c'usi chc'ot avalique , xchi'uc ti c'uxi chatac'ovique .
42012012	Ja' Ch'ul Espíritu ta xac'boxuc ana'ic c'usi chavalic ti c'alal te xa oyoxuque ” , xi li Jesuse .
42012013	Oy jun vinic te oy ta epal cristianoetic , jech laj yalbe li Jesuse : — Jchanubtasvanej , albo jbanquil ti ac'o svoc'bun ec li c'usi oy yu'un anima jtotcutique — xut .
42012014	Li Jesuse jech laj yalbe : — Mu'yuc quich'oj cabtel ta jchapanvanej xchi'uc ta svoq'uel c'usi oy avu'unic — xut .
42012015	Li Jesuse jech laj yalbe scotolic : — Bijanic me , q'uelo me abaic ta sventa li xpich'etel avo'ntonique . Yu'un li xcuxlejal jun cristianoe ma'uc te tsta o me bats'i ep c'usi oy yu'une — xut .
42012016	Jech lic yal jun lo'il li Jesuse : “ Oy jun vinic lec jc'ulej , lec laj yac' scotol li c'usitic la sts'un ta yosile .
42012017	Jech la snop ta yo'nton : ‘ ¿ C'usi ta jpas ? Mu xa jna' bu chcac' li c'usitic iloc' cu'une ’ , xi .
42012018	Ts'acal jech la snop : ‘ Ta jna' xa c'usi ta jpas . Ja' ta jvuq'ues li snail c'usitic oy cu'une . Ta jpas yan ven muc' . Ja' te ta xcac' scotol li c'usitic oy cu'une xchi'uc li c'usitic chloc' cu'une .
42012019	Xu' jech chlic cal ta co'nton : Oy xa ep jve'el ta sventa ep jabil , jech xu' ta jcux xa no'ox co'nton . Chive' , chcuch' xa no'ox vo' ca'tic ; ta jc'upin ca'tic li c'usi oy cu'une , xu' xichi ’ , xi la snop li vinique .
42012020	Pero jech i'albat yu'un li Diose : ‘ ¡ Bol vinic ! Ta ac'ubaltic no'ox tana chtal jloq'uesbot li ach'ulele . Li c'usitic oy avu'une ¿ boch'o chavac'be comel ? ’ , x'utat .
42012021	Ja' jech sc'oplal li boch'o ja' no'ox tstsob ep sc'ulejal stuque . Ta stojol Diose me'on ” , xi li Jesuse .
42012022	Li Jesuse jech laj yalbe li yajchanc'optaque : “ Ja' yu'un jech chacalboxuc ava'yic , mu me xlo'ilaj avo'ntonic ta sventa c'u x'elan chacuxiic li' ta banamil , ta sventa bu chata ave'elic , xchi'uc ta sventa c'u x'elan chmac chpix li abec'talique .
42012023	Yu'un ja' xjelov sc'oplal li acuxlejalique ; ja' xcom li ave'elique . Jech noxtoc ja' toj tsots sc'oplal li abec'talique ; ja' xcom li ac'u'ique .
42012024	Q'uelavilic li jojetique , mu sna' x'ovolajic , mu sna' xc'aojic , mu'yuc snail li sve'elique . Pero mac'linbilic yu'un li Diose . Li vo'oxuque ech'em to tsots ac'oplalic jech chac c'u cha'al li mutetique .
42012025	¿ Me yu'un ta xnatub o jutuc avorailic li' ta banamil ti jech chlo'ilaj avo'ntonique ?
42012026	Me mu'yuc c'usi chataic oe , altic chlo'ilaj avo'ntonic ta sventa scotol li c'usitic chtun avu'unique .
42012027	“ Q'uelavilic c'u x'elan chch'i li nichimetique , mu sna' xnaojic , mu sna' xjolobajic . Pero chacalboxuc ava'yic , li Salomón ta vo'one ti toj jc'uleje , mu sta jech yutsiquil sc'u' spoc' la slap jech chac c'u cha'al yutsil li nichimetique .
42012028	Li nichimetique toj c'upil sba ac'bil yu'un li Diose , pero ta yoc'omal xcha'ejale taquinic xa'ox , ta xa'ox xich' chiq'uel ta c'oc' . Li vo'oxuque ech'em to jech chaxc'uxubinoxuc li Diose . Pero mu'yuc xch'unojel avo'ntonic .
42012029	Ja' yu'un li vo'oxuque mu me xvulvunuc avo'ntonic ta sventa li c'usi chave'ique xchi'uc li c'usi chavuch'ique .
42012030	Yu'un li cristianoetic ti oyic ta sventa banamile , ja' jech chlo'ilaj yo'ntonic . Pero li Atotic ta vinajele sna'oj li c'usitic ta xtun avu'unique .
42012031	Ja' tsc'an ba'yuc chasa'ic li ventainel yu'un Diose , jech chayac'boxuc scotol li c'usitic ta xtun avu'unique .
42012032	“ Ac'o me mu'yuc epoxuc , cunin chijtac , pero mu me xaxi'ic . Yu'un li Jtotic Diose slequil yo'nton laj yac'boxuc li ventainel yu'une .
42012033	Chonic li c'usi oy avu'unique , ac'beic me'onetic . Ja' tsobo ac'ulejalic te ta vinajel ti bu mu sna' xlaj oe . Yu'un te ta vinajele mu x'och j'elec' , mu c'usi xjoch'in .
42012034	Yu'un ti bu tsobol ac'ulejalique ja' te chbat avo'ntonic .
42012035	“ Chapalucoxuc me , tsanaluc me acandilic scotol ora .
42012036	Ja'uc me jechoxuc jech chac c'u cha'al mozoetic ti smalaojic tsut tal li yajvalic ti batem ta q'uin nupinele . C'alal ta xc'ot c'opojuque , ta ora ta sjambeic li ti'nae .
42012037	Xcuxet no'ox yo'nton li mozoetic ti viq'uil satic ta xc'ot taaticuc yu'un yajvalique . Melel li c'usi chacalboxuque , li mozoetic le'e ta x'albat yu'un yajvalic ti ac'o chotiicuc ta ti'mexae , yu'un ta x'ac'bat sve'elic yu'un li yajvalique .
42012038	Manchuc me ta o'lol ac'ubal , me ta po'ot sac ta xc'ot , me jech te viq'uil o sat ta xc'ot taaticuque , xcuxet no'ox yo'ntonic .
42012039	Pero tsc'an chana'ic noxtoc jech chac li'i : Jech chac c'u cha'al yajval na ti mu sna' me chtal j'elec' ta ac'ubaltique , ti sna'ojuque , muc xvay ti jechuque , jech muc xbat ta elec' c'usi oy yu'un ti jechuque .
42012040	Ja' no'ox jechoxuc ec li vo'oxuque , chapalucoxuc me . Yu'un c'alal mu'yuc chanopic chital vu'un ti Xnich'on cristiano lic'ote , ja'o chivul ta loq'uel ” , xi li Jesuse .
42012041	Li Pedroe jech la sjac'be li Jesuse : — Cajval , ¿ me jtuc no'ox jc'oplalcutic li lo'il laj avale , o me ja' sventa scotol ? — xut .
42012042	Li Cajvaltique jech laj yal : “ Li jchabina ti jun yo'nton , xchi'uc ti lec bije ta x'ac'bat yabtel yu'un yajval ta spucbel sve'el li xchi'iltac ta abtele .
42012043	Xcuxet no'ox yo'nton li jchabina ti jech jun yo'nton sbats'il spasel chvul taatuc yu'un li yajvale .
42012044	Melel li c'usi chacalboxuque , le'e ta x'ac'bat sventain scotol c'usitic oy yu'un li yajvale .
42012045	Pero me jech chlic yal ta yo'nton li jchabinae : ‘ Mu to van xtal ta ora li cajvale ’ , me xie , chlic yuts'intaan li mozoetic , li quiaraetic ti ac'bil sventaine . Jech chbat ve'uc , chbat uch'bajuc ; te chyacub o .
42012046	Li yajvale ja'o ta xtal ti c'alal mu'yuc ta yo'nton tsmalae , ti mu snop ti po'ot xa chtale . Jech ta snutsat batel yu'un li yajvale ; ja' chbat xchi'in li boch'o mu junuc yo'ntonique .
42012047	“ Li jchabina ti sna' c'usitic tsc'an yajval ti muc xch'une , ti muc spasbe c'usi tsc'an li yajvale , ta xich' lec nucul .
42012048	Yan li boch'o mu sna' c'usi tsc'an yajval , ti ja' tspas li c'usi chquich'tic nucul yu'une , ja' jutuc no'ox ta xich' nucul . Scotol li boch'o ep ch-ac'bate , ep ta xc'anbat . Li boch'o ep c'usi ch-ac'bat sventaine , ep chc'anbat sutel .
42012049	“ Li vu'une tal cac' tsanuc c'oc' li' ta banamil . Ta jc'an ti oyuc c'uxi tsanuc ta orae .
42012050	Ta persa chijelov ta tsots vocol . Te to chcatilan co'nton yu'un c'alal to chc'ot ta pasel .
42012051	¿ Me chanopic ti tal jco'lajesbe yo'nton li cristianoetic li' ta banamile ? Jamal chacalboxuc , mu yu'unuc tal jco'lajesbe yo'ntonic . Vu'un ta jventa chlic scontrain sbaic .
42012052	Yu'un li' ta ora xchi'uc le' to batele , ta xlic svoq'uilan sbaic . Me oy vo'obic ta jun snaique , cha'voc' ta xc'otic . Chib chlajic ta contrainel , oxib chcontrainvanic ; o me oxib chlajic ta contrainel , chib chcontrainvanic .
42012053	Li totile chlic scontrain li xnich'one ; li nich'onile chlic scontrain li stote . Li me'ile chlic scontrain li stsebe ; li tsebe chlic scontrain li sme'e . Li me'el'alibale chlic scontrain li yalibe ; li alibale chlic scontrain li sme'el'alibe ” , xi li Jesuse .
42012054	Li Jesuse jech laj yalbe noxtoc li epal cristianoetique : “ C'alal chavilic ta xloc' tal toc ta smaleb c'ac'ale , jech chavalic : ‘ Ta xa xtal vo' ’ , xachiic . Ta melel jech ta xc'ot ta pasel .
42012055	C'alal chava'yic ta xtal ic' ta xocon vinajel ta sure , jech chavalic : ‘ Ta xa xq'uixnaj banamil ’ , xachiic . Ta melel jech ta xc'ot pasel .
42012056	Jlo'lavanejoxuc . Xana'ic sq'uelel sq'uelubil ta vinajel xchi'uc ta banamil . ¿ C'u yu'un mu xana'ic sq'uelel li c'usi c'otem ta pasel li' ta orae ?
42012057	“ ¿ C'u yu'un mu xanop atuquic li c'usi tuc' ta pasele ?
42012058	Me oy chabatic ta stojol jchapanvanej achi'uc avajcontrae , ac'o persa chachapan ac'op achi'uc ti c'alal chaxanovic to batel ta bee . Mu xamala chavich' jochel batel ta stojol jchapanvanej . Yu'un li jchapanvaneje chayac'ot ta sc'ob mayol ; li mayole chastic'ot ta chuquel .
42012059	Chacalbot ti mu xa xaloc' o tale , ja' to me laj atoj scotol ti c'u yepal tsc'ane ” , xi li Jesuse .
42013001	Ta sc'ac'alil c'alal te stsoboj sbaique , oy boch'o laj yalbeic Jesús c'u x'elan imilatic yu'un Pilato li israeletic liquemic tal ta Galilea c'alal ja'o te tsmilbeic smoton Diose . Li xch'ich'alique te icapbatic ta xch'ich'al smoton Dios yu'unic .
42013002	Li Jesuse jech laj yalbe : “ ¿ Me chanopic ti stuquic xa no'ox toj ech'em tsots smulic ta scotol galileaetic ti boch'otic ichamic chavalique ?
42013003	Chacalboxuc , mu jechuc . Me mu xasutes avo'ntonic ec li vo'oxuque , ja' jech ta xc'ot ta atojolic ec .
42013004	Li vaxaclajuneb ( 18 ) ichamic c'alal ilom yalel li q'uelub-osil te ta Siloee , ¿ me chanopic ti stuquic xa no'ox tsots smulic ta stojol li jnaclumetic ta Jerusalene ?
42013005	Chacalboxuc , mu jechuc . Me mu xasutes avo'ntonic ec li vo'oxuque , ja' jech ta xc'ot ta atojolic ec ” , x'utatic yu'un li Jesuse .
42013006	Li Jesuse laj yal jun lo'il jech chac li'i : “ Oy jun vinic sts'unoj jpets higo ta ts'usubaltic yu'un . Bat sq'uel me oy sat li higoe , pero mu'yuc sat la sta .
42013007	Jech laj yalbe li jchabits'usub yu'une : ‘ Li higo li'i yoxibal xa jabil li' chvul jq'uelilanbe sat , pero mu'yuc sat ta jta . Ja' lec ts'eto , yu'un altic li' smacoj banamil ’ , xut .
42013008	Itac'ov li jchabits'usube : ‘ Cajval , comtsano to li jabil li'i . Ta jlocbe lec yibel ta joyob . Ta xcac'be lec xyaxal .
42013009	Me isatine , lec . Me muc satine , xu' xa chats'et ’ , xi li jchabits'usub yu'une ” , xi li Jesuse .
42013010	Li Jesuse ichanubtasvan ta nail tsobobbail ta sc'ac'alil cuxub o'ntonal .
42013011	Te oy jun ants vaxaclajuneb ( 18 ) xa jabil stsaquel ta chamel , yu'un isoquesat yu'un pucuj . Jeche' xcujcun ta xanov . Me jutuc mu xu' tuc' tsva'an sba .
42013012	C'alal laj yil li Jesuse , laj yic' . Jech laj yalbe : — Ants , colem xa li achamele — xut .
42013013	Li Jesuse laj yac' xchibal sc'ob ta sbec'tal li antse , jech ta ora ituq'uib li sbaquile , lic yalbe slequilal Dios .
42013014	Li banquilal te ta nail tsobobbaile i'ilin ti c'alal icoltavan Jesús ta sc'ac'alil cuxub o'ntonale , jech laj yalbe li cristianoetique : — Oy vaquib c'ac'al xu' chij'abtejutic . Ja'o xatalic me chac'anic coltaele . Mu xatalic ta sc'ac'alil ta jcux co'ntontic — xut .
42013015	Li Cajvaltique jech la stac'be : — Jlo'lavanejoxuc . Li jujunoxuque ¿ me mu'yuc chatitun batel avacaxic , o me aca'ic ta sc'ac'alil ta jcux co'ntontic sventa chbat avac'beic yoxo' yuch' ?
42013016	Li ants li'i ti ja' smomnich'on Abrahame , xvaxaclajunebal ( 18 ) xa jabil tsacbil ta chamel yu'un li pucuje , ¿ me mu stac' ta jcolta ta sc'ac'alil ta jcux co'ntontic ? — x'utatic yu'un li Jesuse .
42013017	C'alal laj yal jech li Jesuse , iq'uexov scotol li boch'otic chopol chilic li Jesuse . Pero li yepal cristianoetique xcuxet no'ox yo'ntonic ta sventa ti toj lec scotol c'usitic tspas li Jesuse .
42013018	Lic yal jun lo'il li Jesuse , jech laj yal : “ ¿ C'usi xu' ta jco'oltsan o li ventainel yu'un Diose ? ¿ C'usi lo'ilal xu' chcal ti xco'laj smelole ?
42013019	Ja' co'ol xchi'uc bec' mostaza la sts'un ta yosil jun vinic . C'alal ich'ie , lec muc' ibat . Jech ital mutetic , tal spas stasic ta sc'obc'ob ” , xi li Jesuse .
42013020	Jech laj yal yan lo'il noxtoc li Jesuse : “ ¿ C'usi ta jco'oltsan o li ventainel yu'un Diose ?
42013021	Ja' co'ol xchi'uc svolesubil xch'ut pan ti tscap ta oxbis arina jun antse , pero lec chvol o xch'ut scotol ” , xi li Jesuse .
42013022	Li Jesuse ijelov batel ta lumetic xchi'uc ta tsobtsobnaetic , yu'un chbat ta Jerusalén . Te i'ech' chanubtasvanuc ti butic ijelove .
42013023	Oy boch'o jech la sjac' : — Cajval , ¿ me jutuc no'ox li boch'o ta xcolique ? — xi . Itac'ov li Jesuse :
42013024	— Aq'uic persa ti cha'ochic ta biq'uit ti'nae . Chacalboxuc , ep li boch'o tsc'an ta x'ochique , pero mu xu' yu'unic .
42013025	Jech chac c'u cha'al me laj xa smac sti' sna li yajval nae , me ts'acal to ta xtal atijic li ti'nae , jech chavalbeic : ‘ Cajval , jambuncutic li ti'nae ’ , xavutic . Jech chayalboxuc : ‘ Mu jna' bu liquemoxuc tal ’ , xayutoxuc .
42013026	Jech chlic avalbeic : ‘ La jchi'inotcutic ta ve'el , ta uch' vo' , laj achanubtasuncutic ta xoraltic cu'uncutic ’ , xavutic .
42013027	Jech chayalboxuc : ‘ Laj xa calboxuc ti mu jna' bu liquemoxuc tale . Voc'o abaic ta jtojol , yu'un toj chopol c'usitic laj apasic ’ , xayutoxuc .
42013028	Te chlic avoc'ta abaic ; te xc'uxet aveic . Yu'un chavilic ti te xa ochemic yo' bu tspas mantal Dios li Abrahame , li Isaaque , li Jacobe , xchi'uc scotol li j'alc'opetique . Yan li vo'oxuque jipbiloxuc o loq'uel .
42013029	Xchi'uc chavilic ep yanlum cristianoetic liquemic tal ta sloq'ueb c'ac'al , ta smaleb c'ac'al , ta norte , ta sur . Chavilic te chotolic ta ve'el yo' bu tspas mantal li Diose .
42013030	A'yo ava'yic , oy boch'otic ts'acalpat oyic li' ta ora ti ja' ba'yucbe ta xc'otique . Oy boch'otic ba'yucbeic li' ta ora ti ja' ts'acalpat ta xc'otique — xi li Jesuse .
42013031	Ta sc'ac'alil le'e te ital jayibuc fariseoetic , jech laj yalbeic li Jesuse : — Loc'an batel , yu'un tsc'an ta smilot li Herodese — xutic .
42013032	Itac'ov li Jesuse : — Batanic , jech xavalbeic li jcot vet le'e : ‘ A'yo ava'ay , li' ta ora xchi'uc oc'ome ta to jloq'ues pucujetic , xchi'uc ta to jcolta jchameletic . Cha'ej to ta xlaj co'nton .
42013033	Li' ta ora , xchi'uc oc'om cha'eje ta jtam batel jbe , yu'un mu lecuc me muc ta Jerusalenuc ta xcham li yaj'alc'op Diose ’ , xi laj yal tal — utic c'otel .
42013034	“ ¡ Jerusalén , Jerusalén , atalel o ti chamil li j'alc'opetique , ti chavac'be ton li boch'otic tacbilic tal ta atojole ! Ep xa ta velta la jc'an ta jtsob avalab jech chac c'u cha'al tstsob yol ta yolon xic' jcot me' caxan , pero muc xac'an .
42013035	A'yo ava'ay , ictabil chacom o . Mu'yuc xa bu chavilun o , ja' to me la sta sc'ac'alil jech chavale : ‘ Toj lec li boch'o tacbil tal yu'un Cajvaltic Diose ’ , me xachie ” , xut Jerusalén li Jesuse .
42014001	C'alal ja'o sc'ac'alil ta xcux yo'ntonique , li Jesuse i'ic'at ta ve'el ta sna jun banquilal fariseo . Li fariseoetique te ta sq'uelic c'usi ta spas li Jesuse .
42014002	Te oy ta stuq'uil jun vinic situben sbec'tal .
42014003	Li Jesuse jech la sjac'be li boch'otic xchanojic lec smantal Diose xchi'uc li fariseoetique : — ¿ Me xu' chijcoltavan ta sc'ac'alil ta jcux co'ntontique ? — xut .
42014004	Muc xtac'ov ic'otic . Li Jesuse la spic li jchamele , la scolta , xchi'uc laj yalbe ti ac'o batuc ta snae .
42014005	Li Jesuse jech la sjac'be li fariseoetique : — Li vo'oxuque , me oy ta x'och ta vomlum anich'onic , o me avacaxic ta sc'ac'alil ta jcux co'ntontique , ¿ me mu chbat aloq'uesic ta ora ? — xut .
42014006	Muc xtac'ov ic'otic ti c'alal jech i'albatic yu'un Jesuse .
42014007	C'alal laj yil Jesús ti ja' tst'ujic ba'yuc lequil chotlebal ta mexa li boch'otic ic'bilic ta ve'ele , jech laj yalbe jun lo'il scotolic :
42014008	— Me oy boch'o chayic'oxuc ta q'uin nupinele , mu me xbat achotan abaic ta ora ta lequil chotlebal , naca me oy boch'o ic'bil tal ti ja' ech'em ich'bil ta muc' jech chac c'u cha'al vo'ote .
42014009	Xu' jech ta xlic yalboxuc li boch'o i'ic'vane : ‘ Ja' ac'beic xchotleb li jchi'iltic li'i ’ , xayutoxuc . Jech xaq'uexetic xa ti c'alal chaloq'uic batel , chbat chotlanic ta slajeb chotlebale .
42014010	C'alal cha'ic'atic ta ve'ele , ja' lec bat chotlanic ta slajeb chotlebal . Jech c'alal ta xtal li boch'o laj yic'oxuque , xu' jech ta xlic yalboxuc : ‘ Li' xatal ta lequil chotlebale ’ , xayutoxuc . Jech ich'bil ta muc' chac'otic ta stojol scotol li boch'otic te co'ol chotoloxuc ta ti'mexa achi'uquique .
42014011	Yu'un li boch'o muc' chac' sbaique , ta sbic'tajesatic . Yan li boch'o biq'uit chac' sbaique , ja' ta x'ac'atic ta ich'el ta muc' — xi li Jesuse .
42014012	Li Jesuse jech laj yalbe ec li boch'o i'ic'van ta ve'ele : — C'alal cha'ic'van ta ve'ele , mu me ja'uc xavic' li boch'otic lec xac'opan aba achi'uque , xchi'uc li achi'iltac ta voq'uele , xchi'uc li avuts' avalaltaque , xchi'uc li boch'otic noch' nacaloxuc achi'uc ti jc'ulejetique . Yu'un xu' ta xlic spacbot ec ti laj avic' ta ve'ele , jech avich'oj xa atojol chc'ot o .
42014013	C'alal cha'ic'van ta ve'ele , ja' xavic' li me'onetique , li boch'otic motmot sc'obique , li coxoetique , xchi'uc li ma'satetique .
42014014	Jech chayac'bot bendición li Diose , yu'un mu xu' yu'unic spaquel . Jech chavich' amoton c'alal chcha'cuxiic li boch'otic tuc' yo'ntonique — xi li Jesuse .
42014015	C'alal laj ya'yic jech laj yal li Jesuse , oy jun boch'o te co'ol oyic ta mexa xchi'uquic jech laj yalbe li Jesuse : — Toj xcuxet no'ox yo'nton li boch'otic jech ta xve'ic yo' bu tspas mantal li Diose — xi .
42014016	Li Jesuse jech laj yalbe : — Oy jun vinic laj yac' muc'ta ve'el . La stac ta iq'uel ep cristianoetic .
42014017	C'alal ista yorail ve'ele , la stac batel smozo , yu'un ac'o bat yic' tal li boch'otic yalanojbe xa ono'oxe . Jech c'ot yalbe : ‘ Batanic xa ; chapal xa li ve'lile ’ , xut c'otel .
42014018	Pero scotolic laj yalic ti mu c'u xutique . Li june jech laj yal : ‘ Mu xu' cu'un chibat , yu'un ja' to la jman cosil jech tsots sc'oplal chbat jq'uel . Avocoluc albo mu me chopoluc xa'ay ’ , xi .
42014019	Li yane jech laj yal : ‘ Mu xu' cu'un chibat , yu'un ja' to la jman lajuncot j'abtel vacax ; ja' chbat jpas quic me lec x'abtejic . Avocoluc albo mu me chopoluc xa'ay ’ , xi .
42014020	Li yane jech laj yal : ‘ Mu xu' cu'un chibat , yu'un ja' to linupin ’ , xi .
42014021	C'alal isut batel li mozoe , c'ot xcholbe yajval li c'usitic laj yalic jujunique . Li yajval ve'lile i'ilin , jech laj yalbe li smozoe : ‘ Batan ta anil ta cuxub o'ntonaletic ta yut lum xchi'uc ta xoraltic . Ja' ic'ano tal li me'onetique , li boch'otic motajtic sc'obique , li coxoetique , xchi'uc li ma'satetique ’ , xut .
42014022	Li mozoe la xch'un . Ts'acal jech laj yalbe li yajvale : ‘ Cajval , la jpas scotol li c'usi laj avalbune , pero oy to xocol li ve'lile ’ , xut .
42014023	Li vinique jech laj yalbe li smozoe : ‘ Batan xa ta muc'tic be xchi'uc ta bic'tal be . Ic'ano tal ta persa li boch'otic chatae , yu'un ac'o nojuc li jnae .
42014024	Chacalbot ava'ay , scotol li boch'otic ba'yuc quic'anoje , me junuc mu'yuc xa chtal spas ya'yic o c'u x'elan li ve'lile ’ , xi li yajval ve'lile — xi li Jesuse .
42014025	Bats'i ep cristianoetic bat xchi'inic li Jesuse . Ijoyij li Jesuse jech laj yalbe :
42014026	“ Li boch'o tsc'an chtal ta jtojole , me mu comtsanbaj xa'ay li stot sme'e , li yajnile , li xnich'nabe , li xchi'iltac ta voq'uele , xchi'uc li xcuxlejal stuque , mu xu' chcom ta cajchanc'op .
42014027	Li boch'o mu sc'an xq'uech scruz sventa chists'aclinune , mu xu' ch-och ta cajchanc'op .
42014028	Jech chac c'u cha'al li boch'o tsc'an tspas toyol q'uelub-osil yu'une , ba'yuc ta snop c'u yepal taq'uin ta xlaj yu'un ta scotol , xchi'uc tsc'an tsq'uel me oy yu'un scotol ti c'u yepal tsc'an ti c'alal to chvu' oe .
42014029	Yu'un me mu snop lec ba'yuque , me laj xa sliquesbe snaclebe ts'acal ta xquechan , yu'un chil ti mu xu' yu'une , jech ta xlic labanatuc yu'un li boch'o ta xilique . Jech chalic :
42014030	‘ Q'uelavil li vinique , la sliques spasel li q'uelub-osil yu'une , pero muc xu' yu'un ’ , xi sc'oplal .
42014031	Jech noxtoc , me oy jun ajvalil chbat spasic pleito xchi'uc yan ajvalile , tsc'an ba'yuc ta snop lec me stsal yu'un yajcontra ta lajunmil ( 10,000 ) yajsoldado ti ja' jtob ta mil yajsoldado ( 20,000 ) li yajcontrae .
42014032	Me cha'ay ti mu xu' yu'une , c'alal nom to'ox oy li yajcontrae , ta stac batel xchi'il ta abtel , yu'un ac'o bat slequilc'opan li yan ajvalile , yu'un ac'o co'lajuc yo'ntonic .
42014033	Ja' no'ox jech ec li vo'oxuque , me oy boch'o mu xu' yu'un tscomtsan scotol c'usitic oy yu'une , mu xu' ch-och ta cajchanc'op .
42014034	“ Li ats'ame oy lec stu . Pero me ch'ayem xa xchi'ile , ¿ c'u x'elan xu' ta xchi'um yan velta ?
42014035	Mu xa xyaxubtas o banamil , xchi'uc mu xa xtun sventa tsc'a'es c'usitic chtun ta sventa xyaxal banamil . Jipel xa chbat o . Boch'o oy xchiquin ac'o snopbe smelol ” , xi li Jesuse .
42015001	Inopajic tal ta stojol Jesús scotol jtsobpatanetic xchi'uc jpasmuliletic , yu'un tsc'an ta xa'ibeic sc'op .
42015002	Li fariseoetic xchi'uc li boch'otic lec xchanojic smantal Diose iliquic ta vulajetel , jech laj yalic : — Li vinic li'i ja' ta xic'an li jpasmuliletique ; ta xchi'inic ta ve'el noxtoc — xiic .
42015003	Ja' yu'un li Jesuse laj yalbe jun lo'il , jech laj yal :
42015004	“ Me oy boch'o avu'unic oy vo'vinic ( 100 ) ta cot xchije , me ich'ay jcotuque , ¿ me mu teuc ta scomtsan ta jamalaltic li balunlajuneb yo'vinic ( 99 ) ta cote , yu'un chbat st'un tal li jcot ich'aye ? ¿ Me mu ja'uc to chlaj yo'nton c'alal me la stae ?
42015005	C'alal me la sta li jcote , xcuxet xa yo'nton ta scajan tal ta snecub .
42015006	C'alal chvul ta snae , ta stsob scotol li yuts' yalaltaque xchi'uc li boch'otic noch' nacalic xchi'uque , jech ta xalbe : ‘ Cuxetuc me avo'ntonic ec , yu'un laj xa jta li jcot jchij ich'aye ’ , xut .
42015007	Chacalboxuc ava'yic , ja' no'ox jech toj xcuxet yo'ntonic te ta vinajel ec c'alal me tsutes yo'nton jun jpasmulile . Ja' mu sta jech xcuxet yo'ntonic yu'un li balunlajuneb yo'vinic ( 99 ) tuc' yo'ntonique , yu'un mu xa persauc ta sutes yo'ntonic .
42015008	“ Me oy jun ants oy lajuneb dracma staq'uine , me ich'ay junuc yu'une , ¿ me mu tstsan stoj , xchi'uc me mu tsmes lec sna , yu'un ta st'un li staq'uin ich'ay yu'une ? ¿ Me mu ja'uc to chlaj yo'nton c'alal me la stae ?
42015009	Me la stae , ta stsob scotol li yuts' yalaltaque xchi'uc li boch'otic noch' nacajtic xchi'uque , jech ta xalbe : ‘ Cuxetuc me avo'ntonic ec , yu'un laj xa jta li dracma taq'uin ich'ay cu'une ’ , xut .
42015010	Chacalboxuc , ja' no'ox jech ec li Diose , xcuxet no'ox yo'nton xchi'uc yaj'almantaltac c'alal me ta sutes yo'nton jun jpasmulile ” , xi li Jesuse .
42015011	Li Jesuse jech laj yal noxtoc : “ Oy jun vinic oy chib xnich'on .
42015012	Li its'inale jech laj yalbe li stote : ‘ Tati , ac'bun li c'usi oy avu'un ti c'u yepal sc'oplal chavac'bune ’ , xut . Ja' yu'un li totile lic svoc'be li chib xnich'one .
42015013	Ibat no'ox jayibuc c'ac'al , li its'inale la stsob scotol li c'usitic oy yu'une ; iloc' batel ta nom , ibat ta yan banamil . Te c'ot slajes scotol li c'usitic oy yu'une . Solel ich'ay o batel xchi'uc .
42015014	C'alal laj yixtan scotol li c'usitic oy yu'une , ital tsots vi'nal ti bu nacale , jech itsacat ta vi'nal .
42015015	Ibat spac'alin sba ta sna jun vinic ti te no'ox noch' nacale . Li vinique la stac batel ta chabichitom .
42015016	Li quereme chvi'naj ta jyalel , jech chac sve' ya'ay li sve'el chitometique , yu'un mu'yuc c'usi ch-ac'bat o .
42015017	Ts'acal jech lic snop ta yo'nton : ‘ Oy ep j'abteletic yu'un li jtote , lec noj xch'ut scotolic . Yan li vu'une ta xa xicham ta vi'nal .
42015018	Ja' lec ta xitots , ta xibat ta stojol li jtote , jech ta xc'ot calbe : Tati , laj xa jta jmul ta stojol li Diose , xchi'uc laj xa jta jmul ta atojol ec .
42015019	Mu xa snupin chicom ta anich'on . Cuyun xa no'ox ta amozo , xcut c'otel ’ , xi la snop ta yo'nton .
42015020	Jech isut batel ta sna li stote . “ C'alal nom to'ox x'ech' batele , i'ilat yu'un li stote . Li totile ic'uxubaj ta yo'nton li xnich'one . Ibat ta anil , bat snup ta be ; la smey , la sts'uts' .
42015021	Jech i'albat yu'un li xnich'one : ‘ Tati , laj xa jta jmul ta stojol li Diose , xchi'uc laj xa jta jmul ta atojol ec . Mu xa snupin chicom ta anich'on ’ , xut .
42015022	Pero li totile jech laj yalbe li smozotaque : ‘ Ich'ic tal ta ora li c'u'il bu toj leque , ac'beic slap . Ac'beic yixtolal sc'ob xchi'uc xonob .
42015023	Iq'uic tal li ch'ium vacax ti bu lec jubene . Milic jti'tic , jpastic lec q'uin .
42015024	Yu'un chamen to'ox li jnich'on li'i , pero icha'cux xa ; ch'ayem to'ox , pero laj xa jta ’ , xi . Jech lic spasic lec q'uin .
42015025	“ Li banquilale ja'o mu'yuc te oy , yu'un batem ta abtel . C'alal isut tale , nopol xa'ox x'ech' tal ta sts'el sna ; ja' to laj ya'ay ti ta xbac' son , xchi'uc ti ch-ac'otajique .
42015026	Laj yic' loq'uel jun smozoic ; la sjac'be c'usi sventa li q'uin tspasique .
42015027	Jech i'albat : ‘ Yu'un isut xa tal li avits'ine . Li atote la smil li ch'ium vacax ti lec jubene . Ja' sventa ti cuxul , ti lec tsots isut tal li avits'ine ’ , x'utat .
42015028	C'alal laj ya'ye , i'ilin . Muc sc'an x'och ta sna . C'alal laj ya'ay li stote , iloc' svocolta ti ac'o ochuque .
42015029	Pero li banquilale jech laj yalbe li stote : ‘ Q'uelavil , ep xa jabil li'abtej avu'un . Mu'yuc la jbaj amantal . Pero mu'yuc c'usi avac'ojbun . Me jcotuc tentsun , mu'yuc avac'ojbun sventa ta jpas q'uin jchi'uc li boch'otic lec jc'opane .
42015030	Pero c'alal isut tal li anich'on ti ay yixtan ta jmulavil antsetic scotol li c'usitic laj avac'bee , ta ora laj amilbe li ch'ium vacax ti bu lec jubene ’ , xut li stote .
42015031	“ Itac'ov li stote : ‘ Totil , li vo'ote scotol c'ac'al li' jchi'uc jbatic . Scotol li c'usitic oy cu'une ja' avu'un ec .
42015032	Ja' tsc'an ti jech ta jpastic q'uine xchi'uc ti xcuxet co'ntontique . Yu'un li avits'ine chamen to'ox , pero icha'cuxi xa . Ch'ayem to'ox , pero laj xa jta ’ , xut ” , xi li Jesuse .
42016001	Li Jesuse laj yalbe yan lo'il li yajchanc'optaque : “ Oy jun vinic , lec jc'ulej . Oy jchabina yu'un . Li jchabinae bat tic'batuc smul ta stojol li yajvale . Li smul itic'bate , yu'un la slajesbe c'usitic oy yu'un li yajvale .
42016002	Li vinique laj yic' li jchabina yu'une , jech laj yalbe : ‘ Laj ca'ay ti chopol c'usi chapase . Albun ca'ay c'u x'elan oy scotol li c'usitic aventainoje , yu'un mu xa xu' chachabibun jna ’ , xut .
42016003	Li jchabinae jech lic snop : ‘ ¿ C'usi ta jpas , yu'un chisloq'uesun ta abtel li cajvale ? Mu xu' cu'un chi'abtej ta banamil ; chiq'uexov noxtoc me ta jc'an limosnae .
42016004	Ta jna' xa c'usi ta jpas c'alal me liloc' ta cabtele , yu'un jech oy boch'o chixc'uxubinun , chiyotesicun ta snaic ’ , xi .
42016005	Jech ta jujuntal laj yic'an li j'iluviletic yu'un yajvale . Jech la sjac'be li boch'o ba'yuc itale : ‘ ¿ C'u yepal avil yu'un li cajvale ? ’ , xut .
42016006	Itac'ov : ‘ Vo'vinic ( 100 ) baril aceite quich'oj ’ , xi . Jech laj yalbe : ‘ Li' oy li svunal avile . Chotlan , jelo ta anil . Lajuneb yoxvinic ( 50 ) baril xa no'ox xats'iba ’ , xut .
42016007	Jech la sjac'be li yane : ‘ Vo'ote , ¿ c'u yepal li avile ? ’ , xut . Itac'ov : ‘ Vo'vinic ( 100 ) coxtal trigo quich'oj ’ , xi . Jech laj yalbe : ‘ Li' oy svunal li avile ; chanvinic ( 80 ) coxtal trigo xa no'ox xats'iba ’ , xut .
42016008	Li yajvale jech laj yal : ‘ Toj lec bij li vinique ’ , xi . Yu'un li boch'o ja' batem ta yo'ntonic c'u x'elan lec ch-ech'ic li' ta banamile , ja' toj bijic ta snopel c'usi tspasic . Yan li boch'o oyic ta sac osile , mu sta jech sbijilic .
42016009	“ Vu'un chacalboxuc : Li c'usitic oy avu'unic ti ja' no'ox ac'biloxuc aventainique , tunesic sventa chasa' boch'o lec chavil aba achi'uquic . Jech c'alal tsta yorail chlaj sc'oplal li ac'ulejalique , oy boch'o chayic'oxuc ochel ta sna ta sbatel osil .
42016010	“ Li boch'o lec xtojob ta sventainel li c'usi mu'yuc tsots sc'oplale , ja' no'ox jech lec xtojob ta sventainel noxtoc li c'usi tsots sc'oplale . Yan li boch'o mu xtojob ta sventainel c'usi mu'yuc tsots sc'oplale , ja' no'ox jech mu xtojob ta sventainel li c'usi tsots sc'oplale .
42016011	Me mu xana'ic stunesel li ac'ulejalic li' ta banamile , ¿ boch'o ta xch'un ti xu' avu'unic sventainel li mero ac'ulejalique ?
42016012	Yu'un me mu xana'ic lec stunesel li c'usi mu ja'uc avu'unique , mu me xanopic ti cha'ac'batic li c'usi ja' avu'un atuquique .
42016013	“ Me junuc mozo mu xu' yu'un chtun ta chib yajval . Yu'un xu' chopol chil li june ; xu' ja' lec chil li yane . Xu' ja' lec chich' ta muc' li june ; xu' ja' mu xich' ta muc' li yane . Ja' jech mu xu' chatunic yu'un Dios me ja' batem avo'ntonic yu'un li taq'uine ” , xi li Jesuse .
42016014	C'alal jech laj ya'yic li fariseoetique , la slabanic li Jesuse , yu'un stalelic ti xpich'et no'ox yo'ntonic yu'un taq'uine .
42016015	Li Jesuse jech laj yalbe : “ Li vo'oxuque chavaq'uic ta ilel ta stojol cristianoetic ti tuc' avo'nton avalojique , pero li Diose xotquin li avo'ntonique . Yu'un li boch'o chac' sba ta ich'el ta muc' ta stojol cristianoetique ja' mu'yuc stu ta stojol li Diose .
42016016	“ Li smantaltac Diose xchi'uc li c'usitic laj yalic j'alc'opetique ja' laj ava'yic o c'alal to ital li Juan j'ac'vanej ta vo'e . Ja'o te lic yich' cholel tal noxtoc li ventainel yu'un Diose . Jech scotolic chaq'uic persa tsc'an ch-ochic ta scotol yo'ntonic .
42016017	“ Li vinajel banamile ta anil chlaj . Yan li jbel no'ox smantal Diose mu xlaj sc'oplal o .
42016018	“ Li boch'o ta xicta yajnile , me ta xic' yan antse , ja' no'ox ta xmulivaj xchi'uc . Jech ec , li boch'o ta xic' ictabil antse ja' no'ox ta xmulivaj xchi'uc ” , xi li Jesuse .
42016019	Li Jesuse jech laj yal noxtoc : “ Oy to'ox jun vinic lec jc'ulej . Puru yax'elan poc' , xchi'uc puru lequil lino no tslap . Scotol c'ac'al puru lequil ve'lil tsve' .
42016020	Oy jun vinic noxtoc , Lázaro sbi . Ja' jc'anlimosna . Te ta xc'ot chotanatuc ta sti' sna li jc'ulej vinique , nojem ta c'a'al chinetic sbec'tal .
42016021	Li Lazaroe chac ac'batuc sve' ya'ay li c'usitic chbaj yalel ta yolon xmexa li jc'ulej vinique . Pero ja' no'ox te chtal lec'batuc ta ts'i'etic li sc'a'emale .
42016022	Ta yan c'ac'al icham li jc'anlimosnae , i'ic'at batel yu'un yaj'almantaltac Dios yo' bu oy li Abrahame . Icham ec li jc'ulej vinique , imucat .
42016023	“ C'alal ja'o te chich' vocol ta c'atinbaque , la stoy sat . Laj yil batel ta nom li Abrahame , xchi'uc li Lázaro te xchi'inoje .
42016024	Li jc'ulej vinique tsots i'avan , jech laj yalbe li Abrahame : ‘ Jmoltot Abraham , c'uxubinun . Taco tal li Lazaroe . Ac'o sts'aj tal sni' sc'ob ta vo' ; ac'o tal sicubtasbun li coq'ue , yu'un toj ep ta xquich' vocol li' ta yat c'oq'ue ’ , xi .
42016025	Li Abrahame jech laj yalbe : ‘ Totil , na'o ava'ay ti toj lec c'usi laj ata yu'un li ac'ulejal c'alal cuxulot to'oxe . Yan li Lazaroe puru vocol no'ox la sta . Pero li stuque li' xa oy ta lequilal . Li vo'ote te xa chavich' o vocol .
42016026	Mu'yuc boch'o xu' ta xtal te yo' bu oyote , yu'un oy muc'ta xab pasbil ta o'lol . Jech mu'yuc boch'o xu' ta xjelov tal li' ec ’ , xi .
42016027	“ Itac'ov li jc'ulej vinique : ‘ Me mu xu'e tati , ja' no'ox ta jc'anbot tsots vocol ti ac'o atac batel ta sna li jtote .
42016028	Yu'un oy to vo'ob quits'inab , ac'o bat yalbe ti mu me xtalic li' ta yavil tsatsal vocole ’ , xi .
42016029	Li Abrahame jech laj yalbe : ‘ Te yich'ojbeic svun li Moisese xchi'uc li yan yaj'alc'optac Diose . Xu' ja' ac'o xch'unic li c'usitic chale ’ , xut .
42016030	Itac'ov li jc'ulej vinique : ‘ Tati , le'e mu xch'unic . Pero ti oyuc boch'o ta xcha'cuxi ti te chbat c'opanaticuque , ja' to ta sutes yo'ntonic ’ , xi .
42016031	Li Abrahame jech laj yalbe : ‘ Me mu sc'an xch'unic c'usitic yaloj li Moisés xchi'uc yan yaj'alc'optac Diose , ac'o me ta xc'ot c'opanaticuc yu'un li boch'o chcha'cuxie , mu ono'ox xch'unic noxtoc ’ , xut ” , xi li Jesuse .
42017001	Li Jesuse jech laj yalbe li yajchanc'optaque : “ Mu c'u xcutic ti mu'yuc c'usi chasoquesoxuque , pero toj abul sba li boch'o tstunes c'usi xu' tsoques o xchi'ile .
42017002	Ja' xloc' venta ac'o chucbatuc jun muc'ta cho' ta snuc' , ti ac'o jipatuc ochel ta nabe . Ja' vocol me li' no'ox ta socbe yo'nton li ololetic li'i .
42017003	Q'uelo me aba atuquic noxtoc . “ Me oy la sta smul ta atojol jun achi'ile , tsots xataq'ui . Me la sutes yo'ntone , pasbo perdón .
42017004	Me oy ta sta smul ta atojol vucub velta ta jun no'ox c'ac'ale , me jech ta xtal yalilanbot jujun veltae : ‘ Ta jna' ti ja' jmule ; mu xa jpas jech ’ , me xayutote , pasbo perdón ” , xi li Jesuse .
42017005	Li yajtacbolaltac Jesuse jech laj yalbeic li Cajvaltique : — Epajesbuncutic li xch'unojel co'ntoncutique — xutic .
42017006	Jech i'albatic yu'un li Cajvaltique : — Me oy xa xch'unojel avo'ntonic jech chac c'u cha'al jbej biq'uit bec' mostazae , xu' avu'unic jech chavalbeic li jpets higo li'i : ‘ Loc'an batel li'i , bat tec'ano aba ta nab ’ , me xavutique , ta xch'un — x'utatic .
42017007	“ Me oy amozoic batem ta sloquel avosilic , o me xchabiel achijique , c'alal ta sut tale : ¿ ‘ La' me chotlan , ve'an li' ta mexae ’ , me xavutic ?
42017008	¿ Me mu jechuc no'ox chavalbeic : ‘ Ac'o amac , meltsanbun tal jve'el . Ja' to xave' xavuch' vo' ec me ilaj co'nton ta ve'el , ta uch' vo'e ’ , me mu xavuticuc ?
42017009	Me la xch'unbot amantale , ¿ me chatojbeic ta vocol noxtoc ?
42017010	Ja' no'ox jech ec li vo'oxuque , me laj ach'unic scotol c'usitic chayalboxuc Diose , tsc'an jech chavalic : ‘ Li vu'une mu'yuc c'usi xu' cu'un , yu'un ja' no'ox la jpas li c'usi sc'oplal ta jpase , tsc'an xachiic ’ , xi li Jesuse .
42017011	C'alal ibat ta Jerusalén li Jesuse , te ijelov ta sts'aquil Galilea xchi'uc Samaria .
42017012	Te ic'ot ta tsobtsobnaetic . Te italic lajuneb viniquetic tsacbilic ta c'a'el chamel . Nom no'ox la sva'an sbaic .
42017013	Tsots i'avanic jech laj yalic : — Jesús , jchanubtasvanej , avocoluc c'uxubinuncutic — xutic
42017014	C'alal laj yil li Jesuse , jech laj yalbe : — Batanic , bat ac'o abaic ta ilel ta stojol li paleetique — xut . C'alal ja'o chanovic batele , icol scotolic .
42017015	Oy jun ti tsots sc'oplal laj ya'ay icole , jech isut tal ta stojol li Jesuse . Tsots x'avet tal ta yalbel slequilal Dios .
42017016	C'ot squejan spatan sba ta banamil ta stojol li Jesuse , la stojbe ta vocol . Li vinic ti jech laj yale ja' te liquem tal ta Samaria banamil .
42017017	Li Jesuse jech laj yal : — ¿ Me mu lajunebuc ti la jcoltae ? ¿ Bu oyic li yan balunebe ?
42017018	¿ Me ja' no'ox isut tal , tal yalbe slequilal Dios li jun yanlum vinic li'i ? — xi .
42017019	Li Jesuse jech laj yalbe li vinique : — Lican , batan . Colemot xa ta sventa xch'unojel avo'nton — xut .
42017020	Li fariseoetique la sjac'beic Jesús c'usi ora chtal ventainvanuc li Diose . Itac'ov li Jesuse : — Li ventainel yu'un Diose muc toybiluc xa lec chtal .
42017021	Mu'yuc boch'o xu' jech chal : ‘ Q'uelavilic , li' xa oye , le' xa oye ’ , mu'yuc boch'o xi . Yu'un li ventainel yu'un Diose li' xa oy ta atojolic — xi li Jesuse .
42017022	Li Jesuse jech laj yalbe li yajchanc'optaque : — Ta to sta sc'ac'alil chac'an chaq'uelbeic sc'ac'alil c'usi ora chital , vu'un ti Xnich'on cristiano lic'ote . Pero mu'yuc chavilic .
42017023	Oy boch'otic jech chlic yalic : ‘ Li' xa oye ; le' xa oye ’ , xiic . Pero mu me xaloq'uic batel ; mu me xbat achi'inic .
42017024	Yu'un ja' jech chac c'u cha'al sacsevul ti xleblej no'oxe , ti sacjaman to chvinaj ta jujujot sti' vinajele , ja' jech chital c'alal me la sta sc'ac'alil vu'un ti Xnich'on cristiano lic'ote .
42017025	Pero persa ba'yuc ta xquich' ep vocol , yu'un mu xisc'anicun li cristianoetic li'i .
42017026	Jech chac c'u cha'al la spasic li cristianoetic c'alal cuxul li Noee , ja' no'ox jech tspasic ec c'alal chital vu'un ti Xnich'on cristiano lic'ote .
42017027	Jun yo'nton chve'ic , ch-uch'bajic , chnupinic , c'alal to i'och ta barco li Noee . C'alal ital li pulel ta vo'e , icham o scotolic .
42017028	Ja' jech ta xc'ot ta pasel noxtoc jech chac c'u cha'al ic'ot ta pasel c'alal cuxul li Lote . Jun yo'nton chve'ic chuch'ic vo' , chmanulajic , chchonolajic , tsts'unubajic , xchi'uc tsmeltsan lec snaic .
42017029	Yan li Lote iloc' batel ta Sodoma , ja'o iyal tal c'oc' ta vinajel xchi'uc azufre ; jech icham o scotolic .
42017030	Ja' jech tspasic noxtoc c'alal chicha'sut tal , vu'un ti Xnich'on cristiano lic'ote .
42017031	“ Ta sc'ac'alil le'e , li boch'o te oyic ta sjol snaique mu xa me x'och yich' c'usitic oy yu'unic . Li boch'otic te oyic ta yabtelique mu xa me sutic tal , chtal yich'ic li c'usi oy yu'unique .
42017032	Na'ic me c'u x'elan icom li yajnil Lote .
42017033	Li boch'o tsc'an tspoj xcuxlejale , ja' chch'ay . Yan li boch'o mu sventauc me chch'ay xcuxlejale , ja' ta xcuxi .
42017034	“ Chacalboxuc ava'yic , me ta ac'ubaltic chitale , me oy chib chvayic ta jun vaybale , jun ta xquic' , jun ta xcom .
42017035	Me oy chib antsetic ta xjuch'najique , jun ta xquic' , jun ta xcom — xi li Jesuse .
42017037	Jech la sjaq'uic : — Cajval , ¿ bu ta xc'ot ta pasel le'e ? — xutic . Itac'ov li Jesuse : — Jech chac c'u cha'al ti bu oy c'usi chamene , persa te chbat stsob sbaic li xulemetique — xi .
42018001	Li Jesuse laj yalbe jun lo'il li yajchanc'optaque . Ja' sventa ti tsots sc'oplal li sc'opanel Diose , ti tsc'an mu x'ech' yo'ntonique .
42018002	Jech laj yal : “ Oy jun jchapanvanej ta jun lum . Mu xich' ta muc' li Diose ; mu xich' ta muc' noxtoc li cristianoetique .
42018003	Oy jun me'on ants te nacal ec . Ep velta i'ay sc'opan li jchapanvaneje , jech laj yalbe : ‘ Avocoluc coltaun , yu'un oy boch'o chiscontrainun ’ , xut .
42018004	Li jchapanvaneje ep c'ac'al muc stuc'ulanbe sc'op li me'on antse . Ts'acal to jech la snop : ‘ Mu xixi' yu'un li Diose , mu xixi' yu'un li cristianoetique .
42018005	Ja' no'ox yu'un li' xva'vun tsa'bun xc'uxul jol li me'on antse , jech ta jchapan . Yu'un ch-ech' co'nton yu'un ti li' no'ox xva'vune ’ , xi ” , xi li Jesuse .
42018006	Jech laj yal noxtoc li Cajvaltique : “ Laj ava'yic c'usi chal li jchapanvanej ti chopol yo'ntone .
42018007	Yan li Dios ti tuc' yo'ntone , ¿ me mu ja'uc jech ta xchapan c'usi tsc'anic ta c'ac'al ta ac'ubal li boch'otic t'ujbilic yu'une ? Li stuque mu xjalij yu'un .
42018008	Ta ora chaxchapanboxuc . Pero c'alal chicha'tal , vu'un ti Xnich'on cristiano lic'ote , ¿ me yoquel to jech oy xch'unojel avo'ntonic chvul jtaoxuc ec ? ” , xi li Jesuse .
42018009	Li Jesuse laj yal jun lo'il noxtoc ta sventa li boch'otic tuc' yo'nton yalojique , ti mu'yuc stu chilic li yantique . Jech laj yal :
42018010	“ Oy chib viniquetic bat sc'opanic Dios ta ch'ulna . Li june ja' fariseo ; li yane ja' jtsobpatan .
42018011	Li fariseoe te c'ot sva'an sba ti c'alal la sc'opan Diose , jech laj yal : ‘ Dios , colavalbun ti mu jechuc co'nton jech chac c'u cha'al li yan cristianoetique . Yu'un li stuquique ta x'elc'ajic , mu'yuc tuc' yo'ntonic , ta xmulivajic . Mu jechuc co'nton noxtoc jech chac c'u cha'al li jtsobpatan li'i .
42018012	Li vu'une chib velta ta xquicta ixim ta jun xemuna . Scotol li c'usitic ta jtae ta jloq'ues jun ta lajlajuneb sventa amoton ’ , xut li Diose .
42018013	Yan li jtsobpatane nom no'ox va'al icom . Mu sc'an stoy sat ta vinajel . Ja' no'ox la smajilan sna yo'nton , jech la sc'opan Dios : ‘ Dios cu'un , c'uxubinun , yu'un jpasmulilun ’ , xut .
42018014	Chacalboxuc ava'yic , li jtsobpatane mu'yuc xa smul ch-ilat yu'un Dios ti c'alal isut batel ta snae . Yan li fariseoe mu jechuc . Yu'un li boch'otic tstoy sbaique ja' ta sbic'tajesatic . Yan li boch'otic biq'uit ta xac' sbaique ja' ta x'ac'atic ta ich'el ta muc' yu'un li Diose ” , xi li Jesuse .
42018015	Li cristianoetique laj yiq'uic tal ololetic ta stojol li Jesuse , yu'un ac'o yac' sc'ob ta stojolic . C'alal laj yilic li yajchanc'optaque , la spajesic .
42018016	Pero li Jesuse laj yic' li ololetique , jech laj yal : — Ac'o talicuc ta jtojol li ololetique ; mu xapajesic . Yu'un li boch'o jech yo'ntonic jech chac c'u cha'al ololetique , ja' ta xventainatic yu'un Dios .
42018017	Jamal chacalboxuc , li boch'o mu sc'an xac' sba ta ventainel yu'un Diose , me mu jechuc yo'nton jech chac c'u cha'al li olole , mu xu' chich' ventainel o yu'un Dios — xi li Jesuse .
42018018	Oy jun banquilal jech la sjac'be li Jesuse : — Lequil jchanubtasvanej , ¿ c'usi ta jpas ti xu' chicuxi o sbatel osile ? — xut .
42018019	Itac'ov li Jesuse : — ¿ C'u yu'un chavalbun ti lecune ? Mu'yuc ono'ox boch'o lec ; ja' no'ox lec stuc li Diose .
42018020	Xana' ti jech chal li mantaletique : ‘ Mu me xamulivaj ; mu me xamilvan ; mu me xa'elc'aj ; mu me xanopbe smul achi'il ; ich'o ta muc' atot ame' ’ , xi ” , x'utat yu'un li Jesuse .
42018021	Itac'ov li vinique : — Scotol le'e ta jbic'tal ono'ox jch'unoj tal — xi .
42018022	C'alal laj ya'ay Jesús ti jech itac'ove , jech laj yalbe : — Pero oy to jun c'usi sc'an avu'un . Chono scotol li c'usitic oy avu'une ; q'uelanbo me'onetic . Jech chata ac'ulejal te ta vinajel . Jech xu' chtal achi'inun — xut .
42018023	C'alal laj ya'ay jech li vinique , lic yat yo'nton , yu'un toj ep sc'ulejal .
42018024	C'alal laj yil Jesús ti ep chat yo'ntone , jech laj yal : — Toj vocol chac' sbaic ta ventainel yu'un Dios li jc'ulejetique .
42018025	Ja' mu vocoluc ta xjelov jcot camello ta chac acuxa ; ja' toj vocol ch-ochic yo' bu chventainvan Dios li jc'ulejetique — xi li Jesuse .
42018026	Li boch'otic laj ya'yique jech la sjaq'uic : — ¿ Boch'o ono'ox xu' ta xcol cha'e ? — xutic .
42018027	Itac'ov li Jesuse : — Li c'usi mu xu' yu'un cristianoe , li Diose xu' yu'un — xut .
42018028	Li Pedroe jech laj yal ec : — Cajval , li vu'uncutique laj xa jcomtsancutic scotol li c'usitic oy cu'uncutique . Li' xa jchi'inojotcutic — xut .
42018029	Itac'ov li Jesuse : — Melel li c'usi chacalboxuque , li boch'o laj xa scomtsan sna , me yajnil , me xchi'iltac ta voq'uel , me stot sme' , me xnich'nab , ti ja' tsots sc'oplal cha'ay chac' sba ta ventainel yu'un Diose ,
42018030	ta stabe ep xq'uexol li' ta banamil , xchi'uc ta xcuxi sbatel osil — xi li Jesuse .
42018031	Li Jesuse slecoj laj yic' loq'uel li yajchanc'optaque , jech laj yalbe : “ Q'uelavilic , chijbat xa ta Jerusalén . Vu'un ti Xnich'on cristiano lic'ote , ja' te chc'ot ta pasel scotol li jc'oplal la sts'ibaic comel yaj'alc'optac Dios ta vo'onee .
42018032	Chi'ac'at ta sc'ob yanlumetic ; ta xixchopolc'optaicun ; ta xislabanicun ; ta xistubtaicun .
42018033	Ta xac'bicun nucul ; ta xismilicun ; pero ta xicha'cuxi ta yoxibal c'ac'al ” , xi li Jesuse .
42018034	Pero li yajchanc'optaque muc xa'ibeic smelol ti jech i'albatique . Muc x'ac'bat sna'ic c'usi smelol . Yu'un muc to chc'ot ta yo'ntonic .
42018035	C'alal nopol xa x'ech'ic batel ta lum Jericó li Jesuse , te chotol la staic ta ti'be jun ma'sat ; te ta sc'an limosna .
42018036	C'alal laj ya'ay ta xjelov ep cristianoetique , la sjac' c'usi chc'ot ta pasel .
42018037	I'albat ti ja' te ta xjelov batel li Jesús liquem ta Nazarete .
42018038	Jech tsots lic yapta li Jesuse : — ¡ Jesús , smomnich'on David , avocoluc c'uxubinun ! — xut .
42018039	Li boch'otic ba'yucbeique laj yutic , yu'un ac'o ch'abiuc . Pero yo'to tsots lic avanuc , jech laj yal : — ¡ Smomnich'on David , avocoluc c'uxubinun ! — xi .
42018040	Li Jesuse iva'i , la stac ta iq'uel . C'alal ivul yo' bu oye , jech la sjac'be :
42018041	— ¿ C'usi chac'an ta jpasbot ? — xut . Itac'ov li ma'sate : — Cajval , ta jc'an ac'o jamuc jsat — xi .
42018042	Li Jesuse jech laj yalbe : — Lec oy , ac'o jamuc li asate . Ta sventa xch'unojel avo'nton ti lacole — xut .
42018043	Jech ta ora ijam li sate . La xchi'in batel li Jesuse ; laj yalbe batel slequilal Dios . C'alal laj yil scotol li cristianoetique , laj yalbeic slequilal Dios ec .
42019001	Li Jesuse i'och batel ta lum Jericó , tuc' ox ta xjelov batel .
42019002	Oy jun vinic te ta lum Jericó , Zaqueo sbi . Ja' banquilal yu'un jtsobpatanetic . Lec jc'ulej li vinique .
42019003	Li Zaqueoe tsc'an ta sq'uel boch'o li Jesuse , pero mu xil yu'un toj ep li cristianoetique , yu'un comcom vinic no'ox li Zaqueoe .
42019004	Jech ijelov batel ta anil ; imuy ta jpets sicómoro te' yo' bu ta xjelov li Jesuse , yu'un jech xu' ta xil .
42019005	C'alal ijelov li Jesuse , la sq'uel muyel . Jech laj yalbe : — Zaqueo , yalan tal ta anil , yu'un li' orae tsots sc'oplal te chibat ta ana — xut .
42019006	Jech ta ora iyal li Zaqueoe , xcuxet no'ox yo'nton laj yic' batel ta sna li Jesuse .
42019007	C'alal laj yil li cristianoetique , iliquic ta bic'talvulajetel , jech laj yalic : “ Q'uelavil , i'och ta sna jun jpasmulil li Jesuse ” , xiic .
42019008	Li Zaqueoe iva'i , jech laj yalbe li Cajvaltique : — Cajval , a'yo ava'ay . Ta xcac'be j'o'loluc c'usitic oy cu'un li me'onetique . Me oy boch'o la jmucul lo'labe staq'uine , chanib velta jech yepal ta jsutesbe — xi .
42019009	Li Jesuse jech laj yal : — Li' ta orae ivul xa coltael li' ta nae . Yu'un li vinic li'i ja' smomnich'on ec li Abrahame .
42019010	Vu'un ti Xnich'on cristiano lic'ote ja' tal jcolta , ja' tal jsa' li boch'otic ch'ayemique — xi li Jesuse .
42019011	C'alal te ta xa'yic c'usi ta xal li Jesuse , lic yal yan lo'il noxtoc , yu'un nopol xa'ox sc'an xc'otic ta Jerusalén . Yu'un li cristianoetique la snopic ti ja' xa yorail ch-och ta ajvalilal li Boch'o t'ujbil yu'un Diose .
42019012	Li Jesuse jech laj yal : “ Oy jun vinic lec ich'bil ta muc' . Ibat ta nom ta yan banamil , yu'un bat yich' tal yabtel , yu'un ta x'och ta ajvalilal . Ts'acal to isut tal .
42019013	C'alal mu'yuc to'ox chbate , laj yic' lajuneb yaj'abtel . Laj yac'be lajuneb mina jujunic . Jech laj yalbe : ‘ Bat jolintasic , ja' to ti c'alal chisut tale ’ , xut comel .
42019014	Pero ibajat yu'un li xchi'iltaque , jech lic staquic batel boch'o chbat yal ti bu batem yich' tal yabtele . Jech c'ot yalic : ‘ Mu jc'ancutic ja' ta x'och ta ajvalilal cu'uncutic li jchi'ilcutic le'e ’ , xiic c'otel .
42019015	“ C'alal isut tal ta yich'el yabtele , c'ot stacan ta iq'uel li smozotac ti yac'ojbe sjolintasic staq'uine , yu'un tsc'an cha'ay c'u yepal ijolin yu'unic .
42019016	Li boch'o ba'yuc itale jech laj yal : ‘ Cajval , li ataq'uin laj avac'bun comele ijolin cu'un lajuneb ’ , xut .
42019017	Itac'ov li yajvale : ‘ Lec oy , vo'ot lequil j'abtelot cu'un . Ta sventa ti jun avo'nton laj aventain li jtaq'uin ti jutuc no'ox laj cac'bot comele , jech chacac'bot aventain lajuneb lum ’ , x'utat .
42019018	Ital noxtoc li yane , jech laj yal : ‘ Cajval , li ataq'uin laj avac'bun comele ijolin cu'un vo'ob ’ , xut .
42019019	Itac'ov li yajvale : ‘ Lec oy , li vo'ote chacac'bot aventain vo'ob lum ec ’ , x'utat .
42019020	Ital noxtoc li yane , jech laj yal : ‘ Cajval , li' oy li ataq'uin laj avac'bune . La jpix lec ta panyo ; la jnac' lec .
42019021	Yu'un lixi' avu'un . Yu'un jna'oj ti simaronote . La jna' ti chavich' sutel ti bu muc vo'ocot avabtele , ti chac'aj ti bu muc vo'ocot laj ats'une ’ , xut .
42019022	Jech i'albat yu'un li yajvale : ‘ Vo'ote chopol j'abtelot . Ta sventa ave atuc ta jchapanot . Me laj ana' ti toj simaronun , ti ta xquich' ti bu mu ja'uc cabtele , ti ta jc'aj ti bu muc vu'ucun la jts'une ,
42019023	¿ c'u yu'un muc xbat atic' ta banco li jtaq'uine ? C'alal lisut tale , laj xa quich' sutel xchi'uc sjol ti jechuque ’ , xut .
42019024	Jech laj yalbe li yantic te oyique : ‘ Pojbeic li taq'uin yich'oje ; ja' ac'beic li boch'o la sjolintas lajunebe ’ , xut .
42019025	Jech laj yalic : ‘ Cajval , pero yich'oj xa lajunsep ’ , xutic .
42019026	Itac'ov li ajvalile : ‘ Chacalboxuc , scotol li boch'o chtun yu'une , ta x'ac'bat yan . Li boch'o mu xtun yu'une , ta xpojbat sutel ti c'u yepal yich'oje .
42019027	Jech noxtoc li boch'otic ta scontrainicun ti mu sc'anic vu'un chiventainvane , iq'uic tal scotol li'i . Li' ta jsat xamilic ’ , xi li ajvalile ” , xi li Jesuse .
42019028	C'alal laj yal jech lo'il li Jesuse , ijelov batel ta ba'yucbe , yu'un chbat ta Jerusalén .
42019029	C'alal nopol xa'ox sc'an xc'otic ta Betfagé xchi'uc ta Betania te ta yoc vits Olivatique , li Jesuse la stac batel chib yajchanc'op .
42019030	Jech laj yalbe : — Batanic ta tsobtsobnaetic le'e . C'alal chac'otique , te chucbil chataic jcot buro mu'yuc to cajlibinbil . Titunic , iq'uic tal .
42019031	Me oy boch'o ta sjac'boxuc c'u yu'un chatitunic li buroe , jech xavalbeic : ‘ Yu'un ta xtun yu'un li Cajvaltique ’ , utic — xi li Jesuse .
42019032	Ibatic li chibique . Ti c'u x'elan i'albatic batele , ja' jech la staic .
42019033	C'alal ja'o ta stitunic li buroe , jech i'albatic yu'un li yajvale : — ¿ C'u yu'un chatitunic li jburoe ? — x'utatic .
42019034	Itac'ovic : — Yu'un ta xtun yu'un li Cajvaltique — xutic .
42019035	Jech laj yiq'uic batel yo' bu oy li Jesuse . Laj yac'beic staspatin snatil c'u'ic , jech laj yaq'uic cajiuc li Jesuse .
42019036	C'alal cajal xa'ox batel ta buro li Jesuse , li cristianoetique la sq'uiic snatil c'u'ic ta be .
42019037	C'alal nopol xa x'ech'ic batel ta yeloval Jerusalén yo' bu vits Olivatique , tsots lic avanicuc li boch'otic scotol c'ac'al la xchi'inic li Jesuse . Xcuxet no'ox yo'ntonic laj yalbeic slequilal Dios ta sventa ti laj yilic ep sq'uelubil stsatsal la spas li Jesuse .
42019038	Jech laj yalic : — ¡ Ich'biluc ta muc' li Ajvalil tacbil tal yu'un Cajvaltic Diose ! ¡ Ac'o mu'yucuc xa c'op cha'yic te ta toyol . Ich'biluc ta muc' li Dios ta vinajele ! — xi i'avanic .
42019039	Oy jayibuc fariseoetic te nabalic batel ta epal cristianoetic , jech laj yalbeic li Jesuse : — Jchanubtasvanej , pajeso li jch'unolajeletic avu'une — xutic .
42019040	Li Jesuse jech laj yalbe : — Chacalboxuc ava'yic , me ta xch'abiic li jch'unolajeletic cu'une , ja' ta xlic avanicuc li tonetique — xut .
42019041	C'alal nopol xa'ox x'ech' batel ta Jerusalén li Jesuse , laj yil batel li lume , laj yoc'ta .
42019042	Jech laj yalbe : “ Avotquinuc ti ja' sc'ac'alil chata jun avo'ntone , lec . Pero mu xavotquin .
42019043	Ta to sta sc'ac'alil ta xtal sjoyibtaot , ta xtal set sbaic ta atojol li avajcontrae ; ta smacot ta jujujot .
42019044	Chasjinesot o yalel c'alal ta banamil . Te ta xchamic li jnaclumetic avu'une . Me jbejuc ton mu'yuc bu cajal chcom ta sba yac'ol yan ton ta scoj ti muc xavich' ta muc' li sc'ac'alil coltael ital ta atojole ” , xi li Jesuse .
42019045	Li Jesuse i'och ta ch'ulna ; lic stac loq'uel scotol li jchonolajeletic te oyique .
42019046	Jech laj yalbe : — Jech ts'ibabil ta sc'op Dios : ‘ Li jnae ja' snail sc'opanbil Dios ’ , xi ts'ibabil . Pero li vo'oxuque apasojic xa ta snailch'en j'eleq'uetic — xut .
42019047	Li Jesuse scotol c'ac'al te ichanubtasvan ta ch'ulna . Pero li banquilal paleetique xchi'uc li boch'otic lec xchanojic smantal Diose xchi'uc li banquilaletique , la snopilanic c'u x'elan xu' ta smilic li Jesuse .
42019048	Pero muc staic c'u x'elan xu' tsmilic , yu'un scotol cristianoetic jun yo'nton laj ya'ibeic sc'op li Jesuse .
42020001	Ta yan c'ac'al c'alal te chchanubtasvan ta ch'ulna li Jesuse , te la xcholbe ya'yic cristianoetic li Lequil A'yeje . Te italic jayibuc banquilal paleetic xchi'uc li boch'otic lec xchanojic smantal Diose xchi'uc li banquilaletique .
42020002	Jech la sjac'beic li Jesuse : — Albun ca'icutic ¿ c'usi abtelal avich'oj ti chapas li c'usitic chapase ? ¿ Boch'o laj yac'bot avabtel ? — xutic .
42020003	Itac'ov li Jesuse : — Oy c'usi ta jac'boxuc jbeluc ec . Albicun ca'ay .
42020004	Li ich'vo' laj yac' Juane ¿ boch'o i'ac'bat yabtel ? ¿ Me ac'bil yu'un Dios , o me ac'bil yu'un cristiano ? — xut .
42020005	Jech lic yalilanbe sbaic : “ Me ta xcaltic ti ja' i'ac'bat yabtel yu'un Diose , jech ta xalbutic : ‘ ¿ C'u yu'un muc xach'unic cha'e ? ’ , xijyututic .
42020006	Me ta xcaltic ti ac'bil yu'un cristianoe , chijyac'butic ton li jchi'iltactique , yu'un scotol xch'unojic ti ja' yaj'alc'op Dios li Juane ” , xut sbaic .
42020007	Jech laj yalbeic li Jesuse : — Mu jna'cutic boch'o i'ac'bat yabtel — xutic .
42020008	Li Jesuse jech laj yalbe : — Ja' jech mu'yuc ta xcalboxuc ec boch'o laj yac'bun cabtel ti jech ta jpase — xut .
42020009	Li Jesuse lic yalbe lo'il li cristianoetique , jech laj yal : “ Oy jun vinic la sts'un ep ts'usub ta yosil . La sa'be yajval boch'o ta xchabiic li ts'usubtic yu'une . Jech ibat ta nom li yajvale ; ep c'ac'al te ijoc'tsaj .
42020010	C'alal ista yorail i'ic'ub li sat sts'usube , la stac tal jun yaj'abtel , yu'un tal sc'an batel ti c'u yepal sc'oplal chich'e . Pero li jchabits'usubtique la stsaquic , la smajic . Jeche' xmeymun sc'ob ibat yu'unic .
42020011	Li yajval ts'usubtique la stac tal yan yaj'abtel noxtoc . Pero la smajic , la xchopolc'optaic noxtoc . Me jutuc mu'yuc c'usi laj yac'beic batel .
42020012	La stac tal yan yaj'abtel noxtoc . Ja' yoxibal xa velta la stac tal , pero li jchabits'usubtique la smajic noxtoc . Tuch'emic xa la snutsic loq'uel .
42020013	“ Li yajval ts'usubtique jech la snop : ‘ ¿ C'uxi ta xcut ? Ja' lec ta jtac batel li jnich'on ti lec jc'anoje ; ja' van ta xich'ic ta muc' ’ , xi ta yo'nton .
42020014	Pero c'alal laj yilic jchabits'usubtic ti ja' xnich'on li yajval osile , jech laj yalbe sbaic : ‘ Le'e ja' xa ta xich' comel scotol . Ja' lec jmiltic , jech vu'utic ta xquich'tic o comel ’ , xut sbaic .
42020015	Jech la sloq'uesic ta pat ts'usubtic ; te la smilic . “ C'alal ta sut tal li yajval ts'usubtique , ¿ c'usi ta xc'ot yich'ic pasbel xana'ic li jchabits'usubtique ?
42020016	Ta xvul smil li jchabits'usubtique , yan xa boch'o ta xac'be xchabi li ts'usubtic yu'une ” , xi li Jesuse . C'alal laj ya'yic jeche , jech laj yalic : — ¡ Mu me xc'ot ta pasel jech ! — xiic .
42020017	Li Jesuse la sq'uelbe sat li cristianoetique , jech laj yalbe : — ¿ C'usi smelol ti jech ts'ibabil ta sc'op Diose : ‘ Li ton ti mu'yuc lec laj yilic li jpasnaetique , ja' ono'ox i'och ta mero chiquin na ’ , ti xie ?
42020018	Li boch'o ta xbalch'uj ta sba yac'ol li ton le'e , ta xlaj o . Yan me ja' chbalch'uj ta sba yac'olic li tone , toj lilijel chc'otic o — xi li Jesuse .
42020019	Li banquilal paleetique xchi'uc li boch'otic lec xchanojic smantal Diose tsc'an ta stsaquic ta ora li Jesuse , yu'un laj ya'yic ti ja' sc'oplal stuquic li lo'il i'albatique . Pero ixi'ic yu'un li cristianoetique .
42020020	La staquic batel jayibuc boch'o chbat sq'uelbeic yo'nton li Jesuse . Jun xa yo'ntonic ta stojol Jesús yilel ti c'alal ibatique , yu'un oy c'usi chbat sjac'beic , yu'un ta sq'uelic me oy c'usi chopol chloc' ta ye , yu'un jech xu' ta stsaquic batel , chbat yaq'uic ta sc'ob li ajvalile .
42020021	Jech c'ot sjac'beic li Jesuse : — Jchanubtasvanej , ta jna'cutic ti tuc' c'usi chavale , ti tuc' chachanubtasvane . Muc t'ujbiluc no'ox chapas ; co'ol lec jamal chavalbe ya'yic c'usi tsc'an li Diose .
42020022	Albun ca'icutic c'usi lec ta jpascutic li vu'uncutique . ¿ Me lec ti ta xcac'be jpatancutic li Cesare , o me mu lecuc ? — xutic .
42020023	Li Jesuse la sna' ti ja' no'ox ta xlo'lavanique , jech laj yalbe :
42020024	— Ac'bicun jq'uel jsepuc li denario taq'uine — xut . Jech la sjac'be : — ¿ Boch'o sloc'obal li'i ? ¿ Boch'o sbi li'i ? — xut . Itac'ovic : — Ja' César — xiic .
42020025	Li Jesuse jech laj yalbe : — Ac'beic César c'usi ja' yu'un li Cesare . Ac'beic Dios c'usi ja' yu'un li Diose — xut .
42020026	Jech muc xu' yu'unic la slo'laic te ta sat cristianoetic li Jesuse . Ja' no'ox te ich'ay yo'ntonic ta sventa ti c'u x'elan itac'ove . Jech te imac yeic o .
42020027	Te ic'otic noxtoc jayibuc saduceoetic , ja' ti xch'unojic mu'yuc cha'cuxesele . Jech la sjac'beic li Jesuse :
42020028	— Jchanubtasvanej , li Moisese jech la sts'ibabuncutic comel chac li'i : ‘ Me oy ta xcham jun vinic , me mu'yuc xnich'on chcome , li its'inale ac'o yic'be yajnil li anima sbanquile , yu'un jech ac'o xq'uextabe sts'unubal li sbanquile ’ , xi ts'ibabil .
42020029	Oy to'ox vucub queremetic xchi'il no'ox sbaic ta voq'uel . Li banquilale la sa' yajnil . Pero icham , mu'yuc xnich'on icom .
42020030	Li its'inale laj yic'be yajnil li sbanquile .
42020031	Li yoxibal its'inale laj yic'be yajnil noxtoc li anima sbanquile . Ja' jech la spas svucubalic , pero mu'yuc xnich'onic c'alal ichamic .
42020032	Ts'acal to icham ec li antse .
42020033	C'alal ta xcha'cuxiique , ¿ boch'o junucal yajnil chc'ot li antse ? , yu'un svucubalic laj yic' yajnilinic — xutic .
42020034	Itac'ov li Jesuse : — C'alal li' to oyic ta banamil li cristianoetique , ta to xic' sbaic li vinic xchi'uc antsetique .
42020035	Pero li boch'otic t'ujbilic sventa chcha'cuxiic loq'uel ta smuquinalic sventa chcuxiic sbatel osile , mu'yuc xa nupinel , mu'yuc xa ic'bail .
42020036	Yu'un mu xa xchamic o , co'olic xa jech chac c'u cha'al yaj'almantal Dios . Xnich'nab xa Dios chc'otic o , yu'un icha'cuxiic xa .
42020037	Ta sventa ti ja' melel ta xcha'cuxiic animaetique , lec xvinaj ta sventa c'usi i'albat yu'un Dios li Moisés ta jtec' biq'uit ch'ixe . Jech i'albat : ‘ Vu'un Diosun yu'un Abraham , Diosun yu'un Isaac , Diosun yu'un Jacob ’ , x'utat .
42020038	Yu'un li Diose mu ja'uc Dios yu'un li boch'otic chamenic oe ; ja' Dios yu'un li boch'otic cuxajtique . Yu'un ta stojol Diose cuxajtic — xi li Jesuse .
42020039	Ja' xa itac'ovic jayibuc li boch'otic lec xchanojic smantal Diose , jech laj yalic : — Jchanubtasvanej , toj lec li c'usi laj avale — xutic .
42020040	Mu'yuc xa c'usi yan ivu' yu'un la sjac'beic li Jesuse .
42020041	Li Jesuse jech lic sjac' : — ¿ C'u yu'un ta xalic ti ja' smomnich'on David li Cristoe ?
42020042	Yu'un li Davide jech la sts'ibabe sc'oplal ta svunal q'ueojetic li Cristoe : ‘ Li Cajvale jech i'albat yu'un li Diose : Chotlan ta jbats'ic'ob ,
42020043	ja' to me laj cac' atec'ubin li avajcontrataque , x'utat ’ , xi li Davide .
42020044	Li Davide ‘ Cajval ’ xi . ¿ C'u yu'un ‘ Cajval ’ xi , me ja' smomnich'one ? — xi li Jesuse .
42020045	C'alal te cha'yic scotol cristianoetic c'usi chal li Jesuse , jech laj yalbe li yajchanc'optaque :
42020046	“ ¿ Q'uelo me abaic yu'un li boch'otic lec xchanojic smantal Diose ? Yu'un ja' no'ox lec cha'yic ti nat sc'u' tslapic c'alal chloq'uic ta xanubale , xchi'uc ti nupbil sc'obic ta jujun cuxub o'ntonal ta yut lume , xchi'uc ti ja' ta st'ujic sliqueb chotlebal ta nail tsobobbailetique xchi'uc ti c'alal yorail oy lec ve'ele .
42020047	Jech noxtoc ta spojbeic c'usi oy yu'un li me'on antsetique . Lec xa jal ta sc'opanic Dios scuyoj sbaic yilel . Le'e tsots ta x'ac'bat stoj smulic ” , xi li Jesuse .
42021001	Li Jesuse la stoy sat ; laj yil ti oy jc'ulejetic ta xaq'uic smoton Dios te ta yavile .
42021002	Laj yil noxtoc jun me'on ants solel mu'yuc c'usi oy yu'un . Ja' no'ox cha'sep bic'tal taq'uin laj yac' .
42021003	Li Jesuse jech laj yal : — Melel chacalboxuc , li me'on ants le'e ja' xjelov yepal laj yac' ta scotolic .
42021004	Yu'un li jc'ulejetique puru scomelal xa staq'uin laj yaq'uic . Yan li me'on antse laj yac' scotol ti c'u yepal oy yu'un sventa tsmac'lin sba oe — xi li Jesuse .
42021005	Oy jayibuc te chlo'ilajic ta sventa ch'ulna ti toj c'upilic sba li tonetic pasbil oe , xchi'uc ti toj c'upilic sba st'ujumal la spasic o ta sventa li c'usitic laj yaq'uic ta smoton Diose .
42021006	Li Jesuse jech laj yal : — Scotol li c'usitic chavilic li' ta orae ta to sta sc'ac'alil ta xich' vuq'uesel scotol . Me jbejuc ton mu'yuc bu cajal ta xcom ta sba yac'ol yan ton — xut .
42021007	Jech la sjac'beic li Jesuse : — Jchanubtasvanej , ¿ c'usi ora ta xc'ot ta pasel jech le'e ? ¿ C'usi sq'uelubil chvinaj ti c'alal po'ot xa chc'ot ta pasele ? — xutic .
42021008	Li Jesuse jech laj yal : “ Q'uelo me abaic , mu me boch'o xaslo'laoxuc . Yu'un oy ep boch'o ta xlo'lavanic ta sventa jbi . ‘ Vu'un Cristoun ’ , xiic . Oy yan jech ta xalic : ‘ Ja' xa sc'ac'alil ta xtal li Cristoe ’ , xiic . Pero mu me chbat achi'inic .
42021009	C'alal chava'yic oy xa pleito , xchi'uc ti oy xa boch'o ta scontrain sbaique , mu me xaxi'ic . Ta persa jech ta xc'ot ta pasel ba'yuc , pero mu to ja'uc slajebal c'ac'al ” , xi .
42021010	Jech laj yal noxtoc : “ Ta xlic scontrain sbaic cristianoetic ta jujun banamil . Ta to xlic scontrain sbaic ajvaliletic noxtoc .
42021011	Ta xjelov tsots niqueletic . Ta to xtal tsots vi'nal xchi'uc chamel ta buticuc banamilal . Ta to xtal ep xi'el , xchi'uc muc'tic sq'uelubil stsatsal Dios ta vinajel .
42021012	“ C'alal muc to chc'ot ta pasel jeche , ba'yuc chavich'ic tsaquel , chavich'ic uts'intael . Chavich'ic aq'uel ta sc'ob boch'otic oy yabtelic ta nail tsobobbailetic , xchi'uc chavich'ic chuquel . Chavich'ic iq'uel batel ta stojol muc'tic ajvaliletic , xchi'uc ta stojol its'inal ajvaliletic , pero vu'un ta jcoj .
42021013	C'alal jech chc'ot ta pasele , ja' yorail te chavinajesbicun batel jc'oplal .
42021014	Te me oyuc ta avo'ntonic ti tsc'an mu xanopilanic ba'yuc li c'usi chc'ot avalique .
42021015	Yu'un vu'un chcac' ana'ic c'usi chavalic , xchi'uc vu'un ta xcac'boxuc abijilic . Jech mu xastsaloxuc ta lo'il , jech mu xu' yu'unic staq'uel li boch'o ta scontrainoxuque .
42021016	Oy ta xlic yac'oxuc ta c'abal atot ame'ic , achi'ilic ta voq'uel , avuts' avalalic , xchi'uc li boch'o lec xac'opan aba achi'uquique . Oy te ta smiloxuc o .
42021017	Solel bajbil chac'otic yu'un scotol cristianoetic ta jcoj .
42021018	Pero me jlicuc stsotsil ajolic mu xch'ay .
42021019	Me jun avo'nton chcuch avu'unique , chacolic .
42021020	“ C'alal chavilic li' xa joyibtabil ta soldadoetic li lum Jerusalene , na'ic me ti yu'un laj xa sta yorail ta chich' vuq'uesele .
42021021	Vo'oxuc ti li' nacaloxuc ta Judea banamile , jatovanic batel ta anil ta vitsetic . Li boch'otic li' oyic ta yut lume , ac'o loq'uicuc batel . Li boch'otic loq'uemic batele , mu xa me x'ochic tal .
42021022	Yu'un ja' xa sc'ac'alil ta xich'beic stojol jech chac c'u cha'al ts'ibabil comele .
42021023	Ja' toj abul sba li antsetic ti ja' to xchi'inoj yolique xchi'uc li boch'otic ta to xchu'un yolique . Yu'un toj c'ux li vocol chtal li' ta banamile . Toj tsots stojol smul chich' li cristianoetic li'i .
42021024	Oy ta xmilatic ta espada . Oy chucbil chbatic ta yantic banamil . Li lum Jerusalén li'i chlaj ta pech'el ta teq'uel yu'un yanlum cristianoetic , ja' to me its'aqui sc'ac'alil yu'unique .
42021025	“ Jech noxtoc ta xvinaj sq'uelubil ta c'ac'al , ta u , xchi'uc ta c'analetic . Li' ta banamile toj ep svocolic li cristianoetique . Chbat xch'ulelic ta sventa ti toj tsots ta xbac' li nabetique xchi'uc ti toj tsots ta syuq'uilan sbae .
42021026	Li cristianoetique ch-alubic ta scoj xi'el , xchi'uc ta scoj sc'op o'ntonal li c'usitic chtal li' ta banamile . Yu'un scotol li c'usitic oy ta vinajele ta xnic scotol .
42021027	Ja'o ta xilic chiyal tal ta toc , vu'un ti Xnich'on cristiano lic'ote . Ep jtsatsal xchi'uc tsots jxojobal chital .
42021028	C'alal chavilic ta xlic c'otuc ta pasel scotol li c'usitic laj calboxuque , mu me xaxi'ic . Teteuc me asatic , yu'un po'ot xa chacolic ” , xi li Jesuse .
42021029	Jech laj yal noxtoc : “ Q'uelavilic li higoe xchi'uc scotol li yantic te'etique .
42021030	C'alal ta xq'uexine , xana'ic ti po'ot xa yorail vo'olaltique .
42021031	Ja' no'ox jech ec li vo'oxuque , c'alal chavilic ta xc'ot ta pasel scotol li c'usi calojboxuque , jech chana'ic o ti po'ot xa chlic sventainoxuc li Diose .
42021032	“ Melel chacalboxuc , vo'oxuc ti li' cuxuloxuc ta orae , oy mu'yuc to chachamic ja' to me ic'ot ta pasel scotol li c'usi laj calboxuque .
42021033	Li vinajel banamile ta xlaj , pero li jc'ope mu xlaj sc'oplal o .
42021034	“ Q'uelo me aba atuquic . Mu me stsatsub avo'ntonic ta scoj li c'usitic tsc'an abec'talique , ta sventa li yacubele , xchi'uc ta sventa sc'op o'ntonal ti c'u x'elan chacuxiique . Yu'un jech mu ch'ayemuc avo'ntonic c'alal chc'ot ta pasel
42021035	jech chac c'u cha'al li c'usi ch-och ta yoquile . Yu'un ja' jech chc'ot ta stojol scotol li cristianoetic ta sbejel banamile .
42021036	Viq'uiluc me asatic cha'e ; c'anbeic vocol Dios scotol c'ac'al ti ac'o cuchuc avu'unic scotol c'alal chc'ot ta pasel jech chac le'e . Jech lec va'al chacomic ta jtojol vu'un ti Xnich'on cristiano lic'ote ” , xi li Jesuse .
42021037	Ta c'ac'altique te ichanubtasvan ta ch'ulna ta Jerusalén li Jesuse . Yan ta jujun ac'ubale iloc' batel , bat vayuc ta vits Olivatic .
42021038	Scotol li cristianoetique ta jujun sob ibatic ta ch'ulna , yu'un ta xa'ibeic sc'op li Jesuse .
42022001	Jutuc xa'ox sc'an sta sc'ac'alil sq'uinal ta sve'ic pan ti mu'yuc yich'oj svolesubil xch'ute , ja' li q'uin Coltael sbie .
42022002	Li banquilal paleetique xchi'uc li boch'otic lec xchanojic smantal Diose la snopilanic c'u x'elan xu' ta smilic li Jesuse , yu'un ta xi'ic yu'un li cristianoetique .
42022003	Li banquilal pucuje i'och ta yo'nton li Judase , ja' li Iscariote yan sbie . Ja' jun li lajchab yajchanc'op Jesuse .
42022004	Jech iloc' batel , bat sc'opan li banquilal paleetique xchi'uc li banquilaletic yu'un jchabich'ulnae . Ja' bat yalbe ya'yic c'u x'elan xu' chac'be ta sc'obic li Jesuse .
42022005	C'alal laj ya'yique , toj xcuxet ic'ot yo'ntonic . La xchapanic ti chac'beic taq'uine .
42022006	Li Judase toj lec laj ya'ay , jech la smala c'usi ora mu'yuc te oy li epal cristianoetique , yu'un jech xu' ta xac' ta c'abal li Jesuse .
42022007	C'alal la sta sc'ac'alil ta sve'ic pan ti mu'yuc yich'oj svolesubil xch'ute , ja'o ti c'alal ta smilic li ch'ium chij ta sventa q'uin Coltaele ,
42022008	li Jesuse la stac batel Pedro xchi'uc Juan . Jech laj yalbe batel : — Batanic , bat meltsanic li ch'ium chij jti'tic ta sventa q'uin Coltaele — xut .
42022009	Jech la sjaq'uic : — ¿ Bu chac'an chbat jmeltsancutic ? — xutic .
42022010	Itac'ov li Jesuse : — A'yo ava'yic , c'alal cha'ochic ta lume , te chataic ta be jun vinic xcuchoj jbej q'uib ya'al . Ja' te xanaban abaic batel ; te xac'otic ec ta na ti bu ta xc'ote .
42022011	Jech chc'ot avalbeic li yajval nae : ‘ Jech laj yal tal li Jchanubtasvaneje : ¿ Bu jc'olucal ana ta jti'cutic chij ta sventa q'uin Coltael jchi'uc li cajchanc'optaque ? , xi laj yal tal ’ , utic c'otel .
42022012	Te chayac'boxuc avilic jun muc'ta cuarto ta xcha'cojal sjol sna , lec xa xchapanoj . Ja' te xameltsanic li chije — xut .
42022013	Jech ibatic . Ti c'u x'elan i'albatic batel yu'un Jesuse , ja' jech la staic . Te la smeltsanic li chij sventa q'uin coltaele .
42022014	C'alal yorail xa chve'ique , te ichotiic ta ti'mexa xchi'uc yajchanc'optac li Jesuse .
42022015	Li Jesuse jech lic yalbe li yajchanc'optaque : — Scotol co'nton ta jchi'inoxuc ta sti'el chij ta sventa q'uin Coltael ti c'alal mu'yuc to ta xquich' vocole .
42022016	Chacalboxuc ava'yic ti mu'yuc xa bu ta jti' yan veltae , ja' to ti c'alal te xa oyutic yo' bu tspas mantal li Diose — xut .
42022017	La stsac jun vaso li Jesuse ; la stojbe ta vocol Dios . Jech laj yalbe li yajchanc'optaque : — Ilo , pucbo aba acotolic .
42022018	Ta xcalboxuc ti mu'yuc xa ta xcuch' yan velta li ya'lel ts'usube , ja' to ti c'alal chlic spas mantal li Diose — xi .
42022019	La stsac noxtoc jun pan ; la stojbe ta vocol Dios . La svoc' li pane ; laj yac'be li yajchanc'optaque . Jech laj yalbe : — Li'i ja' jbec'tal , yu'un ta xcac' jba ta milel ta acojic . Jech me xapasilanic , yu'un jech chana'ilanicun o — xut .
42022020	C'alal ilaj yo'ntonic ta ve'ele , la stsac noxtoc li vasoe . Ja' co'ol la spas jech chac c'u cha'al la spas ta sventa li pane , jech laj yalbe li yajchanc'optaque : — Li ya'lel ts'usub li'i , ja' li jch'ich'ale , ja' sventa li c'usi ach' chapanbile , yu'un ta xcac' ta malel ta acojic .
42022021	A'yo ava'yic , li boch'o chiyac'un ta c'abale co'ol li' cac'oj jc'ob ta ba mexa jchi'uc .
42022022	Vu'un ti Xnich'on cristiano lic'ote , ta xquich' pasbel jech chac c'u cha'al chapanbil ono'oxe . Pero toj abul sba li boch'o chiyac'un ta c'abale — xi li Jesuse .
42022023	Li yajchanc'optaque iliquic ta vulajetel boch'o junucal yu'unic ti jech ta spase .
42022024	Li yajchanc'optac Jesuse lic yutilan sbaic ta sventa boch'o banquilal ta xc'ot yu'unic .
42022025	Li Jesuse jech laj yalbe : “ Li ajvaliletic yu'un yantic banamile ja' no'ox tsc'an tspasic tsots mantal . Li boch'o oy yabtelique ja' tsc'anic ti ‘ toj lec c'usi tspasic ’ , xi sc'oplalique .
42022026	Pero li vo'oxuque mu me jechuc xapasic . Li boch'o tsc'an muc' chc'ot avu'unique , biq'uit ac'o yac' sba . Li boch'o tsc'an banquilal chc'ote , ac'o yac' sba ta avajtunelic .
42022027	Ta melel li boch'o tsots yabtele ja' li boch'o chotol xa no'ox ta ti'mexa tsmala sve'ele . Yan li boch'o jtunel no'oxe ja' li boch'o ta xac' tal ve'lile . Pero li vu'une ja' jech c'otemun ta atojolic jech chac c'u cha'al li boch'o jtunel no'oxe .
42022028	“ Vo'oxuc ti jun avo'ntonic li' achi'inojicun o c'alal laj quich'ilan contrainele ,
42022029	ja' yu'un li vu'un eq'ue ta xcac' apasic mantal jech chac c'u cha'al laj yac'bun jpas mantal li Jtote .
42022030	Yu'un jech te chave'ic , chavuch'ic vo' ta jmexa ti bu ta jpas mantale . Jech noxtoc te chachotiic ta chotlebaletic sventa chachapanic li lajcha'chop israeletique ” , xi li Jesuse .
42022031	Li Cajvaltique jech laj yalbe li Simone : — Simón , Simón , a'yo ava'ay . Li pucuje ay xa sc'an tal ta stojol Dios ti ac'o cuchatanic batel ta ic' jech chac c'u cha'al solil trigoe .
42022032	Pero laj xa jc'opanbot Dios ta atojol , yu'un jech mu me xch'ay o li xch'unojel avo'ntone . C'alal ta xlic asutes avo'ntone , vo'ot chatsatsubtasbe yo'nton li achi'iltaque — xut .
42022033	Li Pedroe jech laj yal : — Cajval , jech co'nton o ta jchi'inot batel , me ta chuquel , o me ta milel — xut .
42022034	Itac'ov li Jesuse : — Pedro , chacalbot ava'ay , tana c'alal mu'yuc to'ox ta x'oc' cotse , oxib xa'ox velta laj amucun ta avo'nton — xut .
42022035	Li Jesuse jech laj yalbe li yajchanc'optaque : — C'alal la jtacoxuc batele , mu'yuc anuti'ic , mu'yuc ataq'uinic , mu'yuc axonobic , ¿ me oy c'usi muc xataic ? — xut . Itac'ovic : — Mu'yuc — xiic .
42022036	Li Jesuse jech laj yal : — Pero li' ta orae tsc'an chachapan abaic lec . Li boch'o oy staq'uine ac'o yich' batel . Li boch'o oy snuti'e ac'o yich' batel noxtoc . Li boch'o mu'yuc yespadae ac'o xchon snatil c'u' , ja' ac'o sman o junuc yespada .
42022037	Yu'un ta xa xc'ot ta pasel li jc'oplal ts'ibabil jech chac li'i : ‘ Ta xcuyat jech chac c'u cha'al jpasmuliletic ’ , xi ts'ibabil . Li jc'oplal ts'ibabile ta xa jtabe slajeb — xi li Jesuse .
42022038	Li yajchanc'optaque jech lic yalic : — Cajval , li' oy chib espada — xutic . Itac'ov li Cajvaltique : — Xu' no'ox o — xi .
42022039	Iloc' batel li Jesuse , ibat ta vits Olivatic , yu'un te ono'ox ta xc'otilan . Ichi'inat batel yu'un li yajchanc'optaque .
42022040	C'alal ic'otique , li Jesuse jech laj yalbe li yajchanc'optaque : — C'opanic Dios , yu'un jech mu xach'unic sujel ta mulil — xut .
42022041	Li Jesuse la svoc' sba batel jutuc . Jech snatil ijelov batel jech chac c'u cha'al snatil xijtenubaj ta ton . Te la squejan sba , la sc'opan Dios .
42022042	Jech laj yal : “ Tati , me jech chac'ane , loq'uesbun li jvocol li'i . Pero mu me xc'ot ta pasel c'usi tsc'an co'nton jtuc . Ja' ac'o c'otuc ta pasel li c'usi tsc'an avo'ntone ” , xut .
42022043	[ Te ivinaj tal jun yaj'almantal Dios ta vinajel , yu'un tal ac'batuc stsatsal li Jesuse .
42022044	C'alal mu xa xnel svocol laj ya'ay li Jesuse , yo'to ep la sc'opan Dios . Ep ichiq'uinaj . Li xchiq'ue ja' jech chac c'u cha'al ch'ich' ti sts'ujts'un no'ox yalel ta banamile . ]
42022045	C'alal ilaj yo'nton ta sc'opanel Diose , isut tal yo' bu oyic li yajchanc'optaque . Vayemic vul sta ta scoj at-o'nton .
42022046	Jech laj yalbe : — ¿ C'u yu'un chavayic ? Licanic , c'opanic Dios , yu'un jech mu xach'unic sujel ta mulil — xut .
42022047	C'alal ja'o chlo'ilaj li Jesuse , ja'o ic'ot epal cristianoetic . Li Judase , ja' li yajchanc'op Jesuse , ja' ba'yucbe batel yu'unic . Te tuc' ic'ot yo' bu oy li Jesuse ; la sts'uts' .
42022048	Pero li Jesuse jech laj yalbe : — Judas , ¿ me ta jts'uts'el no'ox chavac'un ta c'abal , vu'un ti Xnich'on cristiano lic'ote ? — xut .
42022049	C'alal laj yilic yajchanc'optac Jesús c'usi ta xc'ot ta pasele , jech laj yalbeic li Jesuse : — Cajval , ¿ me ta xcac'becutic espada ? — xiic .
42022050	Oy jun xchi'ilic la sloq'ues yespada ; la sbojbe loq'uel sbats'ichiquin smozo li banquilal palee .
42022051	Li Jesuse jech laj yal : — C'u stuic ; xu' xa o — xut . Li Jesuse la spicbe xchiquin li mozoe , jech ta ora icol .
42022052	Li Jesuse jech laj yalbe li banquilal paleetique , xchi'uc li banquilal jchabich'ulnaetique , xchi'uc li banquilaletique : — ¿ C'u yu'un tal atsaquicun ta espada , ta te' , jech chac c'u cha'al banquilal jsa'c'op ?
42022053	Jujun c'ac'al te oyun ta atojolic ta yamaq'uil ch'ulna , muc xatsaquicun . Pero li' ta orae ic'ot xa sc'ac'alil avu'unic , xchi'uc ic'ot xa sc'ac'alil yu'un li yajval ic'al osile — xut .
42022054	Jech la stsaquic li Jesuse ; laj yiq'uic batel ta sna li mero banquilal palee . Li Pedroe ta nomnomtic ibat ta spat li Jesuse .
42022055	Te stsanojic c'oc' ta o'lol yamac' li banquilal palee , jech te chotol chc'atinic ta ti' c'oc' , te ichoti ec li Pedroe .
42022056	Oy jun quiara laj yil te chotol ta xc'atin li Pedroe . La sq'uelbe lec sat , jech lic yal : — Li vinic li'i ja' xchi'il sbaic xchi'uc li boch'o le' tsacbile — xi .
42022057	Pero li Pedroe laj yal ti mu xotquine . Jech laj yal : — Ants , li boch'o chavale mu xcotquin — xut .
42022058	Ta jliquel i'otquinat yu'un yan noxtoc . Jech i'albat : — Vo'ote ja' achi'il ec li vinic le'e — x'utat . Itac'ov li Pedroe : — Mu vu'ucun , tata — xut .
42022059	I'ech' van junuc ora , oy boch'o yan mu xlaj yo'nton ta yalel : — Ta melel , ja' xchi'il sbaic xchi'uc li vinic li'i , yu'un ja' Galilea vinic ec — xi .
42022060	Itac'ov li Pedroe : — Tata , mu jna'be smelol c'usi chaval — xi . C'alal ja'o jech chal li Pedroe , i'oc' cots .
42022061	Ijoyij li Jesuse ; la sq'uel li Pedroe . Li Pedroe it'ab ta yo'nton ti jech ono'ox i'albat yu'un li Cajvaltique : “ Tana c'alal mu'yuc to'ox ta x'oc' cotse , oxib xa'ox velta laj aval ti mu xavotquinune ” , x'utat ono'ox .
42022062	Li Pedroe iloc' batel ; bats'i ep laj yoc'ta sba .
42022063	Li boch'otic ta xchabiic li Jesuse la slabanic , la smajic .
42022064	La smacbeic sat ta poc' ; lic smajbeic sat , jech laj yalbeic : — Alo tal ca'tic li boch'o la smajote — xutic .
42022065	Ep la xchopolc'optaic ; ep c'usi chopol laj yalbeic .
42022066	C'alal isacub osile , la stsob sba scotol li banquilaletic yu'un israeletique , li banquilal paleetique , xchi'uc li boch'otic lec xchanojic smantal Diose . Laj yiq'uic batel ta stsobobbailic li Jesuse . Jech laj yalbeic :
42022067	— Albun ca'icutic me vo'ot li Cristoote — xutic . Itac'ov li Jesuse : — Me ta xcalboxuc ti vu'une , mu xach'unic .
42022068	Me oy c'usi ta jac'boxuque , mu xataq'uic .
42022069	Pero li' ta ora vu'un ti Xnich'on cristiano lic'ote , ta xa xlic chotlicun ta sbats'ic'ob Dios ti ech'em svu'ele — xut .
42022070	Jech laj yalic scotolic : — Yu'un vo'ot xnich'onot Dios cha'e — xutic . Itac'ov li Jesuse : — Chaval atuquic ti vu'une — xi .
42022071	Jech laj yalbe sbaic : — ¿ C'u yu'un ta jc'antic yan testigo ? Laj xa ca'ay jtuctic li c'usi iloc' ta yee — xut sbaic .
42023001	Jech ilic scotol li epal j'abteletique ; laj yiq'uic batel ta stojol Pilato li Jesuse .
42023002	Te c'ot stic'beic smul . Jech laj yalic : — Li vinic li'i ja' ta soques li jlumalcutique . Ta xal ti mu me xcac'be jpatancutic li Cesare , yu'un chal ti ja' muc'ta ajvalil stuque , ti ja' Cristoe — xiic .
42023003	Li Pilatoe jech la sjac'be li Jesuse : — ¿ Me vo'ot muc'ta ajvalilot yu'un li achi'iltac ta israelale ? — xut . Itac'ov li Jesuse : — Vu'un jech chac c'u cha'al chavale — xut .
42023004	Li Pilatoe jech lic yalbe li banquilal paleetique xchi'uc li epal cristianoetique : — Me jutuc mu'yuc la jtabe smul li vinic li'i — xut .
42023005	Tsots lic c'opojicuc , jech laj yalic : — Le'e , ja' ta socbe sjol li jchi'iltacutique . Ja' jech ta xchanubtasvan ta scotol Judea . Ba'yuc la sliques tal ta Galilea . Ivul xa li' to c'alal noxtoc — xiic .
42023006	C'alal laj ya'ay Pilato ti laj yalbeic sc'oplal Galileae , jech lic sjac' me yu'un ja' Galilea vinic li Jesuse .
42023007	C'alal laj ya'ay Pilato ti ja' ventainbil yu'un Herodes li Jesuse , la stac batel ta stojol li Herodese , yu'un ja'o te talem ta Jerusalén ti c'alal jech ic'ot ta pasele .
42023008	C'alal laj yil Jesús li Herodese , toj xcuxet ic'ot yo'nton . Yu'un ep xa c'ac'al chac sq'uel ya'ay , yu'un ya'yojbe sc'oplal ti ep c'usitic xu' yu'un ta spase . Jech oy ta yo'nton tsc'an tsq'uel c'alal tspas sq'uelubil stsatsal li Jesuse .
42023009	Li Herodese ep c'usitic lic sjaq'uilanbe li Jesuse , pero me jbeluc mu'yuc la stac' .
42023010	Te oyic ec li banquilal paleetique xchi'uc li boch'otic lec xchanojic smantal Diose . Bats'i ep la stic'beic smul li Jesuse .
42023011	Li Herodes xchi'uc yajsoldadotaque solel mu'yuc stu laj yilic li Jesuse . Ja' no'ox la slabanic , la slapbeic natil c'u'il sventa ajvalil . Ts'acal la staquic sutel ta stojol li Pilatoe .
42023012	Ja' to te lic sc'opan sbaic xchi'uc Herodes li Pilato c'alal jech ic'ot ta pasele , yu'un scontrainoj ono'ox sbaic .
42023013	Ja' yu'un li Pilatoe la stsob scotol li banquilal paleetique xchi'uc scotol li jpasmantaletique xchi'uc li jteclume .
42023014	Jech laj yalbe : — Li vinic laj aviq'uic tal ta jtojole laj avalic ti ja' ta soques scotol li achi'iltaquique . Pero laj xa quich'be sc'op li' ta atojolic . Me jutuc mu'yuc la jtabe smul jech chac c'u cha'al smul chavalique .
42023015	Jech ec li Herodese mu'yuc la stabe smul , ja' yu'un la stac sutel tal li' ta jtojole . A'yo ava'yic , mu'yuc smul ti xu' ta xmilat oe .
42023016	Ja' no'ox ta xcac'be nucul , ta jcolta batel — xut .
42023018	Tsots lic avanicuc scotolic , jech laj yalic : — Mu me xacolta li vinic le'e . Ja' coltabuncutic li Barrabase — xiic .
42023019	Li Barrabase itic'at ta chuquel ta scoj la stsob svinictac te ta lum , yu'un la scontrainic li muc'ta ajvalile , xchi'uc imilvan noxtoc .
42023020	Li Pilatoe lic sc'opan yan velta li cristianoetique , yu'un tsc'an tscolta batel li Jesuse .
42023021	Pero tsots lic avanicuc yan velta scotolic : — ¡ Joc'ano ta cruz ! ¡ Joc'ano ta cruz ! — xiic .
42023022	Li Pilatoe jech laj yalbe yoxibal velta li cristianoetique : — Pero ¿ c'usi smul avu'unic ? Li vu'une mu'yuc la jtabe smul ti xu' ta xmilat oe . Ja' no'ox ta xcac'be nucul , ta jcolta batel — xut .
42023023	Pero yo'to tsots i'avanic , tsots isujvanic ti ac'o yich' joc'anel ta cruze . Ta sventa ti tsots la spasique , jech ivu' yu'unic .
42023024	Ja' yu'un li Pilatoe laj yal mantal ti ac'o yich' pasel li c'usi la sc'anique .
42023025	Ja' la scolta batel li boch'o itic'at ta chuquel ta scoj ti la stsob svinictac ta scontrainel ajvalile , xchi'uc ti imilvane . Yan li Jesuse ja' laj yac' ta c'abal jech chac c'u cha'al tsc'an yo'ntonique .
42023026	C'alal laj yiq'uic batel li Jesuse , te la snupic ta be jun vinic liquem tal ta lum Cirene , Simón sbi . Ja'o ochel batel ta lum . Ja' laj yac'beic xq'uech batel scruzal li Jesuse ; te nabal ibat ta spat li Jesuse .
42023027	Bats'i ep viniquetic te ta lum la xchi'inic batel li Jesuse , xchi'uc ep antsetic ibatic ec . Te choc'taic batel li Jesuse .
42023028	Pero li Jesuse ijoyij , jech laj yalbe : — Antsetic li' ta Jerusalén , mu xavoc'taicun . Oc'tao aba atuquic , xchi'uc oc'taic li avol anich'onique .
42023029	Yu'un ta to me sta sc'ac'alil jech chavalic : ‘ Ja' xcuxet yo'nton li boch'o mu sna' x'alajique , li boch'otic mu'yuc yilojic olole , xchi'uc ti mu'yuc ono'ox xchu'untasojic olole ’ , xachiic .
42023030	Ja' yu'un jech chlic avalbeic li vitsetique : ‘ Loman tal ta sba cac'olcutic ’ , xavutic . Jech chavalbeic li bic'tal vitsetique : ‘ Nac'uncutic ’ , xavutic .
42023031	Me xu' yu'unic jech tspasbeic yaxal te' li cristianoetique , ¿ c'u to x'elan chich' pasbel li taqui te'e ? — xi li Jesuse .
42023032	Oy chib viniquetic i'ic'atic batel ec ti tsots smulique ; co'ol bat yich'ic joc'anel ta cruz xchi'uc li Jesuse .
42023033	C'alal ic'otic yo' bu Baquil Jolal sbie , te c'ot sjoc'anic ta cruz li Jesuse xchi'uc li chib viniquetic ti tsots smulique . Jun ta sbats'ic'ob , jun ta sts'et .
42023034	[ Li Jesuse jech laj yalbe li Stote : — Tati , pasbeic perdón , yu'un mu sna'ic li c'usi tspasique — xi . ] Li soldadoetique la svoc'be sbaic li sc'u' spoc' Jesuse ; la spasic canal tajimol yu'un jech chilic bu jlicucal chc'ot ta stojol jujunic .
42023035	Li cristianoetique te tsq'uelic scotolic . Te ta xlabanvanic ec li j'abteletique . Jech laj yalic : — La scolta yantic . Me ta melel ja' Cristo ti t'ujbil yu'un Diose , ac'o scolta sba quic — xiic .
42023036	Li soldadoetique la slabanic ec li Jesuse . Inoch'ajic batel ; laj yac'beic yuch' pajal ya'lel ts'usub .
42023037	Jech laj yalbeic : — Me ta melel vo'ot muc'ta ajvalilot yu'un israeletique , coltao aba atuc — xutic .
42023038	Oy te' te bajbil ta sjol scruzal li Jesuse , jech ts'ibabil : “ LI'I JA' MUC'TA AJVALIL YU'UN ISRAELETIC ” , xi ts'ibabil .
42023039	Li viniquetic ti tsots smulic te co'ol joc'ajtic ta cruze , oy jun la xchopolc'opta li Jesuse , jech laj yalbe : — Me ta melel vo'ot Cristoote colta aba atuc . Jech coltauncutic ec — xut .
42023040	Li yane la spajes li xchi'ile , jech laj yalbe : — ¿ Me mu xaxi' yu'un Dios ti li' xa co'ol chijmilat jchi'uctic li vinic li'i ?
42023041	Li vu'utique ta melel loq'uem ta sa'el cu'untic ti li' chquich'tic vocole . Yu'un ja' jech stojol tsc'an chquich'tic li c'usi chopol la jpastique . Yan li vinic li'i me jutuc mu'yuc c'usi chopol spasoj — xut .
42023042	Jech lic yalbe li Jesuse : — Jesús , na'un me ti c'alal chlic apas mantale — xut .
42023043	Li Jesuse jech laj yalbe : — Melel chacalbot , li' ta jliquele , te ta jchi'in jbatic ta lequilal — xut .
42023044	Ta o'lol xa'ox van c'ac'al i'ic'ub osil ta scotol banamil . Ic' icom c'alal to ta o'lol syalel c'ac'al .
42023045	Solel imac o li c'ac'ale . Li muc'ta poc' te joc'ol ta yut ch'ulnae ili' ta o'lol .
42023046	Li Jesuse tsots i'avan , jech laj yal : — Tati , chcac' ta ac'ob li jch'ulele — xi . C'alal laj yal jeche , iloc' xch'ulel .
42023047	C'alal laj yil banquilal soldado c'usi ic'ot ta pasele , laj yalbe slequilal Dios , jech laj yal : — Ta melel mu'yuc smul li vinic li'i — xi .
42023048	Scotol li epal cristianoetic te tsobolique laj yilic lec scotol li c'usitic ic'ot ta pasele . C'alal isutic batel ta snaique , la smajilan batel sna yo'ntonic .
42023049	Scotol li boch'otic lec laj yotquin sbaic xchi'uc Jesuse , xchi'uc li antsetic ti lic xchi'inic tal ta Galileae , nom xa no'ox va'ajtic la sq'uelic scotol li c'usitic ic'ot ta pasele .
42023050	Te oy jun vinic José sbi , liquem tal ta lum Arimatea ta Judea banamil . Ja' oy yabtel te ta ch'ulna ec . Ja' lequil vinic , tuc' yo'nton ; smalaoj ti chventainvan li Diose . Mu'yuc la stic' sba c'alal la xchapanbeic sc'oplal Jesús li yan xchi'iltac ta abtele .
42023051	
42023052	Ibat sc'opan li Pilatoe ; la sc'anbe sbec'tal li Jesuse .
42023053	Bat syalesbe ta cruz li sbec'tale , la xpix ta saquil poc' ; bat smuc ta ach' vombil ton ti bu mu'yuc to boch'o te mucbile .
42023054	Ja' xa yorail ta xchapan sbaic , yu'un te xa ta xlic xcux yo'ntonic me ich'ay c'ac'ale .
42023055	Li antsetic ti ilic xchi'inic tal ta Galilea li Jesuse , ibatic ta muquinal ec . Laj yilic c'u x'elan la smucbeic comel sbec'tal li Jesuse .
42023056	C'alal isutic batel ta snaique , c'ot xchapanic muil vomoletic xchi'uc muil poxiletic , pero la xcux yo'ntonic ba'yuc ta sc'ac'alil ta chcux yo'ntonic jech chac c'u cha'al chal li mantaletic yu'unique .
42024001	Ta sob ta sliquebal xemuna ibatic ta muquinal li antsetique . Jutuc to xvinaj ta teq'uel iloq'uic batel . Yich'ojic batel li muil poxiletic xchapanojique .
42024002	C'alal ic'otique , balch'unbil xa loq'uel c'ot staic li ton ti macbil o sti' ch'ene .
42024003	I'ochic ta yut , pero mu'yuc xa te la stabeic sbec'tal li Cajvaltic Jesuse .
42024004	C'alal te chlo'ilaj yo'ntonique , te va'al ivul ta sts'elic chib viniquetic , oy xojobal li sc'u'ique .
42024005	Toj xi'el ic'otic li antsetique , la snijan sbaic ta banamil . Jech i'albatic : — ¿ C'u yu'un tal asa'ic li' ta muquinal li Boch'o cuxul oe ?
42024006	Mu'yuc xa li' oye ; icha'cuxi xa . Na'ic me ti jech ono'ox laj yalboxuc ti c'alal te to'ox achi'uquic ta Galileae .
42024007	Jech laj yal : ‘ Ta persa ta xi'ac'at ta sc'ob jpasmuliletic , vu'un ti Xnich'on cristiano lic'ote . Ta sjoc'anicun ta cruz , pero chicha'cuxi ta yoxibal c'ac'al ’ , xayutoxuc ono'ox — x'utatic .
42024008	Li antsetique te ivul ta sjolic ti jech ono'ox albilique .
42024009	Jech isutic batel . Scotol li c'usitic ic'ot ta pasele c'ot yalbeic li buluchib yajchanc'optac Jesuse xchi'uc li yantique .
42024010	Li antsetic ti bat yalbeic yajchanc'optac Jesuse , ja' María liquem tal ta Magdala , xchi'uc Juana , xchi'uc yan María sme' Santiago , xchi'uc yan antsetic te xchi'inojic .
42024011	Pero li yajchanc'optac Jesuse la snopic ti yu'un ilic xchuvaj li antsetique , jech muc xch'unbeic li c'usi laj yalique .
42024012	Yan li Pedroe ilic , ibat ta anil ta smuquinal li Jesuse . La scujan sba , la xnach'ta ochel li yut ch'ene . Laj yil ti ja' xa no'ox te oy li saquil poq'ue . Jech isut batel ; ep ilo'ilaj yo'nton ta sventa li c'usi ic'ot ta pasele .
42024013	Te no'ox ta sc'ac'alil oy chib xchi'ilic chanovic batel ta sbelal jun biq'uit lum Emaús . Oy no'ox van oxibuc reva xil sbaic xchi'uc li Jerusalene .
42024014	Te ta slo'iltaic batel scotol li c'usitic ic'ot ta pasele .
42024015	C'alal ja'o chlo'ilajique , te ital ta spatic li Jesuse . Jech te la xchi'inic batel ta xanubal .
42024016	Pero imacbat satic , muc xotquinic me ja' li Jesuse .
42024017	Jech ijac'batic yu'un li Jesuse : — ¿ C'usi ti chalo'iltaic tal ta be laj ca'ye ? — xut . Te iva'iic , ep chat yo'ntonic .
42024018	Li jun Cléofas sbie , itac'ov : — ¿ Me atuc xa no'ox van j'ech'elbeot li' ta Jerusalén ti mu xana' li c'usitic ja' to no'ox ic'ot ta pasel volje chabjee ? — xut .
42024019	Itac'ov li Jesuse : — ¿ C'usi ic'ot ta pasel ? — xi . Itac'ovic : — Yu'un la smilic li Jesús liquem ta Nazarete . Ja' jun yaj'alc'op Dios . Oy lec svu'el ta sventa c'usi tspas , xchi'uc ta sventa sc'op ta stojol Dios , xchi'uc ta stojol cristianoetic .
42024020	Pero li banquilal paleetique xchi'uc li j'abteletic cu'uncutique ja' i'ac'vanic ta c'abal . Jech laj yich' aq'uel ta milel ; la sjoc'anic ta cruz .
42024021	Li vu'uncutique la jch'uncutic ti ja' tal scolta ta svocol li israeletique . Li' tanae yoxibal xa c'ac'al ti jech ic'ot ta pasele .
42024022	Pero oy jayibuc antsetic ti co'ol la jchi'incutic li Jesuse , oy c'usi laj yalbuncutic ; toj ch'ayel ic'ot co'ntoncutic yu'un . Yu'un sob nax i'ayic ta smuquinal li Jesuse ,
42024023	pero mu'yuc xa la te oy la stabeic li sbec'tale . Ja' no'ox te la staic yaj'almantal Dios . Te la i'albatic ti cha'cuxem xa li Jesuse .
42024024	Jech ibatic ta anil jayibuc jchi'ilcutic ta smuquinal li Jesuse . Ja' la jech laj yilic ec jech chac cha'al laj yalbuncutic li antsetique . Pero mu'yuc xilic ec li Jesuse — xutic .
42024025	Jech i'albatic yu'un li Jesuse : — Solel mu'yuc bijoxuc . Vocol chach'unic scotol c'usitic yalojic li yaj'alc'optac Diose .
42024026	¿ Me mu jechuc ts'ibabil ti ta persa chich' vocol li Cristoe , ti ts'acal ta sta slequilale ? — x'utatic .
42024027	Jech lic yac'be sna'ic scotol li sc'oplal ts'ibabil comele . La sliques ta svun Moisés c'alal to ta svunic li yantic yaj'alc'optac Diose . Laj yalbe smelol scotol ti butic ts'ibabil sc'oplale .
42024028	C'alal c'otubalic xa'ox ta Emause , li Jesuse tsc'an ox ta xjelov batel yilel .
42024029	Pero tsots la spajesic . Jech laj yalbeic : — Pajan li'i , chi'inuncutic , yu'un bat xa c'ac'al . Jutuc xa sc'an x'ic'ub osil — xutic . Jech te i'och chi'inaticuc yu'un li Jesuse .
42024030	C'alal te xchi'inojic ta chotlej ta ti'mexae , la stsac pan li Jesuse , la stojbe ta vocol Dios . La svoc' li pane ; laj yac'be sve'ic .
42024031	Jech ta ora ijam satic ; laj yotquinic ti ja' li Jesuse . Pero ta ora no'ox te isacch'ay .
42024032	Jech laj yalbe sbaic : — ¿ Yu'un cani ja' Cajvaltic ti lec ipat co'ntontic yu'un c'alal la jchi'intic tal ta lo'il ta bee , xchi'uc ti c'alal laj yalbutic smelol sc'op Diose ? — xut sbaic .
42024033	Jech ta ora isutic batel ta Jerusalén . Te tsobol c'ot staic li buluchib yajchanc'optac Jesuse xchi'uc li yantic xchi'iltaquique .
42024034	Jech laj yalic li xchi'iltaquic te tsobolique : — Ta melel cha'cuxem xa li Cajvaltique . Laj xa yac' sba ta ilel ta stojol li Simone — xutic .
42024035	Jech ec li chibique lic yalbe ya'yic ec li c'usi ic'ot ta pasel ta bee , xchi'uc ti ja' to laj yotquinic c'alal la svoc' pane .
42024036	C'alal ja'o sbats'ilic yalel jeche , te va'al ic'ot ta o'lol li Jesuse . Jech laj yal : — Junuc avo'ntonic — xi .
42024037	Toj xi'el , toj batel no'ox xch'ulel ic'otic . La snopic ti ch'ulelal no'ox laj yilique .
42024038	Li Jesuse jech laj yalbe : — ¿ C'u yu'un chaxi'ic ? ¿ C'u yu'un mu xach'unic lec ti ta melel vu'une ?
42024039	Q'uelavilic li jc'obe xchi'uc li cacane . Ja' vu'un ta melel . Q'uelicun lec avilic ; la' piquicun ava'yic . Ti ch'ulelalucune mu'yuc jbec'tal , mu'yuc jbaquil ti jechuque — xi .
42024040	C'alal laj yal jeche , laj yac'be yilic li sc'obe xchi'uc li yacane .
42024041	Pero ta sventa ti mu sna'ic lec c'usi chch'unic ta scoj ti toj xcuxet yo'ntonic xchi'uc ti ich'ay yo'ntonique , ja' yu'un jech ijac'batic yu'un li Jesuse : — ¿ Me oy jutuc ve'lil avu'unic ? — x'utatic .
42024042	Te laj yac'beic juteb vobil choy sti' .
42024043	La stsac li choye ; te lic ve'uc ta stojolic .
42024044	Jech i'albatic : — C'alal jchi'inojoxuc to'oxe , jech ono'ox laj calboxuc chac li'i : ‘ Ta persa ta xc'ot ta pasel scotol li jc'oplal ts'ibabil ta svun Moisese , xchi'uc ta svunic li yantic j'alc'opetique , xchi'uc ta svunal q'ueojetique ’ , xacutoxuc ono'ox — x'utatic .
42024045	Jech ijambat lec yo'ntonic , yu'un jech ac'o c'otuc ta yo'ntonic li sc'op Diose .
42024046	Jech i'albatic : — Jech ono'ox ts'ibabil ta sc'op Dios ti ta xich' vocol li Cristoe , xchi'uc ti ta xcha'cuxi ta yoxibal c'ac'ale .
42024047	Ts'ibabil noxtoc ti ja' ta sbi ta xcholbat ya'yic cristianoetic ta scotol banamil ti ac'o sutes yo'ntonique , xchi'uc ti ja' ba'yuc ta xcholbat li boch'otic li' nacajtic ta Jerusalene , yu'un jech xu' tspasbat perdón yu'un smulic .
42024048	Vo'oxuc testigooxuc chacomic ta sventa scotol le'e .
42024049	A'yo ava'yic , ta jtacboxuc tal li c'usi yaloj ono'ox Jtot chayac'boxuque . Ja' yu'un li' to oyanic o ta Jerusalén ja' to me laj avich'ic li avu'elic chlic tal ta toyole — x'utatic .
42024050	Laj yic' loq'uel ta lum yajchanc'optac li Jesuse ; ibatic ta nopol Betania . Lic stoy xchibal sc'ob li Jesuse ; laj yac'be bendición .
42024051	C'alal ja'o chac'be bendicione , itoy batel li Jesuse ; i'ic'at muyel ta vinajel .
42024052	Laj yich'ic ta muc' ; bats'i xcuxet no'ox yo'ntonic isutic ta Jerusalén .
42024053	Scotol c'ac'al ibatic ta ch'ulna , laj yalbeic slequilal Dios .
43001001	Ta sliquebal banamile , te ono'ox oy o li C'ope . Li C'ope te xchi'inoj sbaic xchi'uc li Diose . Ja' ono'ox Dios stuc .
43001002	Le'e te ono'ox xchi'inoj sbaic xchi'uc Dios ta sliquebal .
43001003	Ja' ta sventa laj yich' pasel scotol li c'usitic oye . Ti manchuc oy li C'ope , me jchopuc mu'yuc c'usi pasbil tana ti jechuque .
43001004	Ja' te oy ta stojol li cuxlejale . Li cuxlejale ja' luz ic'ot yu'un li cristianoetique .
43001005	Li luze xojoban ta ic'al osil . Li ic' osile mu xu' yu'un tstu'p li luze .
43001006	Oy to'ox jun vinic tacbil tal yu'un Dios , Juan sbi .
43001007	Ja' testigo ic'ot ; ja' tal yalbe sc'oplal li luze , yu'un jech xu' ac'o xch'un scotol cristianoetic ta sventa .
43001008	Mu ja'uc luz stuc li Juane . Ja' no'ox tal yalbe sc'oplal li luze .
43001009	Li luz ti tsacubtas osil ta stojol cristianoetique , iyal tal li' ta banamil .
43001010	I'ay li' ta banamil , ja' li banamil ti ja' ta sventa imeltsaje . Pero li cristianoetic li' ta banamile muc xotquinic .
43001011	Li' ivul ta stojol li yu'untaque , pero li yu'untaque muc sc'anic .
43001012	Yan li boch'otic la sc'anic , ti laj yich'ic ta muq'ue , i'albatic ti xnich'nab Dios xa ic'otic oe .
43001013	Pero mu ja'uc jech chac c'u cha'al xnich'nab cristiano ti ja' no'ox ta sventa sbec'talique , ti ja' no'ox ta sventa yu'un jech tsc'an yo'ntonique . Ja' ta sventa stuc Dios ti chijcha'voq'ue .
43001014	Li C'ope la spas sba ta cristiano . La xchi'inuncutic ta naclej . Laj quilbecutic slequilal yutsilal , ja' slequilal yutsilal li jun no'ox Xnich'on Diose .
43001015	Li Juane laj yalbe sc'oplal , jech laj yal : “ Le'e ja' li boch'o laj ono'ox calboxuc ava'yic sc'oplale , jech laj cal : Li boch'o ts'acal ta xtal cu'une , ja' ba'yucbe ta xc'ot cu'un , yu'un li stuque te ono'ox oy ti c'alal mu'yucun to'oxe , xacutoxuc ono'ox ” , xi li Juane .
43001016	Ta sventa ti bats'i ep ta jyalel li slequilale , jech laj xa quich'tic scotol ec . Mu'yuc spajeb chijyac'butic li c'uxubinel yu'une .
43001017	Li smantal Diose ta sventa Moisés laj quich'tic ac'bel . Yan li c'uxubinel xchi'uc li coltael ta melele la jtatic ta sventa Jesucristo .
43001018	Me junuc mu'yuc boch'o yiloj li Diose . Li jun no'ox Xnich'on Dios ti jun oyic xchi'uc Stote , ja' laj yac' cotquintic li Diose .
43001019	Li j'abteletic yu'un judioetique la staquic batel jayibuc paleetic xchi'uc levietic ta stojol li Juane , jech c'ot sjac'beic : — ¿ Boch'oot li vo'ote ? — xutic .
43001020	Li Juane jamal laj yal ; mu'yuc bu la smuc ta yo'nton , jech laj yal : — Li vu'une muc vu'cun li Cristoune — xi .
43001021	— ¿ Boch'oot cha'e ? ¿ Me vo'ot li Eliasote ? — xutic . — Muc vu'cun — xi . — ¿ Me vo'ot li j'alc'opote ? — xutic . — Mo'oj — xi itac'ov li Juane .
43001022	— ¿ Pero boch'oot cha'e ? Albun ca'icutic , yu'un jech ta xc'ot calbecutic ec li boch'otic la stacuncutic tale . ¿ Boch'oot chaval li vo'ote ? — xutic .
43001023	Itac'ov li Juane : — Ja' vu'un jc'oplal ti chi'avan ta xocol banamil jech chac c'u cha'al laj ono'ox yal li j'alc'op Isaiase : ‘ Tuq'uibtasbeic sbe li Cajvaltique ’ , xi chlic yal , xi ono'ox li Isaiase — xi li Juane .
43001024	Li boch'otic itacatic tale ja' fariseoetic .
43001025	Jech la sjac'beic noxtoc li Juane : — ¿ C'u yu'un chavac' ich' vo' me mu vo'ocot Cristoote , me mu vo'ocot li Eliasote , xchi'uc me mu vo'ocot li j'alc'opote ? — xutic .
43001026	Itac'ov li Juane : — Li vu'une ja' no'ox cabtel ta xcac' vo' . Pero oy jun boch'o te oy ta atojolic ti mu xavotquinique .
43001027	Ja' ti laj cal ti ts'acal ta xtal cu'une . Li vu'une me jutuc mu'yuc c'usi xu' cu'un , me stitunbeluc yaq'uil xonob mu xu' cu'un ta jcolta — xi li Juane .
43001028	Ja' jech ic'ot ta pasel te ta Betania ta jot uc'um Jordán ti c'alal laj yac' ich' vo' li Juane .
43001029	Ta yoc'omal laj yil Juan ti te ta xtal Jesús yo' bu oye , jech laj yal : “ Q'uelavilic , le' xa xtal li ch'ium chij yu'un Dios ti chch'aybe smul scotol cristianoetic ta banamile .
43001030	Le'e ja' li boch'o jech ono'ox laj calboxuc sc'oplale : ‘ Oy boch'o ts'acal ta xtal cu'un , pero ja' chjelov ta ba'yucbe . Yu'un li stuque te ono'ox oy o ti c'alal mu'yucun to'oxe ’ , ti xacutoxuc ono'oxe .
43001031	Li vu'une mu xcotquin ec . Pero ti c'u cha'al ac'o otquinatuc ta scotol Israele , ja' yu'un tal cac' ich' vo' li vu'une ” , xi .
43001032	Li Juane laj yalbe sc'oplal noxtoc , jech laj yal : “ Laj quil iyal tal ta vinajel li Ch'ul Espiritue xco'laj xchi'uc stsumut yilel . Te icom o ta stojol .
43001033	Li vu'une mu to'ox xcotquin . Pero li boch'o laj yac'bun cabtel tal cac' vo'e , jech laj yalbun : ‘ Li boch'o chavil ta xc'ot ta sba li Ch'ul Espiritue , ti te ta xcom o ta stojole , ja' li boch'o ta xac' li Ch'ul Espiritue ’ , xiyutun .
43001034	Li vu'une laj xa cotquin . Laj xa calboxuc ava'yic sc'oplal ti ja' Xnich'on Diose ” , xi li Juane .
43001035	Ta yoc'omal te oy yan velta li Juane xchi'uc chib yajchanc'op .
43001036	C'alal laj yil te ta xanov li Jesuse , jech laj yal : — Q'uelavilic , le' oy li ch'ium chij yu'un Diose — xi .
43001037	C'alal laj ya'yic li chib yajchanc'ope , bat xchi'inic li Jesuse .
43001038	Ijoyij li Jesuse , laj yil ti te nabalic batele , jech la sjac'be : — ¿ C'usi chasa'ic ? — xut . Itac'ovic : — Jchanubtasvanej , ¿ bu to oy anae ? — xutic .
43001039	Itac'ov li Jesuse : — Batic , bat q'uelavilic ti bu nacalune — xut . Jech ibatic , laj yilic ti bu nacale . Te icom xchi'inic , yu'un bat xa'ox c'ac'al .
43001040	Li chibic ti co'ol laj ya'yic c'usi laj yal li Juane xchi'uc ti co'ol bat xchi'inic li Jesuse , oy jun yu'unic Andrés sbi ; ja' yits'in li Simón Pedroe .
43001041	Ja' ba'yuc la sta ta c'opanel li sbanquile , ja' li Simone . Jech laj yalbe : — Laj xa jtacutic li Cristoe — xut .
43001042	Jech laj yic' tal ta stojol Jesús li sbanquile . Li Jesuse la sq'uel lec li Simone , jech laj yalbe : — Vo'ot Simón , xnich'onot Jonás . Cefas ta xc'ot abi — xut . Ja' Pedro smelol ta griego c'op .
43001043	Ta yoc'omal la snop Jesús ti chbat ta Galilea banamile . C'alal mu'yuc to'ox chbate , te la sta li Felipee , jech laj yalbe : — Ts'aclinun batel — xut .
43001044	Li Felipee te liquem tal ta lum Betsaida , ja' te yo' bu slumalic ec li Andrés xchi'uc Pedroe .
43001045	Li Felipee la sta ta c'opanel li Natanaele , jech laj yalbe : — Laj xa jtacutic li boch'o ts'ibabil comel sc'oplal ta svun Moisese xchi'uc ta svun yantic j'alc'opetique . Ja' li Jesús xnich'on José te ta lum Nazarete — xut .
43001046	Itac'ov li Natanaele : — ¿ Me oy sc'oplal oy boch'o lec ta xloc' te ta lum Nazarete ? — xi . — Batic , bat jq'ueltic avil — xi li Felipee .
43001047	C'alal laj yil Jesús ti nopol xa xtal li Natanaele , jech laj yal : — Q'uelavilic , le' xa xtal li tuq'uil vinique , ja' li mero smomnich'on Israele . Le'e mu sna' xlo'lavan — xi .
43001048	Li Natanaele jech la sjac'be li Jesuse : — ¿ C'uxi laj avotquinun ? — xut . Itac'ov li Jesuse : — Ja'o laj cotquinot ti c'alal te to'ox oyot ta yolon higo , ti c'alal mu'yuc to'ox chbat yic'ot tal li Felipee — xut .
43001049	Li Natanaele jech laj yalbe li Jesuse : — Jchanubtasvanej , vo'ot Xnich'onot li Diose . Vo'ot ti cha'och ta ajvalilal li' ta stojol israeletique — xut .
43001050	Li Jesuse jech laj yalbe : — Ta sventa ti laj ach'un c'alal laj calbot ti laj cotquinot te oyot ta yolon higoe , jech ech'em to smuc'tiquil c'usi ta xlic avil batel — xut .
43001051	Li Jesuse jech laj yal noxtoc : — Ta melel , jamal chacalboxuc ava'yic . Li' tana xchi'uc le' to batele , chavilic jamal li vinajele ; chavilic te xyal xmuyic ta jtojol li yaj'almantaltac Diose , vu'un ti Xnich'on cristiano lic'ote — xi li Jesuse .
43002001	Ta yoxibal c'ac'al , la spasic q'uin nupinel ta lum Caná te ta Galilea banamil . Te oy ec li sme' Jesuse .
43002002	Li Jesús xchi'uc yajchanc'optaque i'ic'atic ta sq'uelel nupinel ec .
43002003	C'alal te oyic ta q'uine , ilaj li ya'lel ts'usub yu'unique . Li Jesuse jech i'albat yu'un li sme'e : — Ilaj li ya'lel ts'usub yu'unique — x'utat .
43002004	Li Jesuse jech laj yalbe : — Ants , ¿ c'u yu'un ti vu'un tal avalbune ? yu'un mu'yuc to ta sta sc'ac'alil chcac' ta ilel li jvu'ele — xut .
43002005	Li sme'e jech bat yalbe li j'ac've'liletique : — Ch'unic me scotol li c'usitic ta xalboxuque — xut .
43002006	Te oy vacbej yav vo' pasbil ta ton , ja' sventa tslecubtas sbaic jech chac c'u cha'al stalel tspasic li judioetic c'alal tspoc sc'obique . Li jujubej yav vo'e x'och chib oxib muc'tic q'uib vo' .
43002007	Li Jesuse jech laj yalbe li j'ac've'liletique : — Nojesic lec scotol li yav vo'e — xut . Jech lic snojesic lec c'alal ta sti' .
43002008	Li Jesuse jech laj yalbe : — Lupic batel , bat ac'beic li boch'o sventainoj q'uine — xut . Jech la slupic batel .
43002009	Li boch'o sventainoj q'uine la spas ya'ay li vo' ti ic'ataj ta pasem ya'lel ts'usube , pero mu sna' bu ital . Yan li j'ac've'liletique lec sna'ic ti vo' la slupic loq'uele . Li boch'o sventainoj q'uine laj yic' li boch'o ta xnupine ,
43002010	jech laj yalbe : — Scotol li cristianoetique ja' ba'yuc chaq'uic ta uch'el ti bu toj lec li ya'lel ts'usube . C'alal me ep xa laj yuch'ique , ja'o chaq'uic ta uch'el ti bu jutuc xa no'ox leque . Li vo'ote ja' laj anac' ti bu leque ; ta slajeb xa chavac' ta uch'el — xut .
43002011	Le'e ja' sba sq'uelubil stsatsal laj yac' ta ilel Jesús ti c'alal te oy ta Caná ta Galilea banamile . Jech ivinaj o slequilal yutsilal . Jech i'ayin lec xch'unojel yo'ntonic ta stojol li yajchanc'optaque .
43002012	Ts'acal to iyal batel ta Capernaum li Jesuse . La xchi'in batel li sme'e xchi'uc li xchi'iltaque xchi'uc li yajchanc'optaque . Pero mu'yuc ep c'ac'al te ijoc'tsajic .
43002013	C'alal jutuc xa'ox sc'an sta sc'ac'alil q'uin Coltael cu'uncutic , vu'uncutic li judiouncutique , ibat ta Jerusalén li Jesuse .
43002014	Te oyic ta ch'ulna c'ot sta jchonvacaxetic , jchonchijetic , xchi'uc jchonpalomaetic . Te chotajtic noxtoc jeltaq'uinetic .
43002015	Li Jesuse lic sts'ot lec ch'ojon , ja' la sloq'ues o scotol te ta ch'ulna . La sloq'ues c'alal ta chijetic , ta vacaxetic . La sbutq'uinbe xmexaic noxtoc li jeltaq'uinetique ; te la stanibe comel li staq'uinique .
43002016	Jech laj yalbe li jchonpalomaetique : — Loq'uesic batel scotol li'i . Mu xapasic ta snail ch'ivit li sna Jtote — xut .
43002017	Li yajchanc'optaque te ivul ta sjolic ti jech ono'ox ts'ibabil comel ta sc'op Diose : “ Ta sventa ti toj tsots sc'oplal chca'ay li anae , jech ta xquich' o contrainel ” , xi ono'ox ts'ibabil .
43002018	Li j'abteletic yu'un judioetique jech laj yalbeic li Jesuse : — ¿ C'usi sq'uelubil xu' chavac' quilcutic bu avich'oj avabtel ti jech chapas chac le'e ? — xutic .
43002019	Itac'ov li Jesuse : — Vuq'uesic li ch'ulna li'i , ta oxib c'ac'al ta jcha'va'an — xut .
43002020	Jech itac'ovic : — Ta vaquib to yoxvinic ( 46 ) jabil imeltsaj li ch'ulna li'i . Li vo'ote chaval ti ta oxib no'ox c'ac'al chacha'va'ane — xutic .
43002021	Li ch'ulna laj yal Jesuse ja' sc'oplal sbec'tal stuc .
43002022	Ja' yu'un c'alal icha'cuxi ta yoxibal c'ac'al li Jesuse , li yajchanc'optaque ja' to te ivul ta sjolic ti jech ono'ox laj yale . Jech te la xch'unic o ti jech ono'ox ts'ibabil ta sc'op Diose , xchi'uc ti ja' melel li c'usi laj yale .
43002023	C'alal te oy ta Jerusalén ta yorail q'uin Coltael li Jesuse , ep boch'otic la xch'unic , laj yich'ic ta muc' , yu'un laj yilic ti ep sq'uelubil stsatsal la spase .
43002024	Pero li Jesuse mu'yuc bu la spat yo'nton yu'un , yu'un xotquin scotol .
43002025	Mu persauc oy boch'o ta xalbe ya'ay c'u x'elan yo'nton li cristianoetique , yu'un li stuque xotquinbe yut yo'nton li cristianoetique .
43003001	Oy jun fariseo , Nicodemo sbi . Ja' j'abtel ta ch'ulna yu'un li judioetique .
43003002	Li Nicodemoe i'ay sc'opan ta ac'ubaltic li Jesuse , jech laj yalbe : — Jchanubtasvanej , ta jna'cutic ti ta sventa Dios talemot , yu'un tal achanubtasuncutique . Yu'un li boch'o mu'yuc chi'inbil yu'un Diose , mu xu' yu'un tspas sq'uelubiltac stsatsal jech chac c'u cha'al chapase — xut .
43003003	Itac'ov li Jesuse : — Ta melel , jamal ta xcalbot ava'ay , li boch'o mu'yuc chcha'voc' ta ach'e , mu xu' chich' ventainel yu'un Dios — xut .
43003004	Li Nicodemoe jech la sjac' : — ¿ C'u x'elan xu' ta xcha'voc' li boch'o mol xae ? ¿ Me yu'un xu' ta x'och ta yut xch'ut sme' yan velta ti jech xu' ta xcha'voc' ta ach'e ? — xut .
43003005	Itac'ov li Jesuse : — Ta melel , jamal ta xcalbot ava'ay : Li boch'o mu'yuc chcha'voc' ta sventa vo' xchi'uc ta sventa Ch'ul Espiritue , mu xu' chich' ventainel yu'un Dios .
43003006	Yu'un li boch'o voq'uem no'ox ta sventa banamile , sventa banamil no'ox oy ta yo'nton . Yan li boch'o chcha'voc' ta sventa Ch'ul Espiritue , sventa Ch'ul Espíritu chlic snop .
43003007	Mu me toj ch'ayeluc ta xc'ot avo'nton ti laj calbot persa tsc'an chacha'voc' ta ach'e .
43003008	Li iq'ue buyuc no'ox ta xbat . Ja' no'ox chava'ay ti xvo'et no'oxe , pero mu xana' bu chlic tal ; mu xana' bu ta xbat . Ja' no'ox jech ec li boch'otic chcha'voq'uic ta sventa Ch'ul Espiritue — xi li Jesuse .
43003009	Li Nicodemoe jech la sjac' : — ¿ C'uxi chc'ot ta pasel jech le'e ? — xut .
43003010	Itac'ov li Jesuse : — Vo'ot jchanubtasvanejot yu'un li jchi'iltactique , ¿ me mu xana'be smelol li c'usi chacalbote ?
43003011	Ta melel , jamal ta xcalbot ava'ay , li vu'uncutique ja' ta xcalcutic li c'usi jna'cutique xchi'uc li c'usi quilojcutique . Pero li vo'oxuque mu xavich'ic ta muc' li c'usi ta xcalcutique .
43003012	Li c'usi laj calbote , ja' li c'usi xu' chc'ot ta pasel li' ta banamile , pero mu xach'un . ¿ C'uxi xu' chach'un me chacalbot li c'usitic sventa vinajele ?
43003013	“ Mu'yuc boch'o ayem sq'uel tal ta vinajel ti xu' ta xalboxuque . Vu'un no'ox te liquemun tal ; vu'un ti Xnich'on cristiano lic'ote .
43003014	A'yo ava'ay , jech chac c'u cha'al la stoy muyel ta toyol sloc'obal chon ta xocol banamil li Moisés ta vo'onee , ja' jech ta xquich' toyel muyel ec , vu'un ti Xnich'on cristiano lic'ote .
43003015	Yu'un jech xu' chcuxiic sbatel osil li boch'otic ta xch'unicune .
43003016	“ Yu'un toj ep la xc'uxubin scotol cristianoetic ta banamil li Diose , jech laj yac' li jun no'ox Xnich'on oye , yu'un jech mu ch'ayeluc chbat li boch'otic ta xch'unic ti ja' Jcoltavanej yu'unique ; ja' ta xcuxiic o sbatel osil .
43003017	Ti la stac tal li' ta banamil Xnich'on li Diose , mu yu'unuc tal yac'be stoj smul li cristianoetique . Ja' tal scolta .
43003018	“ Ja' yu'un li boch'otic ta xch'unic ti ja' Jcoltavaneje , mu'yuc chbat stoj smulic . Yan li boch'otic mu xch'unique , chapal xa sc'oplal chbat stoj smulic , yu'un mu xch'unic ti ja' Jcoltavanej li jun no'ox Xnich'on Diose .
43003019	Chbat stoj smulic yu'un ital xa li' ta banamil li luze . Pero li cristianoetique ja' la sc'anic o li ic' osile . Ja' muc sc'anic li luze , yu'un puru chopol li yabtelique .
43003020	Yu'un scotol li boch'otic ja' tspasic c'usitic chopole , toj chopol chilic li luze , jech mu sc'an xtalic , yu'un ja' mu sc'anic xvinaj li c'usi tspasique .
43003021	Yan li boch'o ja' tsc'an tspasilanic o c'usi melele , ta xtalic ta sac osil , yu'un jech ac'o vinajuc ti ja' sventa Dios li c'usi tspasique — xi li Jesuse .
43003022	Ts'acal to iloc' batel ta Jerusalén xchi'uc yajchanc'optac li Jesuse ; ixanov batel ta Judea banamil . Te ijoc'tsajic jayibuc c'ac'al . Te laj yaq'uic ich' vo' .
43003023	Jech ec li Juane te ta xac' ich' vo' ta Enón ta nopol Salim , yu'un ja' oy ep vo' te . Li cristianoetique ibatic ta stojol li Juane , te i'ac'batic yich'ic vo' .
43003024	Yu'un li Juane mu'yuc to'ox ochem ta chuquel .
43003025	Li yajchanc'optac Juane ilic c'op yu'unic xchi'uc jun judío ta sventa c'u x'elan stalelic chac' sbaic ta lecubtasel .
43003026	Jech ibatic ta stojol li Juane , jech laj yalbeic : — Jchanubtasvanej , li boch'o ital ta atojol le' ta jot uc'um Jordán ti laj avalbe sc'oplale , ta xac' ich' vo' ec . Scotol cristianoetic te ta xbatic ta stojol — xutic .
43003027	Itac'ov li Juane : — Mu xu' chich' yabtel jun cristiano me muc ac'biluc yu'un li boch'o oy ta toyole .
43003028	Vo'oxuc testigooxuc cu'un ti jech ono'ox laj cale : ‘ Muc vu'cun li Cristoune . Li vu'une ja' no'ox tacbilun jelovel tal yu'un li Cristoe ’ , xacutoxuc ono'ox .
43003029	Li malalile ja' chic' li yajnile ; yan li boch'o ja' no'ox chchi'in li malalile ja' no'ox te va'al tsq'uel . C'alal cha'ay c'usi chal li malalile , toj xcuxet no'ox yo'nton . Ja' no'ox jech ec li vu'une toj bats'i xcuxet no'ox co'nton chca'ay .
43003030	Tsots sc'oplal chca'ay ac'o epajuc boch'otic chbat xchi'inic li Jesuse ; ja' ac'o bic'tajuc boch'otic chtalic ta jtojol li vu'une — xi .
43003031	Li boch'o liquem tal ta toyole ja' banquilal yu'un scotol . Li boch'o li' no'ox liquem ta banamile ja' no'ox chal li c'usitic chil li' ta banamile . Yan li boch'o liquem tal ta toyole ja' banquilal yu'un scotol .
43003032	Li c'usi yiloj , xchi'uc c'usi ya'yoj tale ja' ta xal . Pero mu'yuc boch'o chich'beic ta muc' .
43003033	Yan li boch'otic ta xich'beic ta muc' c'usi chale , ja' chaq'uic ta ilel ti ja' melel c'usi yaloj li Diose .
43003034	Yu'un li boch'o ja' tacbil tal yu'un Diose ja' sc'op Dios ta xal , yu'un muc bisbiluc no'ox i'ac'bat li Ch'ul Espiritue .
43003035	Li Totile lec sc'anoj li Xnich'one . Laj yac'be ta sc'ob scotol li c'usitic oye .
43003036	Li boch'o chch'un ti ja' Jcoltavanej li Nich'onile ja' chcuxi sbatel osil . Yan li boch'o mu sc'an xch'une mu xbat yil lequilal sbatel osil . Ja' xa no'ox oy ta sventa li tsots stojol mulil chac' Diose .
43004001	Li Jesuse laj ya'ay ti laj xa sna' fariseoetic ti ja' ta x'epaj boch'otic chbat xchi'inic li Jesuse , ti ja' mu sta jech boch'otic ta xchi'inic li Juane , xchi'uc ti ja' ep ta xac' ich' vo'e ,
43004002	ac'o me muc ja'uc laj yac' ich' vo' stuc li Jesuse , yu'un ja' laj yaq'uic li yajchanc'optaque .
43004003	Ja' yu'un li Jesuse iloc' batel ta Judea ; ibat yan velta ta Galilea banamil .
43004004	Li Jesuse tsc'an ta xjelov batel ta Samaria banamil .
43004005	Jech te ic'ot ta jun lum Sicar ta Samaria banamil ta nopol yosil li José ta vo'one ti i'ac'bat comel yu'un stote , ja' li Jacobe .
43004006	Ja' te oy li pozo yu'un Jacob ta vo'onee . Jech te ichoti ta sts'el pozo li Jesuse , yu'un luben xa ta xanubal . Po'ot xa'ox o'lol c'ac'al .
43004007	Te ital slup ya'al jun samaria ants . Li Jesuse jech laj yalbe : — Ac'bun jutebuc ava'al cuch' — xut .
43004008	Li yajchanc'optaque ja'o batemic ta yut lum , yu'un bat sman tal sve'elic .
43004009	Li samaria antse jech laj yalbe li Jesuse : — ¿ C'u yu'un ti chac'anbun vo' avuch'e ? Yu'un li vo'ote judío vinicot ; li vu'une samaria antsun — xut . Yu'un li judioetique mu'yuc ono'ox lec chil sbaic xchi'uc li samariaetique .
43004010	Itac'ov li Jesuse : — Ana'uc ti tsc'an chayac'bot amoton li Diose xchi'uc ti lajuc avotquin li boch'o la sc'anbot ava'al yuch'e , vo'ot laj ac'anbe ba'yuc vo' ti jechuque . Jech ja' laj yac'bot li vo' ti chac' cuxiane — xut .
43004011	Li antse jech laj yal : — Tata , pero mu'yuc slupubil avu'un , yu'un toj nat li pozoe . ¿ Bu chata li vo' chavac'bun ti chicuxi yu'un chavale ?
43004012	¿ Me yu'un vo'ot to ech'em xu' avu'un jech chac c'u cha'al li jmoltotcutic Jacobe ? Yu'un ja' laj yac'buncutic li pozo li'i . Li pozo li'i ja' laj yuch'ic xchi'uc xnich'nab xchi'uc sts'unub yovol ec — xi li antse .
43004013	Itac'ov li Jesuse : — Scotol boch'o ta xuch'ic li vo' li'i ta to xtaquij yo'ntonic .
43004014	Yan li boch'otic ta xuch'ic li vo' ti vu'un ta xcac'bee mu'yuc xa ta xtaquij o yo'ntonic . Yu'un li vo' ti vu'un ta xcaq'ue ja' jech chc'ot ta yo'ntonic jech chac c'u cha'al nio' ti te chloq'uilan o sventa chcuxiic sbatel osile — xi .
43004015	Li antse jech laj yal : — Tata , ac'bun li vo' chavale , yu'un jech mu xa xtaquij o co'nton . Jech mu xa persauc chtal jlup o ca'al li'i — xi .
43004016	Itac'ov li Jesuse : — Bat ic'o tal amalal — xut .
43004017	Itac'ov li antse : — Mu'yuc jmalal — xi . Itac'ov li Jesuse : — Ja' melel li c'usi chavale , mu'yuc amalal ta melel .
43004018	Yu'un yo'bal xa amalal laj avicta . Li boch'o te avic'oj aba achi'uc ta orae ma'uc amalal , ja' yu'un ja' melel li c'usi laj avale — xut .
43004019	Li antse jech laj yal : — Tata , xco'laj xchi'uc vo'ot yaj'alc'opot Dios ta xca'ay .
43004020	Li jmoltotactic ta vo'onee li' laj yich'ic ta muc' Dios ta vits li'i . Yan li vo'oxuque chavalic xa ti ja' yich'ubil ta muc' Dios li lum Jerusalene — xi li antse .
43004021	Itac'ov li Jesuse : — Ants , ch'uno li c'usi ta xcalbote . Ta to me sta sc'ac'alil ta xlaj sc'oplal ti chavich'ic ta muc' Jtotic Dios li' ta vitse xchi'uc ta Jerusalene .
43004022	Li vo'oxuque mu xavotquinic li boch'o chavich'ic ta muq'ue . Yan li vu'uncutique ja' chquich'cutic ta muc' li boch'o lec xcotquincutique . Yu'un li mero coltaele te chlic ta stojol li judioetique .
43004023	Ta to sta sc'ac'alil , o ja' xa yorail ti buyuc xa no'ox ta xich'ic ta muc' Jtotic Dios ta yo'ntonic li boch'otic ta melel xch'unojique . Li Jtotic Diose ja' ta sa' li boch'otic jech ta xich'ic ta muq'ue .
43004024	Li Jtotic Diose mu'yuc sbec'tal , jech mu xavilic . Ja' jech tsc'an chich'ic ta muc' Dios ta yo'ntonic ec li boch'otic ta melel scotol yo'nton chich'ic ta muq'ue — xi li Jesuse .
43004025	Li antse jech laj yal : — Jna'oj ti ta xtal li boch'o t'ujbil yu'un Diose , ja' li Cristoe . C'alal ta xtale , ta xac'butic jna'tic scotol c'usi tsc'an Dios — xi .
43004026	Itac'ov li Jesuse : — Vu'un ti li' ta jc'opanote — xut .
43004027	C'alal ja'o te chlo'ilajique , ja'o ivulic li yajchanc'optaque . Toj ch'ayel ic'ot yo'ntonic c'alal laj yilic ti chchi'in ta lo'il ants li Jesuse . Pero me junuc mu'yuc boch'o junucal la sjac' c'usi tsjac'be , xchi'uc c'usi ta xalic .
43004028	Li antse te la scomtsan li sq'uibe . Ibat ta lum jech c'ot yalbe scotol li cristianoetique :
43004029	— Oy jun vinic laj yalbun scotol li c'usitic jpasoje . Batic , bat jq'ueltic avilic . Ja' xa van li Cristoe — xut .
43004030	Ta ora iloq'uic tal li cristianoetic te ta lume , tal sq'uelic li Jesuse .
43004031	C'alal ja'o batem li antse , li yajchanc'optaque jech laj yalbeic li Jesuse : — Jchanubtasvanej , ve'an — xutic .
43004032	Itac'ov li Jesuse : — Oy lec jve'el , pero li vo'oxuque mu xana'ic c'u x'elan — xut .
43004033	Jech lic yalbe sbaic li yajchanc'optaque : — ¿ Me yu'un van oy boch'o ay yac'be sve'el ? — xut sbaic .
43004034	Li Jesuse jech laj yal : — Li jve'ele ja' ti ta jpasbe c'usi tsc'an li Boch'o la stacun tale , xchi'uc ti ac'o jvu'esbe li yabtele .
43004035	Li vo'oxuque jech chavalic : ‘ Chanib to u sc'an sta yorail chich' tuch'el li trigoe ’ , xachiic . Pero li vu'une a'yo ava'yic li c'usi chacalboxuque . Toyo avil asatic li' ta osilaltic xbate . Sacuben xa ta taquijel li trigoe ; ja' xa yorail ta tuch'el .
43004036	Li boch'o ta xtuch' trigoe ta xich' stojol , yu'un ta stsobbe sat sventa ta xcuxi sbatel osil , jech co'ol xcuxet yo'nton xchi'uc li boch'o la sts'une .
43004037	Ja' melel ti jech chal li cristianoetique : ‘ Yan boch'o ta sts'un ; yan boch'o ta xtuch' ’ , xiic .
43004038	Vu'un ta jtacoxuc batel ta xtuch'el ti bu muc vo'ocoxuc avabtelique ; yan o boch'o i'abtejic . Vo'oxuc xa chbat atuch'beic sat li yabtelique — xi li Jesuse .
43004039	Jech ep samaria cristianoetic laj yich'ic ta muc' Jesús ta sventa li antse , yu'un jech laj yal : “ Laj yalbun scotol li c'usi jpasoje ” , xi .
43004040	Ja' yu'un la stsob sbaic tal ep samaria cristianoetic yu'un tal sq'uelic li Jesuse . La sc'anbeic vocol ti ac'o to pajuque , jech te ipajic chib c'ac'al .
43004041	Yo'to i'epaj boch'o la xch'unic ta sventa ti laj ya'yic ilo'ilaj stuc li Jesuse .
43004042	Jech laj yalbeic li antse : — Mu ja'uc no'ox ta sventa laj avalbuncutic ti la jch'uncutique . Ja' ta sventa ti laj ca'ay jtuccutic ilo'ilaje . Jech ta jna'cutic o ti ja' li Cristoe , ti ja' Jcoltavanej yu'un scotol cristiano ta sbejel banamile — xutic .
43004043	C'alal sta chib c'ac'ale , iloc' batel ta Samaria banamil li Jesuse . Ibat ta Galilea banamil ,
43004044	ac'o me jamal laj yal stuc ti ja' mu x'ich'at ta muc' te ta yosilal stuc li jun j'alc'ope .
43004045	C'alal ic'ot ta Galilea banamil li Jesuse , xcuxet no'ox yo'nton laj yich'ic ta muc' li cristianoetique , yu'un laj yilic scotol c'usi la spas Jesús te ta lum Jerusalén ti c'alal i'ayic ta q'uine .
43004046	Li Jesuse ibat yan velta ta lum Caná ta Galilea banamil yo' bu la sc'atajes ta pasem ya'lel ts'usub li vo'e . Te ta lum Capernaum oy jun xchi'il ta abtel ajvalil , ip cha'ay xnich'on .
43004047	C'alal laj ya'ay ti te xa ic'ot Jesús ta Galilea banamile , ibat sc'opan . La sc'anbe vocol ti ac'o bat coltabatuc li xnich'on te ta snae , yu'un ta xa xcham .
43004048	Li Jesuse jech laj yalbe : — Me mu'yuc chavilic sq'uelubil jtsatsale , mu xach'unic o — xut .
43004049	Pero li xchi'il ta abtel ajvalile jech laj yal : — Cajval , batic ta ora , yu'un yo'to cuxul li jnich'one — xi .
43004050	Li Jesuse jech laj yalbe : — Batan , colem xa li anich'one — xut . Li vinique la xch'un c'usi i'albat yu'un li Jesuse jech ibat .
43004051	C'alal ja'o chyal batele , ital nupatuc ta be yu'un smozotac , jech i'albat : — Icol xa li anich'one — x'utat .
43004052	— ¿ C'usi ora icol ? — xi . — Volje ta jun ora sts'ebujel c'ac'al ich'abi li sc'ac'ale — xiic .
43004053	Jech la sna' o ti ja' jech ora i'albat yu'un Jesús ti colem xa li xnich'one . Jech la xch'un o sjunulic ta na ti ja' Jcoltavanej li Jesuse .
43004054	Le'e ja' xchibal velta laj yac' ta ilel sq'uelubil stsatsal Jesús ti c'alal iloc' tal ta Judea , ital ta Galilea banamile .
43005001	Ts'acal to la sta sc'ac'alil yan q'uin cu'uncutic , vu'uncutic li judiouncutique . Jech ibat ta Jerusalén li Jesuse .
43005002	Te ta Jerusalene oy pasbil stanqueal vo' ta nopol sti' li coralton sventa yocheb chijetique . Li stanqueal vo'e Betesda sbi ta hebreo c'op . Te oy noxtoc vo'bej cotcot na ta sti'ti' li stanqueal vo'e .
43005003	Ja' te mochajtic ep jchameletic . Te oy ma'satetic , coxoetic , xchi'uc boch'otic aluben yacanic .
43005005	Te oy jun vinic , vaxaclajuneb xcha'vinic ( 38 ) xa jabil stsaquel ta chamel .
43005006	C'alal laj yil Jesús ti te mochole , la sna' ti ep xa jabil jech ip cha'ye , jech la sjac'be : — ¿ Me chac'an chacol ? — xut .
43005007	Itac'ov li jchamele : — Quits'in , mu'yuc boch'o oy cu'un ti xu' ta stic'un ochel c'alal ta xich' yuq'uilanel li vo'e . C'alal ta xcac' persa chibate , oy xa'ox boch'o te ochem ta jta — xi .
43005008	Li Jesuse jech laj yalbe : — Lican , balo batel apop , xanovan — xut .
43005009	Ta ora no'ox icol li vinique . La sbal li spope , ixanov batel . Ja'o sc'ac'alil cuxub o'ntonal ti jech ic'ot ta pasele .
43005010	Li j'abteletic yu'un judioetique jech laj yalbeic li vinic ti colem xae : — Li'i ja' sc'ac'alil ta jcux co'ntontic . Mu smeloluc ti chavich' batel apope — xutic .
43005011	Itac'ov li vinique : — Li boch'o la scoltaune ja' stuc jech laj yalbun : ‘ Ich'o batel apop , xanovan ’ , xiyutun — xi .
43005012	Jech la sjac'beic li vinique : — ¿ Boch'o ti laj yalbot : ‘ Balo apop , xanovan ’ , xayutote ? — xutic .
43005013	Li vinic ti colem xae muc xotquin li boch'o icoltavane , yu'un li Jesuse ta ora no'ox icapij ta stojol epal cristianoetic .
43005014	Ts'acal to li Jesuse te la sta ta ch'ulna li vinique . Jech laj yalbe : — Q'uelavil , colemot xa . Pero mu xa me xasa' amul , yu'un naca me ech'em to chopol c'usi chtal ta atojol — xut .
43005015	Li vinique bat yalbe j'abteletic yu'un judioetic ti ja' icoltaat yu'un li Jesuse .
43005016	Ja' yu'un li j'abteletic yu'un judioetique te lic scontrainic li Jesuse ; solel tsc'an ta smilic o ta scoj ti jech la spas ta sc'ac'alil cuxub o'ntonale .
43005017	Li Jesuse jech laj yalbe li j'abteletic yu'un judioetique : — Li Jtote ta to x'abtej . Jech ta xi'abtej ec li vu'une — xut .
43005018	C'alal laj yal jech li Jesuse , yo'to isoc sjolic o li j'abteletic yu'un judioetique ; solel tsc'an ta smilic o li Jesuse . Muc ja'uc xa no'ox ta scoj ti muc xchabi li sc'ac'alil cuxub o'ntonale ; ja' ta scoj noxtoc ti laj yal ti ja' Stot li Diose . Yu'un laj xa sco'lajes sba jech chac c'u cha'al Dios .
43005019	Li Jesuse jech laj yalbe : “ Jamal chacalboxuc ava'yic , vu'un li Xnich'onun Diose mu'yuc c'usi xu' cu'un ta jpas jtuc ; ja' no'ox li c'usi tspas chquil li Jtote , ja' jech ta jpas ec .
43005020	Li Jtote lec sc'anojun , ja' yu'un chiyac'bun quil scotol li c'usi ta spase . Ech'em to muc'tic sq'uelubil chiyac'bun jpas . Li vo'oxuque toj ch'ayel chc'ot avo'ntonic yu'un .
43005021	Jech chac c'u cha'al ta xcha'cuxes animaetic li Jtote xchi'uc ti ta xac'be xcuxlejalique , ja' no'ox jechun ec , xu' ta jcha'cuxes li boch'o ta jc'an ta jcha'cuxese ; ta xcac'be xcuxlejal ec .
43005022	Yu'un li Jtote muc ja'uc ta xchapan stuc li cristianoetique . Vu'un yac'ojbun jventain xchapanel , vu'un li Xnich'onune .
43005023	Yu'un jech ac'o ich'atcun ta muc' , jech chac c'u cha'al ich'bil ta muc' li Jtote . Li boch'otic mu xiyich'icun ta muc' vu'un li xnich'onune ja' mu xich'ic o ta muc' li Jtot ti la stacun tale .
43005024	“ Jamal ta xcalboxuc ava'yic . Li boch'otic ta xa'ibun jc'ope , me ta xch'unic li boch'o la stacun tale , oy xcuxlejalic ta sventa sbatel osil . Mu'yuc xa chbat stoj smulic , yu'un icom xa yu'unic li lajele . Ijelovic xa ta sventa cuxlejal .
43005025	Jamal ta xcalboxuc ava'yic , vu'un li Nich'onilune , ta to sta yorail , ta melel ista xa yorail chiya'ibicun jc'op li boch'otic chamenique . Li boch'otic ta xa'yic jc'ope ta xcuxiic .
43005026	Jech chac c'u cha'al oy cuxlejal sbatel osil ta stojol li Jtote ; ja' no'ox jech yac'ojbun cuxlejal sbatel osil ta jventa ec .
43005027	Jech noxtoc , yac'ojbun jvu'el sventa chichapanvan , yu'un Xnich'on Cristiano lic'ot .
43005028	Mu me toj ch'ayeluc ta xc'ot avo'ntonic ta sventa ti jech laj calboxuque . Yu'un ta to me sta sc'ac'alil ta xa'ibicun jc'opojel scotol li boch'otic oyic ta smuquinalique .
43005029	Li boch'otic lec c'usi la spasique ta xcha'cuxiic loq'uel sventa chcuxiic sbatel osil . Yan li boch'otic chopol c'usi la spasique ta xcha'cuxiic loq'uel sventa chbatic ta tojob mulil .
43005030	“ Li vu'une mu'yuc c'usi xu' cu'un ta jpas jtuc . Ti c'u x'elan tsc'an chichapanvan li Jtote , ja' jech ta jpas . Tuc' chapanel chcac' , yu'un ma'uc ta jpas c'usi lec chca'ay jtuc ; ja' ta jpas c'usi oy ta yo'nton li Jtot ti la stacun tale .
43005031	Ti vu'cun no'ox jtuc ta xcal jc'oplale , xu' mu meleluc c'usi chcal ti jechuque .
43005032	Pero oy yan boch'o chiyalbun jc'oplal . Li jc'oplal ta xalbune jna'oj ti ja' melele .
43005033	Jech ec li vo'oxuque laj ataquic ta jaq'uel ta stojol li Juan j'ac'vanej ta vo'e . Li jc'oplal laj yalbune ja' melel .
43005034	Pero mu yu'unuc ja' tsots sc'oplal chca'ay ti cristiano chiyalbun jc'oplale . Ti jech chacalboxuque , ja' no'ox sventa ac'o ach'unic , yu'un jech xu' chacolic .
43005035	Li Juane ja' toj ic'ot avu'unic , jech lec sacjaman laj avilic yu'un . Pero jliquel no'ox lec laj ava'yic li c'usi laj yalboxuque ; jliquel no'ox xcuxet avo'ntonic yu'un .
43005036	Li Juane ja' no'ox laj yalboxuc ava'yic jc'oplal . Pero li vu'une ta sventa cabtel ta xac'bun jpas li Jtote ja' ta svinajes ti ja' tacbilun tal yu'une .
43005037	Jech ec li Jtot ti la stacun tale , ja' ta xalbun jc'oplal noxtoc . Mu'yuc bu ava'yojic c'u x'elan chc'opoj ; mu'yuc avilojic c'u x'elan .
43005038	Jech noxtoc me jbeluc sc'op mu xu' chc'ot ta avo'ntonic , yu'un mu xach'unic ti vu'un tacbilun tal yu'une .
43005039	Chaq'uelilanic li sc'op Diose ; chanopic ti jech chacuxiic o sbatel osile . Pero li sc'op Diose ja' vu'un te chiyalbun jc'oplal noxtoc .
43005040	Pero mu xac'an xatalic ta jtojol ti jech xu' chacuxiic o sbatel osile .
43005041	“ Li vu'une mu ja'uc tal jsa' ich'el ta muc' yu'un li cristianoetique .
43005042	Li vu'une xcotquin c'u x'elan avo'ntonic . Jna' ti mu'yuc ono'ox ac'anojic li Diose .
43005043	Li vu'une talemun ta sventa li Jtote , pero mu xavich'icun ta muc' . Yan me oy boch'o jech no'ox ta xtal ta yo'nton stuque , ja' chavich'ic ta muc' .
43005044	Mu xu' avu'un chach'unic , yu'un ja' no'ox chac'anic ti lec ac'oplalic yu'un li cristianoetique . Mu ja'uc chac'anic ti lecuc ac'oplalic yu'un li Dios ti jun no'oxe .
43005045	Mu me xanopic ti vu'un ta jtic'boxuc amulic ta stojol li Jtote . Li boch'o xu' chc'ot ta jtic'mulil avu'unique ja' li Moisese ; ja' li boch'o apatoj avo'ntonic yu'une .
43005046	Ti ach'unicuc c'usi ts'ibabil comel yu'une , chach'unicun ec ti jechuque , yu'un ja' jc'oplal la sts'iba comel li Moisese .
43005047	Me mu xach'unic c'usi ts'ibabil comel yu'un li Moisese , ¿ c'uxi xu' chach'unbicun li jc'ope ? ” , x'utatic yu'un Jesús li j'abteletique .
43006001	C'alal i'ech' jayibuc c'ac'ale , li Jesuse ibat ta jot nab Galilea , ja' li Tiberias yan sbie .
43006002	Bats'i ep cristianoetic la sts'aclin batel li Jesuse , yu'un laj yilic ti ep sq'uelubil stsatsal la spas ta stojol jchameletique .
43006003	Li Jesuse imuy ta jun biq'uit vits . Te ic'ot chotluc xchi'uc li yajchanc'optaque .
43006004	Jutuc xa sc'an sta yorail q'uin Coltael cu'uncutic , vu'uncutic li judiouncutique .
43006005	C'alal la stoy sat li Jesuse , laj yil ti ta xtal ta stojol epal cristianoetique , ja' yu'un jech la sjac'be li Felipee : — ¿ Bu ta xbat jmantic tal pan sventa ta xcac'betic sve'ic li epal cristianoetic le'e ? — xut .
43006006	Ti jech la sjac'be li Felipee , ja' no'ox ta sq'uelbe c'u x'elan yo'nton , yu'un li Jesuse sna'oj ono'ox c'usi ta spas .
43006007	Itac'ov li Felipee : — Ta lajunvinic ( 200 ) denario pane mu ono'ox xloc' o , ac'o me jutuc no'ox ta xcac'betic — xi .
43006008	Jech i'albat yu'un yan yajchanc'op , ja' li Andrés , yits'in Simón Pedroe :
43006009	— Oy jun querem li'i yich'oj tal vo'ob pan pasbil ta cebada , xchi'uc cha'cot choy . Pero mu xloc' o , yu'un toj ep li cristianoetique — xi .
43006010	Li Jesuse jech laj yal : — Albeic cristianoetic ti ac'o chotiicuque — xi . Ti bu oyique puru c'unil jobeltic no'ox , jech te ichotiic scotolic . Oy van vo'miluc ( 5,000 ) li viniquetique .
43006011	Li Jesuse la stsac li pane , la stojbe ta vocol Dios , la svoq'uilan , laj yac' ta puquel ta stojol li boch'otic te chotajtique . Ja' jech la spas noxtoc ta sventa li choye ; laj yac'beic ti c'u yepal la sc'anique .
43006012	C'alal inoj xch'ut scotolique , li Jesuse jech laj yalbe li yajchanc'optaque : — Tsobic lec scotol li scomelal pane xchi'uc li scomelal choye ; mu me x'ixtolaj — xut .
43006013	Jech la stsobic ; inoj yu'unic lajcha'moch li scomelal vo'ob pan la sve'ique .
43006014	C'alal laj yilic sq'uelubil stsatsal Jesús li cristianoetique , jech laj yalbe sbaic : — Ta melel ja' li j'alc'op ti sc'oplal ono'ox chtal li' ta banamile — xut sbaic .
43006015	Li Jesuse la sna' ti tsc'an tstsaquique , yu'un tsujic ti ac'o ochuc ta muc'ta ajvalilale . Jech iloc' batel stuc ; ibat ta vits .
43006016	C'alal ta xa x'ic'ub osile , li yajchanc'optac Jesuse iyalic batel ta ti'nab .
43006017	I'ochic ta tenalte' canova , yu'un chbatic ta lum Capernaum ta jot nab . Ic' xa'ox osil , pero li Jesuse mu'yuc to'ox te xchi'uquic .
43006018	Ital tsots ic' ; solel tsots lic syuq'uilan sba li nabe .
43006019	C'alal oy xa van o'loluc xchibal reva ixanovic batel ta ba nabe , ja' to laj yilic te ta xanov tal ta yacan ta ba nab li Jesuse . Te inoch'aj tal yo' bu oy li canovae ; ep ixi'ic .
43006020	Jech i'albatic yu'un li Jesuse : — Mu xaxi'ic , ja' vu'un — x'utatic .
43006021	Jech xcuxet xa yo'ntonic laj yiq'uic ochel ta canova li Jesuse . Jech ta ora no'ox ic'otic ti bu snopoj chbatique .
43006022	Ta yoc'omal , li cristianoetic te icomic ta jot nabe laj yilic ti mu'yuc yan canovae , ja' no'ox jun ti bu i'ochic batel li yajchanc'optac Jesuse , xchi'uc laj yilic ti mu'yuc x'och batel ta canova li Jesuse , ti ja' no'ox stuc i'ochic batel li yajchanc'optaque .
43006023	Ts'acal te iloc' tal yan canovaetic ; te iliquic tal ta lum Tiberias . Ja' te nopol i'ech' yo' bu la sve'ic pan ti c'alal la stojbe ta vocol Dios li Cajvaltique .
43006024	C'alal laj yilic ti mu'yuc xa te oy li Jesús xchi'uc yajchanc'optaque , i'ochic batel ta canova ec . Ibatic c'alal ta Capernaum , bat sa'ic li Jesuse .
43006025	C'alal te c'ot staic ta jot nab li Jesuse , jech la sjac'beic : — Jchanubtasvanej , ¿ c'uxi ora lavul tal li'i ? — xutic .
43006026	Itac'ov li Jesuse : — Jamal chacalboxuc ava'yic . Ti tal asa'icune , ma'uc ta sventa yu'un ic'ot ta avo'ntonic li sq'uelubil jtsatsal la jpase . Ja' no'ox ta sventa yu'un lec ta ve'el ava'yic li pane , xchi'uc ti lec inoj ach'utic oe .
43006027	Mu me ja'uc no'ox xavabtelinic sa'el li ave'elic ti sna' xlaje . Ja' tsc'an chavabtelinic sa'bel sve'el ec li avo'ntonic ti mu sna' xlaj sbatel osile . Vu'un ta xcac'boxuc , vu'un ti Xnich'on cristiano lic'ote . Ja' yu'un li Diose , ja' li Jtote , laj xa yac' ta ilel ti vu'un yac'ojbun cabtele — xi li Jesuse .
43006028	Jech la sjac'beic li Jesuse : — ¿ C'usi ta jpascutic sventa chi'abtejcutic ta yabtel Dios ec li vu'uncutique ? — xiic .
43006029	Itac'ov li Jesuse : — Li yabtel Dios tsc'an chapasique , ja' ti ac'o ach'unic li boch'o tacbil tal yu'une — xut .
43006030	Jech la sjaq'uic yan velta : — ¿ C'usi sq'uelubil chavac'bun quilcutic ti ta melel tacbilot tal yu'un Diose , yu'un jech xu' ta jch'uncutic ? ¿ C'usi abtelal chavac'bun quilcutic ?
43006031	Li jmoltot jyame'cutic ta vo'onee la sve'ic li manavaj i'ac'batic te ta xocol banamile . Jech ts'ibabil sc'oplal ta sc'op Dios : ‘ Ja' laj yac'be sve'ic li vaj liquem tal ta vinajele ’ , xi ts'ibabil — xutic .
43006032	Li Jesuse jech laj yalbe : — Jamal ta xcalboxuc ava'yic , li Moisese mu ja'uc laj yac' li mero vaj liquem tal ta vinajele . Yan li Jtote ja' ta xac'boxuc li mero lequil vaj liquem tal ta vinajele .
43006033	Li vaj yu'un Diose ja' li boch'o te liquem tal ta vinajele . Ja' tal yac'be xcuxlejal cristianoetic li' ta banamil — xut .
43006034	Jech laj yalic : — Cajval , aq'uilanbuncutic scotol c'ac'al li vaj chavale — xutic .
43006035	Itac'ov li Jesuse : — Vu'un li vaj c'otemun sventa chacuxiic oe . Li boch'o ta xtalic ta jtojole , mu'yuc xa ta xa'yic o vi'nal . Li boch'otic ta xch'unicune mu'yuc xa ta xtaquij o yo'ntonic .
43006036	Pero laj xa calboxuc , ac'o me chavilicun , mu xach'unicun .
43006037	Scotol ti c'u yepal tsc'an chiyac'bun ta jc'ob li Jtote ta xtalic ta jtojol . Li boch'otic ta xtalic ta jtojole mu'yuc ta jip loq'uel .
43006038	Yu'un ti liyal tal li' ta banamile , mu ja'uc tal jpas li c'usi tsc'an co'nton jtuque . Ja' tal jpasbe c'usi tsc'an li Boch'o la stacun tale .
43006039	Li c'usi oy ta yo'nton li Boch'o la stacun tale ja' ti mu me xch'ay junuc cu'un ti c'u yepal chiyac'bune , ti ac'o jcha'cuxesan ta slajebal c'ac'ale .
43006040	Li Jtot ti la stacun tale , ja' oy ta yo'nton jech chac li'i : Scotol li boch'otic ta xilic ti vu'un Xnich'onun Diose , ti ta xch'unicune , ja' tsc'an ti ac'o sta xcuxlejalic sventa sbatel osile , xchi'uc ti vu'un ta jcha'cuxes scotol ta slajebal c'ac'ale — xi li Jesuse .
43006041	Li judioetique iliquic ta bic'talvulajetel ti c'alal laj yal Jesús ti ja' stuc li vaj liquem tal ta vinajele .
43006042	Jech laj yalbe sbaic : — Ja' xnich'on José li Jesús li'i . Xcotquinbetic li stot sme'e . ¿ C'u yu'un ta xal ti te liquem tal ta vinajele ? — xut sbaic .
43006043	Li Jesuse jech laj yal : — Mu me xaliquic ta bic'talvulajetel atuquic .
43006044	Mu'yuc boch'o xu' yu'un ta xtal ta jtojol me muc ic'biluc tal yu'un li Jtot ti la stacun tale . Yu'un li boch'otic ta xtal ta jtojole , ta jcha'cuxesan ta slajebal c'ac'al .
43006045	Jech ts'ibabil comel ta svunic li j'alc'opetique : ‘ Scotolic ta xchanubtasatic yu'un li Diose ’ , xi ono'ox sc'oplal . Ja' yu'un , scotol li boch'otic cha'ibeic sc'op li Jtote , xchi'uc ti ja' tsbijubtasatic yu'une ta xtalic ta jtojol .
43006046	“ Mu'yuc boch'o yiloj li Diose . Jun no'ox li boch'o yiloje , ja' li boch'o te liquem tal ta stojole .
43006047	Jamal ta xcalboxuc ava'yic , li boch'o ta xch'une ja' ta xcuxi sbatel osil .
43006048	Vu'un li vaj sventa chacuxiic oe .
43006049	Li amoltot ayame'ic ta vo'onee la sve'ic li manavaj te ta xocol banamile , pero ichamic ono'ox .
43006050	Yan li vu'une ja' ta xcalbe sc'oplal li vaj te liquem tal ta vinajele . Li boch'otic ta sve'e mu'yuc ta xchamic o .
43006051	Vu'un li vajun sventa cuxlejal ti te liquem tal ta vinajele . Li boch'o ta sve' li vaj le'e , cuxul o ta sbatel osil . Li vaj ti vu'un ta xcaq'ue ja' li jbec'tale . Yu'un jbec'tal jtuc ta xcac' sventa ac'o sta xcuxlejal li cristianoetic li' ta banamile — xi li Jesuse .
43006052	Li judioetique jech laj yalilanbe sbaic : — ¿ C'u x'elan xu' ta xac'butic jve'tic li sbec'tal chale ? — xut sbaic .
43006053	Li Jesuse jech laj yalbe : — Jamal ta xcalboxuc ava'yic , me mu'yuc chave'bicun jbec'tal , vu'un ti Xnich'on cristiano lic'ote , me mu'yuc chavuch'bicun li jch'ich'ale , mu'yuc acuxlejalic o .
43006054	Li boch'o ta sve'bun jbec'tale xchi'uc ta xuch'bun jch'ich'ale ta xcuxi o sbatel osil , xchi'uc ta jcha'cuxes ta slajebal c'ac'al .
43006055	Yu'un li jbec'tale ja' mero lequil ve'lil ta xc'ot . Li jch'ich'ale ja' mero lequil vo' ta xc'ot .
43006056	Li boch'o ta sve'bun jbec'tal xchi'uc ta xuch'bun jch'ich'ale , ja' li' oy o ta jtojol , jech te oyun ta stojol ec .
43006057	Li Jtot ti la stacun tale cuxul o sbatel osil . Jech ec li vu'une cuxulun o sbatel osil ta sventa li Jtote . Ja' no'ox jech ec li boch'otic ta sve'une , ta xcuxiic o sbatel osil ta jventa .
43006058	Li vaj ta xcal ti te liquem tal ta vinajele , mu co'oluc jech chac c'u cha'al li manavaj la sve'ic amoltot ayame'ic ta vo'onee , yu'un muc xcuxiic o sbatel osil yu'un . Yan li boch'otic ta sve'ic li vaj ta xcale , ja' ta xcuxiic o sbatel osil — xi li Jesuse .
43006059	Ja' jech laj yal Jesús te ta nail tsobobbail ti c'alal ichanubtasvan ta Capernaume .
43006060	C'alal laj ya'yique , ep j'a'yejc'opetic yu'un Jesús jech laj yalic : — Toj tsots ta a'yel li sc'ope . ¿ Boch'o xu' cha'ibe smelol ? — xiic .
43006061	Li Jesuse la sna' ta yo'nton ti oy ep j'a'yejc'opetic no'oxe , yu'un iliquic ta bic'talvulajetel ta sventa li c'usi laj yale . Jech la sjac'be : — ¿ Me chchibaj avo'ntonic yu'un li c'usi laj cale ?
43006062	¿ C'usi chavalic c'alal chavilic chitoy batel yo' bu liquemun tal , vu'un ti Xnich'on cristiano lic'ote ?
43006063	Li jch'uleltique ja' chac' cuxicutic . Li jbec'taltic li' ta banamile mu'yuc c'usi chac' . Li c'usi laj calboxuque ja' sventa ach'ulelic , ja' chac' cuxianic .
43006064	Pero oy boch'o avu'unic li'i ti mu xch'unique — x'utatic yu'un li Jesuse . Yu'un li Jesuse sna'oj ono'ox ta sliqueb li boch'otic mu xch'unique xchi'uc li boch'o ta x'ac'van ta c'abale .
43006065	Jech to laj yal li Jesuse : — Ja' yu'un laj calboxuc ava'yic ti mu'yuc boch'o xu' ta xtal ta jtojol me muc ja'uc ic'bil tal yu'un li Jtote — xiyutuncutic .
43006066	Jech ep boch'otic isutic batel ; mu'yuc xa bu la xchi'inic batel ta xanubal li Jesuse .
43006067	Li Jesuse jech la sjac'be li lajchabique : — ¿ Me chasutic batel ec li vo'oxuque ? — xut .
43006068	Itac'ov li Simón Pedroe : — Cajval , ¿ boch'o yan chbat jchi'incutic ? Vo'ot no'ox chavalbuncutic li c'op sventa cuxlejal sbatel osile .
43006069	Li vu'uncutique laj xa jch'unotcutic , laj xa jna'cutic ti vo'ot Cristoote , ti vo'ot T'ujbilot yu'un Diose — xi .
43006070	Itac'ov li Jesuse : — Vu'un la jt'ujoxuc li lajchaboxuque , pero oy jun ti ja' ventainbil yu'un pucuje — xi .
43006071	Ja' laj yalbe sc'oplal li Judas Iscariote xnich'on Simone , yu'un ja' ta x'ac'van ta c'abal . Ja' jun li lajchab yajchanc'op Jesuse .
43007001	C'alal jech ic'ot ta pasele , ixanov batel ta scotol Galilea banamil li Jesuse . Muc xbat ta Judea banamil , yu'un li j'abteletic yu'un judioetique tsc'an ta smilic .
43007002	C'alal jutuc xa sc'an sta sc'ac'alil q'uin Yaxnaetic yu'un li judioetique ,
43007003	li Jesuse jech i'albat yu'un li xchi'iltaque : — Mu me xacom li'i ; batan ta Judea , yu'un jech xu' chilic sq'uelubil atsatsal chc'ot apas li boch'otic cha'yic ac'ope .
43007004	Yu'un li boch'o tsc'an chac' sba ta otquinele muc ta muculuc tspas li c'usi tspase . Me ja' avabtel o jech chapase , ac'o aba ta ilel ta stojol scotol cristianoetic — xutic .
43007005	Yu'un li xchi'iltaque muc xch'unic ec ti ja' t'ujbil yu'un Dios li Jesuse .
43007006	Li Jesuse jech laj yalbe : — Li vu'une mu'yuc to tsta sc'ac'alil cu'un . Li vo'oxuque c'usiuc no'ox ora xu' chabatic .
43007007	Yu'un li vo'oxuque mu xu' chopol chayiloxuc li cristianoetique . Yan li vu'une chopol chiyilicun , yu'un vu'un ta xcalbeic ta jamal ti chopol c'usitic tspasique .
43007008	Li vo'oxuque xu' chabatic ta q'uin . Yan li vu'une mu'yuc to chibat , yu'un muc to corailuc — xi li Jesuse .
43007009	C'alal laj yal jech li Jesuse , te icom ta Galilea .
43007010	C'alal batemic xa'ox ta q'uin ta Jerusalén li xchi'iltac Jesuse , ja'o ibat ec li Jesuse . Pero muc xac' sba ta ilel ; ta mucul no'ox ibat .
43007011	Li j'abteletic yu'un judioetique te ta sa'ilanic ta q'uin li Jesuse . Jech chalilanbe sbaic : — ¿ Bu oy xana' li Jesuse ? — xut sbaic .
43007012	Li epal cristianoetique puru ja' ta slo'iltaic li Jesuse . Oy boch'otic jech laj yalic : — Toj lec yo'nton — xiic . Oy yantic jech laj yalic : — ¡ Mu'yuc lec ; ja' no'ox tslo'la cristianoetic ! — xiic .
43007013	Pero me junuc mu'yuc boch'o tsots laj yal , yu'un ta xi'ic yu'un li j'abteletic yu'un judioetique .
43007014	C'alal o'lol xa'ox x'ech' li q'uine , ibat ta ch'ulna li Jesuse , te ichanubtasvan .
43007015	Li j'abteletic yu'un judioetique toj labal laj ya'yic ti c'u x'elan ichanubtasvane . Jech laj yalic : — ¿ Bu la xchan li jchi'iltic li'i , yu'un mu'yuc quilojtic me oy bu xchanoj vun ? — xiic .
43007016	Li Jesuse jech laj yalbe : — Muc vu'cun jc'op ti li' ta xcac' ta chanele . Ja' sc'op li Boch'o la stacun tale .
43007017	Li boch'o tsc'an tspas c'usi tsc'an Diose , cha'ay me ja' sc'op Dios ti chcac' ta chanele , o me ja' no'ox chcal c'usi ta jc'an jtuc .
43007018	Li boch'o ja' no'ox chal c'usi oy ta yo'nton stuque , yu'un ja' no'ox tsa' ich'el ta muc' stuc . Yan li boch'o ja' chac' ta ich'el ta muc' li boch'o itacat tal yu'une , ja' melel li c'usitic chale ; mu'yuc ta yo'nton ch-epalc'opoj .
43007019	“ ¿ Me mu lajuc yac'boxuc comel mantaletic li Moisese ? Pero me junuc mu'yuc boch'o chch'un avu'unic . Ti ach'unojicuque , ¿ c'u yu'un chac'an chamilicun ? — xut .
43007020	Itac'ov scotol li epal cristianoetique : — Ochem pucuj ta avo'nton . ¿ Boch'o ti tsc'an chasmilote ? — xutic .
43007021	Itac'ov li Jesuse : — Ta scoj no'ox jun abtel la jpas ta sc'ac'alil ta jcux co'ntontic , pero toj ch'ayel ic'ot avo'ntonic o .
43007022	Li Moisese laj yalboxuc comel sc'oplal li circuncisione , pero mu ja'uc ba'yuc i'albat li Moisese . Ja' ba'yuc i'albat li jmoltotactic ta vo'onee . Li vo'oxuque ac'o me ta sc'ac'alil ta jcux co'ntontic chavaq'uic li circuncisione .
43007023	Me xu' chavac'beic circuncisión ta sbec'tal jun olol ta sc'ac'alil ta jcux co'ntontic yu'un jech mu xabajbeic o smantal li Moisese , ¿ c'u yu'un cha'ilinic cu'un ec ti la jcoltabe scotol sbec'tal jun vinic ta sc'ac'alil ta jcux co'ntontique ?
43007024	Mu me xatiq'uic mulil ta ora no'ox ta sventa c'usi chich' pasel . Ja' tsc'an chaq'uelic lec ta melel me oy li mulile — xi li Jesuse .
43007025	Jech laj yalic jayibuc li jnaclumetic ta Jerusalene : — Li vinic li'i ¿ me mu ja'uc ti ta xich' sa'el yu'un chich' milele ?
43007026	Pero q'uelavil , li' to ta xchanubtasvan ta satilal . ¿ Me yu'un laj xa yotquinic ti ta melel ja' Cristo li j'abteletic cu'untique ?
43007027	Pero le'e jna'ojtic bu liquem tal . C'alal chtal li Cristoe , mu'yuc boch'o sna' bu chlic tal — xut sbaic .
43007028	Li Jesuse lic chanubtasvanuc te ta ch'ulna , tsots ic'opoj jech laj yal : — Xavotquinicun , lec xana'ic bu liquemun tal avalojic . Pero muc ta co'ntonuc jtuc ti litale . Li Boch'o la stacun tale , ja' melel li sc'ope . Pero li vo'oxuque mu xavotquinic .
43007029	Li vu'une xcotquin , yu'un ja' te liquemun tal ta stojol . Ja' stuc la stacun tal li'i — xi li Jesuse .
43007030	Jech tsc'an ox tstsaquic ta ora li Jesuse , pero mu'yuc boch'o ivu' yu'un laj yac' sc'ob , yu'un muc to yorailuc .
43007031	Oy ono'ox ep cristianoetic la xch'unic li Jesuse , jech laj yalic : — C'alal ta xtal li Cristoe , ¿ me yu'un ech'em to jech ta spas sq'uelubil stsatsal jech chac c'u cha'al ta spas li'i ? — xiic .
43007032	Li fariseoetique laj ya'yic ti ja' xa jech ta xlo'ilajic ta sventa Jesús li cristianoetique . Ja' yu'un li banquilal paleetique xchi'uc li fariseoetique la staquic batel mayoletic , yu'un ac'o bat stsaquic tal li Jesuse .
43007033	Li Jesuse jech laj yal : — Li' to oyun ta atojolic jayibuc c'ac'al . Ts'acal ta xibat yo' bu oy li Boch'o la stacun tale .
43007034	Ta to xasa'icun , pero mu xataicun . Ti bu chic'ote mu xu' chac'otic te li vo'oxuque — xut .
43007035	Li j'abteletic yu'un judioetique jech lic yalbe sbaic : — ¿ Bu ta xbat li vinic le'e ti mu xa jtatic chale ? ¿ Me yu'un ja' te ta xbat yo' bu spucoj sbaic batel li jchi'iltactic ta yosilal greciaetique ? ¿ Me yu'un ja' ta xbat xchanubtas li greciaetique ?
43007036	¿ C'usi smelol ti jech laj yale : ‘ Ta to xasa'icun , pero mu xataicun . Yo' bu chic'ote mu xu' chac'otic te ec li vo'oxuque ’ , ti xijyututique ? — xut sbaic .
43007037	Ta slajeb c'op , ta mero sc'ac'alil q'uin lic va'luc li Jesuse , tsots ic'opoj , jech laj yal : — Li boch'o oy taqui-o'nal cha'ye , ac'o taluc ta jtojol ; ac'o tal yuch' li vo' ta xcaq'ue .
43007038	Li boch'o ta xch'un ti vu'un ta jcoltae ja' jech ta xc'ot ta pasel jech chac c'u cha'al ts'ibabil ta sc'op Diose : ‘ Li yut yo'ntone ja' jech ta xc'ot jech chac c'u cha'al nio' ti te xcholchun o ya'lel scotol c'ac'ale ’ , xi ts'ibabil — xi li Jesuse .
43007039	Le'e ja' laj yalbe sc'oplal yabtel li Ch'ul Espíritu ti sc'oplal chich'ic li boch'otic ta xch'unique . Pero mu'yuc to'ox talem li Ch'ul Espiritue , yu'un mu'yuc to muyem batel ta lequilal li Jesuse .
43007040	C'alal laj ya'yic jech laj yal li Jesuse , oy boch'otic jech laj yalic : — Li vinic li'i ta melel ja' li j'alc'op ti sc'oplal ono'ox chtale — xiic .
43007041	Oy yantic jech laj yalic : — Li'i , ja' xa li Cristoe — xiic . Oy yantic jech laj yalic : — ¿ Me yu'un te ta Galilea sc'oplal ta xlic tal li Cristoe ?
43007042	Ts'ibabil comel ta sc'op Dios ti ja' te chlic ta stojol smomnich'nab li Davide , xchi'uc ti te ta xvoc' ta Belén yo' bu slumal li Davide — xiic .
43007043	Jech te cha'oxvoc' ic'otic ta scoj li Jesuse .
43007044	Oy jayibuc tsc'an ta stsaquic li Jesuse , pero mu'yuc boch'o itsacvan .
43007045	Li mayoletique isutic batel yo' bu oyic li banquilal paleetique xchi'uc li fariseoetique . Jech ijac'batic : — ¿ C'u yu'un muc xatsaquic tal ? — x'utatic .
43007046	Itac'ovic : — Me junuc cristiano mu'yuc boch'o jech chlo'ilaj jech chac c'u cha'al li vinic le'e — xiic .
43007047	Jech i'albatic yu'un li fariseoetique : — Lalajic xa ta lo'lael ec li vo'oxuque .
43007048	Me junuc j'abteletic , me junuc fariseo mu'yuc boch'o xch'unoj cu'uncutic .
43007049	Yan li cristianoetic te stsoboj sbaic ta stojol ti mu sna'ic c'usi chal li mantaletique , ¡ chapal xa sc'oplal chbat stoj smulic ! — xiic .
43007050	Jech i'albatic yu'un li Nicodemoe , ja' li boch'o ay sc'opan ta ac'ubaltic li Jesuse , yu'un ja' xchi'ilic ta abtel :
43007051	— ¿ Me jech chal ta mantaletic cu'untic ti xu' ta jchapantic jun jchi'iltic c'alal mu'yuc to ca'yojtic c'usi chal , xchi'uc c'alal mu to jna'tic c'usi smule ? — xut .
43007052	Jech la stac'beic li Nicodemoe : — ¿ Me yu'un vo'ot galileaot ec ? Q'uelo lec li sc'op Diose . Te chavil ti mu'yuc sc'oplal ta xlic junuc j'alc'op te ta Galileae — xutic .
43007053	[ Jech ta jujuntal isutic o batel ta snaic .
43008001	Li Jesuse ibat ta vits Olivatic .
43008002	Ta sob yoc'omal ibat yan velta ta ch'ulna . Te la stsob sbaic tal ta stojol scotol li cristianoetique , jech ichoti li Jesuse lic chanubtasvanuc .
43008003	Li jchanubtasvanejetic xchi'uc li fariseoetique laj yiq'uic tal ta stojol Jesús jun ants sbats'il mulivajel la staic .
43008004	Jech c'ot yalbeic li Jesuse : — Jchanubtasvanej , li ants li'i sbats'il mulivajel la jtacutic .
43008005	Li smantal Dios ti la sts'iba comel li Moisese , chal ti ac'o ac'batuc ton li antsetic ti jech tspasique . ¿ C'usi chaval ec li vo'ote ? — xutic .
43008006	Pero ja' no'ox ta sq'uelbeic yo'nton li Jesuse , yu'un tsc'an tsq'uelic c'uxi ta xtac'ov yu'un xu' ta sa'beic o smul . Pero li Jesuse la scujan sba , la sts'iba banamil ta sbic'tal sc'ob .
43008007	Ta sventa ti solel te xjac'lajetic oe , jech la sva'an sba li Jesuse , jech laj yal : — Li boch'o junucal mu'yuc smul avu'unique , ja' ba'yuc ac'o yac'be ton li antse — xut .
43008008	La scujan sba yan velta ; la sts'iba noxtoc li banamile .
43008009	C'alal laj ya'yic jeche , ta jujuntal lic loq'uicuc batel . Ja' ba'yuc iloq'uic batel li boch'otic molic xae . Jech xquechet iloq'uic batel scotolic . Stuc xa te icom li Jesuse xchi'uc li ants te oy ta o'lol cristianoetique .
43008010	La sva'an sba lec yan velta li Jesuse , jech laj yalbe li antse : — Ants , ¿ bu ibatic li boch'otic la stiq'uic amule ? ¿ Me mu'yuc boch'o laj yac'bot atoj li amule ? — xut .
43008011	Itac'ov li antse : — Mu'yuc , Cajval — xi . Li Jesuse jech laj yalbe : — Jech mu'yuc ta xcac'bot atoj ec li amule . Batan , mu xa me xasa'ilan amul — xut . ]
43008012	Li Jesuse la sc'opan yan velta li cristianoetique , jech laj yalbe : — Vu'un luz c'otemun li' ta banamil . Li boch'o ta xtal ta jtojole mu'yuc xa ta xanov ta ic' osil . Oy xa ta sac osil sventa cuxlejal — xi .
43008013	Li Jesuse jech i'albat yu'un li fariseoetique : — Li vo'ote atuc no'ox chaval ac'oplal . Li ac'oplal chavale mu'yuc c'usi stu — xutic .
43008014	Itac'ov li Jesuse : — Ac'o me vu'un no'ox ta xcal jc'oplal jtuc , pero oy stu li jc'oplal ta xcale . Yu'un jna'oj ti bu liquemun tale ; jna'oj ti bu chibate . Yan li vo'oxuque mu xana'ic bu liquemun tal , xchi'uc mu xana'ic bu chibat noxtoc .
43008015	Li vo'oxuque chatiq'uic mulil ta sventa no'ox stalel cristiano . Li vu'une mu'yuc boch'o ta jtic'be smul .
43008016	Me chcal vu'un ti oy boch'o oy smule , yu'un melel o . Yu'un mu vu'cun no'ox chcal jtuc ; ja' jech chal ec li Jtot ti la stacun tale .
43008017	Li mantaletic te avich'ojique chal ti ja' to xu' chach'unic me co'ol sc'opic li chib testigoe , yu'un melel xa o .
43008018	Vu'un ta xcal jc'oplal jtuc , xchi'uc jech ta xalbun jc'oplal ec li Jtot ti la stacun tale — xi li Jesuse .
43008019	Jech laj yalbeic li Jesuse : — ¿ Bu oy li atot chavale ? — xutic . Itac'ov li Jesuse : — Yu'un mu xavotquinicun li vu'une , jech mu xavotquinic ec li Jtote . Ti avotquinicucune , xavotquinic xa Jtot ec ti jechuque — xut .
43008020	Ja' jech laj yal Jesús ti c'alal ichanubtasvan ta ch'ulna yo' bu yavil yac'ubil smoton Diose . Mu'yuc boch'o itsacvan , yu'un muc to chc'ot yorail .
43008021	Li Jesuse jech laj yalbe ya'yic yan velta : — Li vu'une ta xibat . Chasa'icun pero mu xataicun . Jech te acuchoj amul chachamic . Ti bu chibate mu xu' chabatic te ec li vo'oxuque — xi .
43008022	Jech laj yalbe sbaic li j'abteletic yu'un judioetique : — ¿ Me yu'un ta smil sba stuc ti jech ta xale : ‘ Ti bu chibate mu xu' chabatic te ec li vo'oxuque ’ , ti xijyututique ? — xut sbaic .
43008023	Li Jesuse jech laj yalbe : — Li vo'oxuque ta peq'uel oyoxuc ; yan li vu'une ta toyol liquemun tal . Li vo'oxuque li' liquemoxuc ta banamil ; yan li vu'une muc li'uc liquemun ta banamil .
43008024	Ja' yu'un laj calboxuc ti te acuchoj amul chachamique , yu'un mu xach'unic ti Vu'une , jech te acuchoj o amul chachamic — xi li Jesuse .
43008025	Jech la sjaq'uic yan velta : — ¿ Boch'oot cha'e ? — xutic . Itac'ov li Jesuse : — Ja' jech chac c'u cha'al laj calboxuc ta sliquebe .
43008026	Oy ep c'usi ta xcalboxuc ox , xchi'uc ta ox xcalboxuc c'u x'elan amulic , pero ja' no'ox ta xcal c'usi ca'yoj tal ta stojol li Jtot ti la stacun tale . Li Jtote melel scotol c'usi chal — xi li Jesuse .
43008027	Muc xa'ibeic o smelol ti ja' laj yalbe sc'oplal li Dios Totile .
43008028	Ja' yu'un jech laj yalbe yan velta : — C'alal chatoyicun muyel , vu'un li Xnich'on cristiano lic'ote , ja' to te chana'ic o ti Vu'une , xchi'uc ti mu'yuc c'usi ta jpas ta jventa jtuque , ti ja' no'ox ta jpas jech chac c'u cha'al xchanubtasojun li Jtot ti la stacun tale .
43008029	Yu'un li boch'o la stacun tale , li' xchi'inojun o . Mu'yuc bu chiscomtsanun jtuc , yu'un ja' ta jpasbe scotol c'ac'al li c'usi lec chile — xi li Jesuse .
43008030	C'alal laj yal jech li Jesuse , ep boch'o la xch'unic .
43008031	Li Jesuse jech laj yalbe li boch'otic la xch'unique : — Me j'ech'el chach'unic o li c'usi laj calboxuque , ta melel vo'oxuc mero jch'unolajeloxuc cu'un chac'otic .
43008032	Jech chavotquinic o li c'usi melele . Ta sventa li c'usi melele chaloq'uic o ta mozoil — xi li Jesuse .
43008033	Itac'ovic : — Vu'uncutic smomnich'onuncutic li Abrahame . Me junuc mu'yuc boch'o ochem ta mozoil cu'uncutic . ¿ C'u yu'un jech chaval li vo'ote : ‘ Jech chaloq'uic o ta mozoil ’ , xachi ? — xutic .
43008034	Itac'ov li Jesuse : — Jamal ta xcalboxuc ava'yic , scotol li boch'otic ta sa'ilan smulique ja' smozo mulil c'otemic o .
43008035	Li mozoe xana'ic ti mu j'ech'eluc te ta xcom o ta sna li yajvale . Yan li nich'onile j'ech'el te ta xcom o ta sna li stote .
43008036	Ja' yu'un me ja' ta sloq'uesoxuc ta mozoil stuc li Nich'onile , j'ech'el colem chacomic o .
43008037	Jna'oj ti vo'oxuc smomnich'onoxuc li Abrahame , pero chac'an chamilicun . Ja' ta scoj ti me jutuc mu xc'ot ta avo'ntonic li jc'ope .
43008038	Li vu'une ja' ta xcal li c'usi quiloj tal ta stojol Jtote . Yan li vo'oxuque ja' chapasic c'usi chaxchanubtasoxuc ec li atotique — x'utatic .
43008039	Itac'ovic : — Ja' jtotcutic li Abrahame — xiic . Li Jesuse jech laj yalbe : — Ti ja'uc atotic li Abrahame , ja' chapasic jech chac c'u cha'al la spas ti jechuque .
43008040	Li' ta orae chac'an chamilicun , vu'un li jun vinicun ti laj calboxuc ava'yic li c'usi melel ca'yoj tal ta stojol Diose . Pero li Abrahame mu jechuc la spas .
43008041	Vo'oxuque ja' chapasbeic yabtel li atotique — xut . Itac'ovic : — Li vu'uncutique muc yol xnich'onuncuticuc jmulavil . Jun no'ox li jtotcutique , ja' li Diose — xiic .
43008042	Li Jesuse jech laj yalbe : — Ti ja'uc atotic li Diose , chac'anicun ti jechuque . Yu'un li vu'une te liquemun tal ta stojol li Diose . Muc ta co'ntonuc jtuc ti litale . Ja' la stacun tal li Diose .
43008043	¿ C'u yu'un mu xava'ibeic smelol li c'usi chacalboxuque ? Ja' ti yu'un ono'ox mu xac'an xava'yic c'usi chcale .
43008044	Li vo'oxuque ja' atotic li pucuje , ja' yu'un ja' chac'an chapasic li c'usi oy ta yo'nton stuque . Yu'un li stuque jmilvanej ono'ox ta sliquebal . Mu ono'ox sc'an o li c'usi melele ; mu'yuc c'usi melel oy ta yo'nton . C'alal me chal c'usi mu meleluque , yu'un ja' tspas li c'usi stalele , yu'un ja' j'epalc'op o , ja' mero sme' j'epalc'op .
43008045	Li vu'une melel li c'usi chacalboxuque , ja' yu'un mu xac'an xach'unic .
43008046	¿ Me oy boch'o junucal avu'unic xu' chac' ta ilel ti oy jmule ? Me melel li jc'op laj calboxuque , ¿ c'u yu'un mu xach'unic ?
43008047	Li boch'o xnich'on Dios ta melele lec cha'ibe sc'op li Diose . Yu'un ti mu xac'an xava'yic li vo'oxuque , yu'un mu xnich'onucoxuc Dios — x'utatic .
43008048	Itac'ov li judioetique , jech laj yalbeic li Jesuse : — Ja' melel ti laj calcutic vo'ot samaria vinicote , xchi'uc ti ochem pucuj ta avo'ntone — xutic .
43008049	Itac'ov li Jesuse : — Mu'yuc ochem pucuj ta co'nton . Ja' ta xquich' ta muc' li Jtote . Li vo'oxuque mu xavich'icun ta muc' .
43008050	Li vu'une mu yu'unuc ta jsa' ich'el ta muc' . Oy boch'o chiyac'un ta ich'el ta muc' , xchi'uc ja' ta xchapan .
43008051	Jamal chacalboxuc ava'yic , li boch'otic ta xch'unic jc'ope , mu'yuc ta xchamic — xi li Jesuse .
43008052	Li judioetique jech laj yalbeic li Jesuse : — Chvinaj xa ti ta melel ochem pucuj ta avo'ntone . Li Abrahame icham . Ichamic ec li yaj'alc'optac Diose . Li vo'ote chaval ti mu'yuc ta xcham li boch'otic ta xch'unic ac'ope .
43008053	¿ Me yu'un vo'ot ech'em xu' avu'un jech chac c'u cha'al li jmoltotic Abraham ti ichame ? Ichamic ec li yaj'alc'optac Diose . Li vo'ote ¿ boch'oot acuyoj aba ? — xutic .
43008054	Itac'ov li Jesuse : — Ti vu'cun no'ox jtuc ta xcac' jba ta ich'el ta muq'ue , mu'yuc c'usi xloc' o . Pero ja' chiyac'un ta ich'el ta muc' ec li Jtote , ja' li Dios avu'un acuyojique .
43008055	Pero li vo'oxuque mu xavotquinic . Li vu'une xcotquin . Me ta xcal ti mu xcotquine , j'epalc'op chic'ot ec jech chac c'u cha'al vo'oxuque . Pero ta melel xcotquin li Diose ; ta jch'unbe li c'usitic chiyalbune .
43008056	Li amoltotic Abraham chavalique xcuxet no'ox yo'nton , yu'un ya'yojbun jc'oplal ti ta to xitale . Laj yil , jech xcuxet no'ox yo'nton — xi li Jesuse .
43008057	Li judioetique jech laj yalbeic li Jesuse : — Mu'yuc to ataoj lajuneb yoxvinic ( 50 ) jabil . ¿ Me yu'un laj avil ec li Abrahame ? — xutic .
43008058	Itac'ov li Jesuse : — Jamal chacalboxuc ava'yic , c'alal mu'yuc to'ox li Abrahame , te ono'ox oyun li vu'une — xi .
43008059	Lic stamic tal ton scotolic , tsc'an ox tsmilic li Jesuse . Pero li Jesuse la snac' sba , jech muc xilic iloc' batel ta ch'ulna , jech ibat o .
43009001	C'alal ijelov batel li Jesuse , te laj yil jun vinic , ma'sat ono'ox c'alal ivoc' .
43009002	Li yajchanc'optaque jech la sjac'beic li Jesuse : — Jchanubtasvanej , ¿ boch'o ta smul ti jech ma'sat ivoc' li vinic li'i ? ¿ Me ta scoj smul stuc , o me ta scoj smul stot sme' ? — xutic .
43009003	Itac'ov li Jesuse : — Muc ta scojuc smul , xchi'uc muc ta scojuc smul stot sme' . Ti jech ma'sat ivoq'ue , yu'un jech ac'o vinajuc o stsatsal Dios ta sventa .
43009004	C'alal sac to osile , persa ta jpasbetic yabtel li Jtot ti la stacun tale . Yu'un tsta yorail ta xtal li ac'ubale ; ja' yorail mu'yuc xa boch'o ch-abtej .
43009005	C'alal li' to oyun ta banamile , vu'un luz c'otemun li' ta banamil — xi .
43009006	C'alal laj yal jeche , la stubta banamil ; la spas juteb ach'el . La sbonbe ta jujubej sat li ma'sate .
43009007	Jech laj yalbe : — Batan , bat poco asat ta stanqueal vo' Siloé — xut . ( Li Siloee ja' tacbil , xi smelol . ) Ibat li ma'sate , bat spoc tal li sate . C'alal isut tale , lec xa xil osil .
43009008	Li boch'otic nopol nacajtic xchi'uque , xchi'uc li boch'otic yilojic ti ma'sat ono'ox c'alal ivoq'ue , jech laj yalbe sbaic : — Li vinic li'i ¿ me mu ja'uc li boch'o te ono'ox chotol ta sc'an limosnae ? — xut sbaic .
43009009	Oy jayibuc jech laj yalic : — Ja' — xiic . Oy yantic jech laj yalic : — Mu ja'uc , ja' no'ox yu'un co'ol satic — xiic . Li vinique jech laj yal : — Vu'un — xi .
43009010	Jech la sjac'beic : — ¿ C'uxi ijaman li asate ? — xutic .
43009011	Itac'ov li vinique : — Oy jun vinic , ja' Jesús sbi . La spas juteb ach'el ; la sbonbun ta jsat . Jech laj yalbun : ‘ Batan , bat poco asat te ta stanqueal vo' Siloé ’ , xiyutun . Jech bat jpoc tal li jsate , ja' jech ijam o — xi .
43009012	Jech la sjac'beic : — ¿ Bu oy li vinic chavale ? — xutic . — Mu jna' bu ibat — xi .
43009013	Li vinic ti ma'sat to'oxe , laj yiq'uic batel ta stojol fariseoetic .
43009014	C'alal la spas juteb ach'el sventa la sjambe o sat ma'sat li Jesuse , ja' ta sc'ac'alil cuxub o'ntonal .
43009015	Li fariseoetique jech la sjac'beic ec li vinique : — ¿ C'uxi ijam li asate ? — xutic . Itac'ov li vinique : — La sbonbun ach'el ta jsat . Ts'acal bat jpoc li jsate , jech ta xquil xa osil — xut .
43009016	Oy jayibuc fariseoetic jech laj yalic : — Muc tacbiluc tal yu'un Dios li vinic chavale , yu'un mu xchabi sc'ac'alil ta jcux co'ntontic — xutic Oy yantic jech laj yalic : — Pero ¿ c'u x'elan xu' yu'un ta spas sq'uelubil stsatsal Dios li jun jpasmulile ? — xiic . Jech cha'oxvoc' ic'otic li fariseoetique .
43009017	Jech la sjac'beic yan velta li vinique : — Li vo'ote ¿ boch'o acuyoj li vinic ti la sjambot asate ? — xutic . Itac'ov li vinique : — Li vu'une ta xcal ti ja' yaj'alc'op Diose — xi .
43009018	Li judioetique muc xch'unic ti ja' li ma'sat to'oxe . Ja' to ti c'alal bat yic'beic tal stot sme'e .
43009019	C'alal ivulic li totil me'ile , jech la sjac'beic : — ¿ Me ja' avol anich'onic li'i ti ma'sat ono'ox ivoc' chavalique ? ¿ C'uxi ijam sat ti ta xil xa osile ? — xutic .
43009020	Itac'ovic li stot sme'e : — Ta melel ja' col jnich'oncutic ; ja' li ma'sat ono'ox c'alal ivoq'ue .
43009021	Pero mu jna'cutic c'uxi bat yil osil . Mu jna'cutic boch'o ijambunuc li sate . Jac'bo ava'yic , yu'un vinic xa , xu' chal stuc — xiic .
43009022	Ti jech laj yalic li stot sme'e , yu'un ta xi'ic yu'un li j'abteletic yu'un judioetique . Yu'un li j'abteletic yu'un judioetique xchapojic xa ti j'ech'el tsloq'uesic o ta nail tsobobbail li boch'o jamal chal ti ja' Cristo li Jesuse .
43009023	Ja' yu'un ti jech laj yalic li stot sme'e : “ Vinic xa , jac'bo ava'yic stuc ” , ti xiic no'oxe .
43009024	Jech laj yiq'uic yan velta li vinic ti ma'sat to'oxe . Jech laj yalbeic : — Na'o ti cha'ay Dios li c'usi chavale . Yu'un li vu'uncutique jna'ojcutic lec ti ja' jpasmulil li vinic chavale — xutic .
43009025	Itac'ov li vinique : — Mu jna' me ja' jpasmulil li vinique . Jun no'ox li c'usi lec jna'oje , ja' ti ta melel vu'un ma'satun to'oxe , pero ta xquil xa osil — xi .
43009026	Jech la sjac'beic yan velta : — ¿ C'uxi laj yut la sjambot li asate ? ¿ C'usi la spasbot ava'ay ? — xutic .
43009027	Itac'ov li vinique : — Laj xa calboxuc , pero mu xac'an xach'unic . ¿ C'u yu'un chac'an chava'yic yan velta ? ¿ Me yu'un chac'an cha'ochic ta yajchanc'op ec ? — xut .
43009028	Te lic slabanic , jech laj yalbeic : — Yu'un vo'ot xa yajchanc'opot li vinique . Li vu'uncutique ja' yajchanc'opuncutic li Moisese .
43009029	Jna'ojcutic lec ti ic'opanat yu'un Dios li Moisese . Pero li boch'o chavale mu jna'cutic bu liquem tal — xutic .
43009030	Itac'ov li vinique : — Chch'ay co'nton avu'unic chca'ay ti mu xana'ic bu liquem tal chavalique , yu'un chavilic ti ja' la sjambun jsate .
43009031	Yu'un ta jna'tic ti mu stuc'ulanbe sc'op jpasmulil li Diose . Yan li boch'o chich' ta muc' Diose , ti tspasbe c'usi tsc'ane , ta xa'ibe sc'op .
43009032	C'alal ilic tal banamile , mu'yuc bu xca'itic ti oy boch'o xu' yu'un ta sjambe sat li boch'o ma'sat ono'ox c'alal ivoq'ue .
43009033	Ti mu'yucuc te liquem tal ta stojol Diose , mu c'usi xu' yu'un ta spas ti jechuque — xi .
43009034	Jech laj yalbeic : — Li vo'ote solel pixilot ta mulil c'alal lavoc' . Pero vo'ot xa chac'an chachanubtasuncutic — xutic . Jech la sloq'uesic o ta nail tsobobbail .
43009035	Li Jesuse laj ya'ibe sc'oplal ti j'ech'el la snutsic o loq'uel li vinique ; jech ital sa' , jech laj yalbe : — Li vo'ote ¿ me ach'unoj ti talem xa li boch'o Xnich'on cristiano ic'ote ? — xut .
43009036	Itac'ov li vinique : — ¿ Albun ca'ay boch'o ? yu'un jech xu' ta jch'un — xut .
43009037	Li Jesuse jech laj yalbe : — Li' xa aq'uelojbe sate , yu'un ja' li boch'o li' ta sc'opanote — xut .
43009038	C'alal laj ya'ay li vinique , la squejan sba ta stojol . Jech laj yalbe : — Cajval , ta jch'un — xut .
43009039	Li Jesuse jech laj yalbe : — Ti lital li' ta banamile ja' sventa tal cac' vinajuc c'u x'elan stalel li cristianoetique . Yu'un jech ac'o yilic osil li boch'otic mu xilic osile , xchi'uc jech ac'o comicuc o ta ma'sat li boch'otic xilic osil scuyojique — xi .
43009040	C'alal laj ya'yic li jayib fariseoetic te xchi'inojic Jesuse , jech laj yalbeic : — ¿ Me yu'un ma'satuncutic acuyoj ec li vu'uncutique ? — xutic .
43009041	Itac'ov li Jesuse : — Ti ma'satucoxuque , mu'yuc amulic ti jechuque . Pero ta sventa chavalic ti jamal asatique , jech te acuchoj o amulic — xut .
43010001	Li Jesuse jech laj yal noxtoc : — Jamal chacalboxuc ava'yic , li boch'o muc ta sti' scoraluc chij ta x'oche , me ta xbit no'ox ochel ta pat corale , ja' j'elec' chijetic , ja' j'uts'intavanejetic .
43010002	Yan li boch'o ta ti'coral ta x'oche , ja' jchabichijetic ta melel .
43010003	Li jchabi ti'corale ta sjambe sti' li corale . Li chijetique cha'yic c'u x'elan xc'opoj li jchabivanej yu'unique . Li jchabichije ta xic' ta sbi li xchijtaque , ta xic'an loq'uel .
43010004	C'alal me laj xa sloq'ues scotol li xchije , ja' ba'yucbe ta xbat . Te stsalet batel ta spat li xchije , yu'un cha'ibeic ta snuc' ti ja' yajvalique .
43010005	Yan me mu ja'uc yajval cha'yic li chijetique , mu xchi'inic batel . Ta xjatovic batel , yu'un cha'yic ti mu ja'uc snuc' yajvalique — xi li Jesuse .
43010006	Ja' jech x'elan lo'il laj yal li Jesuse . Pero muc xa'ibeic smelol c'usi sventa ti jech laj yale .
43010007	Li Jesuse jech laj yal noxtoc : — Jamal chacalboxuc ava'yic , vu'un li sti' scoralil chij c'otemune .
43010008	Li boch'otic ba'yuc ono'ox li' oyique , ja' jlo'lavanejetic , ja' j'elec' chijetic . Pero mu x'ich'atic ta muc' yu'un li mero chijetique .
43010009	Vu'un li ti'coralune ; scotol li boch'otic ta x'ochic ta jtojole ja' chcolic . Jech xloc' x'ochic no'ox ta scoralic , jech tsta lec sve'elic .
43010010	Li j'elec' chije ja' no'ox yabtel ta x'elc'aj , ta xmilvan , ta soquesvan . Yan li vu'une ja' tal cac'be xcuxlejalic , jech mu'yuc c'usi yan tsc'anic o .
43010011	Vu'un li lequil jchabichijune . Li lequil jchabichije chac' sba ta milel ta scoj li xchijtaque .
43010012	Yan li boch'o ja' no'ox ta sa' tojele , ti mu ja'uc yu'un li chijetique , c'alal chil chtal jti'vanej bolome , te tscomtsan li chijetique ; ta xjatov batel ta anil . Jech te chlaj ta bolom li chijetique ; te tanpuc chbatic o .
43010013	Yu'un li jsa'taq'uinetic no'oxe ta xjatovic batel ; mu'yuc tsots sc'oplal cha'yic li chijetique .
43010014	Vu'un li lequil jchabichijune . Li jchijtaque xcotquinan , jech xiyotquinicun ec .
43010015	Jech chac c'u cha'al xiyotquinun li jtote , jech xcotquin ec . Ja' yu'un ta xcac' jba ta milel yu'unic scotol li chijetique .
43010016	Jech noxtoc oy to yantic jchijtac ti muc li'uc oyic ta corale . Le'e ta ono'ox xquic'an tal ec . Ta xa'ibicun jc'op ; jun no'ox scoralil chc'ot scotol , xchi'uc jun no'ox jchabivanej chc'ot yu'unic .
43010017	Ja' yu'un lec sc'anojun li Jtote , yu'un ta xcac' jba ta milel yu'unic li jchijtaque , yu'un jech xu' chicha'cuxi noxtoc .
43010018	Mu'yuc boch'o xu' yu'un chismilun . Slequil co'nton jtuc ta xcac' jba ta milel . Xu' cu'un ta xcac' jba ta milel . Xu' cu'un chicha'cuxi noxtoc , yu'un ja' jech smantal li Jtote — xi .
43010019	Li j'abteletic yu'un judioetique cha'oxvoc' ic'ot yan velta ta sventa ti jech laj yal li Jesuse .
43010020	Oy ep jech laj yalic : — Ochem pucuj ta yo'nton , yu'un liquem xchuvaj . ¿ C'u yu'un chava'ibeic sc'op ? — xiic .
43010021	Oy yantic jech laj yalic : — Li c'usitic laj yale ma'uc sventa pucuj . ¿ Me yu'un xu' yu'un ta sjambe sat ma'satetic li pucuje ? — xiic .
43010022	C'alal la sta yorail q'uin te ta Jerusalén sventa sna'ubil c'usi ora laj yich' pasbel sq'uinal li ch'ulnae , ja' ta yorail sictic .
43010023	Li Jesuse te ta xanov ta stentenail ch'ulna yu'un Salomón .
43010024	Li j'abteletic yu'un judioetique bat set sbaic ta stojol li Jesuse , jech la sjac'beic : — ¿ Jayib to c'ac'al li' chavac' lo'ilajuc co'ntoncutic ? Me vo'ot li Cristoote , albun ca'icutic ta jamal — xutic .
43010025	Itac'ov li Jesuse : — Laj xa calboxuc , pero mu xach'unic . Laj avilic c'usitic la jpas ta sventa li Jtote , yu'un ac'o vinajuc ti ta melel vu'une .
43010026	Ta sventa ti mu xach'unique , yu'un muc jchijtacoxuc jech chac c'u cha'al laj calboxuque .
43010027	Li jchijtaque cha'ibicun li jc'ope xchi'uc xcotquinan , jech chists'aclinicun batel .
43010028	Vu'un ta xcac' cuxiicuc sbatel osil . Mu xbatic o ta ch'ayel , xchi'uc mu'yuc boch'o xu' yu'un chispojbun loq'uel ta jc'ob .
43010029	Yu'un li Jtot ti laj yac'bun ta jc'obe , ja' toj ech'em smuc'ul ta scotol . Mu'yuc boch'o xu' yu'un ta spojbe loq'uel ta sc'ob li Jtote .
43010030	Li vu'une jununcutic xchi'uc li Jtote — xi li Jesuse .
43010031	Li judioetique la stamic ton ; tsc'an tsmilic ox ta ton yan velta li Jesuse .
43010032	Li Jesuse jech laj yal : — Puru lequil abtel la jpas ta sventa li Jtote . ¿ Bu chopol la jpas ti chac'an chamilicun ta tone ? — xut .
43010033	Itac'ovic : — Ma'uc ta sventa laj apas lequil abtel ti chacac'botcutic tone . Ja' ta sventa ti chatoy aba ta stojol Diose . Yu'un vinicot no'ox , pero chacuy aba ta Dios — xutic .
43010034	Itac'ov li Jesuse : — ¿ Me mu jechuc ts'ibabil ta smantal li Dios te avich'ojique : ‘ Li vo'oxuque xq'uexol Dios c'otemoxuc ’ , x'utatic yu'un Dios li jchapanvanejetique ?
43010035	‘ Diosoxuc ’ , xi sc'oplalic li boch'otic i'ac'bat sventainic li smantal Diose . Mu xu' ta xch'ay ti jech yaloj Diose .
43010036	Pero li boch'o t'ujbil yu'un Dios , xchi'uc ti tacbil tal yu'un Dios li' ta banamile ¿ c'u yu'un chavalic ti tstoy sba ta stojol Dios c'alal chal ti ja' Xnich'on Diose ?
43010037	Me mu ja'uc yabtel Jtot ta jpas chavilique , mu me xach'unic ti vu'un Xnich'onune .
43010038	Pero me ja' yabtel ta jpasbe chavilique , ac'o me mu xach'unicun li vu'une , ch'unic ta sventa li cabtel ta jpase , yu'un jech chana'ic o ti li' oy ta jtojol li Jtote , xchi'uc ti oyun ta stojol eq'ue — xi li Jesuse .
43010039	Tsc'an tstsaquic ox yan velta li Jesuse pero muc stsaquic , jech icol o batel .
43010040	Te ibat yan velta ta jot uc'um Jordán yo' bu laj yac' ich' vo' ta sliqueb li Juane . Te ijalij jayibuc c'ac'al .
43010041	Ep boch'otic te ic'otic ta stojol li Jesuse . Jech laj yalic : — Li Juane mu'yuc bu la spas sq'uelubil stsatsal Dios , pero li c'usitic laj yal ta sventa li jchi'iltic li'i ja' melel scotol — xiic .
43010042	Jech ep boch'otic la xch'unic te yo' bu oy li Jesuse .
43011001	Ja'o tsacbil ta chamel jun vinic Lázaro sbi . Te nacal ta lum Betania yo' bu nacalic li María xchi'uc Martae , ja' li yixlaltac Lazaroe .
43011002	Li Mariae ja' ti la smalbe muil poxil ta yacan li Cajvaltique , xchi'uc ti la scusbe ta stsotsil sjole . Ja' yixlal li Lázaro ti ip cha'ye .
43011003	Li yixlaltac Lazaroe la staquic ta iq'uel li Jesuse , jech laj yalbeic : — Cajval , ip cha'ay li Lazaroe , ja' ti lec ac'anoj aba achi'uque — xutic c'otel .
43011004	C'alal laj ya'ay li Jesuse , jech laj yal : — Li chamel ip cha'ye mu ja'uc sventa ta xcham o . Ja' no'ox sventa ac'o ich'atuc ta muc' li Diose , xchi'uc ac'o ich'atuc ta muc' ec li Xnich'on Diose — xi .
43011005	Li Jesuse lec sc'anoj li Marta xchi'uc li smuque xchi'uc li Lazaroe .
43011006	Pero c'alal laj ya'ay ti ip cha'ay li Lazaroe , te to ijalij chib c'ac'al .
43011007	Ts'acal to jech laj yalbe li yajchanc'optaque : — Sutcutic batel yan velta ta Judea — xut .
43011008	Itac'ovic : — Jchanubtasvanej , ja' to no'ox c'an smilicot ta ton li jchi'iltactique . ¿ Me yu'un chac'an chabat te yan velta ? — xutic .
43011009	Itac'ov li Jesuse : — Li jun c'ac'ale lajchab ora yich'oj . Li boch'o chanov ta c'ac'altique mu sbosi yacan , yu'un sac to osil .
43011010	Yan li boch'o chanov ta ic' osile ta sbosi yacan , yu'un mu xa xil sbe — xut .
43011011	Jech laj yal noxtoc li Jesuse : — Li Lázaro ti lec chquil jba jchi'uctique vayem xa . Pero ta xibat , chbat jtij liquel — xut .
43011012	Itac'ovic li yajchanc'optaque : — Cajval , me i'och xa svayele , yu'un xa te ta x'utsib — xutic .
43011013	Pero li Jesuse ja' laj yal ti yu'un chamen o li Lazaroe . Li yajchanc'optaque la snopic ti naca no'ox ta xvaye .
43011014	Li Jesuse jamal laj yal : — Li Lazaroe chamen o .
43011015	Xcuxet no'ox co'nton ta aventaic ti mu'yuc te oyun c'alal ichame , yu'un jech ac'o ach'unicun . Batic , bat jq'ueltic — xi .
43011016	Jech laj yal li Tomase , ja' ti loin xi sc'oplale : — Batic ec , co'ol ac'o chamcutic jchi'uctic li Jesuse — xi .
43011017	Jech ibat li Jesuse . C'alal ic'ote , xchanibal xa'ox c'ac'al smuquel li Lazaroe .
43011018	Li Betaniae nopol no'ox xil sbaic xchi'uc li Jerusalene . Oy no'ox van oxibuc kilómetro snamal .
43011019	Ep judioetic te talemic ta spatbel yo'nton li Marta xchi'uc li María ta sventa ti icham li xi'melique .
43011020	C'alal laj ya'ay Marta ti ta xtal xa li Jesuse , bat snup tal ta be . Yan li Mariae te icom ta na .
43011021	Li Martae jech laj yalbe li Jesuse : — Cajval , li'uc oyot c'alal i'ipaj li jxi'mele , muc xcham ti jechuque .
43011022	Pero jna'oj noxtoc , scotol c'usi chac'anbe li Diose ta xac'bot — xi .
43011023	Li Jesuse jech laj yalbe : — Ta xcha'cuxi li axi'mele — xut .
43011024	Itac'ov li Martae : — Jna'oj ti ta xcha'cuxi ta slajebal c'ac'al ti c'alal yorail ta xcha'cuxiic scotol li boch'otic chamenique — xi .
43011025	Li Jesuse jech laj yalbe : — Vu'un jcha'cuxesvanejun , xchi'uc vu'un j'ac'cuxlejalun . Li boch'o ta xch'un ti vu'un Jcoltavanejune , ac'o me ta xcham , pero ta xcuxiic sbatel osil .
43011026	Scotol li boch'otic cuxulic xa ta sventa ti xch'unojicune , mu'yuc bu ta xchamic o sbatel osil . ¿ Me jech ach'unoj ? — x'utat yu'un Jesús li Martae .
43011027	Itac'ov li Martae : — Jech Cajval . Jch'unoj ti vo'ot Cristoote , ti vo'ot Xnich'onot Dios talemot li' ta banamile — xut .
43011028	C'alal laj yal jech li Martae , bat yic' tal li smuque , ja' li Mariae . Jech laj yalbe ta mucul : — Li' xa oy li Jchanubtasvaneje ; ta stacot ta iq'uel — xut .
43011029	C'alal laj ya'ay li Mariae , ibat ta anil yo' bu oy li Jesuse .
43011030	Li Jesuse mu'yuc to bu ochem o batel ta Betania ; te to oy yo' bu c'ot taatuc yu'un li Martae .
43011031	Li judioetic ti te talemic ta spatbel yo'nton li Marta xchi'uc Mariae , c'alal laj yilic iloc' batel ta anil li Mariae , te nabal ibatic . Jech laj yalic : — Yu'un bat oc'uc ta smuquinal li xi'mele — xiic .
43011032	Li Mariae ic'ot yo' bu oy li Jesuse . C'alal laj yile , la spatan sba ta banamil ta stojol . Jech laj yalbe : — Cajval , li'uc oyot c'alal i'ipaj li jxi'mele , muc xcham ti jechuque — xi .
43011033	C'alal laj yil Jesús ti ta x'oc' li Mariae xchi'uc ta x'oq'uic ec li boch'otic te xchi'inoj tale , ep laj yat yo'nton ec ; toj chopol laj ya'ay .
43011034	Jech la sjac'be : — ¿ Bu laj amuquic ? — xut . — Le'e . Bat jq'ueltic avil , Cajval — xiic .
43011035	Lic oc'uc li Jesuse .
43011036	Jech laj yalbe sbaic li boch'otic te oyique : — Q'uelavil c'u x'elan lec sc'anoj — xut sbaic .
43011037	Pero oy boch'otic jech laj yalic : — ¿ C'u yu'un muc xu' yu'un la scolta li Lázaro ti jech muc xchame ? yu'un ivu' yu'un la sjambe sat li ma'sate — xiic .
43011038	C'alal ibat ta smuquinal Lázaro li Jesuse , tsots lic yat yo'nton yan velta . Li smuquinal Lazaroe ja' vombil ton . Macbil ta ton li sti'e .
43011039	Li Jesuse jech laj yal : — Balch'unic loq'uel li tone — xi . Itac'ov li Martae , ja' li yixlal Lazaroe : — Cajval , tu xa , yu'un xchanibal xa c'ac'al smuquel — xi .
43011040	Li Jesuse jech laj yalbe : — Laj xa calbot ti me chach'une , chavilbe slequilal li Diose — xut .
43011041	Jech la sloq'uesic li ton ti smacojbeic o sti' smuquinal Lazaroe . Li Jesuse la stoy muyel sat ta toyol , jech laj yal : — Tati , colaval ti chava'ibun jc'ope .
43011042	Li vu'une ta jna' ti scotol c'ac'al chava'ibun jc'ope . Ti jech ta xcalbote , ja' ta scoj li epal cristianoetic li' setelique , yu'un jech ac'o xch'unic ti vo'ot laj atacun tale — xi .
43011043	C'alal laj yal jeche , tsots i'avan li Jesuse : — ¡ Lázaro , loc'an tal ! — xi .
43011044	Li animae iloc' tal . Lec ts'otbil ta poc' . Li sjole pixbil ta panyo . Li Jesuse jech laj yal : — Titunic , ac'o batuc — xut .
43011045	Li judioetic te xchi'inojic tal Mariae ep boch'otic la xch'unic ti c'alal laj yilic c'usi la spas li Jesuse .
43011046	Pero oy jayibuc bat yalbeic fariseoetic c'usi la spas li Jesuse .
43011047	Ja' yu'un li banquilal paleetique xchi'uc li fariseoetique la stsobic tal scotol li j'abteletic ta ch'ulnae . Jech laj yalbeic : — ¿ C'usi me ta jpastic ? Yu'un li vinique ep sq'uelubil ta xac' ta ilel ti xu' yu'une .
43011048	Me te no'ox jq'uelojtique , ep boch'otic ta xlic xch'unic . Jech xu' chtal li romaetique , chtal svuq'uesic li ch'ulna cu'untique , xchi'uc ta soquesic sjunul li jlumaltique — xiic .
43011049	Te oy jun xchi'ilic ta abtel , Caifás sbi . Ja'o ochem ta mero banquilal pale ti c'alal jech ic'ot ta pasele . Jech laj yal : — Li vo'oxuque mu xana'ic snopel .
43011050	Mu xvul ta ajolic ti ja' lec me jun no'ox vinic ta xcham ta sventa jlumaltique ; ja' vocol me chijchamutic jcotoltique — xi .
43011051	Pero muc teuc ivul ta sjol stuc ti jech laj yale . Yu'un ja'o ochem ta mero banquilal pale , ja' yu'un ich'amanbat ye yu'un Dios , yu'un ac'o yal ti ja' chcham ta sventa sjunul lum li Jesuse .
43011052	Pero muc ja'uc no'ox chcham ta sventa li jun lum israeletique . Ja' sventa noxtoc ti xu' tstsob tal scotol xnich'nab Dios ti buyuc no'ox oyic ta sbejel banamile .
43011053	C'alal laj ya'yic jech laj yal li Caifase , te lic snopic o c'u x'elan xu' tsmilic li Jesuse .
43011054	Ja' yu'un li Jesuse muc xa teuc ixanov ta stojolic . Iloc' batel , ibat ta nopol xocol banamil te ta lum Efraín . Te ijoc'tsajic xchi'uc li yajchanc'optaque .
43011055	C'alal jutuc xa'ox sc'an sta yorail q'uin Coltael yu'un li judioetique , ep cristianoetic ta jujun lum ibatic ta Jerusalén , yu'un bat yac' sbaic ta lecubtasel ti c'alal mu'yuc to chlic li q'uin Coltaele .
43011056	Te lic sa'ic li Jesuse . C'alal te oyic ta ch'ulnae , jech lic sjac'be sbaic : — ¿ C'usi chanop ? ¿ Me chtal ta q'uin xana'ic ? — xut sbaic .
43011057	Li banquilal paleetique xchi'uc li fariseoetique yalojic xa'ox mantal ti ac'o bat yal ta ora me oy boch'o laj yil bu oy li Jesuse , yu'un ac'o yich' tsaquel .
43012001	Vaquib c'ac'al sc'an q'uin Coltael , ibat yan velta ta Betania li Jesuse . Ja' te yo' bu nacal li Lázaro ti icha'cuxesat loq'uel ta smuquinale .
43012002	Te la smeltsanbeic lec sve'el li Jesuse . Li Martae ja' la smeltsan ve'lil . Li Lazaroe ja' te co'ol chotolic ta ti'mexa xchi'uc li Jesuse .
43012003	Li Mariae laj yich' tal o'lol litro muil poxil , nardo sbi . Ven toyol stojol , yu'un ja' li bats'i nardoe . La xjaxbe ta yacan li Jesuse ; ts'acal la scus ta stsotsil sjol . Li yic' muil poxile ipuc ta sbejel yut na .
43012004	Jech laj yal jun yajchanc'op li Jesuse , ja' li Judas Iscariotee , ja' ti laj yac' ta c'abal li Jesuse :
43012005	— ¿ C'u yu'un muc xich' chonel ta oxib ciento ( 300 ) denario taq'uin li muil poxil li'i , yu'un jech xu' chich' ac'bel li me'onetique ? — xi .
43012006	Ti jech laj yal li Judase , mu yu'unuc ja' tsc'an ta xc'uxubin li me'onetique . Yu'un li stuque ja' j'elec' . Yu'un ja' xchabioj li yavil jtaq'uincutique , jech te ono'ox ta xelc'an li taq'uin te tiq'uile .
43012007	Li Jesuse jech laj yalbe li Judase : — Mu xavuts'inta li antse , yu'un li muil poxil snac'ojbune ja' sventa ti c'alal ta xquich' muquele .
43012008	Li me'onetique scotol c'ac'al li' achi'uquic . Yan li vu'une muc scotoluc c'ac'al li' achi'inojicun — xi li Jesuse .
43012009	Li epal cristianoetique laj ya'yic ti te xa ic'ot ta Betania li Jesuse . Jech ta ora italic . Pero mu ja'uc no'ox tal sq'uelic li Jesuse ; ja' tal sq'uelic ec li Lázaro ti icha'cuxi loq'uel ta smuquinale .
43012010	Li banquilal paleetique la snopic ti ja' lec tsmilic ec li Lazaroe .
43012011	Yu'un ja' ta scoj ti ep cristianoetic tsvoc' sbaique , ti ja' chch'unic li Jesuse .
43012012	C'alal isacub ta yoc'omale , li epal cristianoetic te talemic ta q'uine laj ya'yic ti te ta xbat ta Jerusalén li Jesuse .
43012013	Jech la sa'ic batel yanal xan , bat snupic tal ta be . Tsots i'avanic . Jech laj yalic : — ¡ Ich'biluc ta muc' li Diose ! ¡ Toj lec li boch'o tacbil tal ta sventa Cajvaltic Diose ! Ja' xa ajvalil ta sventa li Israele — xiic .
43012014	Li Jesuse la sta jcot buro ; la scajlebin jech chac c'u cha'al ts'ibabil ono'ox sc'oplal ta sc'op Diose :
43012015	“ Mu me xaxi'ic , jnaclumetic ta Sión . Q'uelavilic , ta xa xtal li ajvalil avu'unique . Cajal ta jcot yol me'burro ta xtal ” , xi ono'ox ts'ibabil .
43012016	Li yajchanc'optaque muc to'ox xa'ibeic smelol ti c'alal jech ic'ot ta pasele . Ja' to ti c'alal i'ac'at ta ich'el ta muq'ue , ja' to la sna'ic ti ja' sc'oplal ti jech ts'ibabil comel jech chac c'u cha'al ic'ot ta pasel ta stojole .
43012017	Li cristianoetic ti te xchi'uquic Jesús c'alal la xcha'cuxes Lazaroe , la spuquic batel c'usi la spas li Jesuse .
43012018	Jech ep boch'otic ibat snupic tal ta be ta sventa ti laj ya'yic la spas tsots sq'uelubile .
43012019	Pero li fariseoetique jech laj yalbe sbaic : — Laj avilic , mu'yuc c'usi xu' cu'untic ta jpastic . Q'uelavilic , scotol cristianoetic chbat xchi'inic li Jesuse — xut sbaic .
43012020	Oy jayibuc grecia viniquetic te ta xc'otic ta q'uin ec ti c'alal chbat yich'ic ta muc' Dios ta yorail q'uin li israeletique .
43012021	Bat sc'opanic li Felipe liquem ta lum Betsaida te ta Galilea banamile . Jech laj yalbeic : — Tata , chac jq'uel ca'icutic li Jesuse — xutic .
43012022	Ja' yu'un li Felipee bat yalbe li Andrese . Jech xchibalic xa bat yalbeic li Jesuse .
43012023	Jech i'albatic yu'un li Jesuse : — Laj xa sta sc'ac'alil chi'ich'at ta muc' , vu'un ti Xnich'on cristiano lic'ote .
43012024	Jamal chacalboxuc , me mu'yuc ta xich' ts'unel , me mu'yuc ta xich' muquel ta banamil li bec' trigoe , te staoj yav jech jbejbej o . Pero me ta xich' muquel ta banamile , ta x'epaj .
43012025	Li boch'o ta xc'uxubin sbae , ta xch'ay . Yan li boch'o mu tsotsuc sc'oplal cha'ay li xcuxlejal li' ta banamile , ja' sventa chcuxi sbatel osil .
43012026	Scotol li boch'o tsc'an ta xtun cu'une ac'o sts'aclinun batel . Ti bu chic'ote , te chc'otic ec li cajtuneltaque . Li boch'o ta xtunic cu'une , ta x'ac'atic ta ich'el ta muc' yu'un li Jtote .
43012027	“ Li' ta orae , solel oyun ta c'op-o'nton . ¿ Pero c'usi xu' chcal ? : ‘ Tati , coltaun , mu me xicham ’ , ¿ me xu' xichi ? Yu'un ja' ta sventa tal chamcun ti lital li' ta banamile ” , xi .
43012028	Ja' yu'un jech no'ox la sc'opan Dios li Jesuse : ‘ Tati , ich'biluc ta muc' li abie ’ , xut . Jech oy boch'o ic'opoj ta vinajel , jech laj yal : “ Laj xa cac' ta ich'el ta muc' ta aventa li jbie , pero ta to xcac' ta ich'el ta muc' yan velta ” , xi .
43012029	Li epal cristianoetic te oyique laj ya'yic ti oy c'usi ibaq'ue . Jech laj yalic : — Ibac' chauc — xiic . Oy yantic jech laj yalic : — Yu'un ic'opanat yu'un jun j'almantal — xiic .
43012030	Li Jesuse jech laj yal : — Ti jech ic'opoj tale , ma'uc ta jventa vu'un . Ja' ta sventa ac'o ava'yic li vo'oxuque .
43012031	Li' ta orae ta xa xich' chapanel li cristianoetic li' ta banamile . Li' ta orae ta xa xich' jipel loq'uel li banquilal jpasmantal li' ta banamile .
43012032	C'alal chquich' joc'anel ta cruze , ja' jech ta xquic'an tal ta jtojol scotol li cristianoetique — xi li Jesuse .
43012033	Ti jech laj yale , ja' laj yac' ta na'el ti c'u x'elan ta xchame .
43012034	Itac'ov li cristianoetique : — Li vu'uncutique ca'yojcutic ta smantal Dios ti cuxul o sbatel osil li Cristoe . ¿ C'u yu'un chaval : ‘ Persa chquich' joc'anel ta cruz vu'un ti Xnich'on cristiano lic'ote ’ , xachi ? ¿ Boch'oot cha'e ? — xutic .
43012035	Itac'ov li Jesuse : — Mu xa epuc c'ac'al li' oy ta atojolic li luze . Ja' lec xanovanic ta sac osil ti c'alal yo'to li' oy li luze , yu'un jech mu me ch'ayeluc avo'ntonic chastaoxuc li ic' osile . Yu'un li boch'o chanov ta ic' osile mu sna' bu chbat .
43012036	Ja' yu'un c'alal li' to oy ta atojolic li luze , ch'unic me , yu'un jech xnich'onoxuc sac osil chac'otic o — xi li Jesuse . C'alal laj yal jech li Jesuse , iloc' batel ; muc xa xac' sba ta ilel ta stojolic .
43012037	Ac'o me ep sq'uelubil stsatsal la spas li Jesuse , pero muc ono'ox xch'unic ti ja' Jcoltavaneje .
43012038	Yu'un ja' ic'ot o c'usi la sts'iba li j'alc'op Isaías ta vo'onee . Jech la sts'iba : “ Cajval , ¿ boch'o chch'un li c'usi laj calbecutique ? ¿ Boch'o ta stojol laj yac' ta ilel stsatsal svu'el li Cajvaltique ? ” , xi ono'ox .
43012039	Muc xu' yu'un la xch'unic , yu'un ja' ic'ot o jech chac c'u cha'al la sts'iba noxtoc li Isaiase :
43012040	“ Chmacbat satic , tstsatsubtasbat yo'ntonic , yu'un jech mu me xilic , mu me xc'ot ta yo'ntonic ; jech mu sutes yo'ntonic , jech mu xcolic o ” , xi ono'ox li Isaiase .
43012041	C'alal jech laj yal li Isaiase , ja'o ti c'alal laj yilbe slequilal yutsilale , ja' yu'un jech laj yalbe sc'oplal .
43012042	Ac'o me ep muc xch'unic , pero oy ono'ox la xch'unic c'alal ta j'abteletic . Pero muc jamaluc xalic ta scoj li fariseoetique , yu'un ixi'ic me ta xjipatic loq'uel ta nail tsobobbail .
43012043	Yu'un ja' la sc'anic ti lec sc'oplalic yu'un li cristianoetique ; ja' jutuc sc'oplal laj ya'yic ti lec ac'o ilaticuc yu'un Diose .
43012044	Li Jesuse tsots ic'opoj , jech laj yal : “ Li boch'o ta xch'unicune , ma'uc no'ox vu'un chixch'unicun . Ja' ta xch'unic o li Boch'o la stacun tale .
43012045	Li boch'o chiyilicune ja' xa laj yilic o li Boch'o la stacun tale .
43012046	Vu'un luz c'otemun li' ta banamil . Scotol li boch'o ta xch'unicune mu xanovic ta ic' osil .
43012047	Li boch'otic ta xa'ibicun jc'ope , me mu spas li c'usi cha'yique , muc vu'cun ta jchapan . Yu'un muc talemucun ta xchapanel li cristianoetic li' ta banamile . Talemun sventa ta jcoltaic .
43012048	Li boch'o chisbajicune , ti mu xich'ic ta muc' li jc'ope , oy xa jchapanvanej yu'unic . Ja' jchapanvanej chc'ot yu'unic ta slajebal c'ac'al li jc'op laj calbe ya'yique .
43012049	Yu'un ma'uc laj cal c'usi oy ta co'nton jtuc . Ja' Jtot laj yalbun mantal c'usi xu' chcal , xchi'uc c'u x'elan chic'opoj , ja' li boch'o la stacun tale .
43012050	Li smantal Jtote jna'oj ti ja' cuxlejal sventa sbatel osile . Ja' yu'un li c'usitic ta xcale ja' li c'usi yalojbun Jtote ” , xi li Jesuse .
43013001	C'alal yu'un xa ta xlic li q'uin Coltaele , li Jesuse sna'oj ti ja' xa yorail ta scomtsan li banamile ti ta sut batel ta stojol li Stote . Ti c'u x'elan sc'anoj li yu'untac ta sliquebe , ja' jech sc'anoj o c'alal ta slajeb .
43013002	C'alal te tsobol chve'ic scotolique , li Judas Iscariotee ja' li xnich'on Simone , albil xa ono'ox ta yo'nton yu'un banquilal pucuj ti ac'o yac' ta c'abal li Jesuse .
43013003	Li Jesuse sna'oj ti i'ac'bat xa ta sc'ob scotol yu'un li Dios Totile , xchi'uc sna'oj ti te liquem tal ta stojol li Diose , xchi'uc ti te ta sut batel noxtoque .
43013004	Jech iva'i ti c'alal chve'e . La sloc' li snatilc'u'e ; ja' stsac jlic poc' , ja' la smac o xch'ut .
43013005	La sq'ueb vo' ta pocobc'obal , lic spocbe yacan li yajchanc'optaque , la scusbe o ta poc' ti smacoj o xch'ute .
43013006	C'alal ic'ot yo' bu chotol li Simón Pedroe , jech laj yalbe li Jesuse : — Cajval , ¿ me smelol ti vo'ot chapocbun cacane ? — xut .
43013007	Itac'ov li Jesuse : — Li c'usi ta jpase mu xu' chava'ibe smelol ta ora . Ts'acal to xu' chava'ibe smelol — xut .
43013008	Li Pedroe jech laj yal : — Li vu'une mu xcac' apocbun o li cacane — xut . Itac'ov li Jesuse : — Me mu'yuc ta jpocote , mu xu' ta jchi'in jbatic — xut .
43013009	Itac'ov li Simón Pedroe : — Cajval , pocun cha'e , pero mu me ja'uc no'ox xapocbun li cacane . Pocbun c'alal ta jc'ob , xchi'uc tsebiltasun noxtoc — xut .
43013010	Li Jesuse jech laj yalbe : — Li boch'o atinem xa ono'oxe mu xa persauc ta xich' poquel scotlijil . Xu' xa no'ox ja' chich' pocbel li yacane , yu'un atinem xa ono'ox . Li vo'oxuque sacoxuc xa , ac'o me muc acotolicuc — xut .
43013011	Yu'un sna'oj xa ono'ox li boch'o ta x'ac'van ta c'abale , ja' yu'un laj yal ti mu scotolicuc pocbilique .
43013012	C'alal la spocbe yacan scotol li yajchanc'optaque , la slap yan velta li snatilc'u'e . Ichoti ta ti'mexa , jech laj yal : — ¿ Me xana'ic c'u yu'un ti jech la jpasboxuque ?
43013013	Li vo'oxuque , ‘ Jchanubtasvanej , Cajval ’ , xavuticun . Lec ti jech chavalbicune , yu'un vu'un ta melel .
43013014	Pero me la jpocboxuc avacanic , vu'un li Avajvalicun , vu'un li Jchanubtasvanejun avu'unique , ja' tsc'an ec ti jech chapocbe aba avacanic li vo'oxuque .
43013015	Ti c'u x'elan laj cac'boxuc avilique , ja' jech xapasic ec .
43013016	Jamal chacalboxuc ava'yic , li boch'o mozo no'oxe ma'uc muc' c'otem ta stojol li yajvale . Jech noxtoc li boch'o tacbil no'ox ta spasel c'usi tspase , ma'uc muc' c'otem ta stojol li boch'o itacvane .
43013017	Me laj ava'yic lec scotol li c'usitic tsc'an chapasique , me jech chapasique , xcuxet no'ox avo'ntonic .
43013018	“ Muc acotolicuc jech chacalboxuc . Li vu'une xcotquin li boch'otic t'ujbilic cu'une . Pero tsc'an ac'o c'otuc ta pasel ti jech ts'ibabil comel ta sc'op Diose : ‘ Li boch'o co'ol chive' jchi'uque ja' xa cajcontra ic'ot ’ , xi ono'ox ts'ibabil .
43013019	Ba'yuc chacalboxuc ava'yic ti c'alal muc to chc'ot ta pasele . Yu'un c'alal chc'ot ta pasele , jech chach'unic o ti ta melel vu'une .
43013020	Jamal chacalboxuc ava'yic : Boch'otic ta xich' ta muc' li boch'o tacbilic cu'une , ja' vu'un chiyich'un o ta muc' . Li boch'otic chiyich'icun ta muq'ue , ja' ta xich'ic o ta muc' li Boch'o la stacun tale — xi li Jesuse .
43013021	C'alal laj yal jech li Jesuse , toj yan sba yo'nton laj ya'ay . Lic yal ta jamal li boch'o ta x'ac'van ta c'abale . Jech laj yal : — Jamal chacalboxuc ava'yic , oy jun avu'unic li'i ti ja' chiyac'un ta c'abale — xi .
43013022	Ja' yu'un li yajchanc'optaque te sq'uelq'uelbe sba satic liquel . Mu sna'ic boch'o sc'oplal yu'unic ti jech i'albate .
43013023	Oy jun yajchanc'op Jesús ti lec ono'ox sc'anoje , te ts'e'el ta sts'el ta ti'mexa .
43013024	Ja' yu'un li Simón Pedroe la spasbe senyail ta sc'ob ti ac'o sjac'be Jesús li boch'o sc'oplale .
43013025	Jech laj to sts'e'an sba jutuc , la sjac'be li Jesuse : — Cajval , ¿ boch'o junucal cu'uncutic ? — xut .
43013026	Itac'ov li Jesuse : — Ja' li boch'o ta xcac'be ts'ajbil pan sve'e — xut . Jech lic sts'aj li pane ; laj yac'be li Judas Iscariotee , ja' li xnich'on Simone .
43013027	C'alal la stsac pan li Judase , iventainbat o yo'nton yu'un li banquilal pucuje . Li Jesuse jech laj yalbe : — Li c'usi anopoj chapase bat paso ta ora — xut .
43013028	Ti jayib te oyic ta mexae , me junuc mu'yuc boch'o la sna' yu'unic c'u yu'un ti jech laj yalbee .
43013029	Yu'un ja' xchabioj yavil taq'uin li Judase , jech oy boch'o la snop me yu'un albil ti ac'o bat sman tal c'usi ta xtun yu'unic ta sventa q'uine , o me yu'un oy c'usi ac'o bat yac'be li me'onetique .
43013030	C'alal la stsac pan li Judase , ta ora iloc' batel . Ic' xa'ox osil .
43013031	C'alal loq'uem xa'ox batel li Judase , jech lic yal li Jesuse : — Li' ta orae chi'ich'at xa ta muc' , vu'un ti Xnich'on cristiano lic'ote . Jech ch-ich'at ta muc' ta jventa ec li Diose .
43013032	Me ich'bil xa ta muc' ta jventa li Diose , ja' jech ta xiyac'un ta ich'el ta muc' ec ; ta ora no'ox chlic yac'un ta ich'el ta muc' .
43013033	Jnich'nabtac , mu xa epuc c'ac'al li' ta jchi'inoxuc . Ta xasa'icun , pero ja' no'ox jech chacalboxuc ec jech chac c'u cha'al laj calbe li j'abteletic ta ch'ulnae : Ti bu chibate mu to xu' chabatic te li vo'oxuque .
43013034	Ta xcalboxuc comel jun ach' mantal , c'anano me abaic . Jech chac c'u cha'al la jc'anoxuc li vu'une , ja'uc me jech chac'anan abaic li vo'oxuque .
43013035	Me jech chapasique , jech ta sna'ic o scotol cristianoetic ti vo'oxuc cajchanc'opoxuque — xut yajchanc'optac li Jesuse .
43013036	Li Simón Pedroe jech la sjac'be li Jesuse : — Cajval , ¿ bu chabat ? — xut . Itac'ov li Jesuse : — Ti bu chibate mu to xu' chachi'inun batel ta ora . Ts'acal to xu' chabat — xut .
43013037	Itac'ov li Pedroe : — Cajval , ¿ c'u yu'un ti mu xu' ta jchi'inot batel ta orae ? Xu' ta xcac' jba ta milel ta aventa — xut .
43013038	Itac'ov li Jesuse : — ¿ Me ta melel xu' chavac' aba ta milel ta jventa ? Jamal chacalbot ava'ay , tana c'alal mu'yuc to'ox ta x'oc' li cotse , oxib xa'ox velta laj amucun ta avo'nton — xut .
43014001	Li Jesuse jech laj yalbe li yajchanc'optaque : — Mu me xlo'ilaj avo'ntonic . Ch'unic ti chascoltaoxuc li Diose , jech ch'unic ti chajcoltaoxuc eq'ue .
43014002	Te ta sna li Jtote , ep ta c'ol na te oy . Ti manchuc jech quiloje , mu jechuc ta xcalboxuc ti jechuque . Ja' yu'un ba'yuc chibat , chbat jchapan bu chac'otic li vo'oxuque .
43014003	Me chibate , xchi'uc me ichapaj cu'un li avavilique , chisut tal yan velta ; vu'un jtuc chtal quic'oxuc muyel , yu'un jech xu' te chac'otic ec ti bu oyune .
43014004	Xana'ic xa ti bu chibate ; xana'ic xa bu xbat li sbelale — xut .
43014005	Li Tomase jech laj yal : — Cajval , mu jna'cutic bu chabat . ¿ C'uxi xu' ta jna'becutic bu xbat sbelal ? — xut .
43014006	Li Jesuse jech laj yal : — Vu'un li beune , vu'un li melelune , vu'un li cuxlejalune . Mu'yuc boch'o xu' chbat ta stojol Jtot ti me mu xtal ta jtojole .
43014007	Me xavotquinicun xa leque , jech xavotquinic xa ec li Jtote . Li' ta orae xavotquinic xa ; laj xa avilic — xi .
43014008	Li Felipee jech laj yal : — Cajval , ac'bun cotquincutic li Jtotic Diose jech cux xi co'ntoncutic — xut .
43014009	Li Jesuse jech laj yalbe : — Ep xa c'ac'al li' jchi'inojoxuc . ¿ Me mu to xavotquinun , Felipe ? Li boch'otic laj xa yilicune laj xa yilic o li Jtote . ¿ C'u yu'un chavalbun : ‘ Ac'bun cotquincutic li Jtotic Diose ’ , xachi ?
43014010	¿ Me mu xach'un ti vu'un jun oyuncutic jchi'uc li Jtote ? Li c'usi ta xcalboxuc ava'yique mu jc'opuc jtuc . Ja' sc'op li Jtot ti li' jchi'uque . Ja' stuc tspas li abteletic ta jpase .
43014011	Ch'unic ti vu'un jun oyuncutic jchi'uc li Jtote . Me mu xach'unique , ch'unic ta sventa li c'usitic ta jpas chavilique .
43014012	Jamal chacalboxuc ava'yic , li boch'o ta xch'unicune , xu' chlic spasic ec jech chac c'u cha'al ta jpase . Toj ven tsotsic c'usitic chlic spasic , yu'un li vu'une ta xa xibat yo' bu oy li Jtote .
43014013	Scotol c'usiuc chac'anbeic ta jbi li Totile , vu'un ta xcac'boxuc , yu'un jech ich'bil ta muc' ac'o c'otuc ta jventa li Totile .
43014014	Me oy c'usi chac'anic ta jbie , vu'un ta xcac'boxuc .
43014015	“ Me ac'anojicune , chach'unbicun scotol li jmantaltaque .
43014016	Vu'un ta jc'anbe vocol Jtot ti ac'o yac'boxuc tal li Jpat-o'ntonale , yu'un jech j'ech'el te chaxchi'inoxuc o .
43014017	Ja' li Ch'ul Espíritu ti ja' Melele . Li cristianoetique mu xu' ta xich'ic , yu'un mu xilic , xchi'uc mu xotquinic . Yan li vo'oxuque chavotquinic , yu'un te chnaqui ta atojolic ; j'ech'el te ch-och o ta avo'ntonic .
43014018	“ Muc me'on ololuc chacomic cu'un ; ta xtal jchi'inoxuc .
43014019	Mu xa jaluc li' oyun . Li cristianoetic li' ta banamile mu'yuc xa bu chiyilicun o . Pero li vo'oxuque ta to xavilicun , yu'un li vu'une cuxulun o ; ja' no'ox jech chacuxiic ec li vo'oxuque .
43014020	C'alal me la sta sc'ac'alil chtal li Ch'ul Espiritue , jech chach'unic o ti jun oyun jchi'uc li Jtote , xchi'uc ti jun oyutic eq'ue , xchi'uc ti te oyun o ta atojolique .
43014021	Li boch'o te oy ta yo'nton li jmantaltaque , me ta xch'une , le'e ja' li boch'o sc'anojicune . Li boch'o sc'anojicune ta xc'anatic yu'un ec li Jtote . Jech jc'anojic ec ; ta xcac' jba ta ilel ta stojolic — xi li Jesuse .
43014022	Jech laj yal li Judase , pero mu ja'uc li Judas Iscariotee : — Cajval , ¿ c'u yu'un ti vu'uncutic no'ox chavac' aba ta ilel ta jtojolcutique ? ¿ C'u yu'un mu xavac' aba ta ilel ta stojol ec li cristianoetique ? — xut .
43014023	Itac'ov li Jesuse : — Li boch'o chisc'anune ta xch'unbun li jc'ope . Jech ta xc'anat yu'un li Jtote . Ta xtal jchi'incutic ; te chinaquicutic o ta yo'nton .
43014024	Yan li boch'o mu xisc'anune mu xch'un li jc'ope . Li c'op laj calboxuc ava'yique , muc vu'cun jc'op ; ja' sc'op li Boch'o la stacun tale .
43014025	“ Jech ta xcalboxuc yu'un yo'to li' jchi'inojoxuc .
43014026	Yan li Jpojvanej ta stacboxuc tal ta jventa li Jtote , ja' li Ch'ul Espiritue . Ja' ta xac'boxuc ana'ic scotol ; ja' ta xchanubtasoxuc . Ja' ta svulesboxuc ta ajolic scotol li c'usi laj calboxuque .
43014027	“ Ta xcac'boxuc comel jun avo'ntonic . Li jun o'ntonal oy cu'une ja' ta xcac'boxuc comel . Li jun o'ntonal chcaq'ue mu jechuc jech chac c'u cha'al chac' li cristianoetique . Ja' yu'un mu me xlo'ilaj avo'ntonic ; mu me xaxi'ic .
43014028	Laj xa ava'yic ti jech laj calboxuque : ‘ Ta xibat , pero ta to xtal jchi'inoxuc . Me ac'anojicune , xcuxet no'ox avo'ntonic ti chibate . Yu'un ja' te chisut batel ta stojol li Jtote . Yu'un ja' ech'em smuc'ul jech chac c'u cha'al li vu'une ’ , xacutoxuc .
43014029	Jech ta xcalboxuc , yu'un yo'to mu'yuc chc'ot ta pasel chibat , yu'un jech xu' chach'unic ti c'alal chc'ot ta pasele .
43014030	“ Mu xa xu' jal ta jc'opanoxuc , yu'un ta xa xtal li banquilal jpasmantal li' ta banamile , pero mu'yuc c'usi xu' yu'un chispasbun .
43014031	Ja' no'ox sventa ac'o yilic scotol cristianoetic ti lec jc'anoj li Jtote , ti ja' ta jch'unbe smantale . “ Licanic , loc'cutic xa batel — xi li Jesuse .
43015001	Jech to laj yal li Jesuse : “ Vu'un bats'i smuc'ta aq'uil ts'usub c'otemun . Li Jtote ja' jchabits'usub .
43015002	Scotol li sc'obc'ob ts'usub li' oy ta jtojol ti mu xac' sate , ta se'p loq'uel li jchabits'usube . Yan ti bu lec chac' sate , ta xich' meltsanel , ta xich' lecubtasel , yu'un jech ech'em ac'o satinuc .
43015003	Li vo'oxuque lecubtasbiloxuc xa ta sventa li jc'op laj calboxuque .
43015004	Li' me oyanic o ta jtojol , jech te oyun o ta atojolic ec . Na'ic me , ti manchuc stsacoj sbaic xchi'uc smuc'ta aq'uil li sc'ob ts'usube , mu satin ti jechuque . Ja' jechoxuc , mu'yuc c'usi xu' avu'unic ec ti me mu li'uc oyoxuc o ta jtojole .
43015005	“ Vu'un li smuc'ta aq'uilun ts'usube . Li vo'oxuque sc'obc'oboxuc ts'usub . Li boch'o li' oy o ta jtojole , te oyun o ta stojol ec , jech xu' yu'un ep ta satin . Yu'un me avoc'oj abaic ta jtojole , mu'yuc c'usi xu' avu'un atuquic .
43015006	Li boch'o mu sc'an li' oy o ta jtojole , ta xich' jequel loq'uel jech chac c'u cha'al sc'ob ts'usub , jech te ta xtaquij o . Ts'acal ta xich' tsobel , ta xich' jipel ochel ta c'oc' ; te ta xc'ac' o .
43015007	“ Me li' oyoxuc o ta jtojole , me te oy o ta avo'ntonic li jc'ope , xu' chac'anbeic Dios scotol li c'usi chac'anique , jech chayac'boxuc .
43015008	Me chasatinic leque , jech ich'bil ta muc' chc'ot avu'unic li Jtote . Jech chvinaj ti vo'oxuc cajchanc'opoxuque .
43015009	Lec jc'anojoxuc jech chac c'u cha'al lec sc'anojun li Jtote . Li' me oyanic o ta jtojol , yu'un lec jc'anojoxuc .
43015010	Me chach'unbicun li jmantaltaque , j'ech'el jc'anojoxuc o . Jech chac c'u cha'al ta jch'unbe smantaltac li Jtote , jech j'ech'el sc'anojun o .
43015011	“ Ti jech laj calboxuc scotole , yu'un jech xu' chavich'ic o li xcuxetel co'ntone . Jech xcuxet no'ox avo'ntonic scotol c'ac'al ; mu'yuc c'usi sc'an chava'yic o .
43015012	Jech jmantal chacalboxuc : C'anano me abaic jech chac c'u cha'al lec jc'anojoxuque .
43015013	Mu'yuc boch'o jech toj ep c'anel yu'un , mu'yuc boch'o xu' ta xac' sba ta milel ta scoj li boch'o lec sc'opan sba xchi'uque .
43015014	Vo'oxuc lec jc'opan jbatic me ja' chapasic scotol li c'usitic laj calboxuque .
43015015	Li vo'oxuque muc xa no'ox caj'abtelucoxuc chca'ay , yu'un li boch'o j'abtel no'oxe mu sna' c'usitic tspas li yajvale . Bats'i jchi'iloxuc xa , yu'un laj xa calboxuc ava'yic scotol li c'usitic ca'yoj tal ta stojol Jtote .
43015016	Muc vo'ocoxuc laj at'ujicun . Vu'un la jt'ujoxuc . Laj cac'boxuc avabtelic , yu'un ac'o satinanic . Li asat chavaq'uique mu xlaj sc'oplal o . Jech chayac'boxuc Jtot scotol li c'usiuc no'ox chac'anbeic ta jventae .
43015017	Jech jmantal chacalboxuc : C'anano me aba acotolic .
43015018	“ Me chopol chayiloxuc li cristianoetique , na'ic me ti ba'yuc jech chopol laj yilicune .
43015019	Ti co'oluc to chapas achi'uquic li cristianoetic ti oyic ta sventa banamile , lec cha'yic ti jechuque , yu'un ja' jech tsc'anic . Pero li vo'oxuque mu'yucoxuc xa ta sventa banamil , yu'un laj xa jt'ujoxuc loq'uel , ja' yu'un bajbil chac'otic .
43015020	Na'ic me ti jech ono'ox calojboxuque : ‘ Li boch'o mozo no'oxe ma'uc muc' c'otem ta stojol li yajvale ’ , xacutoxuc ono'ox . Me laj yuts'intaicun ec li vu'une , ja' no'ox jech chayuts'intaoxuc ec . Ti lajuc yich'bicun ta muc' ec li jc'ope , chayich'boxuc ta muc' ac'opic ec ti jechuque .
43015021	Ti jech ta spasboxuque vu'un ta jcoj , yu'un mu xotquinic li Boch'o la stacun tale .
43015022	“ Ti manchuc litale , ti manchuc tal jc'opanique , mu'yuc smulic ti jechuque . Li' ta orae mu xa c'usi xu' chalic , yu'un oy smulic o .
43015023	Li boch'o chisbajune sbajojic o ec li Jtote .
43015024	Ti mu'yucuc la jpas sq'uelubil jtsatsal ta stojolic ti mu'yuc boch'o yan xu' yu'un jech tspase , mu'yuc smulic ti jechuque . Pero li' ta orae laj xa yilic , pero la sbajicun , xchi'uc laj xa sbajic li Jtote .
43015025	Ti jech chc'ot ta pasele , yu'un ja' chc'ot o ti jech ono'ox ts'ibabil comel ta mantaletic te yich'ojique : ‘ Jech no'ox ti chiscontrainicune ’ , xi ono'ox ts'ibabil .
43015026	“ C'alal me ital li Jpojvanej avu'unic ti ta jtacboxuc yalel tal ta sventa li Jtote , ja' li Ch'ul Espíritu ti ja' Melele , ja' te ta xlic tal ta stojol li Jtote ; ja' chtal yalbun jc'oplal li vu'une .
43015027	Jech ec li vo'oxuque chavalbicun jc'oplal , yu'un laj achi'inicun tal c'alal to ta sliqueb .
43016001	“ Ti jech laj calboxuc ava'yic scotole , yu'un jech mu xchibaj avo'ntonic ti c'alal chc'ot ta pasele .
43016002	Yu'un ta to snutsoxuc loq'uel ta nail tsobobbailetic . Ta to sta yorail ti oy ta smiloxuque , yu'un tsnopic ti ja' jech tspasbeic yabtel li Diose .
43016003	Jech tspasic , yu'un mu xotquinic li Jtote , xchi'uc mu xiyotquinicun ec li vu'une .
43016004	Jech chacalboxuc ava'yic , yu'un jech cht'ab ta avo'ntonic ti c'alal yorail chc'ot ta pasele , yu'un calojboxuc xa ono'ox ava'yic . Mu'yuc bu jech laj calboxuc ta sliqueb , yu'un li' to'ox jchi'inojoxuc .
43016005	“ Pero li' ta orae ta xa xisut batel ta stojol li Boch'o la stacun tale . Me junuc mu'yuc boch'o tsjac'bun avu'unic ti bu chibate .
43016006	Ja' no'ox puru at-o'nton batem ta avo'ntonic ti c'alal jech laj calboxuc ava'yique .
43016007	Pero melel li c'usi chacalboxuque : Ja' sventa alequilalic ti chibate . Yu'un me mu'yuc chibate , mu'yuc chtal ta atojolic li Jpat-o'ntonale . Pero me chibate , vu'un ta jtacboxuc tal .
43016008	C'alal me itale , ja' yabtel ta xac'be yotquinic cristianoetic ti oy smulique , xchi'uc ti tuc' co'nton li vu'une , xchi'uc ti oy chapanel yu'un li smulique .
43016009	Ta xac'be sna'ic ti oy smulique , yu'un mu xixch'unicun .
43016010	Ta xac'be sna'ic ti tuc' co'ntone , yu'un chiyic'un muyel ta stojol li Jtote . Mu'yuc xa bu chiyilicun o li' ta banamil .
43016011	Ta xac'be sna'ic ti oy chapanel yu'un li smulique , yu'un li banquilal jpasmantal li' ta banamile chapanbil xa smul sventa sbatel osil .
43016012	“ Oy to ep c'usi ta jc'an ta xcalboxuc , pero mu xu' avu'unic ya'yel scotol ta ora .
43016013	C'alal me ital li Ch'ul Espíritu ti ja' Melele , ja' chastojobtasoxuc batel ta sventa scotol li c'usi melele . Yu'un mu ja'uc ta xal c'usi tsc'an stuc ; ja' ta xal li c'usitic ta x'ac'bat sna'e . Ja' ta xac'boxuc ana'ic scotol li c'usitic ta to xc'ot ta pasele .
43016014	Ja' ta xac'un ta ich'el ta muc' , yu'un ja' jc'oplal chiyalbun ; vo'oxuc chayac'boxuc ana'ic .
43016015	Scotol li c'usi oy yu'un Jtote ja' cu'un ec . Ja' yu'un laj calboxuc ti ja' jc'oplal chiyalbune , xchi'uc ti vo'oxuc chayac'boxuc ana'ique .
43016016	“ Mu xa epuc c'ac'al li' oyun , jech mu'yuc chavilicun . Ts'acal chavilicun to jayibuc xa no'ox c'ac'al — xi li Jesuse .
43016017	Oy jun chib yajchanc'op jech laj yalbe sbaic : — ¿ C'usi smelol ti jech laj yalbutique : ‘ Mu xa epuc c'ac'al li' oyun , jech mu'yuc chavilicun . Ts'acal chavilicun to jayibuc xa no'ox c'ac'al , ja'o ta xisut batel ta stojol li Jtote ’ , ti xijyututique ?
43016018	¿ C'usi smelol ti ‘ mu xa epuc c'ac'al ’ , xie ? Mu xca'ibetic smelol li c'usi ta xale — xiic .
43016019	Li Jesuse la sna' ti tsc'an tsjac'beic smelole , ja' yu'un jech laj yalbe : — Ta jna' ti chajac'be abaic ta sventa ti jech laj cale : ‘ Mu xa epuc c'ac'al li' oyun , jech mu'yuc chavilicun . Ts'acal chavilicun to jayibuc c'ac'al ’ , ti xacutoxuque .
43016020	Ja' melel li c'usi chacalboxuc ava'yique : Li vo'oxuque ta to xa'oq'uic ; ta to xavat avo'ntonic . Yan li cristianoetic li' ta banamile xcuxet no'ox yo'ntonic . Pero ac'o me chavat avo'ntonic li vo'oxuque , chlic c'atajuc ta xcuxetel avo'ntonic .
43016021	Jech chac c'u cha'al c'alal ta xcux jun antse , oy svocol yu'un yorail xa chcux . Pero c'alal me voq'uem xa li yole , mu xa sna' li svocole , yu'un xcuxet xa yo'nton ti oy xa yunin quereme .
43016022	Ja' no'ox jech ec li vo'oxuque , li' ta orae chavat avo'ntonic , pero ta to xajq'ueloxuc . Jech xcuxet no'ox avo'nton chava'yic ; mu'yuc boch'o xu' chaspojboxuc o li xcuxetel avo'ntonique .
43016023	“ C'alal jech chc'ot ta pasele , mu'yuc xa c'usi chajac'bicun . Ja' melel li c'usi chacalboxuc ava'yique : Scotol c'usi chac'anbeic ta jbi li Totile chayac'boxuc .
43016024	Tana mu'yuc to c'usi ac'anojbeic ta jbi . C'anbeic , jech chayac'boxuc . Jech toj xcuxet no'ox avo'ntonic scotol c'ac'al .
43016025	“ Scotol li c'usi laj calboxuque ta lo'il c'op no'ox laj calboxuc . Pero ta sta yorail ti muc xa ta lo'il c'opuc chajc'opanoxuque ; jamal chacalboxuc ava'yic sc'oplal li Jtotic Diose .
43016026	Ta sc'ac'alil le'e , xu' xa chac'anic ta jbi li c'usi chac'anique ; mu'yuc chacalboxuc ti vu'un to ta jc'anboxuc ta stojol li Totile .
43016027	Yu'un li Jtotic Diose lec sc'anojoxuc , yu'un lec ac'anojicun ec , xchi'uc laj ach'unic ti te liquemun tal ta stojole .
43016028	Te lilic tal ta stojol Jtotic Dios ti liyal tal li' ta banamile . Li' ta orae ta jcomtsan noxtoc li banamile ; ta xa xisut batel ta stojol li Jtotic Diose — xi li Jesuse .
43016029	Li yajchanc'optaque jech laj yalbeic : — Li' ta orae jamal xa laj avalbuncutic ; muc xa ta lo'il c'opuc chac'opoj .
43016030	Laj xa jna'cutic ti oy ta aba ta asat scotole . Muc persauc oy boch'o chayalbot . Jech la jch'uncutic o ti te liquemot tal ta stojol li Diose — xutic .
43016031	Itac'ov li Jesuse : — ¿ Me laj xa ach'unic ta melel ?
43016032	A'yo ava'yic , ja' xa yorail ta xapuc abaic batel ta jujuntal . Jtuc xa chacomtsanicun . Pero mu jtucuc chicom ; li' xchi'inojun li Jtotic Diose .
43016033	Ti c'u yepal laj calboxuque , ja' sventa ti ac'o junuc o avo'ntonic ta jtojole . Li' ta orae oy avocolic li' ta banamil , pero pato avo'ntonic ti tsalbil cu'un li c'usi sventa banamile — xi li Jesuse .
43017001	C'alal laj yal jech li Jesuse , la stoy muyel sat ta vinajel , jech laj yal : “ Tati , laj xa sta sc'ac'alil , jech ac'un me ta ich'el ta muc' , vu'un li Anich'onune , jech cha'ich'at ta muc' ta jventa ec .
43017002	Yu'un laj avac'bun jvu'el ta sventa scotol cristianoetic , yu'un jech xu' ta xcac'be xcuxlejalic ti c'u yepal chavac'bune .
43017003	Ti jech ta xcuxiic sbatel osile , yu'un xayotquinicot ti atuc no'ox bats'i cuxul Diosote , xchi'uc xotquinic noxtoc li Jesucristo laj atac tale .
43017004	“ Li vu'une laj xa cac'ot ta ich'el ta muc' li' ta banamil , yu'un laj xa jpas li cabtel laj avac'bun jpase .
43017005	Ja' yu'un Tati , ac'bun xa yan velta jlequilal cutsilal te ta atojol jech chac c'u cha'al jlequilal cutsilal te ta atojol ti c'alal mu'yuc to'ox li banamile .
43017006	“ Laj xa cac'ot ta otquinel ta stojol li viniquetic li'i ti laj avac'bune , ja' ti laj at'uj loq'uel ta stojol li cristianoetic li' ta banamile . Yu'un ja' ono'ox avu'untac , vo'ot laj avac'bun ec , jech laj xa xch'unic li ac'ope .
43017007	Li' ta orae , laj xa sna'ic ti te ta atojol ilic tal scotol li c'usitic laj avac'bun jpase .
43017008	Yu'un li ac'op laj avalbune , laj xa calbe ya'yic ec , jech laj yich'ic ta muc' . Laj xa yotquinic ti ta melel te liquemun tal ta atojole , xchi'uc laj xa xch'unic ti vo'ot laj atacun tale .
43017009	“ Vu'un ta jc'anbot vocol ta stojolic . Mu ja'uc ta jc'anbot vocol ta stojol li cristianoetic li' ta banamile . Ja' ta jc'anbot vocol ta stojol li boch'otic laj avac'bune , yu'un ja' avu'untac .
43017010	Scotol li cu'untaque ja' avu'un ec . Li avu'untaque ja' cu'une ec . Jech ich'bilun xa ta muc' ta sventaic .
43017011	“ Li vu'une muc xa li'uc oyun ta banamil ; yan li stuquique li' ta xcomic ta banamil . Li vu'une ta xa xisut tal te ta atojol . Tati , Ch'ul Dios , chabio me ta sventa avu'el li boch'otic laj avac'bune , yu'un jech jun no'ox ac'o oyicuc , jech chac c'u cha'al jun oyutic li vu'utique .
43017012	C'alal li' to'ox jchi'uquic ta banamile , vu'un la jchabi lec ta sventa avu'el ti c'u yepal laj avac'bune . Lec la jchabi ; me junuc mu'yuc xch'ay cu'un . Ja' no'ox ich'ay li boch'o sve'el ono'ox ch'ayele , yu'un ja' ic'ot o ti jech ono'ox ts'ibabil comele .
43017013	“ Li' ta orae ta xa xital ta atojol . Ti jech laj cal c'alal li' to oyun ta banamile , yu'un jech j'ech'el ac'o cuxetuc no'ox yo'ntonic o .
43017014	Laj xa calbe ya'yic li ac'ope , pero chopol ta x'ilatic yu'un li cristianoetic ti oyic ta sventa banamile . Yu'un li stuquique mu'yuquic xa ta sventa banamil , jech chac c'u cha'al vu'un ti mu'yucun ta sventa banamile .
43017015	Mu ja'uc ta jc'anbot ti ac'o avic' loq'uel li' ta banamile . Ja' no'ox ta jc'anbot ti ac'o achabibun yu'un jech mu stsalatic yu'un li pucuje .
43017016	Yu'un mu'yuquic xa ta sventa banamil , jech chac c'u cha'al mu'yucun ta sventa banamil li vu'une .
43017017	Lecubtaso ta sventa li c'usi melele , yu'un li ac'ope ja' melel .
43017018	Jech chac c'u cha'al laj atacun tal li' ta banamile , ja' no'ox jech ta jtaquic batel ta stojol cristianoetic li' ta banamil ec .
43017019	Ja' ta sventaic ti yutsil co'nton jtuc chcac' jbae , yu'un jech ta yutsiluc yo'ntonic ac'o yac' sbaic ta sventa ec li c'usi melele .
43017020	“ Mu ja'uc no'ox ta jc'anbot vocol ta stojolic li'i . Ta jc'anbot vocol ta stojolic noxtoc li boch'otic chlic yich'icun ta muc' ta sventaique .
43017021	Yu'un jech jun no'ox ac'o c'oticuc ta scotolic , jech chac c'u cha'al jun no'ox oyutic li vu'utique . Jech noxtoc jun no'ox ac'o c'oticuc ta jtojoltic , jech ta xch'unic o scotol cristianoetic ti vo'ot laj atacun tale .
43017022	Li jlequilal cutsilal laj avac'bune , laj cac'be yich'ic ec , yu'un jech jun no'ox ac'o c'oticuc jech chac c'u cha'al jun no'ox oyutic li vu'utique .
43017023	Li vu'une jun c'otemun jchi'uquic . Li vo'ote junutic no'ox , jech jun ac'o c'oticuc o ec . Jech ta sna'ic o scotol cristianoetic ta banamil ti vo'ot laj atacun tale , xchi'uc ti lec ac'anoj li boch'otic jun c'otemun jchi'uque jech chac c'u cha'al lec ac'anojun li vu'une .
43017024	“ Tati , ti c'u yepal laj avac'bune ta jc'an ti ac'o c'ot xchi'inicun ec ti bu oyune , jech te ta xilic o c'u x'elan li jlequilal avac'ojbune , yu'un lec ono'ox ac'anojun ti c'alal mu'yuc to'ox banamile .
43017025	Tati , lec tuc' avo'nton . Li cristianoetic li' ta banamile mu xayotquinicot . Pero li vu'une xacotquinot . Ti jayib li' oyique laj xa sna'ic ec ti vo'ot laj atacun tale .
43017026	Laj xa cac' yotquinicot . Pero ech'em to ta xcac' yotquinicot , yu'un jech te oy o ta stojolic li c'anel avu'un jech chac c'u cha'al lec ac'anojune , jech te oyun o ta stojolic ec ” , xi la sc'opan Dios li Jesuse .
43018001	C'alal laj yal jech li Jesuse , iloc' batel xchi'uc li yajchanc'optaque . Ibatic ta jot bevo' Cedrón yo' bu ts'unubaltique . Te i'ochic batel xchi'uc li yajchanc'optaque .
43018002	Li Judase , ja' li boch'o spasoj xa trato chac' ta c'abal li Jesuse , yiloj bu xcom li ts'unubaltique , yu'un te ono'ox ta xc'ot stsobilan sbaic xchi'uc yajchanc'optac li Jesuse .
43018003	Ja' yu'un li Judase laj yic' batel soldadoetic xchi'uc mayoletic yu'unic li banquilal paleetique xchi'uc li fariseoetique . Yich'anojic batel stojic xchi'uc slamparaic xchi'uc yespadaic .
43018004	Li Jesuse sna'oj ono'ox scotol li c'usi ta spasbate . Inopaj batel , jech la sjac'be : — ¿ Boch'o chasa'ic ? — xut .
43018005	Itac'ovic : — Ja' ta jsa'cutic li Jesús liquem tal ta Nazarete — xutic . Itac'ov li Jesuse : — Ja' vu'un — xi . Te va'al xchi'uquic li Judase , ja' li j'ac'vanej ta c'abale .
43018006	C'alal laj yal Jesús ti “ Vu'un ” xie , ta nacalchac ibatic ; te iyalic ta lum .
43018007	Li Jesuse la sjac'be yan velta : — ¿ Boch'o chasa'ic ? — xut . — Ja' ta jsa'cutic li Jesús liquem tal ta Nazarete — xutic .
43018008	Itac'ov li Jesuse : — Laj xa calboxuc ava'yic ti vu'une . Me vu'un no'ox chasa'icune , aq'uic batuc li jchi'iltac li'i — xut .
43018009	Ti jech laj yale yu'un ac'o c'otuc ta pasel ti jech ono'ox laj yalbe li Stote : “ Ti jayib laj avac'bune me junuc muc xch'ay cu'un ” , xi ono'ox .
43018010	Li Simón Pedroe la sloq'ues ta sna li espada te yich'oje la sbojbe sbats'i chiquin smozo li mero banquilal palee . Malco sbi li mozoe .
43018011	Li Jesuse jech laj yalbe li Pedroe : — Tic'o ochel ta sna li avespadae , yu'un ta persa chquich' li vocol ti yac'ojbun ta jba li Jtote — xut .
43018012	Ja' yu'un li banquilal soldado xchi'uc yajsoldadotaque xchi'uc li yajmayoltac j'abteletic yu'un judioetique la stsaquic li Jesuse . La xchuquic .
43018013	Ba'yuc te laj yiq'uic batel ta stojol li Anase , yu'un ja' smuni' li Caifás ti ja'o sjabilal ochem ta mero banquilal palee .
43018014	Ja' li Caifás ti jech ono'ox laj yalbe xchi'iltaque : “ Ja' lec me jun no'ox vinic ta xcham ta sventa sjunul jlumaltique ” , ti xi ono'oxe .
43018015	Li Simón Pedroe te nom-ts'ac batel ta spat li Jesuse xchi'uc yan jun yajchanc'op li Jesuse . Li jun yajchanc'op Jesuse lec otquinbil yu'un li banquilal palee , jech co'ol i'och batel xchi'uc Jesús ta yamaq'uil sna li banquilal palee .
43018016	Yan li Pedroe te va'al icom ta ti'na . Jech iloc' batel li jun yajchanc'op Jesús ti lec otquinbil yu'un li banquilal palee , bat sc'opan li tseb te chchabi ti'nae , yu'un ac'o ochuc ec li Pedroe , jech i'och .
43018017	Li quiara te chchabi ti'nae , jech laj yalbe li Pedroe : — ¿ Me mu vo'ocot yajchanc'opot ec li vinic le'e ? — xut . Itac'ov li Pedroe : — Muc vu'cun — xi .
43018018	Li mozoetic te oyique xchi'uc li mayoletic ti ja' chchabiic ch'ulnae , te snoboj lec sc'oq'uic , yu'un oy sic ; jech te va'ajtic ta xc'atinic . Te va'al ta xc'atin ec li Pedroe .
43018019	Li banquilal palee jech la sjac'be li Jesuse : — ¿ Boch'otic li avajchanc'optaque ? ¿ C'usitic ti chavac' ta chanele ? — xut .
43018020	Itac'ov li Jesuse : — Li vu'une lec ta satilal la jc'opan scotol li cristianoetique . Te lichanubtasvan ta nail tsobobbailetic xchi'uc ta ch'ulna yo' bu stsobobbailic scotol li judioetique . Mu'yuc bu ta mucul lichanubtasvan .
43018021	¿ C'u yu'un vu'un chajac'bun ? Ja' jac'bo li boch'otic laj ya'yic c'usi laj cale . Ja' sna'ojic lec li c'usi laj calbeique — xi .
43018022	C'alal laj yal jech li Jesuse , ta ora imajat yu'un jun mayol ta ch'ulna ti te nopol oye , jech laj yal : — ¿ C'u yu'un jech chatac'be li banquilal palee ? — xut .
43018023	Itac'ov li Jesuse : — Me chopol li c'usi laj cale , albun ca'ay ti bu chopole . Me lec li c'usi laj cale , ¿ c'u yu'un chamajun ? — xut .
43018024	Li Anase chucul la stac batel Jesús ta stojol li banquilal pale Caifase .
43018025	C'alal te va'al ta xc'atin li Pedroe , jech ijac'bat : — ¿ Me mu vo'ocot yajchanc'opot li vinique ? — x'utat . Li Pedroe la smuc ta yo'nton , jech laj yal : — Muc vu'cun — xi .
43018026	Li Pedroe jech i'albat noxtoc yu'un jun smozo li banquilal palee , ja' yuts' yalal li boch'o ibojbat xchiquin yu'un li Pedroe : — ¿ Me muc vo'ocot ti laj quilot te achi'uc li vinic te ta ts'unubaltique ? — xut .
43018027	Li Pedroe la smuc ta yo'nton yan velta li Jesuse . Ja'o i'oc' cots .
43018028	Laj yiq'uic loq'uel ta sna Caifás li Jesuse , bat yaq'uic ta cabildo . Bats'i sob ic'otic . Li paleetic xchi'uc xchi'iltaque muc x'ochic ta cabildo , yu'un mu xu' tscap sbaic xchi'uc li yan lum cristianoetique , yu'un jech xu' tsti'ic li ch'ium chij ta sventa q'uin Coltaele .
43018029	Ja' yu'un li Pilatoe iloc' tal , jech la sjac' : — ¿ C'usi smul tal atic'beic li vinic li' laj aviq'uic tale ? — xut .
43018030	Itac'ovic : — Ti mu'yucuc tsots smul li vinique , muc xtal cac'cutic ta atojol ti jechuque — xutic .
43018031	Li Pilatoe jech laj yal : — Iq'uic batel , bat chapanic jech chac c'u cha'al chal li mantaletic avu'unique — xut . Li j'abteletic yu'un judioetique jech laj yalbeic li Pilatoe : — Li vu'uncutique mu'yuc quich'ojcutic mantal ti xu' chimilvancutique — xutic .
43018032	Ti jech laj yalique yu'un ja' ic'ot o ti laj ono'ox yal Jesús c'u x'elan ta xmilate .
43018033	Ja' yu'un li Pilatoe i'och batel ti bu ta xchapanvane . Laj yic' li Jesuse , jech la sjac'be : — ¿ Me vo'ot ajvalilot yu'un li achi'iltac ta judioale ? — xut .
43018034	Itac'ov li Jesuse : — ¿ Me iloc' ta ajol atuc ti jech chavale , o me oy boch'o jech laj yalbot jc'oplal ? — xut .
43018035	Itac'ov li Pilatoe : — Li vu'une muc judioucun . Ja' laj yaq'uicot ta jc'ob li achi'iltac li' ta avosilale , xchi'uc li banquilal paleetic avu'unique . ¿ C'usi chopol apasoj ? — xut .
43018036	Itac'ov li Jesuse : — Li abtel quich'oj sventa ajvalilale mu ja'uc sventa banamil . Ti ja'uc sventa banamile , laj xa spasic c'op li jvinictaque , jech muc xi'och ta sc'ob judioetic ti jechuque . Li cabtel quich'oje mu ja'uc sventa banamil — xut .
43018037	Li Pilatoe jech laj yalbe : — ¿ Yu'un ono'ox vo'ot ajvalilot cha'e ? — xut . Itac'ov li Jesuse : — Vo'ot chloc' ta ave atuc ti vu'un ajvalilune . Ja' sventa ti tal voc'cune , xchi'uc ja' sventa ti lital li' ta banamile , yu'un tal cal li c'usi melele . Scotol li boch'otic oyic ta sventa li c'usi melele ja' ta xa'ibicun li jc'ope — xut .
43018038	Li Pilatoe jech laj yalbe li Jesuse : — ¿ C'usi ti melele ? — xut . C'alal laj yal jeche , iloc' batel yo' bu tsobol li judioetique , jech laj yalbe : — Li vu'une me jutuc mu'yuc la jtabe smul li vinique — xut .
43018039	Pero li vo'oxuque nopen xava'yic ti ta jcoltaboxuc jun chuquel ta yorail jujun q'uin Coltaele . ¿ Me ja' chac'anic ta jcoltaboxuc li ajvalil avu'unic , vo'oxuc li judiooxuque ? — xut .
43018040	Tsots i'avan scotolic : — ¡ Mu me xacolta le'e ! ¡ Ja' coltao li Barrabase ! — xiic . Li Barrabase ja' j'elec' .
43019001	Ja' yu'un li Pilatoe laj yal mantal ti ac'o yac'beic nucul li Jesuse .
43019002	Li soldadoetique la sts'otic ch'ix ; la xojbeic ta sjol sventa scorona . La slapbeic natil yax'elan c'u'il sventa ajvalil .
43019003	Jech lic slabanic : — ¡ Toj lec muc'ta ajvalilot yu'un li achi'iltac ta judioale ! — xutic . La smajbeic sat .
43019004	Li Pilatoe iloc' tal yan velta , jech laj yal : — A'yo ava'yic , li' chquic' loq'uel tal ta atojolic yu'un jech chana'ic o ti me jutuc mu'yuc la jtabe smule — xi .
43019005	Jech iloc' tal li Jesuse . Oy xa scoronail sjol ts'otbil ta ch'ix , xchi'uc slapoj xa loq'uel tal li yax'elan c'u'ile . Li Pilatoe jech laj yalbe li cristianoetique : — ¡ Q'uelavilic , li' oy li vinique ! — xut .
43019006	C'alal laj yilic Jesús li banquilal paleetique xchi'uc li boch'otic ta xchabiic ch'ulnae , tsots i'avanic , jech laj yalic : — ¡ Joc'ano ta cruz ! ¡ Joc'ano ta cruz ! — xutic . Itac'ov li Pilatoe : — Iq'uic batel li vo'oxuque ; bat joc'anic ta cruz . Yu'un li vu'une mu'yuc la jtabe smul — xi .
43019007	Itac'ovic : — Li vu'uncutique oy mantal cu'uncutic . Ta xal ta mantal cu'uncutic ti ta persa ta xcham li boch'o ta scuy sba ta Xnich'on Diose — xiic .
43019008	C'alal laj ya'ay jech li Pilatoe , yo'to ep ixi' o .
43019009	I'och yan velta ta yut cabildo , jech la sjac'be li Jesuse : — ¿ Bu liquemot tal ? — xut . Li Jesuse mu'yuc la stac' .
43019010	Li Pilatoe jech laj yalbe li Jesuse : — ¿ C'u yu'un mu xatac'bun ? ¿ Me mu xana' ti xu' cu'un ta xcac'ot ta joc'anel ta cruze , xchi'uc ti xu' cu'un ta jcoltaot batele ? — xut .
43019011	Itac'ov li Jesuse : — Ti manchuc ac'bilot tal avabtel ta toyole , mu'yuc c'usi xu' avu'un chapasbun ti jechuque . Ja' yu'un li boch'o laj yaq'uicun ta ac'obe ja' toj ech'em smulic — xut .
43019012	C'alal jech laj ya'ay li Pilatoe , tsc'an tscolta li Jesuse , pero li judioetique tsots i'avanic : — Me chacolta batel li vinic le'e , mu co'oluc avo'nton achi'uc li muc'ta ajvalil Cesare . Yu'un li boch'o ta scuy sba ta ajvalil stuque ja' xa ta scontrain o li Cesare — xutic .
43019013	C'alal laj ya'ay jech li Pilatoe , laj yic' loq'uel tal li Jesuse , bat chotluc yo' bu chchapanvan . Ja' Gabatá sbi ta hebreo c'op ; ja' latsbil ton , xi smelol .
43019014	Ja' xa yorail ta xchapan sbaic ta sventa li q'uin Coltaele , po'ot xa'ox van o'lol c'ac'al . Li Pilatoe jech laj yalbe li j'abteletic yu'un judioetique : — ¡ Q'uelavilic , li' oy li ajvalil avu'unique ! — xut .
43019015	Tsots i'avanic yan velta : — ¡ Ac'o chamuc , ac'o chamuc , ac'o joc'anatuc ta cruz ! — xiic . Li Pilatoe jech la sjac' : — ¿ Me chcac' ta joc'anel ta cruz li Ajvalil avu'unique ? — xut . Itac'ov li banquilal paleetique : — Mu'yuc yan ajvalil cu'uncutic ; ja' no'ox li Cesare — xiic .
43019016	Ja' yu'un li Pilatoe laj yac'be ta sc'obic , yu'un ac'o bat yich' joc'anel ta cruz . Jech li soldadoetique laj yiq'uic batel li Jesuse .
43019017	Laj yac'beic xq'uech batel scruzal li Jesuse . Ibatic yo' bu Baquil Jolal sbie ; ja' li Gólgota sbi ta hebreo c'ope .
43019018	Te la sjoc'anic ta cruz li Jesuse . Xchi'uc oy yan chib vinic te la sjoc'anic ta cruz , jun ta jujujot xocon scruzal li Jesuse ; ja' ta o'lol icom li Jesuse .
43019019	Li Pilatoe laj yac' ta ts'ibael jun te' . Te la sbajic ta sjol scruzal li Jesuse , jech chal : “ JA' JESÚS LIQUEM TAL TA NAZARET . JA' AJVALIL YU'UN JUDIOETIC ” , xi ts'ibabil .
43019020	Ep judioetic la sq'uelic ti c'u x'elan ts'ibabile , yu'un te no'ox ta ti'lum ijoc'anat ta cruz li Jesuse . Ts'ibabil ta hebreo c'op , ta griego c'op , xchi'uc ta latin c'op .
43019021	Li banquilal paleetique jech bat yalbeic li Pilatoe : — ¿ C'u yu'un jech laj avac' ta ts'ibael : ‘ Ja' muc'ta ajvalil yu'un judioetic ’ , xi ts'ibabil laj quilcutic ? ‘ Li'i ja' la scuy sba ta muc'ta ajvalil yu'un judioetic ’ , xi laj avac' ta ts'ibael ti jechuque — xutic .
43019022	Itac'ov li Pilatoe : — Ti c'u x'elan laj cac' ta ts'ibaele , jech xa icom o — xi .
43019023	C'alal laj xa'ox sjoc'anic ta cruz Jesús li soldadoetique , lic svoq'uic ta chanvoc' li sc'u' spoq'ue . Jujuvoc' laj yich'ic li jujunique . La stsacbeic noxtoc li snatilc'u' ti mu'yuc sts'isbenale , ti jis no'ox jalbile .
43019024	Jech laj yalbe sbaic : — Ja' lec mu jli'tic . Jpastic canal tajimol ; jq'ueltiquic boch'o junucal ta xich' cu'untic — xiic . Ti jech la spasique , yu'un ja' ic'ot o ti jech ono'ox ts'ibabil comel ta sc'op Diose : “ Ta svoc'be sbaic li jc'u' jpoq'ue . Ta spasic canal tajimol xchi'uquic li jc'u'e ” , xi ono'ox ts'ibabil . Ja' yu'un jech la spasic li soldadoetique .
43019025	Li sme' Jesuse te nopol va'alic ta yolon cruz xchi'uc li smuque , ja' li María sbi noxtoque , ja' li yajnil Cleofase . Te oy noxtoc li yan María liquem tal ta Magdalae .
43019026	C'alal laj yil sme' li Jesuse , xchi'uc c'alal laj yil te va'al li jun yajchanc'op lec sc'anoje , jech laj yalbe li sme'e : — Ants , ja' avol ta xc'ot le'e — xut .
43019027	Ts'acal jech laj yalbe noxtoc li yajchanc'ope : — Ja' ame' ta xc'ot le'e — xut . Jech te laj yic' o batel ta sna li sme' Jesuse ; te la xchi'in o .
43019028	C'alal jech ic'ot ta pasele , li Jesuse la sna' ti chvu' xa yu'un scotole , ti chc'ot xa ta pasel scotol li sc'oplal ts'ibabil comele , jech laj yal : — Taquin co'nton chca'ay — xi .
43019029	Te lechel jun taza ya'lel ts'usub . La sts'ajic ta ya'lel ts'usub jun esponja . La xojic muyel ta isopo te' ; laj yac'beic ta ye li Jesuse .
43019030	C'alal la sts'uts' ya'lel ts'usub li Jesuse , jech laj yal : — Ivu' xa cu'un scotol — xi . La snijan sba , jech iloc' o xch'ulel .
43019031	Ta sventa ti ja' xa yorail ta xchapan sbaic ta sventa q'uin Coltaele , xchi'uc ti ja' xa sc'ac'alil cux o'nton ta yoc'omale , jech mu xu' ti te joc'ol ta cruz ta xcom li sbec'talique . Ja' yu'un li j'abteletique la sc'anbeic vocol Pilato ti ac'o bat yich'ic c'asbel yacanique , yu'un jech xu' chich'ic yalesbel ta scruz sbec'talic me ichamique . Yu'un jech ono'ox tsots sc'oplal ta xc'ot li jun c'ac'al cux o'nton ta yech'el q'uin Coltaele .
43019032	Jech ibatic li soldadoetique ; la sc'asbeic yacan li june . Ts'acal bat sc'asbeic yacan noxtoc li yane , ja' ti co'ol ijoc'anatic ta cruz xchi'uc li Jesuse .
43019033	C'alal ic'otic yo' bu joc'ol li Jesuse , chamen xa laj yilic , jech muc sc'asbeic o yacan .
43019034	Pero oy jun soldado laj to xenbe ta lanza xocon li Jesuse , jech ta ora iloc' xch'ich'al xchi'uc ya'lel sbec'tal .
43019035	Li boch'o chc'opoj li'i laj yil lec ta sat , ja' testigo . Melel li c'usi chale , yu'un laj yil scotol , yu'un jech ac'o ach'unic ec .
43019036	Ti jech ic'ot ta pasele , yu'un ja' ic'ot o ti jech ono'ox ts'ibabil ta sc'op Diose : “ Me junuc sbaquil mu'yuc tsc'asbat ” , xi ono'ox ts'ibabil .
43019037	Jech ts'ibabil noxtoc : “ Chavilic to li boch'o xenbil xocon avu'unique ” , xi ono'ox ts'ibabil .
43019038	C'alal jech ic'ot ta pasel scotole , oy jun vinic liquem tal ta lum Arimatea , José sbi . Ta mucul no'ox xch'unoj li Jesuse , yu'un ta xi' yu'un li xchi'iltac ta abtele . Ja' i'och sc'anbe vocol Pilato ti ac'o ac'batuc syales ta cruz sbec'tal li Jesuse . Li Pilatoe laj yal ti xu'e , jech bat syalesbe ta cruz sbec'tal li Jesuse .
43019039	Te ital ec li Nicodemoe , ja' li boch'o ay sc'opan ta ac'ubaltic li Jesuse . Yich'oj tal muil poxil , ja' mirra capal ta áloe . Ech'em ta lajuneb xcha'vinic ( 30 ) kilo yalal .
43019040	Jech laj yich'beic batel li sbec'tale ; la xpixic lec ta saquil manta . Te capal la xpixic li muil poxiletique , yu'un ja' jech stalel ta smuc sbaic li judioetique .
43019041	Yo' bu ijoc'anat ta cruz li Jesuse oy ts'unubaltic te nopol . Te ta yut li ts'unubaltique oy jun ach' ch'en te oy ; mu'yuc to boch'o te mucbil .
43019042	Ja' te bat smucbeic sbec'tal li Jesuse , yu'un ja' noch' no'ox . Yu'un ja' xa sc'ac'alil cux o'nton c'alal me ich'ay c'ac'ale .
43020001	Ta sob ta sba c'ac'al xemuna , ic' to ibat ta smuquinal Jesús li María liquem tal ta Magdalae . Ja' to laj yil ti balch'unbil xa loq'uel li ton ti macbil o sti' ch'ene .
43020002	Jech isut tal ta anil , tal yalbe li Simón Pedroe xchi'uc yan yajchanc'op ti lec c'anbil yu'un li Jesuse : — Laj xa yich'beic batel sbec'tal li Cajvaltique . Mu jna'tic bu laj yaq'uic — xi vulel .
43020003	Jech ta ora ibatic ta smuquinal Jesús li Pedroe xchi'uc li yan yajchanc'op Jesuse .
43020004	Co'ol iliquic batel ta anil . Pero li jun yajchanc'op Jesuse ja' tsots xu' yu'un anil , jech ba'yuc ic'ot ta smuquinal li Jesuse .
43020005	La scujan sba , la xnach'ta ochel li yut ch'ene . Laj yil ti te votsol li saquil mantae , pero muc x'och batel ta yut li ch'ene .
43020006	C'alal ic'ot li Simón Pedroe , ta ora i'och c'alal ta yut ch'en . Laj yil ec li poc' te votsole .
43020007	Li xpix sjole muc jmojuc oy xchi'uc li saquil mantae ; slecoj bu oy , lec balbil comel .
43020008	Ts'acal i'och ta yut ch'en ec li boch'o ba'yuc ic'ote . Laj yil ti c'u x'elan oye , jech la xch'un ti cha'cuxem xa li Jesuse .
43020009	Mu'yuc c'otem lec ta yo'ntonic me jech ono'ox ts'ibabil ta sc'op Dios ti ta persa ta xcha'cuxi loq'uel ta smuquinale .
43020010	Jech isutic batel ta snaic .
43020011	Yan li Mariae te va'al icom ta ti'ch'en , te ta x'oc' . C'alal ja'o ta x'oq'ue , la scujan sba ; la xnach'ta ochel li yut ch'ene .
43020012	Laj yil te oy chib yaj'almantal Dios bats'i sac sc'u'ic . Ja' te chotolic yo' bu laj yac'beic sbec'tal li Jesuse , jun ta sjol , jun ta yoc .
43020013	Jech i'albat li Mariae : — Ants , ¿ c'u yu'un cha'oc' ? — x'utat . Itac'ov li Mariae : — Yu'un laj xa sloq'uesic batel sbec'tal li Cajvale . Mu jna' bu laj yaq'uic — xut .
43020014	C'alal laj yal jech li Mariae , la sq'uel spat , ja' to laj yil te va'al jun vinic , pero muc xotquin me ja' li Jesuse .
43020015	Li Jesuse jech laj yalbe li Mariae : — Ants , ¿ c'u yu'un cha'oc' ? ¿ Boch'o chasa' ? — xut . Li Mariae la snop ti ja' jchabits'unubaltique , jech laj yalbe : — Tata , me vo'ot laj avich' batel sbec'tal li Cajvale , albun ca'ay bu ay avac' , yu'un chbat quich' tal — xut .
43020016	Li Jesuse jech laj yalbe : — ¡ María ! — xut . Li Mariae ijoyij , jech laj yalbe : — ¡ Raboni ! — xut . ( Jchanubtasvanej , xi smelol . )
43020017	Li Jesuse jech laj yalbe : — Mu me solel ech'em xapicun , yu'un mu'yuc to muyemun batel ta stojol li Jtote . Batan , bat albo ya'yic li jchi'iltaque : ‘ Ta xibat ta stojol li Jtote ; ja' Atotic ec . Ja' li Dios cu'une ; ja' Dios avu'unic ec ’ , uto c'otel — x'utat .
43020018	Jech ibat li María Magdalae , bat yalbe ya'yic li yajchanc'optac Jesuse : — Laj xa quil li Cajvaltique — xut c'otel . Laj yalbe ya'yic li c'usitic i'albat yu'un Jesuse .
43020019	C'alal i'ic'ub osil te no'ox ta sba c'ac'al xemunae , te smacoj sbaic ta na yo' bu ono'ox tsobolic li yajchanc'optac Jesuse , yu'un ta xi'ic yu'un li j'abteletic yu'un judioetique . Li Jesuse ta ora no'ox ivinaj ta o'lol yut na ti bu tsobolique , jech laj yal : — Junuc avo'ntonic — xi .
43020020	C'alal laj yal jeche , laj yac'be yilic li sc'obe xchi'uc li xocone . Jech xcuxet no'ox yo'ntonic li yajchanc'optaque , yu'un laj xa yilic li Cajvaltique .
43020021	Li Jesuse jech laj yalbe yan velta : — Junuc avo'ntonic . Jech chac c'u cha'al la stacun tal li Jtote , ja' jech ta jtacoxuc batel ec — xut .
43020022	C'alal laj yal jeche , la xjuch'ta , jech laj yalbe : — Ich'ic li Ch'ul Espiritue .
43020023	Li boch'otic chapasbeic perdón yu'un smulique , pasbil perdón chc'otic o . Yan li boch'otic mu'yuc chapasbeic perdón yu'un smulique , mu'yuc pasbil perdón chc'otic o — xi li Jesuse .
43020024	Pero li Tomás , ja' li jun lajchab yajchanc'op Jesuse , ja' ti loin xi sc'oplale , mu'yuc te oy ti c'alal ic'ot li Jesuse .
43020025	Jech i'albat yu'un li yan xchi'iltaque : — Laj xa quilcutic li Cajvaltique — xutic . Itac'ov li Tomase : — Me mu'yuc chquil jtuc li yav laux ta sc'obe , me mu'yuc ta jtic' ochel sbic'tal jc'ob ta yav li lauxe , xchi'uc me mu'yuc ta jtic' ochel jc'ob ta xocone , mu jch'un — xi .
43020026	C'alal iloc' vaxquib c'ac'ale , te tsobolic yan velta ta na li yajchanc'optac Jesuse . Te xa'ox xchi'uquic li Tomase . Lec macal yu'unic li ti'nae . Ta ora no'ox te ivinaj ta o'lol yut na li Jesuse . Jech laj yal : — Junuc avo'ntonic — xi .
43020027	Li Jesuse jech laj yalbe li Tomase : — Q'uelavil li jc'obe , ac'o ac'ob li'i . Tic'o ac'ob noxtoc li' ta jxocone . Mu me xapas ta tsots avo'nton ; paso aba ta mero jch'unolajel — x'utat .
43020028	Ja' yu'un li Tomase jech laj yalbe li Jesuse : — ¡ Cajval cu'un , Dios cu'un ! — xut .
43020029	Li Jesuse jech laj yalbe : — Tomás , ja' to laj ach'un ti c'alal laj avilune . Ja' toj jun yutsil li boch'otic mu'yuc chiyilicun , ti chixch'unicune — x'utat .
43020030	Li Jesuse oy to ep yantic sq'uelubil stsatsal la spas ta stojol li yajchanc'optaque , pero muc xlaj yich' ts'ibael li' ta vun scotol .
43020031	Ti c'u yepal laj yich' ts'ibael li'i , ja' sventa ac'o ach'unic ti ja' Cristo li Jesuse , ti ja' Xnich'on Diose . Yu'un me chach'unique , chacuxiic o sbatel osil ta sventa .
43021001	C'alal jech ic'ot ta pasele , li Jesuse laj yac' sba ta ilel yan velta ta stojol li yajchanc'optac ti c'alal te oyic ta ti'nab Tiberiase . Ja' jech laj yac' sba ta ilel chac li'i :
43021002	Te jmoj tsobolic li Simón Pedroe , xchi'uc li Tomás ti loin xi sc'oplale , xchi'uc li Natanael liquem ta lum Caná ta Galilea banamile , xchi'uc te oyic li chib xnich'nab Zebedeoe , xchi'uc yan chib xchi'ilic ta abtel .
43021003	Li Simón Pedroe jech laj yalbe li xchi'iltaque : — Ta xibat ta tsac choy — xi . — Ta xbat jchi'inotcutic ec — xiic . Jech ibatic , i'ochic ta tenalte' canova . Pero me jcotuc choy muc staic ech' ac'ubal .
43021004	C'alal isacub osile , te laj yac' sba ta ilel li Jesuse , te va'al ic'ot ta ti'nab . Li yajchanc'optaque muc xotquinic me ja' li Jesuse .
43021005	Li Jesuse jech laj yalbe : — Jnich'nab , ¿ me mu'yuc xataic jcotuc li choy jti'tique ? — xut . — Mu'yuc — xi itac'ovic .
43021006	Li Jesuse jech laj yalbe : — Tic'o ochel anuti'ic te ta jot xocon canova ta bats'ic'obe . Ja' te chataic — xut . Jech la stic' ochel li snuti'ique , pero muc xa xnit ochel yu'unic ta yut canova , yu'un noj ta choy ta jyalel .
43021007	Li yajchanc'op Jesús ti lec sc'anoj sba xchi'uque , jech laj yalbe li Pedroe : — ¡ Le'e , ja' li Cajvaltique ! — xut . C'alal laj ya'ay Simón Pedro ti “ ja' Cajvaltic ” xi sc'oplale , ta ora la xchuquin sc'u' , yu'un sloc'oj . La sjip sba ochel ta nab , bat sta li Jesuse .
43021008	Li yan yajchanc'optaque ta canova ibatic ; te xjochojic batel li snuti'ic ti nojem ta choye . Yu'un mu'yuc nom sti' li nabe ; oy no'ox van vo'vinicuc ( 100 ) metro snatil .
43021009	C'alal iyalic ta banamile , ja' to laj yilic te tsanbil lec ac'al , xchi'uc te chta'aj jcot choy ta sba , xchi'uc te oy pan noxtoc .
43021010	Li Jesuse jech laj yalbe : — Ich'ic tal li choy ti ja' to laj atsaquique — xut .
43021011	Jech i'och ta canova li Simón Pedroe ; la snit loq'uel ta ti'nab li snuti'ique . Pero nojem ta muc'tiquil choy . O'lol xchibal ciento xchi'uc oxcot ( 153 ) li choye . Ac'o me ep li choye , pero muc xtuch' li snuti'ique .
43021012	Li Jesuse jech laj yalbe : — La' ve'anic — xut . Me junuc yajchanc'op , mu'yuc boch'o la sjac'be ti boch'oe , yu'un laj xa sna'ic ti ja' Cajvaltique .
43021013	Li Jesuse la stsac li pane ; laj yac'be li yajchanc'optaque . Laj yac'be noxtoc li choye .
43021014	Ja' yoxibal xa velta te laj yac' sba ta ilel ta stojol yajchanc'optac li Jesús ti c'alal cha'cuxem xa'oxe .
43021015	C'alal ilaj yo'ntonic ta ve'ele , li Jesuse jech laj yalbe li Simón Pedroe : — Simón , xnich'onot Juan , ¿ me ech'em to jech chac'anun jech chac c'u cha'al li achi'iltac li'i ? — xut . Itac'ov li Pedroe : — Jech , Cajval , xana' ono'ox ti lec jc'anojote — xut . Li Jesuse jech laj yalbe : — Mac'linbun me li bic'tal chijetic cu'une — xut .
43021016	Jech lic sjac'be xchibal velta : — Simón , xnich'onot Jonás , ¿ me lec chac'anun ? — xut . Itac'ov li Pedroe : — Lec , Cajval , xana' ono'ox ti lec jc'anojote — xut . Li Jesuse jech laj yalbe : — Chabibun me lec li muc'tic chijetic cu'une — xut .
43021017	Li Jesuse jech la sjac'be yoxibal velta : — Simón , xnich'onot Jonás , ¿ me lec chac'anun ? — xut . Li Pedroe lic yat yo'nton , yu'un yoxibal xa velta ijac'bat ti “ ¿ Me lec chac'anun ? ” x'utate . Itac'ov : — Cajval , li vo'ote scotol xana' . Xana' ti lec jc'anojote — xut . Li Jesuse jech laj yalbe : — Mac'linbun me lec li muc'tic chijetic cu'une .
43021018	Jamal chacalbot ava'ay : Ti c'alal ven queremot to'oxe , lec to'ox sololot laj ava'ay , laj achapan aba , laj achuc lec ach'ut ti buyuc no'ox labate . Pero ti c'alal molot xae , ja' xa no'ox chalich'an ac'ob . Yan xa boch'o chtal yac'bot achuc , chayiq'uicot batel ti bu mu xac'an xabate — x'utat .
43021019	Ti jech laj yal li Jesuse ja' laj yac'be sna' c'u x'elan ta xcham li Pedroe , yu'un jech ch-ich'at ta muc' li Diose . Li Jesuse jech laj yalbe yan velta li Pedroe : — J'ech'el me ts'aclinun o — xut .
43021020	C'alal ijoyij li Pedroe , laj yil te nabal batel ta spat li jun xchi'il ti lec sc'anoj sbaic xchi'uc Jesuse , ja' li boch'o te ts'e'el ta sts'el Jesús c'alal ive'ic ta sventa q'uine , xchi'uc ti la sjac'be Jesús boch'o junucal ta x'ac'van ta c'abale .
43021021	C'alal laj yil li Pedroe , jech la sjac'be li Jesuse : — Cajval , ¿ c'u x'elan sc'oplal ec li jchi'il li'i ? — xut .
43021022	Itac'ov li Jesuse : — Me ta jc'an ti li' oy o c'alal ta xitale , mu aventauc . Li vo'ote j'ech'el me ts'aclinun o — xut .
43021023	Li lo'il le'e ipuc batel ta stojol jch'unolajeletic . Jech la snopic ti mu'yuc chcham li jun yajchanc'op Jesuse . Pero li Jesuse ma'uc laj yal ti mu'yuc ta xchame . Ja' no'ox jech laj yal : “ Me ta jc'an ti li' oy o chvul jta c'alal chitale , mu aventauc ” , xi no'ox .
43021024	Li boch'o chc'opoj li'i ja' laj yal scotol li c'usitic ic'ot ta pasele , xchi'uc ja' la sts'iba . Ja' testigo stuc , ja' yu'un ta jna'tic ti melel scotol li c'usi laj yale .
43021025	Oy to c'usitic yan ep la spas li Jesuse . Ti xquechetuc laj yich' ts'ibael ta vun scotole , ta jnop ti mu xlaj ochuc ta banamil yepal vunetic ti jechuque .
44001001	Teófilo , li vun ba'yuc la jts'ibabot tale ja' laj calbot scotol c'usitic lic spas ta sliquebal li Jesuse xchi'uc ti c'u x'elan ichanubtasvane .
44001002	Laj xa calbot ava'ay scotol c'u x'elan i'abtej ti c'alal to imuy batel ta vinajele . C'alal mu'yuc to'ox ta xbat ta vinajele , ta sventa Ch'ul Espíritu laj yalbe comel mantal li yajtacbolaltac ti t'ujbilic yu'une .
44001003	Ja'o ti c'alal cuxul xa laj yac' sba ta ilel ta stojolic ti c'alal i'ech' xa'ox yu'un li vocole . Ep laj yac' ta ilel sq'uelubil ti ta melel cha'cuxeme . Cha'vinic ( 40 ) c'ac'al laj yaq'uilan sba ta ilel ta stojolic . Laj yalbe ya'yic c'u x'elan chventainvan li Diose .
44001004	C'alal jmoj tsobol xchi'uc li yajtacbolaltac Jesuse , jech laj yalbe mantal : — Mu to me xaloq'uic batel li' ta Jerusalene . Malaic chavich'ic li c'usi yaloj ono'ox Jtotique , jech chac c'u cha'al calojboxuc ono'oxe .
44001005	Yu'un li Juane ja' no'ox laj yac'boxuc avich'ic vo' . Pero ta jayibuc xa no'ox c'ac'al ta xyal tal ta atojolic li Ch'ul Espiritue — xi li Jesuse .
44001006	C'alal te stsoboj sbaique , jech la sjac'beic li Jesuse : — Cajval , ¿ me ja' xa yorail chavac' chlic jventain jba jtuccutic , vu'uncutic li israeluncutique ? — xutic .
44001007	Itac'ov li Jesuse : — Li vo'oxuque mu'yuc ta aventaic chana'beic sc'ac'alil xchi'uc yorail . Ja' no'ox Jtotic Dios xu' yu'un tspas scotol ta sventa svu'el .
44001008	Pero c'alal me laj avich'ic li Ch'ul Espiritue , chavich'ic avu'el atsatsalic . Jech vo'oxuc chavalic batel li' ta lum Jerusalén , xchi'uc ta yosilal Judea , xchi'uc ta Samaria banamil , xchi'uc ta sbejel banamil li c'usi laj avilic ta jventae — xi li Jesuse .
44001009	C'alal laj yal jech li Jesuse , li jcholc'opetique te sq'uelojic itoyat muyel li Jesuse . Ital ch'amatuc ta toc , jech te ich'ay o batel ta satic .
44001010	C'alal ja' te batem satic ta vinajel yo' bu itoy batel li Jesuse , ta ora laj yilic te va'al ivul ta sts'elic chib viniquetic , saquil c'u'il slapojic .
44001011	Li chibique jech laj yalic ec : — Galilea viniquetic , ¿ c'u yu'un te aq'uelojic o muyel li vinajele ? Li Jesús ti laj avilic i'ic'at loq'uel ta atojolic ti imuy batel ta vinajele , ja' no'ox jech ta xcha'sut tal noxtoc jech chac c'u cha'al laj avilic ibate — x'utatic .
44001012	Jech iloq'uic batel ta vits Olivatic li yajtacbolaltac Jesuse ; isutic ta lum Jerusalén . Li vits Olivatique noch' no'ox xil sbaic xchi'uc li Jerusalene . Ja' no'ox jech snamal jech chac c'u cha'al snamal xu' chanovic ta sc'ac'alil chcux yo'ntonique .
44001013	C'alal ic'otic ta Jerusalene , te i'ochic ta na ti bu xch'amanojique ; imuyic batel ta xcha'cojal jolna . Ja' li Pedro , Juan , Santiago , Andrés , Felipe , Tomás , Bartolomé , Mateo , xchi'uc li yan Santiagoe , ja' li xnich'on Alfeoe , xchi'uc Simón , ja' ti xchi'inoj to'ox zeloteetique , xchi'uc Judas , ja' li xnich'on Santiagoe .
44001014	Solel bats'i co'ol yo'nton la stsob sbaic scotol ora ta sc'anbel vocol li Diose . Te xchi'uquic jayibuc antsetic , xchi'uc li María sme' Jesuse , xchi'uc li xchi'iltac Jesuse .
44001015	C'alal jech orae , te lic sva'an sba ta o'lol jch'unolajeletic li Pedroe . Oy van vacvinicuc ( 120 ) ta scotolic ti te tsobolique . Te lic c'opojuc li Pedroe , jech laj yal :
44001016	“ Quermanotac , persa ono'ox ic'ot ta pasel c'usi ts'ibabil comel c'alal la xch'amanbe ye David li Ch'ul Espiritue , ti laj yal c'usi chc'ot ta pasel ta stojol li Judase , ja' li boch'o la sbeiltasbe batel yajval stsaquel li Jesuse .
44001017	Co'ol to'ox tsacbiluncutic ta atel xchi'uc li Judase . Oy to'ox ta sventa ec li abtel quich'ojcutic li'i .
44001018	Pero ta sventa li stojol xchopolile la sman o osil . Ja' te la smil sba , pajal ic'ot sjol ; toj jatel ic'ot ta o'lol li xch'ute , toj tanijel ic'ot scotol sbiquil .
44001019	Laj ya'yic scotolic li jnaclumetic ta Jerusalene , jech Acéldama ic'ot sbi ta sc'opic li osile . Ja' ‘ Yosil Ch'ich' ’ , xi smelol .
44001020	Yu'un jech ono'ox ts'ibabil ta svunal q'ueojetic ta salmo : ‘ Ac'o yavnaijuc sna , mu'yucuc boch'o te chnaqui o ’ , xi ts'ibabil . ‘ Ac'o batuc ta yan li yabtele ’ , xi ts'ibabil .
44001021	“ Jech ta persa ta jt'ujtic junuc li boch'o li' ono'ox jchi'uctique , ti scotol c'ac'al li' oy o ta jtojolcutic ti jayib c'ac'al la jchi'incutic li Cajvaltic Jesuse ,
44001022	ti te oy c'alal i'ac'bat yich' vo' yu'un Juan li Jesuse , xchi'uc ti c'alal to laj quilcutic i'ic'at loq'uel ta jtojolcutic , ti ibat ta vinajele , yu'un ja' co'ol ta jchi'incutic ta yalel ti laj quilcutic icha'cuxi li Jesuse ” , xi li Pedroe .
44001023	Jech te la st'ujic chib . Ja' José Barsabás , Justo yan sbi , xchi'uc Matías .
44001024	Te lic sc'opanic Dios jech laj yalic : “ Cajval , vo'ot xavotquinbe yo'nton scotol cristianoetic . Ac'bun quilcutic boch'o junucal t'ujbil avu'un li chibic li'i .
44001025	Yu'un ja' ta x'och ta sventainel li abtel li'i . Ja' ta xcom ta avajtacbolal . Yu'un li Judase la scomtsan yabtel ; la stam batel yan be , jech ibat o ta yavil stuc ” , xi la sc'opanic Dios .
44001026	Te lic spasic canal tajimol . Ja' ic'ot ta stojol li Matiase . Jech ic'ot o ta xchi'ilic li buluchibique .
44002001	C'alal ista yorail q'uin Pentecostese , te jmoj tsobol scotolic ta jun na ti jayib xch'unojique .
44002002	Ta ora no'ox laj ya'yic oy c'usi tsots ibac' ta vinajel . Tsots xvo'et jech chac c'u cha'al tsatsal ic' . Tsots ibac' ta sjunul na ti bu chotolique .
44002003	Laj yilic oy c'usi iyal tal ; xco'laj xchi'uc yat c'oc' . Te ivul spuc sba ta sbaic jujunic .
44002004	Jech scotolic inoj ta yo'ntonic li Ch'ul Espiritue , jech lic c'opojicuc ta yantic c'opetic , ja' ti c'usi c'opal i'ac'bat yalic yu'un Ch'ul Espiritue .
44002005	Oy te nacalic ta Jerusalén ep judioetic ti scotol yo'nton yich'ojic ta muc' Dios , ti spucoj to'ox sbaic ta buticuc no'ox banamilale .
44002006	C'alal laj ya'yic c'usi ibaq'ue , la stsob sba scotol li epal cristianoetic te oyique . Toj labal laj ya'yic , yu'un laj ya'yic ti laj yich'ic c'opanel ta sc'op stuquic ta jujuchopique .
44002007	Toj ch'ayel ic'ot yo'ntonic . Jech laj yalbe sbaic : — ¿ Me mu ja'uc galilea viniquetic scotol ti li' ta xc'opojique ?
44002008	¿ C'u yu'un ti ta xca'itic ta sc'opanutic ta jc'op jtuctic ta jujuchop bu voq'uemutique ?
44002009	Yu'un oy liquemutic tal ta Partia banamil , ta Media banamil , ta Elam banamil , xchi'uc oy te liquemutic tal ta Mesopotamia banamil , xchi'uc li' ta Judea banamil , xchi'uc ta Capadocia banamil , ta Ponto banamil , ta Asia banamil ,
44002010	ta Frigia banamil , ta Panfilia banamil , ta Egipto banamil , xchi'uc ta Libia banamil ta jelovel lum Cirene . Oy liquemic tal ta Roma
44002011	c'alal ta israeletic , xchi'uc li boch'otic co'ol xch'unojic xchi'uc israeletique . Jech noxtoc oy boch'o liquemic tal ta Creta banamil , ta Arábia banamil . Pero jcotoltic ta xca'itic ta jc'optic li c'usitic toj labal sba tspas li Diose — xiic .
44002012	Jech solel ich'ay yo'ntonic ; ep ilo'ilaj yo'ntonic . Jech laj yalbe sbaic : — ¿ C'usi smelol le'e ? — xut sbaic .
44002013	Oy yantic ja' no'ox ilabanvanic , jech laj yalic : — Yu'un q'uixnajemic ta pox — xiic .
44002014	Ja' yu'un li Pedroe lic sva'an sbaic xchi'uc li buluchib xchi'iltaque ; tsots lic c'opojuc , jech laj yal : “ Judioetic xchi'uc acotolic vo'oxuc ti li' nacaloxuc ta Jerusalene , a'yo ava'yic , tuc'ulanic lec c'usi ta xcal .
44002015	Mu'yuc chiyacubcutic jech chac c'u cha'al chavalique , yu'un ja' to ista baluneb ora sob .
44002016	Li c'usi ic'ot ta pasel li'i , ja' ic'ot o c'usi laj yal li j'alc'op Joel ta vo'onee . Jech laj yal :
44002017	‘ Jech chal li Diose : C'alal po'ot xa slajebal c'ac'ale , ta xcac' Espíritu cu'un ta stojol scotol cristianoetic . Jech li querem , tsebetic avu'unique chlic c'opojicuc ta jventa . Li sva'lej aqueremique oy c'usi ta xcac'be yil ta xch'ulelic . Li moletic avu'unique oy c'usi ta xcac'be yil ta xvayechic .
44002018	Ta sc'ac'alil le'e ta xcac'be Espíritu cu'un li jmozotac , li jquiarataque . Ta to xlic c'opojicuc ta jventa .
44002019	Ta xcac' ta ilel muc'tic sq'uelubiltac ta vinajel , ta xcac' tsots senyailtac ta banamil ; ja' ch'ich' xchi'uc c'oc' , xchi'uc epal ch'ayil .
44002020	Ta x'ic'ub li c'ac'ale ; ta stsajub li ue . Le'e muc to ja'uc sc'ac'alil li Cajvaltic ti toj muc' sc'oplal , toj tsots sc'oplale .
44002021	Scotol li boch'o tsc'anbicun vocole ja' chcolic , xi li Diose' , xi li Joele .
44002022	“ Jchi'iltac israeletic , a'yo ava'yic c'usi ta xcal . Li Jesús liquem tal ta Nazarete , laj avilic lec ti ja' jun vinic t'ujbil yu'un Dios ta melele , yu'un la spas tsots sq'uelubil , tsots senyail xchi'uc c'usi labalic sba ta jtojoltic ta sventa li Diose . Lec xana'ic ti ja' jeche .
44002023	Pero i'ac'at ta c'abal jech chac c'u cha'al chapanbil , nopbil ono'ox yu'un Diose . Vo'oxuc laj atsaquic , laj avaq'uic ta joc'anel ta cruz ; laj avaq'uic ta milel ta sc'ob li boch'otic mu'yuc yich'ojic ta muc' Diose .
44002024	Pero icha'cuxesat yu'un Dios , jech icol o loq'uel ta sventa lajel , yu'un mu xu' ti tsalbil chcom yu'un li lajele .
44002025	Yu'un li Davide jech ono'ox laj yal ta sventa li Jesuse : ‘ Laj quil ti scotol ora te oy ta jtojol li Diose . Te oy o ta jbats'ic'ob , jech mu'yuc bu xtal xbat no'ox co'nton .
44002026	Ja' yu'un toj xcuxet no'ox co'nton ; xitse'in no'ox chic'opoj jchi'uc li quee . Jun yo'nton chcux li jbec'tale .
44002027	Yu'un muc teuc chacomtsanun o ta muquinal ; mu'yuc chavac'be yil c'u x'elan c'a'el li Ach'ulnich'one .
44002028	Laj xa avac'bun quil sbelal cuxlejal ; toj bats'i xcuxet no'ox co'nton ti li' oyot o ta jtojole ’ , xi li Davide .
44002029	“ Jchi'iltac , jamal chacalboxuc ava'yic ti mu ja'uc sc'oplal stuc laj yal li jmuc'ta moltotic Davide , yu'un li stuque icham , imucat . Li smuquinale li' oy o ta jtojoltic ta ora .
44002030	Yu'un li Davide ja' j'alc'op yu'un Dios . Sna'oj ti albil ono'ox ta jamal yu'un Dios ti jun smomnich'on ta xlic chotluc ta xchotleb sventa ajvalilale .
44002031	Ta nom to laj yil batel ya'yel , ja' yu'un laj yalbe sc'oplal ti ta xcha'cuxi li Cristoe , ti mu'yuc ta xcom o ta muquinale , ti mu'yuc chotquin c'u x'elan c'a'ele .
44002032	Le'e ja' sc'oplal li Jesús ti icha'cuxesat yu'un Diose ; vu'uncutic laj quilcutic jcotolcutic .
44002033	Jech noxtoc i'ic'at muyel ta vinajel te ta sbats'ic'ob Dios . Jech i'ac'bat yu'un Jtotic Dios li Ch'ul Espíritu ti yaloj ono'ox ta xaq'ue , ja' ti laj avilic laj yac' yalel tal li'i . Jech laj xa avilic , laj xa ava'yic .
44002034	Yu'un li Davide muc ja'uc ti imuy batel ta vinajele , pero ja' David ti jech laj yale : ‘ Li Diose jech laj yalbe li Cajvale : Chotlan ta jbats'ic'ob ,
44002035	ja' to me laj cac'bot atec'ubin li avajcontrataque ’ , xut , xi li Davide .
44002036	“ Ja' yu'un acotolic ta sjunul slumal Israel , tsc'an chana'ic ta melel : li Jesús ti laj amilic ta cruze Dios laj yac' c'otuc ta Cajvaltic xchi'uc ta Jcoltavanej ” , xi li Pedroe .
44002037	C'alal laj ya'yic c'usi laj yal li Pedroe , tsots laj yat yo'nton yu'un smulic . Jech la sjac'beic li Pedroe xchi'uc li yantic yajtacbolaltac Jesuse : — Jchi'iltac , ¿ c'usi tsc'an ta jpascutic ? — xiic .
44002038	Li Pedroe jech laj yalbe : — Suteso avo'ntonic , ich'ic vo' ta jujunoxuc ta sbi Jesucristo , jech chaspasboxuc perdón yu'un amulic . Jech chavich'ic li amotonique , ja' li Ch'ul Espiritue .
44002039	Yu'un ja' ta aventaic ec li c'usi albil ono'ox sc'oplal chtale , xchi'uc ja' ta sventa anich'nabic , xchi'uc ja' sventa li boch'otic nom to oyic ti jayib ch-ic'atic yu'un Diose — xi li Pedroe .
44002040	Oy to ep c'usi yan laj yal li Pedroe . Jamal laj yalbe c'usi tsc'an ac'o spasic , jech laj yalbe : — Voc'o me abaic ta stojol li cristianoetic ti toj chopolique — xi .
44002041	Li boch'otic la xch'unic c'usi laj yal Pedroe laj yich'ic vo' . Ta sc'ac'alil le'e i'epajic o li jch'unolajeletique ; ja' oxmil ( 3,000 ) la xch'unic ta jun no'ox c'ac'al .
44002042	J'ech'el la xch'unic o ti c'u x'elan ichanubtasatic yu'un yajtacbolaltac Jesuse . Lec co'ol yo'ntonic , co'ol la svoq'uic pan , xchi'uc co'ol yo'ntonic la sc'opanic Dios .
44002043	Scotolic la sna'ic ti te oy Dios ta stojolique , toj labal sba laj ya'yic , yu'un ep sq'uelubil stsatsal Dios i'ac'bat spasic li yajtacbolaltac Jesuse .
44002044	Li boch'otic la xch'unique co'ol yo'ntonic , co'ol yu'unic scotol li c'usitic oy yu'unique .
44002045	La xchonic li c'usitic oy yu'unique xchi'uc li yosilique . Co'ol la svoc'be sbaic li stojole ; laj yac'be sbaic li c'usitic sc'an yu'unic jujunique .
44002046	Bats'i co'ol yo'ntonic la stsob sbaic ta ch'ulna ta Jerusalén . La svoq'uic pan ta naetic ; co'ol ive'ic . Xcuxet no'ox yo'ntonic , xchi'uc lec chil sba scotolic .
44002047	Laj yalic slequilal Dios . Lec i'ilatic yu'un scotol cristianoetic . Ta jujun c'ac'al i'epajesatic yu'un Cajvaltic , yu'un laj yic' tal li boch'otic sc'oplal chcolique .
44003001	Li Pedro xchi'uc Juane ibatic ta ch'ulna ta oxib ora sts'ebujel c'ac'al yu'un bat sc'opanic Dios .
44003002	Te ic'bil batel jun vinic , coxo ono'ox c'alal ivoc' . Jujun c'ac'al te chc'ot yaq'uic ta ti' ch'ulna ti bu Alac' Sba sbie . Yu'un ta sc'anbe limosna li boch'otic te ta x'ochique .
44003003	Li coxoe laj yil ti te ta x'ochic li Pedro xchi'uc Juane , jech la sc'anbe vocol ti ac'batuc taq'uine .
44003004	Li Pedro xchi'uc Juane la spajal q'uelbeic sat li vinique , jech laj yal li Pedroe : — Q'ueluncutic — xut .
44003005	Li vinique la sq'uel , smala-mala xa me oy c'usi ta xich' ac'bel .
44003006	Li Pedroe jech laj yal : — Mu'yuc jsepuc taq'uin cu'un , pero li c'usi oy cu'une chacac'bot . Ta sbi Jesucristo ta Nazaret , va'lan , xanovan — xut .
44003007	Jech la stsacbe sbats'ic'ob ; la snit liquel . Ta ora itsatsub xchibal yacan xchi'uc snuc' yacan .
44003008	Ibit , va'al ic'ot , lic xanovuc . Te la xchi'inic ochel ta ch'ulna , te xva'vun , te xbitbun , chalilan batel slequilal Dios .
44003009	Scotol cristiano laj yilic ti ta xanov , ti ta xal slequilal Diose .
44003010	Laj yotquinic ti ja' li jc'anlimosna ti te ono'ox chotol ta sti' ch'ulna ti bu Alac' Sba sbie . Toj ch'ayel ic'ot yo'ntonic ; mu xa sna' c'usi tsnopic ta sventa ti jech ic'ot ta pasele .
44003011	Li coxo ti colem xae , solel mu xcoltavan ; te nabal o ta stojolic li Pedro xchi'uc Juane . Scotol li cristianoetique toj labal sba laj yilic . Ta anil la stsob sbaic batel ta stojol li Pedro xchi'uc Juan te ta stentenail ch'ulna Salomón sbie .
44003012	C'alal laj yil li Pedroe , jech laj yalbe : “ Jchi'iltac , ¿ c'u yu'un ti toj labal sba chavilique ? ¿ C'u yu'un ti loq'uel chaq'ueluncutique ? Xco'laj xchi'uc chanopic ti vu'un ta jtsatsalcutic , ti ja' ta sventa toj lecuncutic ti jech ta xanov xa li coxo vinique .
44003013	Li Dios yu'un Abraham , yu'un Isaac , yu'un Jacobe , laj xa yac' ta ich'el ta muc' li Yajtunele , ja' li Jesuse . Ja' ti laj avaq'uic ta c'abal ta stojol Pilatoe . C'alal ta ox sc'an scolta li Pilatoe , li vo'oxuque muc xac'anic .
44003014	Muc xac'anic li Ch'ul vinique , li Tuq'uil vinique . Ja' laj ac'anic coltabel li jun jmilvaneje .
44003015	Ja' laj amilic li J'ac'cuxlejale . Pero icha'cuxesat loq'uel ta smuquinal yu'un Dios . Vu'uncutic laj quil jtuccutic ti ja' melele .
44003016	Ta sventa stsatsal svu'el Jesús icol li vinic li' chavilic , li' chavotquinic ta orae . Ja' ta sventa xch'unel , yich'el ta muc' Jesús ti colem icom o li coxo li' va'al ta atojolique .
44003017	“ Pero li' ta orae , jchi'iltac , ta jna' ti ja' ta scoj muc xana'beic smelol ti jech laj apasbeic li Jesuse . Jech noxtoc muc sna'beic smelol ec li j'abteletic avu'unique .
44003018	Yu'un li Diose ja' laj yac' c'otuc ta pasel ti jech ono'ox yaloj c'alal la xch'amanbe ye li yaj'alc'optac ta vo'onee . Laj ono'ox yalic ti ta xich' vocol li Cristoe .
44003019	Ja' yu'un jchi'iltac , suteso avo'ntonic , sutanic tal ta stojol Dios , yu'un jech xu' chavich'ic ch'aybel li amulique , jech chc'ot yorail ta xac' xcuxetel avo'ntonic li Cajvaltique .
44003020	Li Diose ta to stac tal yan velta li Jesús ti albil ono'ox sc'oplal ja' Cristo chc'ot avu'unique .
44003021	Li Jesucristoe te chcom o ta vinajel , ja' to ta xtal c'alal tsta sc'ac'alil tslecubtas yan velta scotol c'usitic oy li Diose jech chac c'u cha'al laj ono'ox yal c'alal ic'opojic li ch'ul j'alc'opetic yu'un ta vo'one .
44003022	Li Moisese jech laj yalbe li jmoltotactic ta vo'onee : ‘ Li Muc'ul Dios cu'untique ta to xac' loc'uc jun j'alc'op te ta atojolic , jech chac c'u cha'al la st'ujun li vu'une . Xavich'beic me ta muc' li c'usi chayalboxuque .
44003023	Scotol li boch'o mu xich' ta muc' c'usi chal li j'alc'ope ac'o yich' bulel loq'uel ta atojolic ’ , xi li Moisese .
44003024	“ Jech ono'ox laj yalic scotol j'alc'opetic ta vo'one ti jech ta xc'ot ta pasele . Ilic ta j'alc'op Samuel c'alal to ta yantic j'alc'opetic ti ts'acal to italique .
44003025	Vo'oxuc smomnich'naboxuc ec li j'alc'opetic ta vo'onee , xchi'uc ja' avu'unic ec li c'usi la xchapan xchi'uc jmoltotactic ta vo'one li Diose . Jech ono'ox laj yalbe li Abrahame : ‘ Ta sventa amomnich'on ta xich'ic bendición li jaychop sts'unubal cristianoetic ta sbejel banamile ’ , xut .
44003026	Ja' yu'un c'alal la stac tal li Yajtunel Diose , ba'yuc li' la stac tal ta atojolic yu'un jech ac'o avich'ic li bendicione , jech xu' chasutes avo'ntonic yu'un li amulique ” , xi li Pedroe .
44004001	C'alal te to ta xchi'inic ta lo'il li cristianoetique , te italic jayibuc paleetic xchi'uc li banquilal mayol ta ch'ulnae xchi'uc saduceoetic .
44004002	Tsots ilinemic ta sventa c'usi ta xchanubtasic cristianoetic li Pedro xchi'uc Juane . Yu'un chalic ti ta xcha'cuxi animaetic jech chac c'u cha'al icha'cuxi li Jesuse .
44004003	Jech la stsaquic , la stiq'uic ta chuquel c'alal to ta yoc'omal , yu'un mal xa'ox c'ac'al .
44004004	Pero ep boch'otic la xch'unic ti c'alal laj ya'yic li sc'op Diose ; ja' vo'mil ( 5,000 ) xa ic'ot ta scotol li viniquetique .
44004005	C'alal isacub ta yoc'omale , la stsob sbaic ta Jerusalén li j'abteletique , li moletique , xchi'uc li jchanubtasvanejetique .
44004006	Te ital ec li banquilal pale to'oxe , ja' li Anase , xchi'uc li Caifase , xchi'uc Juan , xchi'uc Alejandro , xchi'uc scotol li jchop sts'unubal banquilal paleetic sventainojic abtel ta paleale .
44004007	Laj yiq'uic loq'uel ta chuquinab li Pedro xchi'uc Juane ; te la sva'anic ta o'lol , jech la sjac'beic : — ¿ Boch'o ta svu'el , boch'o ta sbi ti jech chapasique ? — xutic .
44004008	Li Pedroe inoj ta yo'nton li Ch'ul Espiritue , jech laj yal : — A'yo ava'yic , j'abteletic , jpasmantaletic li' ta Israel .
44004009	Yu'un ti chac'an chajac'buncutic li c'usi lec ic'ot ta pasel ta stojol li jchamel li'i , xchi'uc ti c'u x'elan icole ,
44004010	ja' yu'un chacalboxuc ava'yic ta jamal , ac'o vinajuc ta scotol li jteclum Israele . Ti jech ic'ot ta pasele , ja' ta sventa li Jesucristo liquem tal ta Nazarete , ja' li boch'o laj amilic ta cruze , ti icha'cuxesat yu'un Diose . Ja' ta sventa icol li coxo li' oy ta atojolique .
44004011	Li Jesús le'e ja' jech chac c'u cha'al ton ti laj ajipic loq'uel vo'oxuc li jpasnaoxuc ya'yele , pero ja' ono'ox i'och o ta mero chiquin na .
44004012	Yu'un mu'yuc bu yan xu' ta jtatic coltael ; mu'yuc boch'o yan albil sc'oplal yu'un Dios li' ta banamil ti xu' chijcolutic yu'une — xi li Pedroe .
44004013	C'alal laj yilic ti tsots yo'ntonic li Pedro xchi'uc Juane , labal laj ya'yic yu'un sna'ojic ti mu'yuc chanubtasbilic , xchi'uc ti mu'yuc yabtelique . Jech la sna'ic o ti ja' la xchi'inic li Jesuse .
44004014	Yu'un laj yilic ti te xchi'uquic li vinic ti colem xae , jech mu'yuc c'usi xu' chalbeic .
44004015	Laj yalbeic ti ac'o loq'uicuc batel jliqueluque . Li jchapanvanejetic ta ch'ulnae lic snopilanic c'usi ta spasic .
44004016	Jech laj yalbe sbaic : — ¿ C'usi ta jpasbetic li viniquetique ? Yu'un laj xa spasic sq'uelubil stsatsal Dios , yu'un icol yu'unic li vinique . Laj xa ya'yic scotol li jnaclumetic ta Jerusalene . Mu xu' ta xcaltic ti mu jechuque .
44004017	Pero ti c'u cha'al mu ech'emuc xpuc batel ta scotol cosilaltique , ja' lec tsots ta jsibtastic ti mu xa me spucbeic batel sc'oplal li Jesuse — xut sbaic .
44004018	Jech laj yiq'uic ochel yan velta li Pedro xchi'uc Juane ; tsots laj yalbeic ti mu xa me xalbeic sc'oplal , ti mu xa me xchanubtasvanic ta sventa li Jesuse .
44004019	Pero li Pedro xchi'uc Juane jech la staq'uic : — Nopo ava'yic bu junucal tsots sc'oplal ta ch'unel . Me ja' xjelov sc'oplal amantalic li vo'oxuque , me ja' yamal sc'oplal smantal li Diose .
44004020	Yu'un mu xu' ta jcomtsancutic xcholel li c'usitic quilojcutique xchi'uc li c'usitic ca'yojcutique — xiic .
44004021	Ja' yu'un ja' no'ox tsots la sibtasic , jech la scoltaic batel . Mu'yuc c'usi la spasbeic ta scoj ti ixi'ic yu'un li cristianoetique . Yu'un scotolic chalbeic slequilal Dios ta sventa li c'usi ic'ot ta pasele .
44004022	Yu'un li vinic ti icol ta sventa sq'uelubil stsatsal Diose ech'em xa ta cha'vinic ( 40 ) jabil yich'oj .
44004023	C'alal icoltaatic batel li Pedro xchi'uc Juane , ibatic yo' bu oyic li xchi'iltaquique ; c'ot yalbeic scotol li c'usitic i'albatic yu'un paleetic xchi'uc j'abteletique .
44004024	C'alal laj ya'yique , jmoj yo'ntonic la sc'opanic Dios , jech laj yalic : “ Cajval , toj ech'em Amuc'ul , vo'ot Diosot ti laj apas vinajel banamile , xchi'uc li nabe , xchi'uc scotol li c'usitic oye .
44004025	Vo'ot laj ach'amanbe ye li avajtunel David ta vo'onee ; ta sventa Ch'ul Espíritu jech laj yal : ‘ ¿ C'u yu'un ti xvochlajetic no'ox ta xchapanel c'usi tspasic li yanlum cristianoetique ? ¿ C'u yu'un ti mu'yuc stu c'usi tsnop tspasique ?
44004026	Jmoj ta stsob sbaic li ajvaliletic li' ta banamile , xchi'uc li jpasmantaletique co'ol ta xchapanic ti tscontrainic li Diose xchi'uc li boch'o t'ujbil yu'une , ja' li Cristoe ’ , xi ono'ox .
44004027	“ Ta melel jech ic'ot ta pasel yu'un li' la stsob sbaic ta lum Jerusalén li Herodes xchi'uc li Poncio Pilatoe , xchi'uc li yanlum cristianoetique xchi'uc li israeletique . La xchapanic c'u x'elan ta scontrainic li Avajtunel Jesús ti tuc' yo'ntone , ti avac'ojbe svu'el yu'un jech voc'bil icom sventa avabtele .
44004028	Ja' la spasic li c'usi nopbil ono'ox , li c'usi chapanbil ono'ox avu'un ta vo'one ti jech ta xc'ot ta pasele .
44004029	Li' ta orae , Cajval , q'uelavil ep chisibtasuncutic . Pero ac'bun lec stsatsal co'ntoncutic ti jamal ac'o calcutic o ac'op , vu'uncutic li avajtuneluncutique .
44004030	Ac'o tal avu'el , yu'un jech ac'o pasuc sq'uelubil atsatsal ; ac'o coluc jchameletic ; ac'o vinajuc sq'uelubil , svinajeb atsatsal ta sventa li Avajtunel Jesús ti tuc' yo'ntone ” , xi la sc'opanic Dios .
44004031	C'alal ilaj yo'ntonic ta sc'opanel Diose , inic li na yo' bu tsobolique . Scotolic inoj ta yo'ntonic stsatsal li Ch'ul Espiritue . Jech jamal laj yalic batel li sc'op Diose ; mu'yuc xi'el laj ya'yic .
44004032	Ti c'u yepal xch'unojique co'ol yo'ntonic , co'ol c'usi la snopic . Mu'yuc boch'o laj yal ti ja' yu'un stuc li c'usi oy yu'une ; ja' co'ol yu'unic ta scotolic .
44004033	Li yajtacbolaltac Jesuse bats'i oy lec stsatsal svu'elic c'alal la xcholic ti ta melel icha'cuxi li Cajvaltique . Bats'i ep i'ac'bat slequil yutsil yo'nton Dios ta stojolic .
44004034	Jech mu'yuc xa boch'o abul sba yu'unic . Yu'un scotol li boch'o oy yosilic , o me snaique la xchonic , laj yich'beic tal stojol li c'usi la xchonique ,
44004035	c'ot yac'beic ta sc'ob li yajtacbolaltac Jesuse . Jech te lic svoq'uic ; laj yac'beic li c'usitic sc'an yu'unic jujunique .
44004036	Te oy jun vinic , José sbi , Bernabé i'ac'bat sbi yu'un li yajtacbolaltac Jesuse . Ja' “ Jpat-o'ntonal ” , xi smelol li sbie . Te voq'uem ta Chipre banamil ; ja' smoltot ta vo'one li Levie .
44004037	Oy yosil la xchon . Laj yich'be tal li stojol yosile ; laj yac'be ta sc'ob li yajtacbolaltac Jesuse .
44005001	Oy yan vinic noxtoc , Ananías sbi . Safira sbi li yajnile . La xchon jsep yosil .
44005002	Co'ol la snop xchi'uc yajnil ti tsnac' comel j'o'lol li stojol yosilique . Jech mu scotoluc laj yich' batel ta stojol li yajtacbolaltac Jesuse .
44005003	Li Pedroe jech laj yalbe li Ananiase : — Ananías , ¿ c'u yu'un laj avac' ochuc ta avo'nton li Satanase , yu'un la'epalc'opoj ta stojol li Ch'ul Espiritue ? Yu'un muc ts'acaluc laj avac' li stojol avosile .
44005004	Ja' avu'un li osile ; xu' te oyuc o ta ac'ob ti jechuque . Jech noxtoc ti laj achone , xu' te chavich'be o comel li stojole . ¿ C'u yu'un ti laj avac' abtejuc ta avo'nton jech chac le'e ? Mu ja'uc la'epalc'opoj ta stojol cristiano , ja' la'epalc'opoj ta stojol Dios — xut .
44005005	C'alal laj ya'ay jech li Ananiase , iyal ta lum ; ta ora iloc' xch'ulel . Toj xi'el ic'ot scotol li boch'otic laj ya'yique .
44005006	Iliquic jayibuc queremetic . La xpixbeic sbec'tal ; la xcuchic loq'uel , bat smuquic .
44005007	Ijelov van oxibuc ora , ja'o i'och tal ec li yajnile , pero mu sna' li c'usi c'otem ta pasele .
44005008	Li Pedroe jech la sjac'be : — Albun ca'ay ¿ me ja' jech yepal li stojol avosil laj achonique ? — xut . — Ja' no'ox jech yepal — xi li antse .
44005009	Li Pedroe jech laj yalbe : — ¿ C'u yu'un co'ol laj anop achi'uc amalal ti chaq'uelbeic yo'nton li Ch'ul Espíritu yu'un Cajvaltique ? Q'uelavil , li' xa xtalic ta ti'na li boch'otic ay smuquic amalale . Ja' no'ox jech chaxcuchicot loq'uel ec — xut .
44005010	C'alal laj ya'ay li antse , ta ora iyal ta lum te ta stojol li Pedroe , iloc' xch'ulel . C'alal i'ochic li queremetique , chamen xa'ox . Jech la xcuchic loq'uel ; bat smuquic te ta sts'el yo' bu la smucbeic li smalale .
44005011	Bats'i tsots xi'el laj ya'yic scotol li jtsob jch'unolajeletique xchi'uc li boch'otic yan laj ya'yique .
44005012	Ta sventa yajtacbolal Jesús ep sq'uelubil , ep svinajeb stsatsal Dios ic'ot ta pasel ta stojol li cristianoetique . Scotolic co'ol yo'ntonic la stsobilan sbaic ta stentennail ch'ulna yo' bu Salomón sbie .
44005013	Pero li yantique me junuc mu xa sc'an xbat stsob sba xchi'uc li jch'unolajeletique , pero lec i'albat sc'oplalic yu'un scotol li cristianoetique .
44005014	Pero li boch'otic la xch'unic Cajvaltique i'epajic ta jyalel . I'epaj li viniquetique xchi'uc li antsetique .
44005015	La sloq'uesanic tal scotol jchameletic yu'unic , xchi'uc svayabic , xchi'uc spopic ; tal xmochananic ta xoraltic , yu'un bal to xa'yic me ic'ot snac'ubal ta sbaic jayibuc ti c'alal te ta xjelov li Pedroe .
44005016	Jech noxtoc li yantic lum ti te no'ox nopolique italic ta Jerusalén . Laj yiq'uic tal li jchameletique xchi'uc li boch'otic uts'intabilic yu'un pucujetique ; scotol icolic .
44005017	Lic sva'an sba li mero banquilal palee xchi'uc li xchi'iltac ta saduceoal te xchi'uque , yu'un bats'i xti'et yo'ntonic .
44005018	Jech la stsaquic li yajtacbolaltac Jesuse ; la stiq'uic ta chuquel ta chuquinab sventa scotol jteclum .
44005019	Pero ta ac'ubaltic ital jun yaj'almantal Cajvaltic , la sjam li ti'chuquinabe . La sloq'ues batel ta chuquinab , jech laj yalbe :
44005020	“ Bat va'ano abaic ta ch'ulna . Albo ya'yic scotol cristianoetic li c'op sventa cuxlejale ” , x'utatic .
44005021	C'alal laj ya'yic c'usi i'albatique , ta sacubel osil i'ochic ta ch'ulna , te ichanubtasvanic . Li mero banquilal palee xchi'uc li saduceoetique la stsobic scotol li jchapanvanejetic te ta ch'ulnae , lic spasic jun tsobajel scotolic . Jech la staquic batel boch'o bat sloq'uesic tal ta chuquel li yajtacbolaltac Jesuse .
44005022	C'alal ic'otic li mayoletique , mu'yuc xa te oy la staic li jchuqueletique , jech isutic batel .
44005023	Jech c'ot yalic : — Li ti'chuquinabe lec macal la jtacutic . Li jchabichuquinabetique te va'ajtic chchabiic li ti'naetique . Pero c'alal la jamcutique , mu'yuc boch'o te la jtacutic — xiic .
44005024	C'alal laj ya'yic jech li mero banquilal pale xchi'uc li banquilal mayol ta ch'ulnae , xchi'uc li banquilal paleetique , ep ilo'ilaj yo'ntonic c'usi chc'ot ta pasel .
44005025	Ja'o ic'ot j'almantal , jech c'ot yal : — Li viniquetic ti laj atiq'uic ta chuquele te xa oyic ta ch'ulna . Te xa ta xchanubtasic li cristianoetique — xi c'otel .
44005026	C'alal laj ya'ay li banquilal mayol ta ch'ulnae xchi'uc li svinictaque , bat yiq'uic tal li yajtacbolal Jesuse , pero mu'yuc laj yuts'intaic , yu'un ixi'ic me ch-ac'batic ton yu'un li cristianoetique .
44005027	C'alal ivul yu'unique , la sva'anic ta stojol li jchapanvanejetic ta ch'ulnae . Li mero banquilal palee jech laj yal :
44005028	— ¿ Me mu tsotsuc mantal laj calbotcutic ti mu xa me xachanubtasvanic ta sventa li Jesuse ? Pero q'uelavilic , ivinaj xa avu'unic ta sjunul lum li c'usi chavaq'uic ta chanele . Jech noxtoc chac'an chavaq'uic jcuchincutic ti vu'uncutic la jmilcutic li vinic chavalique — xi .
44005029	Itac'ov li Pedro xchi'uc xchi'iltaque : — Ja' tsots sc'oplal ba'yuc ta jch'unbecutic smantal Dios ; mu ja'uc tsc'an ba'yuc ta jch'unbecutic smantal cristiano .
44005030	Li Dios yu'un jmoltot jyame'tic ta vo'onee ja' la xcha'cuxes loq'uel ta smuquinal li Jesuse . Ja' ti laj amilique , ti laj ajoc'anic ta cruze .
44005031	Pero li Diose laj xa yac' ta ich'el ta muc' te ta sbats'ic'ob . Laj yac' c'otuc ta Jpasmantal , ta Jcoltavanej , yu'un jech ac'o sutes yo'ntonic ta stojol li israeletique , jech xu' tspasbatic perdón yu'un smulic .
44005032	Vu'uncutic testigouncutic ta sventa scotol le'e . Xchi'uc ja' testigo ec li Ch'ul Espíritu ti ac'bilic xa li boch'otic la xch'unic Cajvaltique — xiic .
44005033	C'alal laj ya'yic jech itac'batique , bats'i tsots i'ilinic ; solel tsc'an ox ta smilic o .
44005034	Jech te lic sva'an sba jun xchi'ilic ta chapanvanej ta ch'ulna ; ja' fariseo , Gamaliel sbi . Ja' lec xchanoj scotol li smantaltac Diose . Lec ich'bil ta muc' yu'un scotol israeletic . Laj yal ti ac'o sloq'uesic jliqueluc li yajtacbolal Jesuse .
44005035	Jech lic yalbe ya'yic scotol li j'abteletic ta ch'ulna te xchi'uque : — Jchi'iltac , j'abteletic , q'uelo me abaic ta sventa c'usi chapasbeic li viniquetic le'e .
44005036	Yu'un xana'ic ti oy jech ilic jun vinic ta vo'one , Teudas sbie . Laj yal ti ac'bil tsots yabtele , jech la sta ta tsobel chanib ciento ( 400 ) svinictac . Pero imilat li Teudase . Scotol li boch'otic la xch'unbeic c'usi laj yale , la svoq'uilan sbaic ; la spuc sbaic batel scotolic .
44005037	Ts'acal to ilic yan vinic noxtoc ti c'alal ja'o yorail liquem tsactsacvune , Judas sbi ; te liquem ta Galilea banamil . Ep la sta ta tsobel xchi'iltac noxtoc . Pero imilat noxtoc li Judase . Jech la spuc sbaic batel scotol li boch'otic la xch'unic c'usi laj yale .
44005038	Ja' yu'un chacalboxuc ava'yic , ¿ c'u stuic li viniquetic li'i ? Mu me c'usi xapasbeic . Me sventa no'ox cristiano li sc'opique xchi'uc li c'usitic tspasique , ta ono'ox xlaj sc'oplal .
44005039	Yan me ja' sventa Diose , mu xu' avu'unic chalajesbeic sc'oplal . Ja' lec q'uelo me abaic , naca me ja' avochelic scontrainel li Diose — xi li Gamaliele .
44005040	Lec laj ya'yic li c'usi laj yale , jech laj yiq'uic ochel li yajtacbolaltac Jesuse ; ja' no'ox laj yac'beic nucul . Tsots laj yalbeic mantal ti mu xa me xalbeic batel sc'oplal li Jesuse . Jech la scoltaic batel .
44005041	Iloq'uic batel ta stojol li jchapanvanejetic ta ch'ulnae . Xcuxet no'ox yo'ntonic ti oy sc'oplalic yu'un Dios xu' chich'ic vocol ta sventa li Jesuse .
44005042	Muc scomtsanic xcholbel sc'oplal li Jesucristoe . Scotol c'ac'al ichanubtasvanic ta ch'ulna xchi'uc ta naetic .
44006001	C'alal ja'o jech orae , i'epajic li jch'unolajeletique . Li israeletic ti griego xc'opojique iliquic ta bic'tal vulajetel ta stojol li israeletic ti hebreo xc'opojique . Laj yalic ti mu'yuc lec chtuc'ulanbatic me'on antsetic yu'unic ti c'alal chich'ic coltael ta jujun c'ac'ale .
44006002	Ja' yu'un li lajchab yajtacbolaltac Jesuse la stsobic scotol li jch'unolajeletique , jech laj yalbeic : — Li vu'uncutique mu lecuc me ja' ta jcomtsancutic xcholel sc'op Dios ta sventa ti vu'uncutic ta jventaincutic ve'lile .
44006003	Ja' yu'un quermanotac , t'ujic vucub viniquetic li' ta atojolic ti bu lec sc'oplalique , ti ventainbil yo'ntonic yu'un Ch'ul Espiritue , xchi'uc ti oy sbijilique , yu'un ja' ta xcac'betic sventainic li abtele li'i .
44006004	Li vu'uncutique ja' ta xcabtelincutic o sc'opanel Dios xchi'uc spuquel li sc'op Diose — xiic .
44006005	Toj lec laj ya'yic scotolic li c'usi i'albatique . Jech la st'ujic Esteban . Ja' jun vinic ti oy lec xch'unojel yo'ntone , ti ventainbil yo'nton yu'un Ch'ul Espiritue . Xchi'uc la st'ujic Felipe , Prócoro , Nicanór , Timón , Parménas , xchi'uc Nicolás liquem ta lum Antioquía , ti co'ol xa xch'unoj xchi'uc li israeletique .
44006006	Jech laj yiq'uic batel ta stojol li yajtacbolaltac Jesuse . La sc'opanbeic Dios ta stojol ; laj yac' sc'obic ta sjolic .
44006007	Jech ipuc o li sc'op Diose , i'epajic ta jyalel li jch'unolajeletic te ta Jerusalene . Oy ep paleetic la xch'unic ec .
44006008	Li Estebane inoj ta yo'nton li slequil yo'nton xchi'uc li svu'el Diose , jech la spas ep sq'uelubil stsatsal Dios ta stojol li cristianoetique .
44006009	Jech iliquic jayibuc israeletic te ta nail tsobobbail ti Coltabilic ta Mozoil , xi sbiique , xchi'uc jayibuc liquemic tal ta lum Cirene , ta lum Alejandría , ta Cilicia banamil , xchi'uc ta Asia banamil . Te lic stsaquilanic ta c'op li Estebane .
44006010	Pero muc xu' yu'unic la stsalic ta sventa sbijil xchi'uc ta sventa li Ch'ul Espiritue .
44006011	Jech la stojic tal j'epalc'opetic , yu'un ac'o yalic ti laj ya'yic ichopolc'opoj ta stojol Moisés xchi'uc ta stojol Dios li Estebane .
44006012	Jech la socbeic o sjol li cristianoetique , xchi'uc li banquilaletique , xchi'uc li j'abteletic ta ch'ulnae , xchi'uc li jchanubtasvanejetique . Jech ital stsaquic li Estebane . Laj yiq'uic batel ta stojol li jchapanvanejetic ta ch'ulnae .
44006013	La sva'anic j'epalc'op testigoetic , jech laj yalic : — Li vinic li'i mu xquechan o ti chchopolc'opoj ta sventa li ch'ulna li'i xchi'uc ta sventa li smantal Diose .
44006014	Yu'un ca'yojcutic jech chal : ‘ Li Jesús liquem ta Nazarete ta xlic svuq'ues li ch'ulna li'i xchi'uc ta sjel li jtaleltic yac'oj comel Moisés ta vo'onee ’ , xi — xi i'epalc'opojic .
44006015	Ja' yu'un scotol li jchapanvanejetic ta ch'ulna te chotolique la sq'uelbeic sat li Estebane . Xco'laj xchi'uc sat yaj'almantal Dios laj yilic .
44007001	Li mero banquilal palee jech la sjac'be li Estebane : — ¿ Me melel li c'usi laj yalique ? — xut .
44007002	Itac'ov li Estebane : — Jchi'iltac , viniquetic , totiletic , a'yo ava'yic c'usi ta xcal . Li Dios ti toj ech'em yutsile , laj yac' sba ta ilel ta stojol li jmoltotic Abraham ti c'alal te to'ox nacal ta Mesopotámia banamile , ti c'alal mu'yuc to'ox chbat nacluc ta lum Harane .
44007003	Jech laj yalbe : ‘ Loc'an batel ta avosilal ; comtsano li avuts' avalaltaque . Batan ta yan banamil ti bu chacac'bot avile ’ , x'utat .
44007004	Jech iloc' batel ta yosilal caldeaetic ; te c'ot nacluc ta Harán . C'alal icham li stote , ja'o i'ic'at tal yu'un Dios li' ta banamil ; ja' ti bu nacalutic ta orae .
44007005	Pero muc x'ac'bat yich' yu'un li Diose ; me jutebuc yav yacan muc x'ac'bat . Ja' no'ox i'albat ti ta xich' ta ts'acale , ti ja' ta xich'ic comel smomnich'nab ti c'alal chamen xa'oxe . Pero mu'yuc to'ox xnich'on ti c'alal jech i'albate .
44007006	I'albat yu'un Dios noxtoc ti ta to xbat naquiicuc ta yan banamil li smomnich'nabe , jech yanlum cristianoetic ta xc'otic . Te ta xich'ic mozoinel , te ta xich'ic uts'intael chanib ciento ( 400 ) jabil .
44007007	Pero jech i'albat yu'un li Diose : ‘ Vu'un ta xcac'be stoj li boch'otic ta smozoinvanique . Ts'acal to ta xquiq'uic loq'uel tal li amomnich'nabe ; li' ta xvul tunicuc cu'un li' ta banamile ’ , x'utat .
44007008	Ja' i'ac'bat ta sba li c'usi la xchapan Diose , ja' li circuncisione . Jech c'alal ivoc' xnich'on li Abrahame , ja' li Isaaque , laj yac'be yich' circuncisión ta xvaxquibal c'ac'al . Ja' jech la spasbe xnich'on ec li Isaaque , ja' li Jacobe . Li Jacobe ja' jech la spasbe ec li lajchab ( 12 ) jmoltotactique .
44007009	“ Li jmoltotactic ta vo'onee , scoj xti'et yo'ntonic yu'un li yits'inic Josee , jech la xchonic batel ta Egipto banamil . Pero li Diose te xchi'inoj .
44007010	La scolta ta sventa svocol . La xc'uxubin , laj yac'be lec sbijil , jech lec i'ilat yu'un li faraón ajvalil ta Egiptoe . Ja' yu'un itic'at ta ajvalilal ta sventa scotol Egipto banamil , xchi'uc i'ac'bat sventain scotol c'usitic oy yu'un ta sna li faraone .
44007011	“ Ts'acal to ital tsots vi'nal ta scotol Egipto banamil xchi'uc ta Canaán banamil . Jech toj tsots svocol laj ya'yic li cristianoetique . Li jmoltotactic ta vo'onee mu'yuc xa bu tsta sve'elic .
44007012	C'alal laj ya'ay Jacob ti oy trigo te ta Egiptoe , la stac batel sba velta li jmoltotactic ta vo'onee .
44007013	C'alal ibatic xchibal veltae , li Josee te laj yac' sba ta otquinel ta stojol li sbanquiltac xchi'uc yits'ine . Jech te la sna' o faraón bu liquem sts'unubal li Josee .
44007014	Li Josee la stac ta iq'uel li stote , ja' li Jacobe xchi'uc scotol li yuts' yalaltaque . Ja' vo'lajuneb xchanvinic ( 75 ) ic'ot ta scotolic .
44007015	Ja' jech ibat ta Egipto li Jacobe , te icham . Jech te ichamic ec li jmoltotactic ta vo'onee .
44007016	Ts'acal to la xcuchbeic loq'uel tal li sbaquile , te ivul yu'unic ta Siquem . Ja' te bat smuquic ta muquinaltic ti smanoj ono'ox li Abrahame . Ja' ti la smanbe xnich'nab Amor te ta lum Siqueme .
44007017	“ C'alal po'ot xa tsta yorail ta xich'ic li osil ti albil ono'ox yu'un Dios li Abrahame , ibolic ta jyalel li jchi'iltactic te ta Egiptoe .
44007018	Ja' to ipajic ta bolel ti c'alal i'och yan faraón te ta Egipto ti muc xotquin li Josee .
44007019	Li faraón i'oche la slo'la ta sventa sbijil li jmoltotactic ta vo'one . Chopol c'usi lic spasbe . Laj yal mantal ti ac'o sloq'ues ta snaic scotol li yunin queremique , yu'un ac'o chamicuc .
44007020	C'alal ja'o jech yaloj mantal li faraone , ja'o yorail ivoc' li Moisese . Toj c'upil sba i'ilat . Oxib u no'ox its'itesat ta sna stot sme' .
44007021	C'alal loq'uesbil xa'ox batel sventa ac'o chamuque , te itaat yu'un stseb li faraone . La sts'ites ; la scuy jech chac c'u cha'al yol .
44007022	Te laj yich' lec chanubtasel ta scotol sbijil li egipto cristianoetique . Oy lec svu'el ta sventa sc'op xchi'uc ta sventa c'usi tspas .
44007023	“ C'alal yich'oj xa cha'vinic ( 40 ) jabil li Moisese , ivul ta yo'nton ti tsc'an ta sc'opan li xchi'iltaque , ja' li smomnich'nab Israele .
44007024	C'alal laj yil ti ta xmajat jun xchi'il yu'un jun egipto vinique , la spoj li xchi'ile ; la smil comel li egipto vinique .
44007025	Snopoj Moisés ti jech tsna'ic o xchi'iltac ti ja' t'ujbil yu'un Dios sventa tscolta loq'uel ta mozoile , pero muc jechuc la snopic .
44007026	Ta yoc'omal laj yil ta scontrain sbaic chib xchi'iltac . Tsc'an ox ta spajes . Jech laj yalbe : ‘ ¿ C'u yu'un chacontrain abaic , yu'un achi'il no'ox abaic ? ’ , xut .
44007027	Li boch'o tscontrain xchi'ile chopol laj ya'ay , jech laj yal : ‘ ¿ Boch'o laj yac'bot avabtel ta jpasmantal xchi'uc ta jchapanvanej cu'uncutic ?
44007028	¿ Me chac'an chamilun noxtoc jech chac c'u cha'al laj amil jun egipto vinic voljee ? ’ , x'utat .
44007029	C'alal laj ya'ay jech i'albat li Moisese , ijatov batel . Te c'ot nacluc ta yan banamil Madián sbi . Te la sa' yajnil ; te ivoc' chib xnich'on .
44007030	“ C'alal i'ech' xa'ox cha'vinic ( 40 ) jabile , te laj yac' sba ta ilel ta stojol jun j'almantal ta jtec' biq'uit ch'ix te ta xocol banamil ta vits Sinaí . Te ta yat c'oc' laj yil li j'almantale .
44007031	Li Moisese la sq'uel lec yil ; ich'ay yo'nton yu'un . Jech inoch'aj batel , bat sq'uel . Te laj ya'ay ic'opoj tal li Diose , jech laj yal :
44007032	‘ Vu'un Diosun yu'un li amoltotac ta vo'onee , ja' li Abrahame , li Isaaque , xchi'uc li Jacobe ’ , xi . Li Moisese inic ta xi'el , jech muc xbat sq'uel o .
44007033	Jech i'albat yu'un li Diose : ‘ Loq'ueso axonob , yu'un ti bu va'alote ja' ch'ul banamil .
44007034	Ta melel quiloj ti ep svocolic li jteclum cu'un te ta Egiptoe . Laj xa ca'ibe li yoq'uel yavanelique . Ja' yu'un liyal tal , tal jcolta . La' me , ta jtacot batel ta Egipto ’ , x'utat yu'un li Diose .
44007035	“ Li Moisés le'e ja' ti muc to'ox xich'ic ta muq'ue , ti jech laj yalbeique : ‘ ¿ Boch'o laj yac'bot avabtel ta jpasmantal xchi'uc ta jchapanvanej ? ’ , xutic . Pero Dios la stac batel , yu'un ja' chc'ot ta banquilal xchi'uc ta jcoltavanej yu'unic ti c'alal te ivinaj ta jtec' biq'uit ch'ix li j'almantale .
44007036	Ja' la sloq'ues tal ta Egipto li jmoltotactic ta vo'onee . La spas ep sq'uelubil stsatsal Dios te ta Egipto banamil xchi'uc ta Tsajal Nab xchi'uc ta xocol banamil cha'vinic ( 40 ) jabil .
44007037	Li Moisés le'e ja' ti jech ono'ox laj yalbe li jmoltotactic ta vo'onee : ‘ Li Diose ta to st'ujboxuc jun j'alc'op avu'unic , jech chac c'u cha'al la st'ujun ’ , xut ono'ox .
44007038	Ja' ono'ox Moisés ti te xchi'uc ta xocol banamil scotol li jmoltotactic ta vo'onee , ti te xchi'inoj o li j'almantal ti ic'opanat yu'un te ta vits Sinaie . Ja' ti la xch'am tal li c'opetic sventa cuxlejale , jech laj yac'butic ec li vu'utique .
44007039	“ Pero li jmoltotactic ta vo'onee muc xich'ic ta muc' . Ja' te oy ta yo'ntonic ti tsutic batel ta Egiptoe .
44007040	Ja' yu'un jech laj yalbeic li Aarone : ‘ Pasbun yan diosetic cu'uncutic , yu'un ja' ba'yucbe ta xbat cu'uncutic . Yu'un mu jna'cutic c'usi spas li Moisés ti la sloq'uesuncutic tal ta Egiptoe ’ , xutic .
44007041	Jech lic spasic sloc'obal jcot ch'ium tot vacax . Lic smilbeic smoton li sloc'obal sdiosique . La spasbeic lec sq'uinal li c'usi pasbil ta sc'obique .
44007042	Jech la svoc' sba batel ta stojolic li Diose . Ja' i'ac'bat yich'ic o ta muc' li c'usitic xojoban ta vinajele jech chac c'u cha'al ts'ibabil ono'ox ta svun li j'alc'opetic ta vo'onee : ‘ Israeletic , ¿ me oy laj avac'bicun milbil matanal xchi'uc yantic matanal ti c'alal te oyoxuc ta xocol banamil cha'vinic ( 40 ) jabile ?
44007043	Ja' no'ox laj acuchic batel adiosic Moloc , tiq'uil ta sna pasbil ta nucul . Xchi'uc laj avich'ic batel li sloc'obal c'anal apasoj ta adiosique , ja' li Refán sbie . Ja' apasojic sloc'obaltac , yu'un chavich'ic ta muc' . Ja' yu'un chajtacoxuc batel ta sjelovel to Babilonia banamil ’ , xi ono'ox ts'ibabil .
44007044	“ C'alal te oyic ta xocol banamil li jmoltot jyame'tic ta vo'onee , ja' itun yu'unic li ch'ulna pasbil ta nucule yu'un ja' te ic'opanatic yu'un li Diose . Ja' li ch'ulna ti pasbil ta nucul , ti ja' jech la spasic jech chac c'u cha'al i'ac'bat yil senyail yu'un Dios li Moisese .
44007045	Jech laj yich'ic o comel li jmoltotactique . Ja' yu'un li boch'otic i'ic'atic ochel tal yu'un Josué li' ta yosilal yanlumetic ti la snutsbe loq'uel yajvaltac li Diose , la xcuchic tal li ch'ulna pasbil ta nucule . Ja' itun yu'unic o c'alal to i'och ta ajvalilal li Davide .
44007046	Li Davide lec i'ilat yu'un li Diose . Jech la sc'anbe ti ac'o ac'batuc spasbe sna li Dios yu'un jmoltotic Jacobe .
44007047	Pero ja' Salomón ic'ot ta stojol la spasbe li snae ,
44007048	ac'o me mu xnaqui ta ch'ulnaetic ti pasbil ta sc'ob cristianoetic , jech chac c'u cha'al laj yal c'alal la xch'amanbe ye li j'alc'op ta vo'one :
44007049	‘ Li vinajele ja' jchotleb ; li banamile ja' stec'ub cacan . ¿ C'usi xa nail ti chac'an chapasbicune ? ¿ C'u x'elan li xcuxubil co'nton chavac'bicune
44007050	yu'un vu'un la jpas scotol li c'usitic oye ? ’ , xi li Diose , xi li j'alc'ope .
44007051	“ Li vo'oxuque toj tsots avo'ntonic . Ja' jech avo'ntonic xchi'uc ja' jech achiquinic jech chac c'u cha'al li boch'otic mu'yuc yich'ojic circuncisione . Scotol ora contra chavilic li Ch'ul Espiritue . Ja' chapasic jech chac c'u cha'al la spasic li amoltot ayame'ic ta vo'onee .
44007052	¿ Me oy j'alc'opetic mu'yuc la scontrainic li amoltotic ta vo'onee ? La smilic scotol li boch'otic laj yalic ti ta to xtal li Boch'o tuc' yo'ntone . Ja' ti laj avaq'uic ta c'abal , ti laj amilic ec li vo'oxuque .
44007053	Li vo'oxuque avich'oj ta ac'obic li mantaletic ti laj yal yaj'almantaltac Dios ta vo'onee , pero mu xach'unic — xut j'abteletic li Estebane .
44007054	C'alal laj ya'yic jech i'albatique , isoc sjolic ta jyalel ; bats'i tsots i'ilinic . Xc'uxet yeic ta stojol li Estebane .
44007055	Pero li Estebane iventainbat yo'nton yu'un li Ch'ul Espiritue . La sq'uel muyel vinajel ; laj yilbe xojobal Dios . Laj yil te oy ta sbats'ic'ob Dios li Jesuse .
44007056	Li Estebane jech laj yal : — A'yo ava'yic , jamal xa vinajel ta xquil . Te oy ta sbats'ic'ob Dios ta xquil li boch'o xco'laj xchi'uc Xnich'on cristiano ic'ote — xi .
44007057	Li j'abteletique bats'i tsots lic avanicuc . La smac xchiquinic . Jech scotolic tal stsopoltaic ta ora li Estebane .
44007058	Laj yiq'uic loq'uel ta pat lum ; te lic yac'beic ton . Li boch'otic la stic'beic smul li Estebane la sloc' xaquitaic ; laj yac'beic xchabi jun sva'lej querem , Saulo sbi .
44007059	C'alal ja'o chac'beic tone , la sc'opan Dios li Estebane , jech laj yal : “ Cajval Jesús , ic'bun jch'ulel ” , xi .
44007060	La squejan sba , tsots i'avan : “ Cajval , mu me xavac'be xcuch smulic li jchi'iltac li'i ” , xi . C'alal laj yal jeche , icham .
44008001	Li Sauloe toj lec laj yil c'alal icham li Estebane . Jech te no'ox ta sc'ac'alil ilic tsots uts'intael ta stojol li jch'unolajeletic te tsobolic ta Jerusalene . Jech la spuc sbaic batel ta Judea banamil xchi'uc ta Samaria banamil . Ja' xa no'ox te icomic ta Jerusalén li yajtacbolaltac Jesuse .
44008002	Li boch'otic lec yich'ojic ta muc' Diose , bat smuquic li Estebane . Ep laj yoc'taic .
44008003	Yan li Sauloe tsc'an chules o li jch'unolajeletique . I'ochan ta naetic ; la stsacan loq'uel viniquetic xchi'uc antsetic ; la stic'an ta chuquel .
44008004	Li boch'otic la spuc sbaic batele te la xcholic batel Lequil A'yej ti buyuc no'ox ibatique .
44008005	Li Felipee te ic'ot ta jun lum ta Samaria banamil ; te la xcholbe ya'yic cristianoetic sc'oplal li Cristoe .
44008006	Li cristianoetic te ta lume la stsob sbaic ; la sts'e'chiquintaic lec c'usi laj yal li Felipee . Laj ya'yic , laj yilic li sq'uelubiltac stsatsal Dios la spase .
44008007	Yu'un ep li boch'otic ochem pucuj ta yo'ntonique , pero iloc' li pucujetique . C'alal iloc' li pucujetique , tsots i'avanic . Xchi'uc ep noxtoc boch'otic aluben yacanic xchi'uc coxoetic icolic .
44008008	Jech la sta ep xcuxetel yo'ntonic li cristianoetic te ta lume .
44008009	Te oy jun vinic , Simón sbi . Ep c'usi xu' yu'un tspas te ta lum , yu'un xchanoj mágia . Lec la xch'aybe yo'nton cristianoetic te ta Samaria banamil ta sventa li c'usi tspase . Laj yal ti ja' ech'em smuc'ule .
44008010	Scotol cristianoetic c'alal ta biq'uit ta muc' la sts'e'chiquintaic lec li c'usi laj yale . Jech laj yalic : “ Le'e , ja' svu'el stsatsal li Dios ti ‘ toj ech'em smuc'ul ’ , xi sbie ” , xiic .
44008011	Ja' xa te yac'oj o yo'ntonic ta ya'yel c'usi ta xal li vinique , yu'un vo'one xa ilo'laatic yu'un li c'usi xu' yu'un tspasilane .
44008012	Pero c'alal icholbatic yu'un Felipe li Lequil A'yej ta sventa c'u x'elan chventainvan stuc li Diose xchi'uc sc'oplal li Jesucristoe , la xch'unic , laj yich'ic vo' li viniquetic xchi'uc antsetique .
44008013	Li Simone la xch'un ec . Te laj yich' vo' , jech la snaban sba o ta stojol li Felipee . C'alal laj yil ti ep sq'uelubil stsatsal Dios la spas li Felipee , toj labal sba laj yil .
44008014	C'alal laj ya'yic yajtacbolaltac Jesús te ta Jerusalén ti laj xa xch'unic sc'op Dios li samariaetique , la staquic batel ta Samaria li Pedro xchi'uc Juane .
44008015	C'alal ic'otique , la sc'opanbeic Dios ta stojol li jch'unolajeletique , yu'un ac'o yich'ic ec li Ch'ul Espiritue .
44008016	Yu'un me junuc mu'yuc boch'o yich'oj Ch'ul Espíritu yu'unic ; ja' no'ox laj yich'ic vo' ta sbi li Cajvaltic Jesuse .
44008017	Ja' yu'un li Pedro xchi'uc Juane lic yac' sc'obic ta sba li jch'unolajeletique , jech laj yich'ic li Ch'ul Espiritue .
44008018	C'alal laj yil Simón ti laj yich'ic Ch'ul Espíritu jch'unolajeletic c'alal laj yac' sc'obic li yajtacbolaltac Jesuse , te xa tsc'an chac'be taq'uin li yajtacbolaltac Jesuse .
44008019	Jech laj yal : — Ac'bicun jech jvu'el ec , yu'un jech xu' ta xich'ic Ch'ul Espíritu cu'un li boch'otic ta xcac' jc'ob ta sjolique — xi .
44008020	Li Pedroe jech laj yalbe : — Batan ta ch'ayel achi'uc ataq'uin , yu'un chanop ti manbil ta taq'uin li matanal chac' Diose .
44008021	Li vo'ote mu'yuc ta aventa , mu xu' chc'ot ta atojol li abtel li'i , yu'un muc tuc'uc avo'nton ta stojol Dios .
44008022	Suteso avo'nton ta sventa li c'usi chopol oy ta avo'ntone . C'anbo vocol li Diose ; oy yic'al ta to spasbot perdón ta sventa li c'usi chopol laj anope .
44008023	Yu'un ta xquil ti u'ninbilot yu'un c'usi tsc'an avo'ntone , xchi'uc ti chucbilot to yu'un li c'usi chopole — xut .
44008024	Itac'ov li Simone : — C'opanbicun Dios ta jtojol ec li vo'oxuque , yu'un jech mu me xc'ot ta pasel ta jtojol jech chac c'u cha'al laj avalbune — xi .
44008025	C'alal laj yalic ta jamal li sc'op Diose , li Pedro xchi'uc Juane isutic batel ta Jerusalén . Te i'ech' xcholic Lequil A'yej ta epal bic'tal lumetic ta yosilal samariaetic .
44008026	Te ital c'opanatuc yu'un jun yaj'almantal Dios li Felipee , jech i'albat : “ Lican , batan ta stuq'uil sur te ta sbelal lum Gaza ti xlic tal ta Jerusalene ” , x'utat . Li sbelal Gazae te x'ech' ta xocol banamil .
44008027	Jech ilic li Felipee , ibat . C'alal ixanov batele , te la sta ta be jun eunuco vinic liquem tal ta Etiopía banamil , yu'un i'ay yich' ta muc' Dios ta Jerusalén . Li vinique yich'oj yabtel yu'un ajvalil ants te ta Etiopía banamil . Ja' yabtel ta xchabibe sc'ulejal li ajvalil antse . Candáce sbi li antse .
44008028	Sutel xa batel ta yosilal , te chotol batel ta scareta nitbil ta ca' . Te chapta batel c'usi ts'ibabil yu'un j'alc'op Isaías .
44008029	Li Felipee jech i'albat yu'un li Ch'ul Espiritue : “ Noch'ajan batel , bat chi'ino li vinic le' tiq'uil ta scaretae ” , x'utat .
44008030	Li Felipee la snuts batel ta anil li vinique . Laj ya'ay ti te chapta li sc'op Dios ts'ibabil yu'un j'alc'op Isaiase . Li Felipee jech la sjac'be li vinique : — ¿ Me chava'ibe smelol li c'usi chaq'uele ? — xut .
44008031	Itac'ov li vinique : — ¿ C'uxi xu' chca'ibe smelol , yu'un mu'yuc boch'o chiyalbun ca'ay ? — xi . Jech te la sc'anbe vocol Felipe ti ac'o muy chi'inatuc ta chotleje .
44008032	Li sc'op Dios ta sq'uele jech chal : “ Ta x'ic'at batel yu'un chbat yich' milel jech chac c'u cha'al jcot ch'ium chij . Ja' jech chc'ot jech chac c'u cha'al ch'ium chij ti ch'anxi c'alal ch'ich' loc'bel stsotsile . Ja' jech mu'yuc c'usi ta xal jbeluc .
44008033	C'alal ja'o uts'il ilbaj chilique , mu'yuc tuc' laj yich' chapanel . ¿ Boch'o xu' chatbe c'u yepal xnich'nab xchi'uc smomnich'nab ? Yu'un laj yich' tuch'bel o yorail li' ta banamil ” , xi li sc'op Dios bu ta xapta li vinique .
44008034	Li vinique jech la sjac'be li Felipee : — Albun ca'ay boch'o sc'oplal laj yal li j'alc'ope . ¿ Me ja' sc'oplal stuc laj yal , o me yan boch'o sc'oplal laj yalbe ? — xut .
44008035	Ja' yu'un li Felipee lic yalbe lec ya'ay smelol . Te la sliques ti bu sbats'il sq'uelele , xquechet laj yalbe batel bu ts'ibabil li Lequil A'yej ta sventa li Jesuse .
44008036	Ixanovic batel ta be , te la staic vo' . Jech laj yal li vinique : — Q'uelavil , oy vo' li'i . ¿ Me oy c'usi tspas ti c'alal chavac'bun quich' vo'e ? — xut .
44008038	Li vinique la spas mantal ti ac'o cotiuc li scaretae . Jech iyalic , ibatic ta vo' xchibalic . Jech li Felipee laj yac'be yich' vo' li vinique .
44008039	C'alal imuyic tal ta vo'e , li Felipee icuchat batel yu'un Ch'ul Espíritu yu'un Cajvaltic . Li vinique muc xa xil o li Felipee , pero xcuxet no'ox yo'nton la stam batel sbe yan velta .
44008040	Li Felipee te to ic'ot vinajuc ta lum Azoto . Te lic xanovuc batel , la xchol batel Lequil A'yej ta scotol lumetic c'alal to ic'ot ta lum Cesarea .
44009001	Li Sauloe solel oy ta yo'nton tscontrain , tsibtas , xchi'uc ta smil li boch'otic xch'unojic Cajvaltique . Ja' yu'un bat sc'opan li mero banquilal pale te ta Jerusalene .
44009002	La sc'anbe svunal ta sventa ti oy lec stsatsal c'alal chc'ot ta nail tsobobbailetic yu'un israeletic ta lum Damascoe . Me oy la sta li boch'otic stamojic Tuq'uil Be yu'un Cajvaltique , me viniquetic , me antsetic , ta xchucan tal , ta xic' tal ta Jerusalén .
44009003	C'alal jutuc xa'ox sc'an xc'ot ta Damascoe , ta ora oy c'usi xleblej tal ta vinajel , joyibtabil ic'ot li Sauloe .
44009004	Iyal ta lum . Te laj ya'ay ic'opanat : “ Saulo , Saulo , ¿ c'u yu'un chavuts'intaun ? ” , x'utat .
44009005	Itac'ov li Sauloe : “ ¿ Boch'oot Cajval ? ” , xi . “ Vu'un Jesusun . Vu'un ti chavuts'intaune ” , x'utat .
44009006	Jech i'albat yu'un li Cajvaltique : “ Lican , ochan batel ta Damasco . Te cha'albat c'usi chapas ” , x'utat .
44009007	Li xchi'iltac ta xanubale iva'iic ; solel ich'ay yo'ntonic . Laj ya'yic ti oy boch'o ic'opoje , pero mu'yuc boch'o laj yilic .
44009008	Ilic li Sauloe . C'alal la svic' sate , mu xa xil osil . Jech nitbil xa batel yu'un xchi'iltac i'och ta Damasco .
44009009	Oxib c'ac'al mu xil osil . Mu'yuc c'usi la sve' ; mu'yuc c'usi laj yuch' .
44009010	Te nacal ta Damasco jun jch'unolajel , Ananías sbi . Li Cajvaltique laj yac' sba ta ilel ta stojol li Ananiase . Jech laj yalbe : “ Ananías ” , xut . “ Li' oyune , Cajval . ¿ C'usi chaval ? ” , xi .
44009011	Jech i'albat yu'un li Cajvaltique : “ Lican , batan ti bu Tuq'uil Xoral sbie . Te xc'ot ajac' ta sna Judas li Saulo liquem tal ta lum Tarsoe . Yu'un li stuque te xa ta sc'opan Dios .
44009012	Laj xa cac'be yil ta xch'ulel ti te chac'ote , ti chc'ot avac' ac'ob ta sjol sventa ta xjam sate ” , x'utat .
44009013	C'alal laj ya'ay li Ananiase , jech laj yal : “ Cajval , ep boch'o yalojbicun c'u x'elan stalel li vinic le'e . Ca'yoj ti ep ta xuts'inta li boch'otic voc'bilic te ta Jerusalene .
44009014	Li' ta orae yich'oj tal stsatsal ta stojol banquilal paleetic ti ta xchucan batel scotol li boch'otic xch'unojicote ” , xi li Ananiase .
44009015	Pero jech i'albat yu'un li Cajvaltique : “ Batan me . Yu'un li vinic le'e jt'ujoj sventa chtun cu'un . Ja' chispucbun batel jc'oplal ta stojol yanlum cristianoetic , xchi'uc ta stojol muc'tic ajvaliletic , xchi'uc ta atojolic ec , vo'oxuc li israeloxuque .
44009016	Vu'un ta xcac'be yil ti ep to ta xich' vocol ta jventae ” , x'utat .
44009017	Jech ibat li Ananiase , te i'och ta sna li Judase ; c'ot yac' sc'ob ta sjol li Sauloe , jech laj yalbe : — Quermano Saulo , li Cajvaltic Jesús ti laj yac' sba ta ilel ta atojol ta be c'alal ja'o chaxanov tale , la stacun tal ta sventa yu'un ac'o jamuc asat , xchi'uc ac'o nojuc ta avo'nton li Ch'ul Espiritue — xut .
44009018	Ta ora no'ox ibajan yalel li c'usi macbil o sat ti xco'laj xchi'uc smerioal choy yilele , jech lic yil osil . Ilic , i'ac'bat yich' vo' .
44009019	C'alal ive'e , lic ayinuc lec stsatsal yan velta . Jech te to icom xchi'in jayibuc c'ac'al li jch'unolajeletic ta Damascoe .
44009020	Li Sauloe ta ora no'ox lic xcholbe sc'oplal Cristo te ta nail tsobobbailetic yu'un israeletic . Laj yal ti ja' Xnich'on Dios li Jesuse .
44009021	Scotol li boch'otic laj ya'yique , toj labal laj ya'yic , jech laj yalic : — Li vinic li'i ¿ me mu ja'uc ti tsc'an chules li boch'otic xch'unojbeic sc'op Jesús te ta Jerusalene , xchi'uc ti li' talem sventa chchucan batel chc'ot yac'an ta stojol li banquilal paleetique ? — xiic .
44009022	Pero li Sauloe yo'to itsatsub lec yo'nton ta xcholel . Lic yac'be lec sna'ic ti ja' Cristo li Jesuse . Jech muc xa sna' c'uxi tstaq'uic li judioetique .
44009023	C'alal i'ech' ep c'ac'ale , li judioetique lic xchapanic ti tsmilic li Sauloe .
44009024	Pero li c'usi la xchapanique laj ya'ay li Sauloe . Ta c'ac'al , ta ac'ubal te la smalaic ta ti'coralton yu'un li lume .
44009025	Ja' yu'un li jch'unolajeletique ta ac'ubaltic la stiq'uic ta yut moch li Sauloe ; la xchechic yalel ta pat coralton .
44009026	C'alal ic'ot ta Jerusalén li Sauloe , chac bat xchi'in ya'ay li jch'unolajeletique . Pero li jch'unolajeletique scotolic xi'emic yu'un , yu'un mu xch'unic me ja' xa jch'unolajel .
44009027	Pero li Bernabee laj yic' batel ta stojol yajtacbolaltac Jesús li Sauloe . Laj yalbe ya'yic ti laj yil ta be li Cajvaltique , ti ic'opanate , xchi'uc ti lec tsots yo'nton jamal la xcholbe sc'oplal Jesús te ta Damascoe .
44009028	Ja' yu'un li Sauloe te lic xchi'in li jch'unolajeletic ta Jerusalene ; co'ol xa yalel muyelic ta xanubal xchi'uquic . Tsots yo'nton jamal laj yalbe sc'oplal li Cajvaltique .
44009029	Te la stsaquilan sbaic ta lo'il xchi'uc li israeletic ti xchanojic griego c'ope . Jech te tsc'an smilic li Sauloe .
44009030	C'alal laj ya'yic li jch'unolajeletique , laj yiq'uic batel ta lum Cesarea li Sauloe ; la staquic batel ta slumal , ja' li Tarsoe .
44009031	Jech ipaj svocolic li jujutsob jch'unolajeletic ta scotol Judea banamil , ta Galilea banamil , xchi'uc ta Samaria banamile . Jun xa yo'ntonic laj yich'ic ta muc' li Cajvaltique . I'ac'bat stsatsal yo'ntonic yu'un li Ch'ul Espiritue , jech i'epajic o .
44009032	Ja'o yorail ibat svu'lan scotol jch'unolajeletic li Pedroe , ibat sq'uel noxtoc li boch'otic voc'bilic yu'un Dios te ta lum Lidae .
44009033	Te la sta jun vinic , Eneas sbi . Vaxquib xa jabil te mochol ta svayab yu'un aluben yacan .
44009034	Li Pedroe jech laj yalbe : — Eneas , li Jesucristoe chascoltaot . Lican , meltsano comel avayab — xut . Ta ora ilic li Enease .
44009035	Laj yilic scotol li boch'otic nacajtic ta Lida xchi'uc ta lum Sarone , jech lic xch'unic Cajvaltic .
44009036	Ta yorail le'e oy jun jch'unolajel ants ta lum Jope , Tabita sbi . Dorcas sbi chc'ot ta griego c'op . Li ants le'e lec c'usitic la spas xchi'uc ep icoltavan .
44009037	Ja'o yorail itsacat ta chamel li Dorcase , icham . C'alal la spocbeic sbec'tale , bat stelanic ta jun cuarto ta xcha'cojal jolna .
44009038	Li Jopee noch' no'ox xil sbaic xchi'uc li lum Lidae . Li jch'unolajeletic te ta Jopee laj ya'yic ti te oy ta Lida li Pedroe , jech la staquic batel chib viniquetic yu'un bat svocoltaic tal . “ Avocoluc , batic la ta ora te ta Jope ” , xutic c'otel .
44009039	Ta ora la xch'un li Pedroe , co'ol la xchi'inic tal . C'alal ic'ote , laj yiq'uic muyel yo' bu telel li Dorcase . Te la set sbaic scotol li me'on antsetique ; x'oc'oletic laj yac'beic yil Pedro li sc'u' stsequic ipasbatic yu'un Dorcas c'alal cuxul to'oxe .
44009040	Li Pedroe la stacan loq'uel scotolic , jech lic squejan sba ; la sc'opan Dios . C'alal laj yo'nton ta sc'opanel Diose , la sq'uel li animae , jech laj yalbe : — Tabita , lican — xut . Jech lic svic' sat li Dorcase . C'alal laj yil li Pedroe , lic chotluc .
44009041	Li Pedroe la stsacbe sc'ob ; la snit liquel . Laj yic'an ochel li jch'unolajeletique xchi'uc li me'on antsetique . Cuxul xa laj yac'be yilic .
44009042	Ipuc ta sjunul lum Jope li c'usi ic'ot ta pasele . Jech ep boch'otic la xch'unic Cajvaltic .
44009043	Li Pedroe ep c'ac'al te icom ta lum Jope te ta sna jun vinic Simón , jc'a'esejnucul .
44010001	Te nacal ta lum Cesarea jun vinic , Cornelio sbi . Ja' jun banquilal yu'un jtsob soldadoetic ti Italiano sbie . Ja' sventainoj vo'vinic ( 100 ) soldadoetic .
44010002	Li Cornelioe lec yich'ojic ta muc' Dios scotolic te ta sjunul sna . Ep ic'uxubinvan te ta lum , xchi'uc scotol c'ac'al ta sc'opan Dios .
44010003	Ta oxib ora sts'ebujel c'ac'al , i'ac'bat yil lec ta xch'ulel jun yaj'almantal Dios . Laj yil i'och ti bu oye , jech i'albat : “ Cornelio ” , x'utat .
44010004	Li Cornelioe la sq'uel li j'almantale , toj xi'el ic'ot , jech la stac'be : “ ¿ C'usi chaval , Cajval ? ” , xut . Jech i'albat yu'un li j'almantale : “ Li sc'opanel Dios chapase xchi'uc li c'usi chaq'uelane , ic'ot c'alal ta stojol Dios sventa mu xch'ay o ta yo'nton .
44010005	Ja' yu'un taco me batel avinictac ta Jope . Ac'o bat yiq'uic tal jun vinic Simón , ja' li Pedro xchibal sbie .
44010006	Ja' te oy ta sna jun vinic Simón jc'a'esejnucul , te oy sna ta nopol ti' muc'ta nab ” , x'utat .
44010007	C'alal ibat li j'almantale , li Cornelioe laj yic' chib smozo , xchi'uc laj yic' jun yajsoldado ti scotol c'ac'al te oy ta stojole xchi'uc ti lec yich'oj ta muc' Diose .
44010008	Laj yalbe ya'yic scotol li c'usitic i'albat yu'un j'almantale , jech la stac batel ta Jope .
44010009	Ta yoc'omal c'alal jutuc xa'ox sc'an xc'otic ta Jope li oxibique , li Pedroe imuy ta yamaq'uil jolna , bat sc'opan Dios ; oy xa'ox van ta o'lol c'ac'al .
44010010	Lic ya'ay tsots vi'nal li Pedroe , jech la sc'an sve'el . C'alal ja' to ta smeltsanbat sve'ele , oy c'usi i'ac'bat yil yu'un Dios .
44010011	Laj yil ijam li vinajele . Laj yil oy c'usi iyal tal ta vinajel xco'laj xchi'uc muc'ta poc' . Lec chucanbil xchanjotal xchiquin iyal tal ta banamil .
44010012	Te chupul yalel tal scotol chonbolometic xchi'uc quiletel chonetic xchi'uc mutetic .
44010013	Laj ya'ay ic'opanat li Pedroe , jech i'albat : “ Lican , Pedro , milo ati' li'i ” , x'utat .
44010014	Itac'ov li Pedroe : “ Mu jc'an , Cajval . Mu baq'uin jti' li c'usi mu'yuc leque ; mu baq'uin jti' c'usiuc no'ox bol chonal ” , xut .
44010015	Pero ic'opanat to yan velta : “ Li c'usi lecubtasbil xa yu'un Diose mu me xaval ti mu'yuc leque ” , x'utat .
44010016	Oxib velta jech i'albat . Ts'acal to i'ich'at muyel ta vinajel li muc'ta poq'ue .
44010017	Li Pedroe lic lo'ilajuc yo'nton , yu'un muc xa'ibe smelol li c'usi i'ac'bat yile . Ja'o ic'otic li viniquetic ti tacbilic batel yu'un Cornelioe . Te la sjaq'uic ta ti'na : “ ¿ Bu sna xana' li Simone ? ” , xiic c'otel .
44010018	Te la sjaq'uic me te oy li Simón , ti Pedro xchibal sbie .
44010019	C'alal te to tsnopbe smelol c'usi laj yil li Pedroe , jech i'albat yu'un li Ch'ul Espiritue : “ Oy oxib viniquetic tal sa'icot .
44010020	Yalan , bat chi'ino . Mu me xlo'ilaj avo'nton ti chachi'in batele , yu'un ja' tacbilic tal cu'un ” , x'utat .
44010021	Jech iyal batel li Pedroe ; bat sc'opan li viniquetic ti tacbilic tal yu'un Cornelioe . Jech laj yalbe : — Li' oyune , ja' vu'un ti chasa'icune . ¿ C'usi tal asa'ic ? — xut .
44010022	Itac'ovic : — Ja' la stacuncutic tal li banquilal soldado Cornelioe . Ja' li tuq'uil vinique ti lec yich'oj ta muc' Diose . Lec sc'oplal ta scotol yosilal li judioetique . I'albat yu'un jun ch'ul j'almantal ti ta xic'ot batel ta sna sventa cha'ay c'usi chavalbee — xiic .
44010023	Li Pedroe laj yic' ochel ta sna ; te ivayic jvoy . Ta yoc'omal iliquic ; la xchi'in batel li viniquetique . Li Pedroe ichi'inat batel yu'un jayibuc jch'unolajeletic te ta Jope .
44010024	Ta xchibal to c'ac'al ic'otic ta Cesarea . Li Cornelioe te xa ta xmalavanic . Te stsoboj tal scotol li yuts' yalaltaque xchi'uc li boch'otic bats'i lec sc'opan sbaic xchi'uque .
44010025	C'alal ic'ot xa ta na li Pedroe , iloc' nupatuc yu'un li Cornelioe . La squejan sba ta stojol , laj yich' ta muc' .
44010026	Pero li Pedroe la snit liquel , jech laj yalbe : — Va'lan , yu'un co'ol cristianoutic — xut .
44010027	Te xvulajetic batel ta lo'il ti c'alal i'ochic ta nae . Ja' to laj yil ti ep boch'otic te tsobol ic'ot sta li Pedroe .
44010028	Li Pedroe jech laj yalbe ya'yic : — Li vo'oxuque ana'ojic ti mu'yuc lec chquilcutic me tstsob sbaic , o me tsnop sbaic xchi'uc yanlum cristianoetic li judioetique . Pero li vu'une laj xa yac'bun quil Dios ti mu xu' ta xcal ti oy cristiano mu'yuc lec , ti mu stac' chi'inele .
44010029	Ja' yu'un c'alal laj ataquicun ta iq'uele , lital ta ora ; mu'yuc c'usi laj cal . Ja' yu'un ta jac'boxuc c'u yu'un ti laj ataquicun ta iq'uele — xut .
44010030	Ja' yu'un li Cornelioe jech lic yal : — Oy xa xchanibal c'ac'al laj quich' c'opanel jech ora chac c'u cha'al li'i . Li' oyun ta jna ; quictaoj ixim , ta jc'opan Dios ta sventa oxib ora mal c'ac'al . Li' ivinaj ta jtojol xco'laj xchi'uc jun vinic ; oy xojobal li sc'u'e .
44010031	Jech laj yalbun : ‘ Cornelio , li ac'op c'alal chac'opan Diose laj xa yich' a'yel ; li c'uxubinel chavaq'ue laj xa sna' li Diose .
44010032	Ja' yu'un taco me batel avinictac ta Jope . Ac'o bat yic' tal jun vinic Simón , ja' li Pedro xchibal sbie . Ja' te oy ta sna jun vinic Simón jc'a'esejnucul te ta nopol ti'nab ’ , xiyutun li j'almantale .
44010033	Ja' yu'un ta ora la jtacot ta iq'uel . Lec ti latale . Li' xa tsoboluncutic jcotolcutic ta stojol Dios sventa ta xca'icutic c'usi yalojbot tal li Diose — xi li Cornelioe .
44010034	Jech te lic c'opojuc li Pedroe , jech laj yal : — Ta melel laj xa jna' ti muc t'ujbiluc boch'o chc'uxubin li Diose .
44010035	Buyuc no'ox banamilal oy li cristianoetique lec ta x'ilatic yu'un Dios me ta xich'ic ta muq'ue , me tspasic c'usi tuq'ue .
44010036	Vu'uncutic li israeluncutique li' la stac tal ta jtojolcutic li Lequil A'yeje , ja' ti lec chijyilutic Dios ta sventa li Jesucristoe , ja' li Yajval scotol cristianoetique .
44010037	Li vo'oxuque xana'ic c'u x'elan li a'yej ti ipuc ta scotol Judea banamile . Ba'yuc ipuc te ta Galilea banamil ti c'alal laj xa'ox xcholbe sc'oplal ich' vo' li Juan j'ac'vanej ta vo'e .
44010038	Xchi'uc xana'ic noxtoc ti i'ac'bat yich' Ch'ul Espíritu yu'un Dios li Jesús liquem tal ta Nazarete , xchi'uc ti i'ac'bat ep stsatsale . Buyuc no'ox ixanov la scoltaan ep cristianoetic , xchi'uc la scoltaan li boch'otic uts'intabilic yu'un pucujetique . Scotol ivu' yu'un , yu'un chi'inbil yu'un Dios .
44010039	Vu'uncutic laj quilcutic lec scotol c'usi la spas te ta Judea banamil xchi'uc ta Jerusalén . Ja' li boch'o la smilic , la sjoc'anic ta cruze .
44010040	Pero Dios la xcha'cuxes loq'uel ta yoxibal c'ac'al , xchi'uc jech la sc'an Dios ti laj yac' sba ta ilele .
44010041	Pero muc ta scotoluc cristiano laj yac' sba ta ilel . Ja' no'ox laj yac' sba ta ilel ta jtojolcutic , vu'uncutic ti t'ujbiluncutic ono'ox yu'un Dios sventa chcalcutic li c'usi laj quilcutique . Jech la jchi'incutic ta ve'el ta uch' vo' ti c'alal cha'cuxem xa'oxe .
44010042	Laj yalbuncutic comel mantal ti ac'o jcholbecutic scotol cristianoetic ti ac'o calcutic ta jamal ti ja' i'ac'bat yabtel yu'un Dios sventa chc'ot ta Jchapanvanej yu'un li boch'otic cuxajtique xchi'uc li boch'otic chamenic xae .
44010043	Albil ono'ox sc'oplal yu'un j'alc'opetic ta vo'one noxtoc ti ja' ta sventa xu' ta staic perdón yu'un smulic scotol li boch'otic ta xch'unique — xi li Pedroe .
44010044	C'alal ja'o chlo'ilaj li Pedroe , iyal tal ta stojolic Ch'ul Espíritu scotol li boch'otic te tsobol cha'ibeic sc'op li Pedroe .
44010045	Li israel jch'unolajeletic ti la xchi'inic batel li Pedroe , labal laj ya'yic ti c'alal laj yilic i'ac'batic Ch'ul Espíritu ec li yanlum cristianoetic ti mu xotquinic Diose .
44010046	Yu'un laj ya'yic ti ta ora no'ox ic'opojic ta yantic c'opetique , ti laj yalbeic slequilal Diose .
44010047	Li Pedroe jech laj yalbe li xchi'iltaque : — ¿ Me oy boch'o junucal mu xc'ot ta yo'nton avu'unic ti ac'o yich'ic vo' ec ti c'u yepal li' oyic ti laj xa yich'ic Ch'ul Espíritu jech chac c'u cha'al laj quich'tique ? — xut .
44010048	Jech laj yal mantal ti ac'o yich'ic vo' ta sventa li Jesucristoe . Ts'acal lic sc'anbeic vocol Pedro ti te to ac'o com chi'inaticuc jayibuc c'ac'ale .
44011001	Li yajtacbolaltac Jesuse xchi'uc li jch'unolajeletic ta Judea banamile laj ya'yic ti laj xa xch'unic Cajvaltic ec li yanlum cristianoetique .
44011002	Pero c'alal isut batel ta Jerusalén li Pedroe , te itsacat ta c'op yu'un li jch'unolajeletic ti tsots sc'oplal cha'yic li circuncisione .
44011003	Jech laj yalbeic li Pedroe : — ¿ C'u yu'un la'och ta sna li yanlum cristianoetic ti mu'yuc yich'ojic circuncisione ? ¿ C'u yu'un laj achi'in ta ve'el ? — xutic .
44011004	Li Pedroe xquechet lic yalbe ya'yic ta sliqueb li c'usi ic'ot ta pasele . Jech laj yal :
44011005	— C'alal te oyun ta lum Jopee , te ta jc'opan Dios . Oy c'usi laj yac'bun quil ta jch'ulel li Diose . Laj quil iyal tal ta vinajel xco'laj xchi'uc manta yilel , chucajtic xchanjotal xchiquin . Te ivul ta jtuq'uil .
44011006	C'alal la jq'uelbe yute , laj quil te chupul ep ta chop chonbolometic , xchi'uc quiletel chonetic , xchi'uc mutetic .
44011007	Laj ca'ay oy boch'o la sc'opanun : ‘ Lican , Pedro , milo ati' li'i ’ , xiyutun .
44011008	Jech laj calbe : ‘ Mo'oj , Cajval . Yu'un mu baq'uin jtic' ta que c'usi chopol xchi'uc c'usiuc no'ox bol chanul ’ , xcut .
44011009	La sc'opanun yan velta : ‘ Li c'usi lecubtasbil xa yu'un Diose , mu me xaval ti chopole ’ , xiyutun .
44011010	Oxib velta jech laj yalbun . Ja'o i'ich'at muyel ta vinajel .
44011011	Ja'o ic'otic oxib viniquetic te ta na ti bu jch'amanoje , liquemic batel ta Cesarea , tacbilic batel sventa bat yiq'uicun tal .
44011012	Li Ch'ul Espiritue laj yalbun ti ac'o jchi'in batel li viniquetique , ti mu me xlo'ilaj co'nton chibate . La xchi'inicun batel noxtoc li vaquib jch'unolajel li'i . Jech te li'ochcutic ta sna li vinic ti la stacun ta iq'uele .
44011013	Te lic yalbun ca'icutic ti laj yil jun yaj'almantal Dios ta snae , ti te va'al ic'ot ta sts'ele . Jech la i'albat : ‘ Taco me batel avinictac ta Jope . Ac'o bat yiq'uic tal jun vinic Simón , ja' li Pedro xchibal sbie .
44011014	Ja' chtal yalbot ava'ay c'u x'elan chacol acotolic ta sjunul ana ’ , x'utat .
44011015	C'alal lic jchi'in ta lo'ile , iyal tal ta stojolic ec li Ch'ul Espíritu jech chac c'u cha'al laj quich'tic ta sliquebe .
44011016	Jech ivul ta jol ti jech ono'ox yaloj comel li Cajvaltique : ‘ Li Juane laj yac' ich' vo' . Pero li vo'oxuque ja' cha'ac'bat avich'ic li Ch'ul Espiritue ’ , xi ono'ox .
44011017	Me ja' Dios laj yac'be yich'ic ec li matanal jech chac c'u cha'al laj quich'tic , vu'utic ti la jch'untic Cajvaltic Jesucristoe , ¿ c'usi jvu'el vu'un ti ta jmac ta be li Diose ? — xi .
44011018	C'alal laj ya'yic c'usi laj yal li Pedroe te ipajic ta lo'il . Lic yalbeic slequilal Dios . Jech laj yalic : — Ta melel yu'un jech la sc'an Dios ti laj yac'be sutes yo'ntonic yu'un smulic ec li yanlum cristianoetic ti mu xotquinic Diose , yu'un jech xu' chcuxiic sbatel osil — xiic .
44011019	Li jch'unolajeletic ti la spuc sbaic batel ta scoj li uts'intael laj yich'ic c'alal imilat li Estebane , ibatic c'alal ta Fenicia banamil , ta Chipre banamil , xchi'uc ta lum Antioquía te ta Siria banamil . Te la xcholic batel li sc'op Cajvaltique , pero ja' no'ox la xcholbeic li xchi'ilic ta judioale .
44011020	Oy jayibuc jch'unolajeletic liquemic tal ta Chipre banamil xchi'uc ta lum Cirene te ic'otic ta Antioquía ec . Te la xchi'inic ta lo'il li yanlum cristianoetique ; laj yalbe ya'yic li Lequil A'yej ta sventa Cajvaltic Jesuse .
44011021	Ta sventa ti te xchi'ucbeic stsatsal Cajvaltique , jech bats'i ep la xch'unic , ep la sutes yo'ntonic ta stojol Cajvaltic .
44011022	Li jtsob jch'unolajeletic ta Jerusalene laj ya'yic ti jech ic'ot ta pasele , jech la staquic batel ta Antioquía li Bernabee .
44011023	C'alal ic'ote , laj yil c'u x'elan c'uxubinbilic yu'un Dios li jch'unolajeletique , jech xcuxet ic'ot yo'nton . Te la stsatsubtasbe yo'ntonic , laj yalbe ti junuc yo'ntonic o ta stojol Cajvaltique .
44011024	Yu'un li Bernabee ja' lequil vinic , ventainbil yo'nton yu'un Ch'ul Espíritu , xchi'uc oy lec xch'unojel yo'nton . Jech bats'i ep boch'otic la xch'unic Cajvaltic ta sventa .
44011025	Ts'acal to ibat ta lum Tarso li Bernabee , yu'un bat sa' li Sauloe . C'alal la stae , laj yic' tal ta Antioquía .
44011026	Lec ts'acal jun jabil te la stsob sbaic xchi'uc li jtsob jch'unolajeletic ta Antioquiae . Ep boch'otic la xchanubtasic . Li jch'unolajeletic ta Antioquiae Jchanc'opetic yu'un Cristo i'ac'bat sbiic yu'un li cristianoetique . Ja' sba to jech isa'bat sbiic li jch'unolajeletique .
44011027	Ta sc'ac'alil le'e , ja'o te ic'otic ta Antioquía jayibuc j'alc'opetic liquemic ta Jerusalén .
44011028	Te lic sva'an sba jun li j'alc'ope , Agábo sbi . Ta sbijil Ch'ul Espíritu laj yal ti ta xtal tsots vi'nal ta scotol banamile . C'alal ital li vi'nale , ja'o ochem ta ajvalilal li Claudioe .
44011029	Ja' yu'un li jch'unolajeletic ta Antioquiae la snopic ti ta stacbeic batel coltael li jch'unolajeletic ta Judea banamile , ja' ti c'u yepal xu' yu'unic jujunique .
44011030	Jech lic stsobic . C'alal itsob yu'unique , ja' laj yac'beic batel ta sc'ob li Bernabé xchi'uc Sauloe , yu'un ja' ac'o c'ot yac'beic li banquilal yu'un jch'unolajeletic ta Jerusalene .
44012001	Ta sc'ac'alil le'e , ja'o lic yuts'intabe jayibuc steclumal Cristo li ajvalil Herodese .
44012002	Laj yal mantal ti ac'o milatuc ta espada li Santiago , sbanquil Juane .
44012003	C'alal laj yil Herodes ti toj lec laj ya'yic li yantic judioetique , jech la stsac noxtoc li Pedroe . Ja'o ta yorail q'uin sventa pan ti mu'yuc yich'oj svolesubil xch'ute .
44012004	C'alal la stsac li Pedroe , la stic' ta chuquel . Laj yac'be ta sc'ob chantsob soldadoetic . Chanib soldado yic'oj sbaic ta jujutsob , yu'un ac'o xchabiic li Pedroe . La snop Herodes ti ta sloq'ues ta stojol scotol jteclum c'alal me ilaj c'op q'uine .
44012005	Jech te laj yich' chabiel ta chuquinab li Pedroe . Pero li jch'unolajeletique mu'yuc bu la xquechanic o sc'opanbel Dios ta stojol .
44012006	Li Herodese snopoj xa'ox ti ta sloq'ues ta chuquel ta yoc'omal li Pedroe . Ta yac'ubalil le'e , li Pedroe te vayem ta yut chuquinab , cacal ta o'lol yu'un li chanib soldadoetique , chucanbil ta cadena li jujun sc'obe . Oy yan soldadoetic noxtoc te ta xchabiic ti'na .
44012007	Ta ora no'ox te ivinaj jun yaj'almantal Cajvaltic . Toj sacubel no'ox ic'ot li yut chuquinabe . Li j'almantale la stijbe xocon li Pedroe ; la stij liquel . Jech laj yalbe : “ Lican ta ora ” , xut . Li cadena ti chucajtic o sc'obe , te no'ox isol yalel ta sc'ob .
44012008	Jech i'albat yu'un li j'almantale : “ Chuco ach'ut , lapo axonob ” , x'utat . La xch'un li Pedroe . Jech i'albat yan velta : “ Lapo anatil c'u' , batic ” , x'utat .
44012009	Jech te nabal ibat li Pedroe . Pero muc sna' me ta sba banamil ti jech icoltaat yu'un j'almantale ; la snop ti ta xvayech no'oxe .
44012010	Te ijelovic batel ta sba tsobal soldadoetic ; ts'acal ijelovic batel ta xcha'tsobal , te ic'otic ta ti' chuquinab ta xoral . Li ti' chuquinabe pasbil lec ta tsatsal taq'uin , pero ta ora ijam stuc , jech iloq'uic batel . C'alal ijelovic ta jun xorale , li Pedroe te icomtsanat yu'un li j'almantale .
44012011	Li Pedroe ivul lec xch'ulel , jech laj yal ta yo'nton : “ Li' ta orae laj xa jna' ti ta melel la stacbun tal yaj'almantal li Cajvaltique . Ja' la scoltaun loq'uel ta sc'ob li Herodese xchi'uc ta sventa scotol li c'usi smala-malaic chc'ot ta pasel li jchi'iltaque ” , xi ta yo'nton .
44012012	C'alal icux lec yo'nton li Pedroe , te ic'ot ta sna li María , sme' Juan , ti Marcos xchibal sbie , yu'un ja' ep te tsobolic ta sc'opanic Dios .
44012013	C'alal ic'ot c'opojuc Pedro ta ti'na ta xorale , iloc' sq'uel jun tseb , Rode sbi .
44012014	C'alal laj ya'ibe ta snuc' ti ja' Pedroe , toj xcuxet ic'ot yo'nton . Muc xa sna' sjam comel li ti'nae ; anil i'och batel ta yut na , bat yalbe ya'yic yantic ti ja' xa te va'al ta ti'na li Pedroe .
44012015	Pero muc xch'unic , jech laj yalbeic : — Ilic achuvaj — xutic . Li tsebe jech laj yal : — Ta melel ja' li Pedroe — xi . Jech laj yalic : — Ja' van li j'almantal ti ta xchabi li Pedroe — xiic .
44012016	Pero li Pedroe te to ta stijilan li ti'nae , jech bat sjamic . C'alal laj yilic ti ja' li Pedroe , toj ch'ayel ic'ot yo'ntonic .
44012017	Li Pedroe la spas sc'ob ti ac'o ch'an xiicuque . Jech te lic yalbe ya'yic c'u x'elan iloq'uesat ta chuquel yu'un li Cajvaltique . Jech laj yal noxtoc : — Albo ya'yic Santiago xchi'uc yantic quermanotactic li c'usi ic'ot ta pasele — xi . Jech iloc' batel , ibat ta yan lum .
44012018	C'alal isacub osile , bats'i ep iliquic ta vochlajetel li soldadoetique , yu'un mu'yuc xa te oy li Pedroe .
44012019	Li Herodese laj yac' ta t'unel li Pedroe , pero muc staic . C'alal laj yo'nton ta sjac'bel li yajsoldadotac ti la xchabiic li Pedroe , laj yal mantal ti ac'o yich'ic milele . Ts'acal to li Herodese iloc' batel ta Judea , ibat ta Cesarea .
44012020	Li Herodese solel ilinem ta stojol li tiroetic xchi'uc sidonetique . Ja' yu'un li chib lume jmoj la xchap sc'opic ti chtal sc'opanic li Herodese . Jech la sc'anbeic vocol li Blastoe , ja' li jun vinic ti yich'oj tsots yabtel ta stojol Herodese . Ja' la sc'anbeic ti ac'o slecubtasbe yo'nton li Herodese , yu'un jech xu' ta xbat sman sve'elic ta yosilal ti bu ta spas mantale .
44012021	Li Herodese laj yal c'usi ora xu' ta xtalic . C'alal la sta sc'ac'alile , la slap lec sc'u' sventa ajvalil , bat chotluc ta xchotleb . Jech lic sc'opan li cristianoetic te oyique .
44012022	C'alal laj ya'yic c'usi laj yal li Herodese , tsots i'avanic : “ Ja' dios ti li' chc'opoje , muc cristianouc ” , xiic .
44012023	Ta ora no'ox itsacat ta chamel yu'un jun yaj'almantal Cajvaltic , yu'un muc ja'uc laj yac' ta ich'el ta muc' li Diose . Jech lic ti'atuc yu'un slucum , jech te icham o .
44012024	Jech ipuc batel li sc'op Cajvaltique ; bats'i ep boch'otic la xch'unic .
44012025	C'alal la spas yabtelic li Saulo xchi'uc Bernabee , iloq'uic batel ta Jerusalén . Laj yic' batel xchi'inic li Juane , ja' li Marcos xchibal sbie .
44013001	Li jtsob jch'unolajeletic ta Antioquiae oy j'alc'opetic xchi'uc jchanubtasvanejetic yu'unic . Ja' Bernabé , xchi'uc Simón ti Negro xchibal sbie , xchi'uc Lucio voq'uem ta Cirene , xchi'uc Manaen ti co'ol ts'itesbil ich'iic xchi'uc li ajvalil Herodese , xchi'uc li Sauloe .
44013002	C'alal ja'o chich'ic ta muc' Cajvaltic , xchi'uc c'alal yictaojic ixime , jech i'albatic yu'un li Ch'ul Espiritue : “ Voc'bicun li Bernabé xchi'uc Sauloe , yu'un ta xcac'be spas li yabtelic ti jnopoj ono'ox chcac'beique ” , x'utatic .
44013003	Ja' yu'un c'alal ilaj yo'ntonic ta sc'opanel Dios xchi'uc ta yictael ixime , laj yac' sc'obic ta sjol li Bernabé xchi'uc Sauloe . Jech la staquic batel .
44013004	Li chibique itacatic batel yu'un Ch'ul Espíritu , jech iyalic batel ta lum Seleucia . Te i'ochic ta barco ; ibatic ta Chipre banamil .
44013005	Te ic'otic ta lum Salamina ta Chipre banamil . Te c'ot xcholic sc'op Dios ta nail tsobobbailetic yu'un li judioetique . Te xchi'inojic batel ec li Juan Marcose , yu'un ja' yajcoltaubbailic .
44013006	La xanic jelovel scotol li Chipre banamile , jech te ic'otic ta lum Pafos . Te la staic jun judío vinic , Barjesús sbi . Ja' xchanoj mágia ; la scuy sba ta j'alc'op ; ep c'usi xu' yu'un tspas .
44013007	Ja' xchi'il ta abtel li ajvalil te ta lume ; Sergio Paulo sbi li ajvalile , ja' lec bijil vinic . Li ajvalile la stac ta iq'uel li Bernabé xchi'uc Sauloe , yu'un tsc'an ta xa'ay sc'op Dios .
44013008	Pero li vinic ti xchanoj mágia , ti ep c'usi xu' yu'un tspase , ja' li Elimas chc'ot sbi ta griego c'ope , la scontrain li Bernabé xchi'uc Sauloe . Tsc'an chchibajesbe yo'nton li ajvalile , yu'un jech mu me xch'un li sc'op Diose .
44013009	Ja' yu'un li Saulo , ja' li Pablo yan sbie , ventainbil yo'nton yu'un li Ch'ul Espiritue , jech la sq'uelbe lec sat li vinique ,
44013010	jech laj yalbe : — Li vo'ote , bats'i jlo'lavanejot , toj chopolot , xnich'onot pucuj . Ja' contra chavil li c'usi leque . Mu xacomtsan o soquesel li tuq'uil be yu'un Cajvaltique .
44013011	Ja' yu'un li' ta orae chayac'bot atoj li Cajvaltique . Chacom ta ma'sat . Mu xavil osil jayibuc c'ac'al — xut . Jech ta ora ipas ta ma'sat li vinique ; mu xa xil o osil . Te xjoyet ta sa'el boch'o ta xnitat batel .
44013012	C'alal laj yil c'usi ic'ot ta pasel li ajvalile , jech la xch'un o li sc'op Diose . Ich'ay yo'nton yu'un li chanubtasel ta sventa Cajvaltique .
44013013	Li Pablo xchi'uc xchi'iltaque iloq'uic batel ta Pafos , i'ochic ta barco ; te ic'otic ta lum Perge ta Panfilia banamil . Yan li Juane la scomtsan li xchi'iltaque ; isut batel ta Jerusalén .
44013014	Li Pablo xchi'uc Bernabee ijelovic batel ta lum Perge ; te ic'otic ta lum Antioquía ta Pisidia banamil . C'alal la sta sc'ac'alil chcux yo'ntonique , te i'ochic ta nail tsobobbail , te ichotiic .
44013015	C'alal laj yich' aptael li smantaltac Diose xchi'uc li c'usitic ts'ibabil yu'un j'alc'opetique , li banquilaletic te ta nail tsobobbaile jech laj yalbeic li Pablo xchi'uc Bernabee : — Jchi'iltac , me oy c'usi chac'an chavalbe ya'yic sventa chapatbeic yo'nton li jchi'iltactique , xu' chac'opojic — xutic .
44013016	Jech iva'i li Pabloe ; la spas sc'ob ti ac'o ch'an xiicuque , jech laj yal : — Jchi'iltac israeletic , xchi'uc vo'oxuc ti muc israelucoxuc ti chavich'ic ta muc' ec li Diose , a'yo ava'yic c'usi ta xcal .
44013017	Li Dios cu'untic , vu'utic li israelutique , ja' la st'uj li jmoltot jyame'tic ta vo'onee . C'alal te oyic ta Egipto banamile , laj yac' c'oticuc ta jun muc'ta lum . Ts'acal to iloq'uesatic tal ta stsatsal Dios , yu'un muc ja'uc ono'ox slumalic .
44013018	Cha'vinic ( 40 ) jabil its'icbat sbolil yo'ntonic yu'un Dios te ta xocol banamil .
44013019	C'alal la stsalic scotol li vucchop yajvaltac Canaán banamile , ja' i'ac'bat ta sc'obic yu'un Dios li yosilalique .
44013020	C'alal i'ech' xa'ox o'lol yo'bal ciento ( 450 ) jabile , ja'o lic ac'baticuc jchapanvanejetic yu'unic c'alal to i'och ta j'alc'op li Samuele .
44013021	Ts'acal lic sc'anic ajvalil yu'unic . Li Diose ja' la stic'be ta ajvalilal yu'unic li Saúl , xnich'on Cis liquem sts'unubal ta Benjamine . Cha'vinic ( 40 ) jabil i'och ta ajvalilal li Saule .
44013022	Ts'acal iloq'uesat ta ajvalilal yu'un Dios li Saule ; ja' laj yac' ochuc li Davide . Jech laj yalbe sc'oplal : ‘ Li David xnich'on Isaie ja' jun vinic la jta jech chac c'u cha'al tsc'an co'ntone ; ja' chispasbun scotol li c'usi ta jc'ane ’ , xi .
44013023	Li Diose ja' te la sloq'ues jun Jcoltavanej yu'un Israel ta stojol li smomnich'nab Davide , ja' li Jesuse , yu'un jech ono'ox yaloj ta vo'one li Diose .
44013024	C'alal mu'yuc to'ox chtal li Jesuse , li Juane la xcholbe ya'yic scotol jchi'iltactic ti ac'o sutes yo'ntonic yu'un smulique , xchi'uc ti ac'o yich'ic vo'e .
44013025	C'alal vu'ubal xa'ox yabtel li Juane , jech laj yal : ‘ Muc vu'cun li Cristoun jech chac c'u cha'al chanopique . Li boch'o ts'acal ta xtal cu'une , ja' tsots yabtel yich'oj . Li vu'une me stitunbeluc yaq'uil xonob , mu xu' cu'un ’ , xi .
44013026	“ Jchi'iltac , vo'oxuc li smomnich'naboxuc Abrahame , xchi'uc vo'oxuc ti muc israelucoxuc ti chavich'ic ta muc' li Diose , vo'oxuc avu'unic li a'yej li'i sventa chijcolutic oe .
44013027	Pero li jnaclumetic ta Jerusalene xchi'uc li banquilaletic yu'unique muc xotquinic li Jesuse , xchi'uc muc xa'ibeic smelol c'usi laj yalic li j'alc'opetique , ja' ti chich' aptael ta sc'ac'alil ta jcux co'ntontique . Ja' yu'un ja' la sc'otesic c'usi ts'ibabil comel c'alal la smilic li Jesuse , pero muc sna'ic .
44013028	Ac'o me mu'yuc la stabeic smul ti xu' ta xcham oe , pero la sc'anbeic Pilato ti ac'o yac' ta milele .
44013029	C'alal ic'ot ta pasel scotol li sc'oplal ts'ibabile , la syalesbeic ta cruz li sbec'tale , la smuquic .
44013030	Pero li Diose la xcha'cuxes loq'uel ta smuquinal .
44013031	Ep c'ac'al laj yac' sba ta ilel ta stojol li boch'otic la xchi'inic totsel ta Galilea c'alal ta Jerusalene . Ja' yu'un li' ta orae ja' xa testigoetic ic'otic ta stojol li jchi'iltactique .
44013032	“ Jech ec li vu'uncutique ta xcalcutic ava'yic li Lequil A'yej ti albilic ono'ox yu'un Dios li jmoltotactic ta vo'onee .
44013033	Ja' ti ic'ot xa ta pasel ta jtojoltic , vu'utic li smomnich'nabutique . Laj xa xcha'cuxes loq'uel ta smuquinal li Jesuse , yu'un jech ono'ox ts'ibabil sc'oplal ta xchibal svunal q'ueoj : ‘ Vo'ot Jnich'onot , nax to laj cac' voc'an ya'yel ’ , xi ts'ibabil .
44013034	Yu'un icha'cuxesat yu'un Dios li Jesuse , jech mu xa xcham yan velta . Yu'un jech ono'ox laj yal li Diose : ‘ J'ech'el ta xcac'be o li c'usi jun yutsil calojbe ono'ox li David ta vo'onee ’ , xi .
44013035	Ja' yu'un jech laj yal ta yan q'ueoj li Davide : ‘ Mu xavac' c'a'uc sbec'tal li Boch'o tuc' yo'ntone ’ , xi .
44013036	Pero li Davide , jna'ojtic ti ja' no'ox jayib c'ac'al itun ta stojol li xchi'iltaque , ja' ti c'u yepal c'ac'al la sc'an Dios i'abteje ; ts'acal to icham . Te bat yich' muquel yo' bu mucul li stot sme'e , xchi'uc ic'a' li sbec'tale .
44013037	Yan li boch'o icha'cuxesat yu'un Diose mu'yuc xc'a' sbec'tal .
44013038	Ja' yu'un jchi'iltac , tsc'an chana'ic ti ja' ta sventa Jesús xu' chijpasbat perdón yu'un jmultique .
44013039	Yu'un muc xch'ay o jmultic ta sventa li mantaletic laj yal Moisese . Ja' no'ox ta sventa Jesús xu' ta xch'ay jmultic me ta jch'untique .
44013040	Ja' yu'un q'uelo me abaic ; mu me vo'ocoxuc xc'ot ta atojolic ti jech la sts'ibaic comel li j'alc'opetic ta vo'onee :
44013041	‘ A'yo ava'yic , vo'oxuc ti ja' no'ox chalabanic c'usi chcale , ch'ayel c'otuc avo'ntonic , ch'ayanic o batel . Yu'un vu'un ta jpas jchop o abtel c'alal yorail cuxuloxuc ti mu stac' ch'unel chava'yic c'alal me oy boch'o chayalboxuque ’ , xi li j'alc'opetique — xi li Pabloe .
44013042	C'alal iloq'uic ta nail tsobobbaile , oy jayibuc la sc'anbeic vocol Pablo ti ja' ac'o cholbaticuc yan velta ta yan vaxquib c'ac'ale .
44013043	C'alal laj xa spuc sbaic batel li boch'otic te tsobolique , ep judioetic xchi'uc yanlumetic ti co'ol xa xch'unojic xchi'uc judioetique la xchi'inic batel li Pablo xchi'uc Bernabee . Li Pablo xchi'uc Bernabee laj yalbeic ti j'ech'el ac'o xch'unic o ti oy c'uxubinel yu'un Diose .
44013044	C'alal la sta yan sc'ac'alil ta xcux yo'ntonique , jutuc xa mu sjunuluc ta lum tal ya'yic yan velta li sc'op Diose .
44013045	Pero li yantic judioetique xti'et ic'ot yo'ntonic c'alal laj yilic li epal cristianoetic la stsob sbaique . Laj yalic ti mu meleluc c'usi ta xal li Pabloe ; lic xchopolc'optaic .
44013046	Li Pablo xchi'uc Bernabee tsots yo'ntonic jech laj yalbeic : — Vo'oxuc li israeloxuque , oy ta aventaic ti ba'yuc ta jcholcutic ava'yic li sc'op Diose . Pero ta sventa ti mu'yuc ta aventaic chavich'ic li ach' cuxlejal sventa sbatel osile , ja' yu'un li' ta orae ja' te chibatcutic ta stojol li yanlum cristianoetic mu xotquinic Diose .
44013047	Yu'un jech laj yalbuncutic li Cajvaltique : ‘ Laj cac' c'otan ta luz yu'un li yanlum cristianoetique , yu'un jech vo'ot ta aventa xu' chcol cristianoetic c'alal to ta sti'iltac banamil ’ , xiyutuncutic — xiic .
44013048	C'alal laj ya'yic jech laj yal Pablo li yanlum cristianoetic ti mu xotquinic Diose , toj xcuxet ic'ot yo'ntonic . Laj yalic ti toj lec c'usi laj yal comel li Cajvaltique . Jech la xch'unic scotol li boch'otic sc'oplal ono'ox chcuxiic sbatel osile .
44013049	Jech ipuc o batel sc'op Dios ta scotol li Pisidia banamile .
44013050	Li judioetic ti mu'yuc xch'unojic Jesuse bat socbeic sjol li banquilal te ta slumalique , xchi'uc li antsetic ti scotol yo'nton xch'unojbeic smantaltac Diose , xchi'uc ti lec ich'bilic ta muq'ue . Jech te lic scontrainic li Pablo xchi'uc Bernabee ; la snutsic loq'uel ta yosilalic .
44013051	Jech la slilin comel spucucal yacanic ; ja' svinajeb ti icom ta smul stuquique , jech ibatic ta lum Iconio .
44013052	Li jch'unolajeletic te ta Pisidia banamile toj xcuxet no'ox yo'nton icomic , xchi'uc iventainbat lec yo'ntonic yu'un li Ch'ul Espiritue .
44014001	C'alal te oyic ta Iconio li Pablo xchi'uc Bernabee , te i'ochic ta nail tsobobbail yu'un li judioetique . Oy lec stsatsal li sc'opique , jech bats'i ep judioetic xchi'uc yanlumetic la xch'unic .
44014002	Li yantic judioetic ti mu xch'unic Cajvaltique , la socbeic sjol li yanlumetic ti mu xotquinic Diose , yu'un ac'o scontrainic li Pablo xchi'uc Bernabee .
44014003	Li Pablo xchi'uc Bernabee ep c'ac'al te ijoc'tsajic . Tsots yo'ntonic jamal laj xcholbeic sc'op li Cajvaltique . I'ac'bat spasic sq'uelubiltac stsatsal li Cajvaltique , jech ivinaj ti ja' melel c'usi laj yalique , ja' ti ep slequil yo'nton Dios ta jtojoltique .
44014004	Li cristianoetic te ta lume cha'voc' ic'otic . Jvoc' ibatic ta stojol li judioetic ti mu xch'unique ; jvoc' ibatic ta stojol li yajtacbolaltac Jesuse .
44014005	Pero li judioetic ti mu xch'unique , xchi'uc li yanlum cristianoetic ti mu xotquinic Diose , xchi'uc li banquilaletic yu'un judioetique , jmoj la snopic ti chbat yuts'intaic , ti chbat yac'beic ton li Pablo xchi'uc Bernabee .
44014006	C'alal laj ya'yic li Pablo xchi'uc Bernabee , ta ora ijatovic batel ta lum Listra , ta lum Derbe te ta Licaonia banamil , xchi'uc ta yantic lumetic ti te no'ox nopolique .
44014007	Te la xcholic batel li Lequil A'yeje .
44014008	Te nacal ta lum Listra jun vinic , mu'yuc lec yacan , coxo ono'ox c'alal ivoc' . Mu xu' chanov o .
44014009	Te ta xa'ay c'usi ta xal li Pabloe . Li Pabloe la sq'uelbe lec sat . Laj yil ti oy xch'unojel yo'nton sventa chcole .
44014010	Tsots ic'opoj li Pabloe , jech laj yalbe li vinique : — Va'lan , tuc' xatec'an li avacane — xut . Ibituj li vinique , lic xanovuc .
44014011	C'alal laj yilic c'usi la spas Pablo li epal cristianoetic te oyique , tsots i'avanic . Jech laj yalic ta licaonia c'op : — Yalem tal diosetic ta jtojoltic , xco'laj xchi'uc cristianoetic yilel — xiic .
44014012	Li Bernabee Júpiter laj yac'beic sbi . Yan li Pabloe Mercurio laj yac'beic sbi , yu'un ja' ilo'ilaj .
44014013	Li pale te ta sna sdiosic Júpiter ta yeloval lume laj yic' loq'uel tot vacaxetic ta ti'coralton yu'un li lume . Yac'ojbe tal lec xnichimal snuc' li vacaxetique . Li pale xchi'uc li epal cristianoetique tsc'an tsmilbeic ox smotonin li Pablo xchi'uc Bernabee .
44014014	C'alal laj ya'yic li Pablo xchi'uc Bernabee , la sjat sc'u'ic . Ta anil bat stic' sbaic ta stojol li epal cristianoetique , tsots i'avanic :
44014015	— Viniquetic , ¿ c'u yu'un jech chapasic ? yu'un co'ol cristianoutic . Ti litalcutic li'i , ja' tal calcutic ava'yic ti tsc'an chacomtsanic yich'el ta muc' li c'usi mu'yuc stue . Tsc'an ja' chatalic ta stojol li cuxul Dios ti la spas vinajel banamile , xchi'uc li nabe , xchi'uc scotol li c'usitic oye .
44014016	Li cristianoetic ta vo'onee i'ac'bat spasic yu'un Dios li c'usi tsc'an yo'nton stuquic jujunique .
44014017	Pero mu yu'unuc muc xac' sba ta ilel ti ta melel oy li Diose , yu'un oy c'usi lec tspas . Ja' ta xac' tal vo' . Ta xac' satinuc li c'usitic chich' ts'unele , yu'un jech ta jta jve'eltic , jech xcuxet no'ox co'ntontic — xutic li cristianoetique .
44014018	Ac'o me jech i'albatic , pero vocol ipaj yu'unic , yu'un persa tsc'an tsmilbeic li smotone .
44014019	Te italic jayibuc judioetic liquemic tal ta lum Antioquía xchi'uc ta lum Iconio , ja' la socbeic sjol li epal cristianoetique , jech lic yac'beic ton li Pabloe . La xjochic loq'uel ta ti'lum , yu'un chamen xa laj yilic .
44014020	Pero c'alal c'ot sjoyibtaic li jch'unolajeletique , ilic li Pabloe ; i'och batel yan velta ta lum . Ta yoc'omal iloq'uic batel xchi'uc Bernabé , ibatic ta Derbe .
44014021	C'alal la xcholbeic Lequil A'yej li cristianoetic te ta lume , ep boch'otic la xch'unic . Ts'acal ijelovic batel yan velta ta Listra , ta Iconio , xchi'uc ta Antioquía ta Pisidia banamil .
44014022	Ech' stsatsubtasbeic yo'nton li jch'unolajeletique . Laj yalbeic ti j'ech'eluc ac'o xch'unic oe . Xchi'uc laj yalbeic ti tsc'an ta jts'ictic vocol ti jech xu' chij'och yo' bu chventainvan li Diose .
44014023	La st'ujic jcholc'opetic yu'unic ta jujun nail tsobobbail . Laj yictaic ixim ; la sc'opanic Dios . Li boch'o la st'ujique laj yaq'uic ta sc'ob li Cajvaltic ti yich'ojic ta muq'ue .
44014024	Ixanovic ta scotol Pisidia banamil ; ts'acal te ivulic ta Panfilia banamil .
44014025	Te la xcholic sc'op Dios ta lum Perge ; ts'acal to ibatic ta lum Atalía .
44014026	Te i'ochic ta barco ; isutic batel ta Antioquía yo' bu ic'opanbatic Dios ta stojolic , xchi'uc ti i'ac'atic ta sc'ob Dios c'alal lic stsaquic li abtel ti laj xa spasique .
44014027	C'alal ic'otic ta Antioquiae , la stsobic scotol li jch'unolajeletique . Laj yalbe ya'yic scotol li c'usitic tsotsic i'ac'bat spasic yu'un Diose , xchi'uc ti c'u x'elan ijambat yo'ntonic ta xch'unel Cajvaltic li yanlumetic ti mu xotquinic Diose .
44014028	Ep c'ac'al te icomic ; te la xchi'inic li jch'unolajeletique .
44015001	Oy jayibuc viniquetic iliquic batel ta Judea banamil , jech c'ot yalbeic li jch'unolajeletic ta Antioquiae : “ Me mu xavich'ic circuncisión jech chac c'u cha'al laj yal li Moisese , mu xacolic ” , xutic .
44015002	Li Pablo xchi'uc Bernabee ep ilo'ilajic ; ep lic spasic c'op xchi'uc li viniquetic le'e . Jech la snopic ti ja' lec tstaquic batel ta Jerusalén li Pablo xchi'uc Bernabee xchi'uc jayibuc jch'unolajeletic , yu'un ac'o bat sc'opanic li yajtacbolaltac Jesús xchi'uc jcholc'opetique , yu'un jech xu' chchapaj li a'yeje .
44015003	Jech itacatic batel yu'un li jtsob jch'unolajeletic ta Antioquiae . Te ijelovic batel ta Fenicia banamil xchi'uc ta Samaria banamil . Ech' yalbeic jch'unolajeletic ti laj xa sutes yo'ntonic ta stojol Dios ec li yanlum cristianoetic ti mu xotquinic Diose . C'alal laj ya'yique , toj xcuxet no'ox yo'ntonic .
44015004	C'alal ic'otic ta Jerusalene , lec ch'ambil ta be ic'otic yu'un li jch'unolajeletique xchi'uc li jcholc'opetique xchi'uc li yajtacbolaltac Jesuse . Li Pablo xchi'uc Bernabee lic yalic scotol li c'usitic la spas Dios ta sventaique .
44015005	Te oy jayibuc jch'unolajeletic ti xch'unojic to fariseoe , la sva'an sbaic , jech laj yalic : — Ta persa ta xich'ic circuncisión li jch'unolajeletic le'e , xchi'uc persa chavalbeic noxtoc ti ac'o xch'unic li smantaltac Dios laj yal Moisese — xiic .
44015006	Jech te la stsob sbaic ta xchapanel li yajtacbolaltac Jesuse xchi'uc li banquilaletic yu'un jch'unolajeletique .
44015007	C'alal ep xa'ox ilo'ilajique , te la sva'an sba li Pedroe , jech laj yal : — Jchi'iltac , xana'ic ti oy xa sc'ac'alil la st'ujun Dios sventa ta jcholbe ya'yic Lequil A'yej li yanlum cristianoetique , yu'un jech ac'o xch'unic ec .
44015008	Li Dios ti xijyotquinbutic co'ntontic jcotoltique , laj yac'be yilic ti sc'anoj li yanlumetique , jech laj yac'be yich'ic Ch'ul Espíritu ec jech chac c'u cha'al laj yac'butic quich'tique .
44015009	Li Diose co'ol la xc'uxubinutic ta jcha'chopaltic . Jech co'ol la spocbutic co'ntontic ta sventa ti laj xa jch'untique .
44015010	Jech ¿ c'u yu'un chasa'beic sc'ac'al yo'nton li Diose ? Yu'un xco'laj xchi'uc chavac'beic xcuch alal icatsil li jch'unolajeletique . Chac'an chavac'beic xcuch ec li icatsil ti muc xlic yu'unic li jmoltot jyame'tic ta vo'onee , xchi'uc ti muc xlic cu'untic ec li vu'utique .
44015011	Li vu'utique laj xa jch'untic ti ta yutsil no'ox yo'nton Cajvaltic Jesús chijcolutique ; ja' no'ox jech xu' chcolic ec li stuquique — xi li Pedroe .
44015012	Jech ich'abiic scotolic . Laj ya'yic ti laj yal Pablo xchi'uc Bernabé ti ep sq'uelubil stsatsal Dios i'ac'bat spasic ta stojol li yanlum cristianoetic ti mu xotquinic Diose .
44015013	C'alal ilaj yo'ntonic ta lo'ile , lic c'opojuc ec li Santiagoe : — Jchi'iltac , a'yo ava'yic c'usi ta xcal .
44015014	Li Simón Pedroe laj xa yalbutic ca'itic c'u x'elan lic ic'aticuc yu'un Dios li yanlum cristianoetic ti mu xotquinic Diose ; laj xa ca'itic c'u x'elan la st'uj yu'un jech ac'o c'otuc ta steclumal .
44015015	Yu'un ja' ono'ox jech la sts'ibaic li yaj'alc'optac Dios ta vo'onee :
44015016	‘ C'alal me la sta sc'ac'alile , li Diose ta xlic xcha'va'anbe li sna David ti vuq'uem xae ; ta xcha'meltsanbe li yave , ta xcha'toy liquel yan velta .
44015017	Yu'un jech ac'o sa'ic Dios li cristianoetic ti c'u to yepal comenique , xchi'uc jech ac'o yich'ic ta muc' Dios ec li yanlum cristianoetic ti mu xotquinic Diose ,
44015018	xi li Dios ti vo'one ono'ox laj yac' ta na'el ti jech snopoje ’ , xiic li j'alc'opetique .
44015019	“ Ja' yu'un li vu'une chcal ti ja' lec mu me xcac'betic svocol li yanlum cristianoetic ti laj xa sutes yo'ntonic ta stojol Diose .
44015020	Ja' no'ox jpasbetic scartaic . Calbetic ti mu me sti'ic li c'usitic ac'bil ta smoton c'usitic cuybilic ta Diose , ti mu me xmulivajique , ti mu me sti'ic li c'usi mich'bil ta snuc' tsmilique , xchi'uc ti mu me sti'ic ch'ich'e .
44015021	Yu'un ta vo'one ono'ox tal , ta jujun lum c'alal ja'o sc'ac'alil ta xcux yo'ntonique , ja' ono'ox ta xaptaic ta nail tsobobbailetic yu'unic li smantaltac Dios laj yal comel Moisés ta vo'onee — xi li Santiagoe .
44015022	Ja' yu'un li yajtacbolaltac Jesús xchi'uc li jcholc'opetique xchi'uc scotol li jch'unolajeletic ta Jerusalene lec laj ya'yic . Jech la snopic ti ja' lec ac'o st'ujic jayibuc viniquetic , yu'un tstaquic batel ta Antioquía xchi'uc li Pablo xchi'uc Bernabee . Ja' la st'ujic Judas , Barsabás xchibal sbi , xchi'uc Silas . Ja' jcholc'opetic .
44015023	Jech la spasic li cartae ; ja' laj yich'ic batel li Judas xchi'uc Silase . Jech laj yalic batel ta vun : “ Jchi'iltac ta sventa Cajvaltic , chabanucoxuc , vo'oxuc ti yanlum cristianooxuc te nacaloxuc ta lum Antioquía , xchi'uc ta sjunul Siria banamil , xchi'uc ta Cilicia banamile , ta jc'opanotcutic tal ta carta , vu'uncutic li yajtacbolaluncutic Jesuse , vu'uncutic li jcholc'opuncutique , xchi'uc scotol li jchi'iltactic ta jch'unolajele .
44015024	Laj ca'icutic ti oy jayibuc jchi'iltacutic te italic ta atojolic ti li' iliquic batele . Pero muc ta jmantalcuticuc . Ja' no'ox tal yac' lo'ilajuc avo'ntonic ta sventa li c'usi laj yalboxuque .
44015025	Ja' yu'un li' la jnopcutic ti ta jtacutic tal ta atojolic chib jchi'iltactique . Ja' ta xchi'inic tal li Bernabé xchi'uc Pablo ti lec jc'anojcutique ,
44015026	ja' ti sq'uelanoj sbec'talic ta sventa li Cajvaltic Jesucristoe .
44015027	Ja' ta jtaccutic tal li Judase xchi'uc li Silase . Ja' chtal yalboxuc lec ta yeic noxtoc li c'usi la jnopcutique .
44015028	Yu'un jech la sc'an Ch'ul Espíritu xchi'uc vu'uncutic ti mu'yuc ta xcac'cutic ol avicatsique . Ja' no'ox chacalbotcutic tal jech chac li'i :
44015029	Mu me xati'ic c'usitic ac'bil ta smoton li loc'ometic ti cuybilic ta Diose , mu me xati'ic ch'ich' , mu me xati'ic li c'usi mich'bil ta snuc' chchame , mu me xamulivajic . Me chach'unic scotol le'e , lec c'usi chapasic . Ja' no'ox jech chacalboxuc tal . Te ac'o xchi'inoxuc li Diose ” , xiic batel ta carta .
44015030	Jech ibatic li boch'otic it'ujatique . Te ic'otic ta Antioquía , c'ot stsobic scotol li jch'unolajeletique . Laj yac'beic li cartae .
44015031	C'alal la sq'uelic li cartae , xcuxet ic'ot yo'ntonic ti jech i'ac'batic batel spatubil yo'ntonique .
44015032	Li Judas xchi'uc Silase ja' j'alc'opetic yu'un Dios ec . Jech la spatbeic yo'nton li jch'unolajeletique ; itsatsub comel lec yo'nton yu'unic ta sventa ti ep la xchi'inic ta lo'ile .
44015033	Te ijoc'tsajic jayibuc c'ac'al . Ts'acal to jech i'albatic yu'un li jch'unolajeletique : — Lec oy , junuc avo'nton sutanic batel ta stojol li boch'o la stacoxuc tale — x'utatic .
44015035	Li Pablo xchi'uc Bernabee te icomic ta Antioquía ec . Te ichanubtasvanic , la xcholic Lequil A'yej ta sventa Cajvaltic . Oy ep boch'otic yan la xcholic noxtoc .
44015036	C'alal i'ech' jayibuc c'ac'ale , li Pabloe jech laj yalbe li Bernabee : — Bat jvu'lantic yan velta li jch'unolajeletic ta scotol lumetic ti bu la jcholbetic sc'op Cajvaltique . Bat jq'ueltic c'u x'elanic — xut .
44015037	Li Bernabee tsc'an ta xic' batel li Juane , ja' li Marcos xchibal sbie .
44015038	Pero li Pabloe muc sc'an xic' batel . Yu'un c'alal te oyic ta Panfiliae , te la svoc' sba sutel li Marcose ; muc xchi'inatic batel ta abtel .
44015039	Ta sventa ti tsots laj yut sbaique , jech te la svoc' sbaic o . Li Bernabee laj yic' batel xchi'in li Marcose ; i'ochic ta barco , ibatic ta Chipre banamil .
44015040	Li Pabloe ja' laj yic' batel xchi'in ec li Silase . Li jch'unolajeletique la sc'anbeic Cajvaltic ti ac'o xchi'in batel li chibique , jech ibatic .
44015041	Te ijelovic batel ta Siria banamil xchi'uc ta Cilicia banamil . Ech' stsatsubtasbeic yo'nton li jujutsob jch'unolajeletique .
44016001	Ts'acal ic'otic ta lum Derbe xchi'uc ta lum Listra li Pablo xchi'uc Silase . Te nacal ta Listra jun jch'unolajel la staic , Timoteo sbi . Ja' judío ants li sme'e , ja' jch'unolajel ; yan li stote ja' grecia vinic .
44016002	Li jch'unolajeletic ta Listra xchi'uc ta Iconioe lec sc'oplal yu'unic li Timoteoe .
44016003	Li Pabloe tsc'an chic' batel xchi'in li Timoteoe . Jech laj yac'be yich' circuncisión ta scoj ti oy ep judioetic bu ta xbatique , xchi'uc sna'oj scotolic ti ja' grecia vinic li stote .
44016004	C'alal ijelovic ta jujun lume , laj yalbeic jch'unolajeletic c'usi la xchapan li yajtacbolaltac Jesuse xchi'uc li jcholc'opetic ta Jerusalene , yu'un ac'o xch'unic ec .
44016005	Jech itsatsub lec yo'nton li jujutsob jch'unolajeletique ; i'ayin lec xch'unojel yo'ntonic , xchi'uc i'epajic ta jujun c'ac'al .
44016006	Li Pablo xchi'uc xchi'iltaque ibatic ta scotol Frigia banamil xchi'uc ta Galacia banamil , yu'un ipajesatic yu'un Ch'ul Espíritu ti mu to me xbat xcholic sc'op Dios ta Asia banamile .
44016007	C'alal ic'otic ta sts'aquil Misia banamile , ta ox xbatic ta Bitinia banamil . Pero ipajesatic yu'un li Ch'ul Espiritue .
44016008	Jech te ijelovic ta Misia banamil ; te ic'otic ta lum Troas .
44016009	Li Pabloe ta ac'ubaltic i'ac'bat yil ta xch'ulel jun macedonia vinic . Laj yil te va'al ta xc'opanat : “ Batic ta Macedonia banamil , bat coltauncutic ” , x'utat .
44016010	C'alal jech laj yile , la jchapan jbacutic sventa chibatcutic ta Macedonia banamil . Yu'un la jna'cutic ti jech la sc'an Dios te chbat jcholcutic li Lequil A'yej ta sventa Cajvaltique .
44016011	Te li'ochcutic ta barco ta lum Troas ; tuc' libatcutic ta Samotracia banamil , cacal ta nab . Ta yoc'omal te lic'otcutic ta lum Neápolis .
44016012	Ts'acal libatcutic ta lum Filipos ; ja' jun muc'ta lum te ta Macedonia banamil ti ja' xa slumalic c'otem li romaetique . Te lijoc'tsajcutic jayibuc c'ac'al .
44016013	C'alal la sta sc'ac'alil ta xcux yo'ntonique , liloc'cutic batel ta pat lum . Libatcutic ta ti' uc'um , yu'un bat jq'uelcutic me te tsobol ta sc'opanic Dios ti bu ono'ox ta stsob sbaique . Te lichoticutic , te la jcholbecutic sc'op Dios li antsetic te la jtacutique .
44016014	Oy jun ants laj ya'ay li c'usi laj calcutique , Lidia sbi ; liquem tal ta lum Tiatira . Ja' yabtel ta xchon yax'elan poc' . Lec yich'oj ta muc' Dios . Ijambat yo'nton yu'un Cajvaltic , jech scotol yo'nton laj ya'ay c'usi laj yal li Pabloe .
44016015	Jech te laj yich'ic vo' sjunulic ta na . Ts'acal jech laj yalbuncutic : — Me chach'unic ti ta melel jun co'nton la jch'un Cajvaltique , avocolicuc ochanic ta jna , li' xanaquiique — xi . La sc'anbuncutic vocol ti te ac'o comcuncutic ta snae .
44016016	Ta yan c'ac'al libatcutic yan velta yo' bu ta stsob sbaic ta sc'opanel Diose . Te ital snupuncutic ta be jun tseb . Lec sna' xt'unulaj , xchi'uc lec sna' c'usitic ta xc'ot ta pasel , yu'un ochem pucuj ta yo'nton . Li yajvaltaque solel ep la spasic canal ta sventa ti lec sna' xt'unulaj li tsebe .
44016017	Te la xchi'inuncutic batel jchi'uc li Pabloe ; tsots i'avan , jech laj yal : — Li viniquetic li'i ja' yajtuneltac Muc'ul Dios ta vinajel . Ja' ta xalboxuc ava'yic c'u x'elan xu' chacolic — xi li tsebe .
44016018	Ep c'ac'al jech la spas li tsebe , ja' yu'un chopol laj ya'ay li Pabloe . Ijoyij , jech laj yalbe li pucuje : — Ta jtacot loq'uel ta svu'el Jesucristo . Loc'an ta yo'nton li tsebe — xut . Jech ta ora iloc' li pucuje .
44016019	Li yajvaltac tsebe laj yilic ti mu'yuc xa ta spasic o canal ta sventa li tsebe , ja' yu'un la stsaquic li Pablo xchi'uc Silase . La snitic batel ta stojol j'abteletic te yo' bu tstsob sbaic sventa ta xchapanvanique .
44016020	C'alal c'ot yaq'uic ta stojol li j'abteletique , jech laj yalic : — Li judío viniquetic li'i ja' ta socbeic sjol cristianoetic li' ta jlumaltique .
44016021	Oy yan c'usi ta xaq'uic ta chanel ti mu jechuc jtaleltic li vu'utique . Mu xu' ta jch'untic , mu xu' ta jpastic jech , yu'un vu'utic romautic — xiic .
44016022	Jech iliquic scotol li cristianoetique ; la scontrainic li Pablo xchi'uc Silase . Li j'abteletique la sloc'beic sc'u' li Pablo xchi'uc Silase ; laj yalic mantal ti ac'o yich'ic majel ta te'e .
44016023	C'alal laj yac'beic ep te'e , la stiq'uic ta chuquel . Laj yalbeic jchabichuquinab ti ac'o xchabi leque .
44016024	C'alal laj yich' tsots mantal li jchabichuquinabe , la stic' ochel ta bats'i yutil chuquinab . La slats'be yacanic ta lats'ubte' .
44016025	Ta o'lol ac'ubal la sc'opanic Dios li Pablo xchi'uc Silase , xchi'uc iq'uejinic ta sq'ueoj Dios . Te laj ya'yic li yan jchuqueletique .
44016026	Jech ta ora no'ox ital tsots niquel . Inic c'alal ta snacleb li chuquinabe . Ta ora ijaman scotol li sti' chuquinabe ; isolan loq'uel li cadenaetic ti chucbilic o li jchuqueletique .
44016027	C'alal ijulov li jchabichuquinabe , laj yil ti jamajtic xa li ti' chuquinabe . Jech la sloq'ues yespada , ta xa'ox smil sba stuc , yu'un la snop ti jatovenic xa scotol li jchuqueletique .
44016028	Tsots i'avan li Pabloe , jech laj yal : — ¡ Mu xamil aba , li' oyuncutic jcotolcutique ! — xut .
44016029	Li jchabichuquinabe la sc'an sc'oc' . I'och batel ta anil ta yut chuquinab . Xt'elt'un xa ta xi'el la spatan sba ta stojol li Pablo xchi'uc Silase .
44016030	Ta ora la sloq'ues tal ta yut chuquinab , jech ijac'batic : — Viniquetic , ¿ c'usi ta jpas ti xu' chicol oe ? — xi .
44016031	Itac'ovic : — Ch'uno li Cajvaltic Jesuse , jech chacol li vo'ote , xchi'uc jech ta xcolic scotol te ta sjunul ana — xutic .
44016032	Te laj yalbeic sc'op Cajvaltic scotolic te ta sjunul sna .
44016033	Li jchabichuquinabe te no'ox ta yac'ubalil la xpoxtabe ta ora li xtuch'emalique . Jech ta ora te i'ac'bat yich' vo' sjunulic ta na .
44016034	Ts'acal laj yic' batel ta sna li Pablo xchi'uc Silase , laj yac'be sve'elic . Toj xcuxet no'ox yo'nton sjunulic ta na ta sventa ti laj xa xch'unic Diose .
44016035	C'alal isacube , li j'abteletique la staquic batel jayibuc mayoletic , jech laj yalbeic batel : — Bat albo li jchabichuquinabe ac'o scolta batel li chib viniquetique — xutic .
44016036	Ja' yu'un li jchabichuquinabe jech bat yalbe li Pabloe : — Li j'abteletique laj yalbun tal mantal ti xu' chajcoltaoxuc batele . Ja' yu'un xu' chabatic ; junuc avo'ntonic batel — x'utatic .
44016037	Pero li Pabloe jech laj yalbe li mayoletique : — Li j'abteletique ta stojol scotol cristianoetic laj yac'buncutic te' . Mu'yuc la xchapanuncutic ba'yuc ; jech no'ox la stic'uncutic ta chuquel noxtoc . Li' ta orae tsc'an chisloq'uesuncutic ta mucul . Pero mu'yuc sc'oplal ta spasic jech , yu'un li vu'uncutique voq'uemuncutic ta yosilal Roma . Ja' lec ac'o tal sloq'uesuncutic stuquic — xut .
44016038	Jech isutic batel li mayoletique , bat yalbeic j'abteletic c'usi laj yal li Pabloe . C'alal laj ya'yic ti te voq'uemic ta yosilal Romae , toj xi'el ic'otic .
44016039	Jech italic li j'abteletique , tal slequilc'opanic li Pablo xchi'uc Silase . La sloq'uesic ta chuquel ; la sc'anbeic vocol ti ja' lec ac'o loq'uicuc batel ta lume .
44016040	C'alal iloq'uic ta chuquele , te ibatic ta sna li Lidiae . Te ech' stsatsubtasbeic yo'nton li jch'unolajeletique , jech iloq'uic batel .
44017001	Li Pablo xchi'uc Silase te ijelovic batel ta lum Anfípolis xchi'uc ta lum Apolónia . Te ic'otic ta lum Tesalónica yo' bu oy jun nail tsobobbail yu'un li judioetique .
44017002	Li Pabloe jech stalel o ti ta xbat ta nail tsobobbaile , jech bat ochuc oxib velta ta nail tsobobbail ti c'alal yorail ta xcux yo'ntonique . Te la stsac sbaic ta lo'il ta sventa sc'op Dios xchi'uc li xchi'iltaque .
44017003	Laj yac'be yil , laj yac'be lec sna'ic ti jech ono'ox ts'ibabil ta sc'op Dios ti ta persa ta xich' vocol li Cristoe , xchi'uc ti ta persa ta xcha'cuxie . Jech laj yalbe : — Ja' li Jesús ti li' chacalboxuc sc'oplale , ja' li Cristoe — xut .
44017004	Oy jayibuc israeletic la xch'unic Cajvaltic , jech la xchi'inic li Pablo xchi'uc Silase . Xchi'uc ep yanlum cristianoetic la xch'unic ec ti yich'ojic ono'ox ta muc' Diose . Xchi'uc ep antsetic lec ich'bilic ta muc' la xch'unic noxtoc .
44017005	Pero li judioetic ti mu xch'unique ven it'ix yo'ntonic . Jech la stsobic jayibuc chopol viniquetic ti te no'ox xva'etic ta ch'ivite . C'alal ep xa stsoboj sbaique , lic socbeic sjol scotol li cristianoetic te ta lume . Jech scotolic ibatic ta sna jun vinic Jasón , yu'un tsc'an ta snitic loq'uel li Pablo xchi'uc Silase , yu'un chbat yaq'uic ta sc'ob li cristianoetique .
44017006	Pero mu'yuc te la staic , ja' yu'un ja' la stsaquic tal li Jasone xchi'uc jayibuc jch'unolajeletic . C'ot yaq'uic ta stojol li j'abteletic te ta lume . Tsots i'avanic , jech laj yalic : — Oy viniquetic ti ja' ta socbeic sjol cristianoetic ta sbejel banamile ; vulemic xa li' ta jlumaltic noxtoc .
44017007	Li Jasón li'i laj yic' ochel ta sna . Scotolic mu sc'an xch'unic mantal yu'un li Cesare , yu'un chalic ti oy yan muc'ta ajvalile , ja' la Jesús sbi — xiic .
44017008	C'alal laj ya'yic scotol li cristianoetique xchi'uc li j'abteletic te ta lume , iliquic ta vochlajetel scotolic .
44017009	Pero li Jasón xchi'uc xchi'iltaque laj yaq'uic taq'uin , jech icoltaatic batel .
44017010	Li jch'unolajeletique ta ora no'ox la staquic batel ta ac'ubaltic ta lum Berea li Pablo xchi'uc Silase . C'alal ic'otic ta Bereae , te i'ochic ta nail tsobobbail yu'un li judioetique .
44017011	Li israeletic te ta Bereae ja' lec yo'ntonic . Mu jechuc yo'ntonic jech chac c'u cha'al li israeletic ta Tesalonicae . Yu'un ta scotol yo'ntonic laj ya'ibeic sc'op li Pabloe . Scotol c'ac'al la sq'uelic li sc'op Diose , yu'un tsq'uelic me xco'laj xchi'uc c'usi ta xchol li Pabloe .
44017012	Jech ep israeletic la xch'unic , xchi'uc ep greciaetic la xch'unic noxtoc . Ep antsetic lec ich'bilic ta muc' la xch'unic ec , xchi'uc ep viniquetic la xch'unic noxtoc .
44017013	Li judioetic te ta Tesalonicae laj ya'yic ti te xa ta xchol sc'op Dios ta Berea noxtoc li Pabloe , jech bat socbeic yo'nton noxtoc li cristianoetic te ta Bereae .
44017014	Li jch'unolajeletique ta ora la staquic batel ta ti'nab li Pabloe . Yan li Silas xchi'uc Timoteoe te icomic ta Berea .
44017015	Li boch'otic ay yaq'uic li Pabloe te to ay yaq'uic comel ta lum Atenas . C'alal tsutic xa'oxe , laj yich'ic tacbel batel mantal yu'un Pablo ti ac'o c'ot yalbeic Silas xchi'uc Timoteo ti ac'o baticuc ta ora yo' bu oy li Pabloe . Jech isutic batel .
44017016	C'alal te chmalavan ta Atenas li Pabloe , chopol yo'nton laj ya'ay c'alal laj yil ti puru loc'ometic scuyoj ta sdiosic li cristianoetic te ta lume .
44017017	Jech te la stsac sbaic ta lo'il ta sventa sc'op Dios xchi'uc li xchi'iltaque xchi'uc li yanlumetic ti yich'ojic ta muc' Diose . Jujun c'ac'al laj yalbe sc'op Dios li boch'otic te la sta ta ch'ivite .
44017018	Jech noxtoc oy jayibuc jchanubtasvanejetic yu'un epicuroetic xchi'uc jchanubtasvanejetic yu'un estoicoetic la stsac sbaic ta lo'il xchi'uc li Pabloe . Oy jayibuc jech laj yalic : — ¿ C'usi chal li chochob-e vinic le'e ? — xiic . Oy yantic jech laj yalic : — Ja' jcholc'op yu'un yan diosetic yilel — xiic . Yu'un li Pabloe ja' la xcholbe sc'oplal li Jesuse , xchi'uc laj yalbe sc'oplal ti icha'cuxie .
44017019	Jech laj yiq'uic batel ta Areópago li Pabloe . Jech laj yalbeic : — ¿ Me xu' chavalbun ca'icutic ec li c'usi ach' chachanubtasvan oe ?
44017020	Yu'un yan to ta a'yel chca'icutic , ja' yu'un ta jc'an chca'ibecutic smelol — xiic .
44017021	Yu'un scotol li atenas cristianoetique xchi'uc li yanlum cristianoetic te nacajtique mu'yuc c'usi yan oy ta yo'ntonic ; ja' no'ox oy ta yo'ntonic tsc'an cha'yic , tsc'an chalic c'usitic ach' lo'ilal .
44017022	Ja' yu'un li Pabloe lic sva'an sba ta o'lol yo' bu stsoboj sbaic ta Areopagoe . Jech laj yalbe : “ Atenas viniquetic , ta xquil ti scotol avo'ntonic chac'an chavich'ic ta muc' diosetique .
44017023	Yu'un c'alal lixanov li' ta alumalique , laj quil ti ep c'usitic chavich'ic ta muq'ue . Laj quil noxtoc jun scajleb matanal , jech ts'ibabil chac li'i : ‘ JA' SCAJLEB SMOTON LI DIOS TI MU XCOTQUINTIQUE ’ , xi ts'ibabil . Li Dios ti chavac'beic smoton ti mu xavotquinique , ja' chacalboxuc ava'yic sc'oplal li vu'une .
44017024	“ Li Dios ti la spas banamil xchi'uc scotol c'usitic oye ja' yajval li vinajel banamile . Jech mu xnaqui ta ch'ulnaetic pasbil ta sc'ob cristianoetic .
44017025	Muc vu'uticuc ta xcac'betic li c'usi sc'an yu'une . Li stuque ja' ta xac' chijcuxiutic , xchi'uc ja' ta xac' quich'tic ic' . Ja' ta xac'butic scotol .
44017026	“ Li Diose jchop no'ox sts'unubal la spas li jaychop cristianoetique , yu'un jech ac'o naquiicuc ta scotol banamil . Xchi'uc bisbil yu'un c'u sjalil yorailic ta jujuchop , xchi'uc chapanbil yu'un bu c'alal yosilalic ta jujuchop .
44017027	Yu'un ti la spas cristianoetic li Diose , yu'un jech ac'o sa'ic li Diose . Me ta sa'ilan ya'yique , xu' ta staic . Yu'un li Diose mu nomuc oy ta jtojoltic jujunutic .
44017028	Yu'un ja' ta sventa ti cuxulutique xchi'uc ti ta jpastic c'usi ta jpastique xchi'uc ti li' oyutic ta sba banamile . Jech chac c'u cha'al laj yalic jayibuc bijil viniquetic avu'unique : ‘ Vu'utic xnich'nabutic li Diose ’ , xiic .
44017029	Ta melel xnich'nabutic li Diose , jech mu xu' ta jnoptic ti ja' Jch'ultotic li c'usitic pasbil ta c'anal taq'uin , ta saquil taq'uin , xchi'uc li c'usitic pasbil ta tone . Yu'un le'e yabtel no'ox cristiano ; la snop no'ox stuquic ti jech la spasique .
44017030	Ta vo'onee muc to'ox xac' ta venta c'u x'elan sbol talelic li cristianoetique . Pero li' ta orae oy mantal yu'un Dios ta sventa scotol cristianoetic buyuc no'ox oyic ti ac'o sutes yo'ntonic ta stojol Diose .
44017031	Yu'un li Diose sa'ojbe xa jun sc'ac'alil c'usi ora ta xich'ic chapanel scotol li cristianoetic ta banamile . Tuc' ta xchapanatic ta sventa ti c'u x'elan la spasic jujunique . Ac'bil xa ta ilel li boch'o ta xchapanvane , yu'un icha'cuxesat xa loq'uel ta smuquinal yu'un li Diose ” , xi li Pabloe .
44017032	C'alal laj ya'ibeic sc'oplal ti oy boch'o cha'cuxeme , oy jayibuc ja' no'ox ilabanvanic . Oy yantic jech laj yalic : — Ta yan velta xu' ta xca'icutic noxtoc li c'usi laj avale — xutic .
44017033	Jech iloc' batel li Pabloe .
44017034	Oy jayibuc la xch'unic , jech la xchi'inic batel li Pabloe . Oy jun vinic la xch'un , Dionisio sbi . Ja' jun li boch'o te tstsob sbaic ta Areopagoe . Oy jun ants la xch'un noxtoc , ja' Dámaris sbi . Oy to yantic la xch'unic noxtoc .
44018001	C'alal jech ic'ot ta pasele , iloc' batel ta Atenas li Pabloe ; ibat ta lum Corinto .
44018002	Te c'ot sta ta lum Corinto jun judío vinic , Aquila sbi . Te voq'uem ta Ponto banamil . Ach' to iloq'uic ta Italia banamil xchi'uc li yajnile , Priscila sbi , yu'un laj yal mantal muc'ta ajvalil Claudio ta Roma ti ac'o loq'uicuc scotol li judioetique . Jech ibat svu'lan li Pabloe .
44018003	Ta sventa ti co'ol yabtelique , jech te la xchi'in sbaic ta naclej ; te co'ol i'abtejic . Li yabtelique ja' ta sts'isic nucul sventa carpanaetic .
44018004	Ta jujun sc'ac'alil ta xcux yo'ntonique ibat ta nail tsobobbail li Pabloe ; te la xchi'in ta lo'il li judioetique xchi'uc li yanlumetique , yu'un oy ta yo'nton chac'be sutes yo'ntonic .
44018005	C'alal iloq'uic tal ta Macedonia li Silas xchi'uc Timoteoe , te italic ta Corinto . Li Pabloe te yac'ojbe yipal xcholel sc'op Dios . Jamal laj yalbe judioetic ti ja' Cristo li Jesuse .
44018006	Pero li israeletique lic scontrainic , lic chopolc'optaic . Jech te la slilin sc'u' ta stojolic , jech laj yalbe : — Te chacuch comel atuquic li amulique . Li vu'une mu'yuc jmul . Tana li'i ja' te chibat ta stojol li yanlum cristianoetic ti mu xotquinic Diose — xut .
44018007	Jech iloc' batel ta nail tsobobbail li Pabloe ; ibat ta sna jun vinic , Ticio Justo sbi . Ja' lec yich'oj ta muc' Dios . Te oy sna ta sts'el nail tsobobbail .
44018008	Te oy jun vinic , Crispo sbi ; ja' banquilal te ta nail tsobobbail . La xch'unic Cajvaltic scotolic te ta sjunul sna . Ep Corinto cristianoetic la xch'unic noxtoc , jech te laj yich'ic vo' .
44018009	Ja' yu'un li Cajvaltique ta ac'ubaltic laj yac' sba ta ilel ta stojol li Pabloe , jech laj yalbe : “ Mu me xaxi' . Cholo ono'ox li jc'ope ; mu me xacomtsan xcholel .
44018010	Vu'un ta jchi'inot . Me junuc mu'yuc boch'o xu' chac' sc'ob ta atojol sventa oy c'usi chaspasbicot , yu'un oy ep cu'untac li' ta lume ” , x'utat .
44018011	Jech te ijoc'tsaj o'lol xchibal jabil li Pabloe ; te ichanubtasvan ta sc'op Dios .
44018012	Pero c'alal i'och ta ajvalilal ta Acaya banamil li Galione , li judioetique jmoj lic stsob sbaic ta scontrainel li Pabloe . Laj yiq'uic batel ta stojol li ajvalile ,
44018013	jech c'ot yalbeic : — Li vinic li'i mu'yuc lec c'u x'elan chac'be yich' ta muc' Dios li cristianoetique ; ja' tscontrain li mantaletic yu'un Romae — xiic .
44018014	C'alal ta ox xlic c'opojuc li Pabloe , li Galione jech lic yalbe li judioetique : — Judioetic , ti yu'unuc oy smule , xchi'uc ti oyuc c'usi tsots la spase , xu' ta xca'iboxuc lec ac'opic ti jechuque .
44018015	Pero me ta sventa no'ox c'usitic c'opal , c'usi biiletic , xchi'uc me ta sventa no'ox mantal avu'un atuquique , te q'uelo atuquic . Li vu'une mu jc'an jtic' jba ta xchapanel — xi .
44018016	Jech la stacan loq'uel ta spasubmantal .
44018017	Pero li yanlumetique la stsaquic jun israel vinic , Sóstenes sbi . Ja' banquilal te ta nail tsobobbail yu'un li israeletique . La smajic te ta yeloval spasub mantal li ajvalile . Pero li Galione muc stuc'ulan .
44018018	Li Pabloe ep to c'ac'al te icom ta Corinto . Ts'acal to la sc'opan comel scotol li jch'unolajeletique ; iloc' batel , bat stsac barco , yu'un tsut batel ta Siria banamil . Te la xchi'in batel li Aquila xchi'uc Priscilae . C'alal mu'yuc to'ox tstsac sbarco te ta Cencreae , laj yac' ta loq'uel sjol , yu'un laj xa spas li c'usi yaloj ta stojol Dios tspase .
44018019	C'alal ic'otic ta lum Efesoe , te la scomtsan li Aquila xchi'uc Priscilae . Li stuque bat ochuc ta nail tsobobbail li Pabloe . Te la stsaquilan sbaic ta lo'il xchi'uc li judioetique .
44018020	Li Aquila xchi'uc Priscilae la sc'anbeic vocol Pablo ti te to ac'o comuc ep c'ac'ale , pero li Pabloe muc xch'un .
44018021	La sc'opan comel , jech laj yalbe : “ Ta yan velta ta xtal jq'ueloxuc me jech la sc'an Diose ” , xut . Jech i'och ta barco , iloc' batel ta Éfeso .
44018022	C'alal iloc' ta barco ta lum Cesarea li Pabloe , te ibat sc'opan li jtsob jch'unolajeletic ta Jerusalene . Ts'acal to ibat ta Antioquía .
44018023	Te ijoc'tsaj jayibuc c'ac'al . Ts'acal to iloc' batel , xquechet bat sq'uel scotol li jch'unolajeletic ta jujun lum ta Galacia banamil xchi'uc ta Frigia banamile . La stsatsubtasbe lec comel yo'ntonic ta stojol Dios .
44018024	Ja'o te ic'ot ta Éfeso jun judío vinic , Apolos sbi , liquem ta lum Alejandría . Lec sna' xlo'ilaj , xchi'uc lec xchanoj sc'op Dios .
44018025	Lec chanubtasbil ta sventa c'usitic tsc'an li Cajvaltique . Ta scotol yo'nton ta xcholilan , xchi'uc lec jamal chchanubtasvan ta sventa li Jesuse , ac'o me ja' to no'ox ya'yojbe sc'oplal li ich' vo' laj yac' Juane .
44018026	Tsots yo'nton jamal la xchol ta nail tsobobbail . C'alal laj ya'yic li Aquila xchi'uc Priscilae , slecoj laj yiq'uic loq'uel , jech te i'albat lec smelol c'usitic tsc'an li Diose .
44018027	Li Apolose tsc'an ta xbat ta Acaya banamil . Li jch'unolajeletique lec laj ya'yic ti te ta xbate . Jech la sts'ibabeic batel carta li jch'unolajeletique , yu'un ac'o yich'ic ta muc' li Apolose . C'alal ic'ot ta Acaya banamil li Apolose , lec itun yu'unic li jch'unolajeletic ti xch'unojic xa ta sventa slequil yo'nton Diose .
44018028	Yu'un tsots yo'nton jamal laj yac' ta ilel ta satilal ti mu jechuc c'u x'elan xch'unojic li xchi'iltac ta judioale . Laj yac'be yilic bu ts'ibabil ta sc'op Dios ti ja' Cristo li Jesuse .
44019001	C'alal te oy ta lum Corinto li Apolose , li Pabloe ijelov batel ta vitsetic , jech iyal batel ta lum Éfeso ; te c'ot sta jayibuc jch'unolajeletic .
44019002	Jech la sjac'be : — ¿ Me laj avich'ic Ch'ul Espíritu ti c'alal laj ach'unic Cajvaltique ? — xut . Itac'ovic : — Mu'yuc ca'yojcutic me oy Ch'ul Espíritu — xiic .
44019003	— ¿ Boch'o ta sventa laj avich'ic vo' cha'e ? — xut . Itac'ovic : — Ja' laj quich'cutic vo' ta sventa li Juane — xiic .
44019004	Li Pabloe jech laj yalbe : — Li Juane laj yac' ich' vo' ta sventa ti sutem xa yo'ntonique . Laj yalbe ti ac'o xch'unic li boch'o ts'acal chtale , ja' li Jesuse — xi li Pabloe .
44019005	C'alal laj ya'yic jeche , laj yich'ic vo' ta sventa li Cajvaltic Jesuse .
44019006	C'alal laj yac' sc'ob li Pabloe , ivul ta stojolic li Ch'ul Espiritue , jech ic'opojic ta yan c'opetic ; laj yalic c'usi i'ac'bat sna'ic yu'un Dios .
44019007	Ti c'u yepal te oyique oy van lajchabuc viniquetic .
44019008	Li Pabloe oxib u te i'ochilan ta nail tsobobbail . Tsots yo'nton jamal laj yal , laj yac'be lec yilic ti ta xa xventainvan li Diose .
44019009	Oy jayibuc tsots yo'ntonic , jech muc xch'unic . Ta stojol scotol cristianoetic lic xchopolc'optaic li Lequil Bee . Jech iloc' batel li Pabloe . Laj yic' batel li jch'unolajeletique ; te bat stsob sbaic ta jun chanuvuntic yu'un jun vinic , Tirano sbi . Jujun c'ac'al te ichanubtasvan li Pabloe .
44019010	Chib jabil jech la spas , jech ep cristianoetic te ta Asia banamil laj ya'ibeic sc'op li Cajvaltique . Te oy li judioetique xchi'uc li greciaetique .
44019011	Li Diose la spas tsotsic sq'uelubil stsatsal ta sventa li Pabloe .
44019012	Jech oy ep boch'otic ja' no'ox laj yich'beic batel spanyo , o me sc'u' li Pabloe , c'ot yac'beic ta sbec'tal li jchameletique jech icolic o , xchi'uc iloc' o li pucujetic ti ochem ta yo'nton cristianoetique .
44019013	Oy judioetic te ic'otic ; ja' yabtel ta xanovic ta jujun lum yu'un ta xchanic sloq'uesel pucuj ta yo'nton cristianoetic . C'alal tstaquic loq'uel li pucuje , ta st'abbeic sbi Cajvaltic Jesús ec . Jech chalic : “ Ta jtacot loq'uel ta sbi Jesús , ja' li boch'o ta xcholbe sc'op li Pabloe ” , xiic .
44019014	Vucubic ti jech la spasique . Ja' xnich'nab jun judío vinic , Esceva sbi . Ja' banquilal yu'un paleetic .
44019015	Pero itac'batic yu'un li pucuje , jech laj yal : “ Xcotquin li Jesuse . Jna'oj boch'o noxtoc li Pablo chavalique . Pero li vo'oxuque , ¿ boch'ooxuc ? ” , x'utatic .
44019016	Li vinic ti ochem pucuj ta yo'ntone la sjip sba batel ta sba yac'olic , tsalbil ic'otic , yu'un ja' ech'em tsots xu' yu'un . Jech t'anajtic xa ijatovic loq'uel ta sna li vinique ; ep ituch'ic batel .
44019017	C'alal jech ic'ot ta pasele , laj ya'yic scotol li boch'otic te nacajtic ta Efesoe . Laj ya'yic c'alal ta judioetic xchi'uc c'alal ta greciaetic , jech ixi'ic scotolic . Ich'bil ta muc' ic'ot sbi li Cajvaltic Jesuse .
44019018	Li boch'otic xch'unojique ep lic yalic ta jamal li c'usi nopen xa'yic spasele .
44019019	Jech noxtoc ep boch'otic xchanojic mágia laj yich'beic batel li svunal yu'unique ; te la xchiq'uic ta stojol scotol cristianoetic . Lic yich'ic ta venta c'u yepal lajem staq'uinic ta sventa li vune . Ja' iloc' ech'em ta lajuneb yoxvinic ta mil ( 50,000 ) ta sep saquil taq'uin .
44019020	Jech i'epaj , ibol batel li sc'op Cajvaltique , yu'un toj ech'em stsatsal .
44019021	C'alal jech ic'ot ta pasele , ja'o la snop Pablo ti chbat ta Jerusalén c'alal me la xan scotol li Macedonia banamil xchi'uc Acaya banamile . Jech la snop : “ Me lic'ot ta Jerusalene , tsc'an chibat ta Roma noxtoc ” , xi .
44019022	Jech la stac jelovel ta Macedonia chib yajcoltaubbail , ja' li Timoteo xchi'uc Erastoe . Yan li stuque te to icom jayibuc c'ac'al ta Asia banamil .
44019023	C'alal te oy ta Éfeso li Pabloe , bats'i tsots iliquic ta vochlajetel cristianoetic ta scoj li Lequil Be laj yich' cholele .
44019024	Li boch'o la sliques c'ope ja' jun vinic , Demetrio sbi . Ja' yabtel ta smeltsan ta saquil taq'uin sloc'obal li sna me'dios Dianae . Bats'i ep la spasic canal xchi'uc li xchi'iltac ta abtele .
44019025	Li Demetrioe la stsob li boch'otic co'ol yabtelic xchi'uque , jech laj yalbe : “ Jchi'iltac , xana'ic ti ep ta jpastic canal ta sventa li cabteltique .
44019026	Pero avilojic , ava'yojic c'usi ta xalilan li vinic ti Pablo sbie . Mu ja'uc no'ox jech chalilan li' ta Éfeso ; jutuc xa mu scotoluc Asia banamil ya'yoj yu'un . Jech ep xa cristianoetic la svoc' sbaic ta sventa li c'usi chalilane . Yu'un chalilanbe cristianoetic ti mu ja'uc Dios li c'usitic pasbil ta c'abale .
44019027	Ta sventa le'e mu ja'uc no'ox xu' mu'yuc stu chc'ot li cabteltique . Xu' mu'yuc xa stu chc'ot noxtoc li xch'ulna jme'diostic Dianae . Jech noxtoc xu' mu xa x'ich'at o ta muc' li jme'diostic Diana ti lec ich'bil ta muc' yu'un scotol cristianoetic li' ta Asia banamil xchi'uc ta sbejel banamile ” , xi li Demetrioe .
44019028	C'alal laj ya'yic jeche , isoc sjolic . Tsots i'avanic : “ Ja' ac'o ich'atuc ta muc' li jmuc'ta me' diostic Diana , vu'utic li efesoutique ” , xiic .
44019029	Jech ivovij sjol scotol li cristianoetic te ta lume . La snet' sbaic ochel ta jun muc'ta na ta stsobobbail epal cristianoetic . Te la xjochic ochel chib macedonia viniquetic ; ja' Gayo xchi'uc Aristarco , ja' xchi'iltac ta xanubal li Pabloe .
44019030	Li Pabloe tsc'an ox chbat sc'opan li cristianoetique , pero muc x'ac'at batel yu'un li jch'unolajeletique .
44019031	Te oy jayibuc j'abteletic liquemic ta Asia banamil . Ja' lec sc'opan sbaic xchi'uc li Pabloe . La stacbeic batel mantal Pablo ti mu me xbat yo' bu tsobol li cristianoetique .
44019032	Li cristianoetique x'avlajetic no'ox liquel ; yantic o c'usitic chalic , yu'un icapij xa sjolic , xchi'uc ep mu sna'ic c'u yu'un ti te tsobolique .
44019033	Li judioetique la sujic batel jun xchi'ilic , Alejandro sbi . Yu'un ja' ac'o c'opojuc ta stojol li cristianoetique . Jech lic spas sc'ob li Alejandroe yu'un ac'o ch'aniicuc scotolic .
44019034	C'alal laj yilic ti ja' judío vinic li Alejandroe , muc xaq'uic c'opojuc . Tsots lic avanuc scotolic : “ Ja' ac'o ich'atuc ta muc' jme'diostic Diana , vu'utic li efesoutique ” , xiic . Oy van chibuc ora jech i'avanic .
44019035	Ja' yu'un li jts'ibajom te ta lume la spajes li cristianoetique . Jech laj yalbe : “ Jchi'iltac , vu'utic li efesoutique , scotol cristianoetic sna'ojic ti vu'utic jchabiojtic li xch'ulna jme'diostic Dianae xchi'uc li sloc'obal ti ibaj yalel tal ta vinajele .
44019036	Mu'yuc boch'o xu' ta xal ti mu jechuque . Ja' lec ch'anchanic . Mu me ta aniluc xanopic li c'usi chac'an chapasique .
44019037	Li chib viniquetic avic'ojic tal li'i mu'yuc soquesojic li xch'ulna jme'diostique ; mu'yuc bu yan xich' xalic ta stojol li jme'diostique .
44019038	Li Demetrio xchi'uc li boch'otic co'ol yabtelic xchi'uque , me ta xalic ti oy boch'o oy smule , ac'o yalic . Oy j'abteletic , oy ajvaliletic ac'o bat yalbeic li ya'yejique .
44019039	Me oy to c'usi yan chac'an chachapanique , ja' to ta jchapantic ti bu ora sc'ac'alil muc'ta tsobajel jech chac c'u cha'al chal li mantale .
44019040	Yu'un xi'bal sba jta o jmultic ta liquesejc'op avu'unic ti ep xavochlajetic li'i . Mu'yuc c'uxi xu' ta jpoj jbatic o c'u yu'un ti li' la jtsob jbatique ” , xi .
44019041	C'alal laj yal jeche , la stacan sutel scotol li cristianoetic te tsobolique .
44020001	C'alal ilaj yo'ntonic ta vochlajetel li cristianoetique , li Pabloe laj yic' li jch'unolajeletique ; laj yalbe comel c'usi lec ta pasel . La sc'opan comel ; iloc' batel , ibat ta Macedonia banamil .
44020002	Te ech' sq'uel scotol li jch'unolajeletic ta jujun lume . Ep la xchi'in ta lo'il ; la stsatsubtasbe lec comel yo'ntonic . Ts'acal ibat ta Grecia banamil .
44020003	Oxib u te ijoc'tsaj . C'alal ta xa'ox stsac batel barco yu'un tsut batel ta Siria banamile , ja' to laj ya'ay ti chapal xa chich' tsaquel yu'un xchi'iltac ta judioale , jech la snop ti chjelov batel yan velta ta Macedonia banamile .
44020004	Ja' la xchi'in batel Sópater liquem ta Berea xnich'on Pirro , xchi'uc Aristarco , xchi'uc Segundo liquemic ta Tesalónica . La xchi'in batel noxtoc li Gayo liquem ta lum Derbee , xchi'uc Timoteo , xchi'uc Tíquico , xchi'uc Trófimo liquemic ta Asia banamil .
44020005	Le'e ijelovic batel ; te c'ot smalauncutic ta Troas .
44020006	C'alal ilaj c'op li q'uin sventa pan ti mu'yuc yich'oj svolesubil xch'ute , la jtsaccutic batel barco ta Filipos . Ta yo'obal to c'ac'al te c'ot jtacutic ta lum Troas li yantique . Te lijoc'tsajcutic vucub c'ac'al .
44020007	Ta sliquebal xemuna , ja' li domingoe , la jtsob jbacutic xchi'uc jch'unolajeletic sventa ta jvoc'cutic pan . Li Pabloe ichanubtasvan c'alal to ta o'lol ac'ubal , yu'un ta yoc'omal xa ta xbat .
44020008	Yo' bu jtsoboj jbacutic ta toyol ta yoxcojal jolnae ep candiletic te stsanojic .
44020009	Te oy jun jilum querem , Eutíco sbi , te chotol ta ventana . Ta sventa ti jal ilo'ilaj li Pabloe , jech ital svayel li quereme . Ta sventa ti pim ibat li svayele , jech ipitc'uj yalel ta yoxcojal jolna . Chamen xa la spetic liquel .
44020010	Iyal batel li Pabloe ; la spatan sba ta sba yac'ol li quereme , la smey , jech laj yal : — Mu xavat avo'ntonic , icha'cuxi xa li quereme — xi .
44020011	Imuy batel yan velta li Pabloe . La svoc' li pane ; la jve'cutic jcotolcutic . Li Pabloe te to ichanubtasvan c'alal to isacub osil . C'alal isacube , liloc'cutic batel .
44020012	Cuxul xa laj yiq'uic batel li quereme ; xcuxet no'ox yo'nton scotolic .
44020013	Li vu'uncutique li'ochcutic batel ta barco ; libatcutic ta lum Asón . Yu'un sc'oplal ja' te chc'ot jtacutic li Pabloe , yu'un li stuque la snop ti ta yacan chbate .
44020014	C'alal la jta jbacutic ta Asone , laj quic'cutic ochel ta barco ; libatcutic ta lum Mitilene .
44020015	Te la jtsacutic batel yan barco noxtoc ; ta yoc'omal lic'otcutic ta stuq'uil Quío banamil . Ta yoc'omal liloc'cutic batel noxtoc . Te lijelovcutic ta Samos banamil ; te lic'otcutic ta lum Trogilio . Ta yoc'omal to lic'otcutic ta lum Mileto .
44020016	Ti jech la jpascutique , yu'un jech mu persauc te chjelov ta lum Éfeso li Pabloe yu'un naca me te ijoc'tsaj ta Asia banamil . Yu'un tsc'an ta xc'ot ta ora ta Jerusalén ti me xu' yu'une , yu'un tsc'an te oy ta yorail q'uin Pentecostés .
44020017	C'alal te oy ta lum Mileto li Pabloe , la stac ta iq'uel li jcholc'opetic yu'un jtsob jch'unolajeletic te ta lum Efesoe .
44020018	C'alal ivulique , jech laj yalbe : “ Vo'oxuque xana'ic c'u x'elan la jpas ti c'alal sba velta lic'ot ta atojolic ta Asia banamile , jech la jpas o scotol ora .
44020019	Solel biq'uit laj cac' jba c'alal litun yu'un li Cajvaltique . Ep iloc' ya'lel jsat ; ep laj quich' vocol ta sventa ti la xchapanic ti tsc'an chismilicun li jchi'iltac ta judioale .
44020020	Yu'un mu'yuc la jcomtsan yalel li c'usi lec jtunel avu'unique . Jamal laj calboxuc ava'yic ta stojol cristianoetic xchi'uc ta naetic .
44020021	Laj calbe ya'yic judioetic xchi'uc yanlum cristianoetic ti ac'o sutes yo'ntonic ta stojol Diose , xchi'uc ti ac'o xch'unic li Jesucristoe .
44020022	Li' ta orae sujbil co'nton chca'ay ti chibat ta Jerusalene . Mu jna' c'usi chipasbat te .
44020023	Ja' no'ox jna'oj c'usi yac'ojbun jna' Ch'ul Espíritu . Ta jujun lum ti bu lijelov tale , yac'ojbun jna' ti te xa smalaojun chuquel xchi'uc ep vocole .
44020024	Pero le'e mu xcac' ta co'nton . Ma'uc tsots sc'oplal chca'ay ti cuxulune . Ja' no'ox venta me jun co'nton o chcuch cu'un li anil jbats'ile , xchi'uc me ivu' cu'un li cabtel yac'ojbun Cajvaltic Jesuse , ja' ti ta jchol li Lequil A'yeje , ja' ti ep chc'anvan li Diose .
44020025	“ Li' ta orae ta jna' ti mu'yuc xa chavilbicun jsat yan velta acotolic , vo'oxuc ti la jcholboxuc ava'yic ti chventainvan li Diose .
44020026	Ja' yu'un jamal chacalboxuc ava'yic , li' ta orae mu'yuc chcom ta cac'ol me oy boch'o ch'ayel chbate .
44020027	Yu'un jamal laj cal scotol c'usi oy ta yo'nton li Diose . Mu'yuc bu la jmuc ta co'nton .
44020028	Ja' yu'un chabio me aba atuquic . Chabiic noxtoc li chijetique yu'un ja' avabtel la'ac'batic yu'un Ch'ul Espíritu ti c'alal lacomic ta jq'uelvanej yu'un jcholc'opetique . Jech sc'an chaq'uelic lec , yu'un li steclumal Cajvaltique smanojan ta xch'ich'al .
44020029	Yu'un c'alal batemun xa'oxe , jna'oj ti chtal jti'val oq'uiletic ta atojolique , chtal smil li chijetique .
44020030	Oy te no'ox ta xloc' ta atojolic li boch'otic toj chopol c'usi chalic sventa tslo'laic batel li jch'unolajeletique .
44020031	Ja' yu'un viq'uiluc me asatic . Mu me xch'ay ta avo'ntonic ti oxib jabil ta c'ac'al ta ac'ubal laj calboxuc ava'yic c'usi lec ta pasel li jujunoxuque ; ep la coc'taoxuc .
44020032	“ Ja' yu'un , jchi'iltac , chacac'oxuc comel ta sc'ob li Diose . Xchi'uc j'ech'el ch'unbeic o li sc'op ti chijyalbutic ti ep slequil yo'nton ta jtojoltique . Yu'un oy ep stsatsal , jech chach'iic o ta stojol li Diose , jech co'ol oy c'usi lec chavich' achi'uquic li yantic ti voc'bilic xa yu'un Diose .
44020033	Li vu'une mu'yuc boch'o la jc'upinbe staq'uin . Mu'yuc boch'o la jc'upinbe sc'u' spoc' .
44020034	Vo'oxuc xana'ic lec ti ta jc'ob jtuc li'abtej c'alal la jsa' c'usitic itun cu'uncutic jchi'uc li boch'otic la xchi'inune .
44020035	Laj cac'boxuc lec avilic ti tsc'an chij'abtejutique , yu'un jech xu' ta jcoltatic li boch'otic abul sbaique . Na'ic me ti jech laj yal comel li Cajvaltic Jesuse : ‘ Ja' toj ech'em xcuxet yo'nton li boch'o ta xaq'ue ; ja' mu sta jech li boch'o ta xich'e ’ , xi ” , xi li Pabloe .
44020036	C'alal laj yal jeche , la squejan sba scotolic ; la sc'opanbe Dios ta stojolic .
44020037	Jech iliquic ta oq'uel scotolic ; la smeyic li Pabloe , la sts'uts'ic .
44020038	Bats'i ep laj yat yo'ntonic ta sventa ti i'albatic ti mu'yuc xa ta xilbeic sat yan veltae . Jech la xchi'inic batel c'alal ta ti'nab yo' bu oy li barcoe .
44021001	C'alal la jvoc' jbacutique , li'ochcutic ta barco . Libatcutic ta stuq'uil Cos banamil . Ta yoc'omal lic'otcutic ta Rodas banamil . Ts'acal libatcutic ta lum Pátara .
44021002	Te la jtacutic yan barco chbat ta Fenicia banamil . Jech te li'ochcutic batel .
44021003	Te lijelovcutic ta xocon Chipre banamil ; ta stuq'uil ts'etc'ob icom cu'uncutic li Chipre banamile . Te libatcutic ta Siria banamil ; te lic'otcutic ta lum Tiro . Te liloc'cutic ta barco , yu'un te la scomtsan yicats li barcoe .
44021004	Oy jch'unolajeletic te la jtacutic , jech te licomcutic vucub c'ac'al . Li jch'unolajeletique ac'bil xa sna'ic yu'un Ch'ul Espíritu ti mu me xbat ta Jerusalén li Pabloe .
44021005	C'alal its'aqui li vucub c'ac'ale , liloc'cutic batel . Li jch'unolajeletique la xchi'inuncutic batel xchi'uc yajnil xnich'nabic c'alal to ta ti' lum . Jech te la jquejan jbacutic ta ti' nab ; la jc'opancutic Dios .
44021006	C'alal la jc'opancutic comel li jch'unolajeletique , li'ochcutic batel ta barco . Yan li stuquique isutic batel ta snaic .
44021007	Jech liloc'cutic batel ta lum Tiro ; libatcutic ta barco . Te lic'otcutic ta lum Tolemáida . Te c'ot jc'opancutic li jch'unolajeletique ; jun c'ac'al te la jchi'incutic .
44021008	Ta yoc'omal liloc'cutic batel te lic'otcutic ta lum Cesarea . Te li'ochcutic ta sna Felipe ti ja' yabtel spuquel Lequil A'yeje , ja' li xchi'ilic to'ox li vucub it'ujatique .
44021009	Oy chanib stseb li Felipee , mu'yuc to malijemic ; ja' j'alc'opetic yu'un Dios ec .
44021010	C'alal te oyuncutic ep c'ac'ale , te ic'ot jun j'alc'op , Agábo sbi . Te ilic tal ta Judea banamil .
44021011	Te ic'ot sc'opanuncutic . I'ich'bat xchuc li Pabloe ; lic xchuc yoc sc'ob stuc . Jech laj yal : — Li Ch'ul Espiritue laj yalbun ti ja' jech ta xc'ot yich' chuquel yu'un judioetic te ta Jerusalén li yajval chuquil li'i . Ta x'ac'at ta sc'ob yanlum cristianoetic ti mu xotquinic Diose — xi li Agaboe .
44021012	C'alal laj ca'icutic jeche , la jc'anbecutic vocol jcotolcutic xchi'uc jch'unolajeletic ta Cesarea ti mu me xbat ta Jerusalene .
44021013	Li Pabloe jech laj yal : — ¿ C'u yu'un chavoc'taicun ? ¿ C'u yu'un chavaq'uic cat co'nton ? Li vu'une xu' te chichucat ; xu' te chicham ta Jerusalén ta scoj li Cajvaltic Jesuse — xi .
44021014	C'alal laj quilcutic ti muc xu' cu'untic spajesele , jech te laj co'ntoncutic ta yalbel . — Lec oy , ja' ac'o c'otuc ta pasel c'usi tsc'an stuc li Cajvaltique — xcutcutic .
44021015	Jech te lic jchapan jbacutic ; libatcutic ta Jerusalén .
44021016	La xchi'inuncutic batel jayibuc li jch'unolajeletic te ta Cesareae . Oy jun jch'unolajel , Nasón sbi , te voq'uem ta Chipre banamil ; vo'one xa xch'unoj Cajvaltic . Sc'oplal ja' te chic'otcutic ta sna c'alal me lic'otcutic ta Jerusalene .
44021017	C'alal lic'otcutic ta Jerusalene , xcuxet no'ox yo'nton iloc' snupuncutic ta be li jch'unolajeletique .
44021018	Ta yoc'omal bat jchi'incutic li Pabloe , yu'un bat jc'opancutic li Santiagoe . Te tsobol scotolic xchi'uc jcholc'opetic c'ot jtacutic .
44021019	Li Pabloe lic sc'opan , xchi'uc xquechet lic yalbe ta jujuchop scotol c'usi la spas Dios ta stojol yanlum cristianoetic ti c'alal i'abteje .
44021020	C'alal laj ya'yique , laj yalbeic slequilal Dios . Jech laj yalbeic : — Quermano , li'i aviloj ti bats'i ep xa jchi'iltactic la xch'unic Cajvaltique . Pero scotolic tsots to sc'oplal cha'yic li smantaltac Dios laj yal comel Moisese .
44021021	Ya'yojic ac'oplal ti mu'yuc la lec chachanubtas li jchi'iltactic ta judioal te nacalic ta yosilal yanlum cristianoetic ti mu xotquinic Diose . Ta la xavalbe ti mu persauc ta xch'unic c'usi laj yal comel li Moisese , xchi'uc ti mu persauc ta xac'beic yich' circuncisión xnich'nabique , xchi'uc ti mu persauc ta spasic jech chac c'u cha'al jtaleltic ono'oxe .
44021022	¿ C'usi ta jpastic ? Yu'un ta persa ono'ox ta xa'yic jchi'iltactic ti talemot xae .
44021023	Ja' lec paso li c'usi ta xcalcutique . Oy chanib jchi'iltic li'i , yalojic ta stojol Dios ti oy c'usi sc'oplal tspasique .
44021024	Ja' xachi'in batel ta ch'ulna , bat ac'o abaic ta lecubtasel achi'uc . Vo'ot xatojbe li c'usi chaq'uic ta smoton Dios jujunique , xchi'uc li stojol sventa chac' ta loq'uel sjolique . Jech tsna'ic o scotol jchi'iltactic ti mu meleluc c'usi albil ta aventae , xchi'uc jech chilic ti chach'un c'usi chal li smantaltac Diose .
44021025	Li yanlum cristianoetic ti xch'unojic xa Cajvaltique , calojbetic xa batel ta vun ti mu me sti'ic li smoton loc'ometic ti cuybilic ta diose , ti mu me sti'ic ch'ich'e , ti mu me sti'ic c'usi mich'bil ta snuc' chchame , xchi'uc ti mu me xmulivajique — xutic li Pabloe .
44021026	Ja' yu'un li Pabloe ta yoc'omal laj yic' batel li chanibique ; laj yac' sbaic ta lecubtasel ta ch'ulna . Li Pabloe laj yalbe ya'yic bu ora tsts'aqui yu'unic ti chac' sbaic ta lecubtasele , yu'un jech xu' ta xac'beic smoton Dios jujunic .
44021027	C'alal jutuc xa'ox sc'an sts'aqui yu'unic li vucub c'ac'ale , oy jayibuc judioetic liquemic tal ta Asia banamil laj yilic ti te oy ta ch'ulna li Pabloe . Jech lic socbeic sjol li epal cristianoetic te oyique ; lic stsaquic li Pabloe .
44021028	Tsots i'avanic : “ ¡ Jchi'iltac , israeletic , la' coltauncutic ! Li vinic li'i ja' ti chanov ta buyuc no'oxe , ti chopol c'u x'elan chchanubtas li cristianoetique , yu'un ta scontrain li jlumaltique , xchi'uc li mantaletic cu'untique , xchi'uc li ch'ulna li'i . Jech noxtoc , li' ta orae laj xa yic' ochel ta ch'ulna li yanlum cristianoetique ; solel laj xa sbolibtas o li ch'ul banamil li'i ” , xiic .
44021029	Yu'un laj yilic ti oy la xchi'in sbaic ta xanubal te ta Jerusalén xchi'uc Trófimo li Pabloe . Li Trofimoe ja' te liquem tal ta Éfeso . Jech la snopic ti laj yic' ochel ta ch'ulnae .
44021030	Jech isoc sjol scotol li cristianoetic te ta lume . La stsob sbaic tal scotolic ; la stsaquic li Pabloe . La xjochic loq'uel ta pat coralton yu'un ch'ulna ; ta ora la smaquic li ti'coraltone .
44021031	Tsc'an ox ta smilic li Pabloe , pero oy boch'o bat yalbe ta ora mero banquilal soldado ti liquemic xa ta vochlajetel scotol li cristianoetic te ta lume .
44021032	Jech ta ora laj yic' batel ep yajsoldadotac xchi'uc jayibuc banquilal yu'un vo'vinic ( 100 ) soldadoetic . Ibatic ta anil yo' bu oyic li cristianoetique . C'alal laj yilic ti te chbat xchi'uc yajsoldadotac li mero banquilal soldadoe , mu'yuc xa la smajic li Pabloe .
44021033	C'alal ic'ot li mero banquilal soldadoe , la stsac li Pabloe . Laj yal mantal ti ac'o yich' chuquel ta cha'lic cadenae . Te la sjac' c'usi sbi xchi'uc c'usi smul li Pabloe .
44021034	Li cristianoetique i'avanic , pero yantic o c'usi laj yalic jujunic . Jech muc xa'ibe smelol li mero banquilal soldadoe , yu'un solel xvochlajetic no'ox . Jech laj yalbe soldadoetic ti ac'o yiq'uic batel ta snail soldadoetic li Pabloe .
44021035	C'alal ic'otic ta tec'ubal sventa ta xmuyic batel ta snail li soldadoetique , ta ora la xchechic muyel li Pabloe yu'un toj ech'em ta x'uts'intaat yu'un li cristianoetique .
44021036	Li cristianoetic te nabalic tale , tsots i'avanic : “ ¡ Ac'o chamuc ! ” , xiic .
44021037	C'alal ta xa'ox xotesic Pablo ta snail li soldadoetique , li Pabloe jech laj yalbe li mero banquilal soldadoe : — ¿ Me xu' ta jc'opanot cha'oxbeluc ? — xut . Itac'ov : — Aa , ¿ me xana' griego c'op ?
44021038	¿ Me mu vo'ocot li egipto vinicot ti ach' to no'ox laj aliques c'ope , ti laj avic' batel ta xocol banamil chanmil ( 4,000 ) jmilvanejetique ? — xut .
44021039	Itac'ov li Pabloe : — Vu'une judío vinicun . Te voq'uemun ta muc'ta lum Tarso te ta Cilicia banamil ti lec ich'bil ta muq'ue . Avocoluc ac'bun jc'opan li jchi'iltaque — xut .
44021040	Jech i'ac'bat sc'opan li xchi'iltaque ; iva'i te ta scojolcojol tec'ubal . La spas sc'ob ti ac'o ch'an xiicuque . C'alal ch'an xa xiique , lic c'opojuc ta hebreo c'op .
44022001	“ Moletic , jchi'iltac ta acotolic , a'yo ava'yic , li' ta jcholbe lec smelol ca'yej ta atojolic ” , xi .
44022002	C'alal laj ya'yic ti ta hebreo c'op ic'opoj li Pabloe , yo'to lec ich'aniic scotolic . Jech lic yal li Pabloe :
44022003	“ Vu'une jvinquilal jbatic , judío vinicun ec . Te livoc' ta lum Tarso ta Cilicia banamil , pero li' lich'i ta Jerusalén . Li' la jchan lec vun ta stojol li Gamaliele . Solel lec la xchanubtasun ta sventa scotol li mantaletic yu'un jmoltot jyame'tic ta vo'onee . Tsots sc'oplal laj ca'ay ta jch'unbe smantal Dios ec jech chac c'u cha'aloxuc li' ta orae .
44022004	Ja' to'ox jech laj cuts'inta ec li boch'otic stamojic Lequil Bee ; solel ta jc'an ox ta jmilan o . La jtsacan batel viniquetic xchi'uc antsetic ; la jtic'an ta chuquel .
44022005	Li banquilal pale xchi'uc j'abteletique yiloj ta satic ti jech la jpase . Yu'un ja' laj yac'bicun batel lec svunal ta sventa li jch'unolajeletic ta Damascoe , yu'un jech xu' ta jchucan tal , chquic' tal li' ta Jerusalén . Yu'un ta jc'an li' ac'o yich'ic uts'intael .
44022006	“ Pero c'alal nopol xa'ox xi'ech' batel ta Damascoe , po'ot xa van o'lol c'ac'al , ta ora xleblej yalel tal tsots luz ta vinajel . Joyibtabilun lic'ot ta xojobal .
44022007	Liyal ta lum . Laj ca'ay oy boch'o la sc'opanun : ‘ Saulo , Saulo , ¿ c'u yu'un chavuts'intaun ? ’ , xiyutun .
44022008	Jech la jac'be : ‘ ¿ Boch'oot ? , Cajval ’ , xcut . Jech laj yalbun : ‘ Vu'un Jesusun ti liquemun tal ta Nazarete . Vu'un ti chavuts'intaune ’ , xiyutun .
44022009	Li boch'otic xchi'inojicun batele laj yilic ec li luze , pero muc xa'yic c'usi laj yal li boch'o la sc'opanune .
44022010	Li vu'une jech la jac'be : ‘ ¿ Cajval , c'usi chac'an ta jpas ? ’ , xcut . Jech laj yalbun : ‘ Lican , batan ta Damasco . Te chc'ot avich' albel scotol li c'usi jnopoj chapase ’ , xiyutun .
44022011	Ta sventa ti imac jsat yu'un saquil li luze , jech nitbilun xa li'och batel ta Damasco yu'un li jchi'iltaque .
44022012	“ Oy jun vinic te ta Damasco , Ananías sbi . Scotol yo'nton xch'unojbe smantal li Diose . Lec sc'oplal yu'un scotol li jchi'iltactic ta judioal te ta Damascoe .
44022013	Ja' ital sq'uelun ; te ivul ta jts'el , jech laj yalbun : ‘ Quermano Saulo , ac'o jamuc asat ’ , xiyutun . Jech ta ora ijam li jsate ; laj quilbe sat li Ananiase .
44022014	Jech laj yalbun : ‘ Li Dios yu'un jmoltot jyame'tic ta vo'onee ja' la st'ujot , yu'un ac'o ana' c'usi tsc'an yo'nton , xchi'uc ac'o avilbe sat li Boch'o Tuc' Yo'ntone , xchi'uc ac'o ava'ay c'usi chayalbot .
44022015	Vo'ot testigoot chac'ot yu'un ta stojol scotol cristianoetic , yu'un chavalbe ya'yic li c'usi laj avile xchi'uc li c'usi laj ava'ye .
44022016	Ja' yu'un li' ta orae , mu xamala jal ; ich'o vo' , ac'o ta poquel amul , c'anbo vocol ta stojol li Cajvaltique ’ , xiyutun li Ananiase .
44022017	“ C'alal lisut tal li' ta Jerusalene , bat jc'opan Dios ta ch'ulna . Pero oy c'usi laj yac'bun quil ta jch'ulel li Diose .
44022018	Laj quil jech laj yalbun : ‘ Ac'bo yipal loq'uel ta ora li' ta Jerusalene . Yu'un li achi'iltac li'i mu xich'ic ta muc' li c'usi chavalbe ya'yic ta jventae ’ , xiyutun .
44022019	Jech laj calbe : ‘ Cajval , sna'ojic scotol jchi'iltac ti vu'un la jtic'an ta chuquel , ti la jmajan ta nail tsobobbailetic li boch'otic xch'unojic ac'ope .
44022020	C'alal imilat li avajtunel Estebane , te oyun ec . Toj lec laj ca'ay ti ichame . Vu'un la jchabibe sc'u'ic li boch'otic imilvanique ’ , xcut .
44022021	Pero jech laj yalbun li Cajvaltique : ‘ Batan me , yu'un vu'un ta jtacot batel ta nom ta stojol li yanlum cristianoetique ’ , xiyutun ” , xi li Pabloe .
44022022	C'alal jech yepal ilo'ilaj li Pabloe , tsots lic avanicuc : “ ¡ Ulesic ta banamil li vinic le'e ; mu smeloluc me li' cuxul ta banamil ! ” , xiic .
44022023	Ta sventa ti toj ech'em ch-avanic , ti la sjip sc'u'ic xchi'uc ti ep tsjipic muyel ts'u'ilum ta toyole ,
44022024	ja' yu'un laj yal mantal mero banquilal soldado ti ac'o yiq'uic ochel ta snail soldadoetic li Pabloe . Laj yal noxtoc ti ac'o yac'beic nucule , yu'un jech ac'o loc'uc ta ye c'u yu'un ti jech ta xich' contrainel yu'un li xchi'iltaque .
44022025	C'alal laj xa'ox xchucbeic yoc sc'ob ta nucule , li Pabloe jech laj yalbe li banquilal soldado te va'ale : — ¿ Me oy mantal xu' chavac'beic nucul jun roma vinic ti c'alal mu'yuc to achapanojique ? — xut .
44022026	C'alal laj ya'ay li banquilal soldadoe , jech bat yalbe li banquilal yu'une : — Nopo me c'usi chapas . Yu'un li vinique ich'bil me ta venta yu'un Roma — xut .
44022027	Ta ora ital li banquilal soldadoe , jech la sjac'be li Pabloe : — ¿ Albun ca'ay me melel ti ich'bilot ta venta yu'un Romae ? — xut . — Melel — xi itac'ov li Pabloe .
44022028	Li mero banquilal soldadoe jech laj yal : — Li vu'une bats'i ep taq'uin laj cac' ti jech ich'bilun ta venta yu'un Roma lic'ote — xi . Li Pabloe jech laj yal : — Pero li vu'une ta jvoq'uebal ono'ox ich'bilun ta venta yu'un Roma — xi .
44022029	Li soldadoetic ti c'an xa yaq'uic nucule ta ora la scomtsanic li Pabloe . Jech ec li banquilal soldadoe ixi' ti c'alal laj ya'ay voq'uem ta yosilal Roma li Pabloe , yu'un ja' laj yal mantal ti ichucbat yoc sc'obe .
44022030	Ta yoc'omale , li mero banquilal soldadoe tsc'an cha'ay c'u yu'un ti ep ta xtic'bat smul yu'un xchi'iltac ta judioal li Pabloe , jech la sloq'ues ta chuquel . La stacan ta iq'uel li banquilal paleetique xchi'uc scotol li jchapanvanejetic ta ch'ulna yu'un judioetique . C'alal ivulique , laj yic' tal ta stojolic .
44023001	Li Pabloe la sq'uelbe lec sat scotol li jchapanvanejetic ta ch'ulnae , jech laj yalbe : — Jchi'iltac , li vu'une bats'i jun co'nton oyun o ta stojol li Diose . Ja' jechun o c'alal to tana — xi .
44023002	Ja' yu'un li banquilal pale Ananiase laj yal mantal ti ac'o smajbeic ye Pablo li boch'otic te nopol va'ajtique .
44023003	Li Pabloe jech laj yalbe : — Ja' ta xlic smajot stuc li Diose , vo'ot ti ja' jechot jech chac c'u cha'al pac'benal na ti bonbil lec ta tane . Chotolot xa chachapanun ta sventa smantaltac Dios acuyoj aba . Pero vo'ot atuc chabajbe smantal Dios ta sventa ti laj aval ac'o smajbicun quee — xut .
44023004	Li boch'otic te va'ajtique jech laj yalbeic li Pabloe : — ¿ Me ta melel chachopolc'opoj ta stojol li banquilal pale yu'un Diose ? — xutic .
44023005	Itac'ov li Pabloe : — Jchi'iltac , mu jna' me ja' banquilal pale le'e . Yu'un jech ts'ibabil ta sc'op Dios : ‘ Mu me xachopolc'opojic ta stojol li banquilaletic avu'unic te ta alumalique ’ , xi ts'ibabil — xut .
44023006	Li Pabloe la sna' ti oy saduceoetic xchi'uc fariseoetic te oyique , jech tsots lic c'opojuc te ta stojol li jchapanvanejetic ta ch'ulnae : — Jchi'iltac , li vu'une fariseoun . Bats'i xnich'onun fariseo . Ja' yu'un ta xchapanicun ta sventa ti jmalaoj , ti jch'unoj ti ta xcha'cuxiic animaetique — xi .
44023007	C'alal laj yal jeche , li fariseoetic xchi'uc saduceoetique lic stsaquilan sbaic ta c'op stuquic ta sventa li c'usi xch'unojique . Jech te la svoq'uilan sbaic .
44023008	Yu'un li saduceoetique chalic ti mu'yuc cha'cuxesele , ti mu'yuc j'almantale , xchi'uc ti mu'yuc jch'uleltique . Yan li fariseoetique xch'unojic ti oy scotol jech chac le'e .
44023009	Jech te iliquic o ta vochlajetel . Te lic sva'an sba jayibuc boch'otic lec xchanojic mantaletic ti xch'unojic fariseoe . Tsots lic c'opojicuc , jech laj yalic : — Mu'yuc la jtabetic smul li vinic li'i . Oy yic'al yu'un oy ic'opanat yu'un junuc li c'usi mu xquiltique , o me ic'opanat yu'un junuc yaj'almantal Dios — xiic .
44023010	Jech tsots ilic c'op yu'unic . Ja' yu'un li mero banquilal soldadoe ixi' me biq'uitic tslilinic li Pabloe , jech la stac batel soldadoetic , yu'un ac'o bat yiq'uic loq'uel tal ta anil ta stojol li jsa'c'opetique , yu'un ac'o yiq'uic ochel yan velta ta snail li soldadoetique .
44023011	Ta yac'ubalil laj yac' sba ta ilel Cajvaltic ta stojol li Pabloe , jech laj yalbe : “ Pablo , oyuc me lec stsatsal avo'nton . Ti c'u x'elan lac'opoj ta jventa li' ta Jerusalene , ja' no'ox me jech xac'opoj ta jventa te ta Roma noxtoc ” , xut .
44023012	Ta yoc'omal la stsob sbaic jayibuc judioetic ; la xchapanic ti ta smilic o li Pabloe . Laj yalic ta stojol Dios ti ac'o tuch'batuc yorailic me muc xcham yu'unique . Ja' yu'un laj yalic ti mu'yuc ta xve'ic , ti mu'yuc c'usi ta xuch'ic oe , ja' to me icham yu'unique .
44023013	Ech'em ta cha'vinic ( 40 ) viniquetic ti jech la xchapanique .
44023014	Jech bat yalbeic li banquilal paleetique xchi'uc li moletic yu'unique : — Li vu'uncutique laj xa calcutic ta jamal ti ta jip jbec'talcutic oe . Me jutuc mu'yuc c'usi ta jtuncutic o , ja' to me icham cu'uncutic li Pabloe .
44023015	Ja' yu'un vo'oxuc li jchapanvanejoxuc ta ch'ulnae , avocolicuc albeic mero banquilal soldado ti ac'o yic' loq'uel tal ta atojolic li Pabloe . Albeic ti oy c'usi lec chac'an chajac'beic ta sventa li smul tic'bile . Li vu'uncutique chapaluncutic xa sventa ta jmaccutic ta be — xutic .
44023016	Pero li c'usi la snopique laj ya'ay yichoc' li Pabloe . Jech i'och batel ta snail li soldadoetique , bat yalbe li svome .
44023017	Li Pabloe laj yic' jun banquilal soldado , jech laj yalbe : — Ic'o batel ta stojol mero banquilal soldado li querem li'i yu'un oy ya'yej ta xalbe — xut .
44023018	Li banquilal soldadoe laj yic' batel ta stojol mero banquilal soldado li quereme , jech c'ot yalbe : — Li Pablo te tiq'uil ta chuquele laj yic'un . Laj yalbun ti ac'o quic' tal ta atojol li querem li'i yu'un la oy c'usi chayalbot — xut .
44023019	Li mero banquilal soldadoe la stsacbe sc'ob li quereme ; laj yic' loq'uel jutuc , jech la sjac'be : — ¿ C'usi chac'an chavalbun ? — xut .
44023020	Itac'ov li quereme : — Li jchi'iltaccutic ta judioale laj xa xchapanic ti chtal sc'anbicot vocol ti oc'om ac'o avic' batel ta stojol jchapanvanejetic ta ch'ulna li Pabloe , yu'un la oy c'usi lec ta sjac'beic .
44023021	Pero mu me xach'un li c'usi ta xalique . Yu'un ech'em ta cha'vinic ( 40 ) vinic la xchapanic ti ta smaquic ta be li Pabloe . Laj xa yalic ta jamal ta stojol Dios ti mu'yuc ta xve'ic , ti mu'yuc c'usi ta xuch'ique ja' to me icham yu'unique . Ta ora le'e chapalic xa . Ja' xa no'ox tsmalaic li c'usi chavale — xi li quereme .
44023022	Li mero banquilal soldadoe la stac batel li quereme , jech laj yalbe : — Mu me boch'o xavalbe li c'usi laj avalbune — xut .
44023023	Li mero banquilal soldadoe la stac ta iq'uel chib banquilal soldado , jech laj yalbe : — Chapanic lajunvinicuc ( 200 ) avajsoldadoic , xchi'uc lajuneb xchanvinic ( 70 ) cajajtic ta ca' , xchi'uc lajunvinic ( 200 ) oy slanzaic . Yu'un chabatic c'alal ta Cesarea ta baluneb ora ac'ubal tana .
44023024	Chapanic ca'etic noxtoc sventa ta xcaji batel ec li Pabloe . Yu'un chaviq'uic batel ta stojol li ajvalil Felicse . Lec me ac'o c'otuc avu'unic — xut .
44023025	Li mero banquilal soldadoe la stacbe batel carta li Felicse . Jech laj yal batel :
44023026	“ Muc'ul ajvalil Felics , ta jc'opanot tal ta carta . Chabanucot chacalbot tal , vu'un Claudio Lisiasun .
44023027	Li vinic li'i itsacat yu'un li xchi'iltac ta judioale ; ta ox sc'an tsmilic . Pero vu'un ay jpoj loq'uel tal jchi'uc li cajsoldadotaque , yu'un laj ca'ay ti ich'bil ta venta yu'un Romae .
44023028	Laj cac' ta stojol li jchapanvanejetic ta ch'ulna yu'unique , yu'un ta jc'an chca'ay c'usi smul .
44023029	Pero laj ca'ay ti ja' no'ox tsc'an ta stic'beic smul ta sventa li mantaletic yu'unique . Mu'yuc smul ti xu' ta xmilate ; mu'yuc smul ti xu' ta xchucate .
44023030	C'alal laj ca'ay ti chapal xa yu'unic c'u x'elan xu' ta smilique , ja' yu'un la jnop ti ta jtac tal ta atojole . Li jtic'muliletique laj xa calbeic ti te ac'o tal yalic ta atojol li c'usi smul yu'unique . Ja' no'ox jech ta jc'opanot tal ” , xi batel ta carta .
44023031	Li soldadoetique la spasic li c'usi i'albatique . Laj yiq'uic batel ta ac'ubaltic li Pabloe ; te ic'otic ta lum Antípatris .
44023032	C'alal isacub osile , te no'ox isutic tal ta snaic li soldadoetic ti ta yacan chanovique . Ja' xa no'ox la xchi'inic batel Pablo li boch'otic cajajtic ta ca'e .
44023033	C'alal ic'otic ta Cesarea li yantique , c'ot yac'beic vun li ajvalile , xchi'uc c'ot yaq'uic ta c'abal noxtoc li Pabloe .
44023034	C'alal la sq'uel vun li ajvalile , la sjac'be bu slumal li Pabloe . C'alal laj ya'ay ti ta Cilicia banamil voq'ueme ,
44023035	jech laj yalbe : — Te ta xca'ay c'usi chaval c'alal me ivulic li boch'otic ta stiq'uic amule — xut . Laj yal mantal ti ac'o yich' chabiel ta cabildo ti pasbil yu'un ajvalil Herodese .
44024001	C'alal i'ech' xa'ox vo'ob c'ac'ale , ja'o ic'ot ta Cesarea li banquilal pale Ananiase , xchi'uc jayibuc moletic , xchi'uc jun jlo'il yu'unic , Tértulo sbi . Te ic'otic ta stojol li ajvalile yu'un ta stic'beic smul li Pabloe .
44024002	C'alal i'ic'at loq'uel li Pabloe , li Tertuloe lic stic'be smul , jech laj yal : — Ajvalil Felics . Bats'i colaval ti vo'ot ta aventa xcuxet yo'ntonic , ti mu'yuc xa c'op , ti ilecub ta sventa abijil li banamil li'i . Laj xa staic scotol ta aventa , ja' yu'un chacalbotcutic : bats'i colaval ta jyalel .
44024003	
44024004	Pero mu jc'an jal ta jch'aybot ac'ac'al . Ja' no'ox ta jc'anbot vocol ti ac'o ava'ibun jliqueluc jc'opcutic ta slequil avo'ntone .
44024005	Yu'un li vinic li'i , ivinaj xa lec ti ja' chac' ta ch'amel sc'a'al chamele , ti ja' ta socbe sjol li xchi'iltac ta buticuc no'ox nacajtic ta scotol banamile . Ja' banquilal yu'unic scotol li boch'otic xch'unojbeic sc'op li jun vinic liquem tal ta Nazarete .
44024006	Tsc'an ox ta soquesbe sc'oplal noxtoc li ch'ulnae , ja' yu'un itsacat yu'un li xchi'iltaque .
44024008	Xu' chajac'be ava'ay c'usi smul la stic'beic li vinic li'i ; te chava'ay ti ja' melel scotol li c'usi laj calbote — xi li Tertuloe .
44024009	Li judioetic te oyique laj yalic ti ja' melel scotol c'usi laj yal li Tertuloe .
44024010	Li ajvalile la spasbe senyail ta sc'ob li Pabloe yu'un ac'o c'opojuc , jech lic c'opojuc : — Ajvalil , ta jna' ti ep xa jabil ochemot ta ajvalilal li'i , jech tsots co'nton ta xcalbot ava'ay ti mu'yuc jmule .
44024011	Mu to tsta lajchab c'ac'al jc'otel ta Jerusalén ta sventa bat quich' ta muc' Dios te ta ch'ulna . Xu' chajac' ava'ay ti ja' melel li c'usi chcale .
44024012	Mu'yuc boch'o ta jliques c'op jchi'uc ti c'alal la staicune . Mu'yuc bu ta jsocbe sjol cristianoetic , me ta ch'ulna cu'uncutic , o me ta nail tsobobbailetic , me ta jlumalcutic , mu'yuc c'usi chopol la jpas .
44024013	Mu xu' yu'unic chalic ti ja' melel li jmul yu'unique , yu'un mu'yuc bu jech jpasoj .
44024014	Ta melel ta xcalbot ava'ay ta jamal ti vu'un chitun yu'un li Dios yu'un jmoltot jyame'cutic ta vo'onee . Ja' jts'aclinoj batel li Lequil Be ti tscuyic ta chopole . Ta jch'un jech chac c'u cha'al chal li smantaltac Diose xchi'uc li c'usitic ts'ibabil yu'un yaj'alc'optac Dios ta vo'onee .
44024015	Jch'unoj ti ta xcha'cuxes animaetic li Diose , jech jun co'nton ta jmala , jech chac c'u cha'al xch'unojic ec li jchi'iltac li'i . Jch'unojcutic ti ta xcha'cuxiic li boch'otic lequique xchi'uc li boch'otic chopolique .
44024016	Ja' yu'un tsots sc'oplal chca'ay ti mu me jta jmul ta stojol li Diose xchi'uc ta stojol li cristianoetique .
44024017	“ I'ech' jayibuc jabil , ts'acal lisut batel ta jlumalcutic ta Jerusalén , yu'un bat cac' matanal ta sventa jchi'iltac , xchi'uc bat cac' smoton Dios .
44024018	C'alal ja'o jech ta jpase , te c'ot staicun jayibuc jchi'iltac ta judioal liquemic ta Asia banamil . Lecubtasbilun xa'ox ta ch'ulna la staicun . Mu'yuc boch'o ep te jchi'uc ; mu'yuc ta jliques c'op c'ot staicun .
44024019	Ja' yu'un ja' ac'o tal yalic ta atojol li c'usi jmule , li c'usi chopol ta jpas laj yilique .
44024020	Xu' noxtoc me ja' chalic li jchi'iltac li'i , ac'o yalic c'usi jmul la stabicun ti c'alal lic'ot ta stojol scotol li jchapanvanejetic ta ch'ulna cu'uncutique .
44024021	O me ja' van jmul yu'unic , yu'un oy tsots lic'opoj ta stojolic , jech laj calbeic : ‘ Ta sventa ti jch'unoj ti ta xcha'cuxi animaetique , ja' yu'un ti li' oyun ta chapanel avu'unique ’ , xcutic — xi li Pabloe .
44024022	C'alal laj ya'ay jech li Felicse , te quechel la scomtsan , yu'un ya'yoj xa ono'ox lec c'u x'elan sc'oplal li Tuq'uil Bee . Ja' yu'un jech laj yal : — Li ava'yejique ja' to ta jchapantic c'alal me ital li mero banquilal soldadoe , ja' li Lisiase — xi .
44024023	Laj yalbe banquilal soldado ti ac'o xchabi lec li Pabloe , xchi'uc ti ac'o scolta jutuque , xchi'uc ti mu me spajes me chtal q'uelatuc yu'un xchi'iltac , o me chtal mac'linatuque .
44024024	C'alal i'ech' jayibuc c'ac'ale , ital yan velta li Felicse ; ital xchi'uc yajnil , Drusila sbi , ja' judío ants . Laj yic' loq'uel li Pabloe , yu'un tsc'an cha'ibe smelol c'u x'elan ta ch'unel li Jesucristoe .
44024025	C'alal i'albat yu'un Pablo ti tsc'an Dios tuc' co'ntontique , ti tsc'an ja' ac'o jtsaltic li c'usi tsc'an co'ntontique , xchi'uc ti oy chapanel yu'un Dios ta slajebal c'ac'ale , toj xi'el ic'ot li Felicse , jech laj yal : — Xu' xa chbat ochan yan velta . C'alal me xocolune , te chaquic'ot noxtoc — xut .
44024026	Li Felicse la smala me ch-ac'bat taq'uin yu'un li Pabloe , yu'un jech xu' ta scolta batel . Ja' yu'un ep ta velta laj yic' sventa chlo'ilajic xchi'uc .
44024027	Pero c'alal ijelov chib jabile , iloc' ta yabtel li Felicse , ja' i'och ta xq'uexol Porcio Festo . Li Felicse tsc'an ti lec ch-ilat yu'un li judioetique jech te tiq'uil ta chuquel la scomtsan li Pabloe .
44025001	C'alal c'ot stsac yabtel ta Cesarea li Festoe , oxib no'ox c'ac'al te ijoc'tsaj , yu'un ibat ta Jerusalén .
44025002	Li banquilal paleetique xchi'uc li boch'otic lec ich'bilic ta muc' yu'un judioetique , bat sc'opanic li Festoe ; bat stic'beic smul li Pabloe .
44025003	Tsots la svocoltaic ti ac'o yic' tal ta Jerusalén li Pabloe , yu'un xchapanojic xa ti ta smilic ta bee .
44025004	Pero li Festoe laj yal ti te xa chucul ta Cesarea li Pabloe , xchi'uc ti mu'yuc chjalij te ta Jerusalene , ti ta sut batel ta ora ta Cesareae .
44025005	Jech laj yalbe : — Ti jayiboxuc oy avabtelique co'ol xijbat ta Cesarea . Me yu'un oy c'usi chopol spasoj li achi'ilique , xu' te chc'ot avalic — xut .
44025006	Li Festoe ja' no'ox vaxquib , o lajuneb c'ac'al te ijoc'tsaj ta Jerusalén , yu'un isut batel ta Cesarea . Ta yoc'omal ichoti ta xchotleb sventa ta xchapanvan . La stac batel boch'o bat sloq'ues tal ta chuquel li Pabloe .
44025007	C'alal ic'ot li Pabloe , tal sjoyibtaic ta ora li judioetic liquemic tal ta Jerusalene . Ep la stic'beic smul ; bats'i tsotsic c'usi laj yalic , pero mu'yuc svinajeb yu'unic ti ja' melele .
44025008	Li Pabloe lic yal ti mu'yuc smule . Jech laj yal : — Mu'yuc la jsa' jmul . Mu'yuc jtaoj jmul ta sventa mantaletic cu'uncutic , me ja'uc ta sventa ch'ulna , me ja'uc ta stojol muc'ta ajvalil César ta Roma , mu'yuc bu jtaoj jmul — xi .
44025009	Li Festoe tsc'an ti lec ch-ilat yu'un li judioetique , ja' yu'un jech la sjac'be li Pabloe : — ¿ Me chac'an chabat ta Jerusalén , yu'un ja' te ta xc'ot jchapanot ? — xut .
44025010	Itac'ov li Pabloe : — Persa li' no'ox chquich' chapanel , yu'un li' xa oyun ta chapanubbail yu'un li muc'ta ajvalil Cesare . Yu'un mu'yuc c'usi chopol jpasoj ta stojol li jchi'iltaque . Li vo'ote xana' lec ti ja' melele .
44025011	Pero me oy c'usi tsots chopol jpasoje , me oy jmul ti xu' chicham oe , xu' chicham . Pero me mu meleluc li c'usi chalique , mu'yuc boch'o xu' chiyac'un ta sc'obic . Xu' ja' chbat jc'an chapanel yu'un li Cesare — xi .
44025012	C'alal ilo'ilajic xa xchi'uc xchi'iltac ta abtel li Festoe , jech laj yalbe li Pabloe : — Laj aval ti chac'an ja' ta xchapanot li Cesare , xu' ja' te chabat — xut .
44025013	C'alal i'ech' jayibuc c'ac'ale , te ic'ot ta Cesarea jun ajvalil , Agripa sbi . Te ic'ot xchi'uc Berenice , yu'un bat sc'opanic li ajvalil Festoe .
44025014	Ta sventa ti ep c'ac'al te ijoc'tsajique , ja' yu'un li Festoe laj yalbe Agripa c'u x'elan sc'oplal li Pabloe : — Oy jun vinic li' tiq'uil ta chuquel icom yu'un li Felicse .
44025015	C'alal li'ay ta Jerusalene , italic ta jtojol li banquilal paleetique xchi'uc scotol li moletic yu'un judioetique ; laj yalbicun ti ac'o jchapan , ti ac'o cac'be stoj smule .
44025016	Jech laj calbeic : ‘ Li romaetique mu jechuc stalelic ti ta xaq'uic ta c'abal jun cristiano ti me mu'yuc te oy li boch'o tic'bil smule xchi'uc li jtic'muliletique . Yu'un li boch'o tic'bil smule xu' to tspoj sba ta stojol ec li jtic'muliletique ’ , xcutic .
44025017	Ja' yu'un co'ol la jchi'inic tal li'i , pero mu jaluc la jmala . Ta yoc'omal no'ox lichoti ta jchotleb ; laj cal mantal ti ac'o yich' loq'uesel tal ta chuquel li vinique .
44025018	Te italic li jtic'muliletique . Pero mu jechuc smul la stic'beic jech chac c'u cha'al la jnope .
44025019	Ja' no'ox smul yu'unic ti oy c'usi yan xch'unoje . Yu'un oy la jun vinic icham , Jesús sbi , pero li Pabloe ta xal ti cha'cuxem li Jesuse .
44025020	Jech mu jna' c'usi ta jpas . La jac'be Pablo me tsc'an chbat ta Jerusalén , yu'un te ac'o bat yich' chapanel me oy smule .
44025021	Pero laj yalbun ti ja' tsc'an chapanel yu'un li muc'ta ajvalil Cesare . Jech laj cal mantal ti te to ac'o yich' chabiel lec ta chuquinabe , ja' to me la jtac batel ta stojol li Cesare — xi .
44025022	Li Agripae jech laj yalbe li Festoe : — Ta jc'an ta xca'ay ec c'usi ta xal li vinique — xut . — Oc'om xu' chava'ay — xi li Festoe .
44025023	Ta yoc'omal ital li Agripae xchi'uc li Berenicee . Solel lec smeltsanoj sbaic tal . Te xchi'inoj tal li banquilal soldadoetique xchi'uc li boch'otic lec ich'bilic ta muc' te ta lum Cesareae . Li Festoe laj yal mantal ti ac'o sloq'uesic tal ta chuquel li Pabloe .
44025024	Jech laj yal li Festoe : — Ajvalil Agripa , xchi'uc acotolic ti c'u avepal li' oyoxuque , li vinic li' chavilique , solel contrainbil yu'un li xchi'iltaque . Bats'i ep judioetic la sc'opanicun te ta Jerusalén , xchi'uc li' oyic ta ora , laj yalic ti mu xa sc'anic cuxul ta xcome .
44025025	Pero li vu'une mu'yuc la jtabe smul ti xu' ta xcham oe . Ta sventa ti stuc laj yalbun ti tsc'an chbat chapanatuc yu'un li muc'ta ajvalil Cesare , jech la jnop ti ja' lec te ta jtac batele .
44025026	Pero ta sventa ti mu'yuc smul xu' ta jts'ibabe batel li muc'ta ajvalil cu'untique , jech laj quic' tal li' ta atojolic . Ja' yu'un ajvalil Agripa , li' oy ta atojol li vinique . Ja' lec ca'itic c'usi ta xal , yu'un jech ta jna' c'usi ta jts'iba batel ta vun .
44025027	Yu'un mu smeloluc me ta jtac batel jun jchuquel me mu'yuc chvinaj c'usi smul ti ichucate — xi li Festoe .
44026001	Li Agripae jech laj yalbe li Pabloe : — Cholo ca'tic lec smelol ec li ava'yeje — xut . Li Pabloe la spas sc'ob ta stojol li ajvalil Agripae , jech lic lo'ilajuc :
44026002	“ Ajvalil Agripa , xcuxet no'ox co'nton ti vo'ot xu' ta xcalbot ava'ay c'u yepal jeche' sa'ojbicun jmul li jchi'iltactic ta judioale .
44026003	Li vo'ote , ajvalil , xana' lec scotol c'u x'elan jtaleltic , vu'utic li judioutique , xchi'uc li c'usitic jch'unojtique . Ja' yu'un avocoluc a'ibun ta slequil avo'nton li c'usi ta xcalbote .
44026004	“ Scotol li jchi'iltactique sna'ojic c'u x'elan lich'i tal ta jlumal xchi'uc te ta Jerusalén .
44026005	Lec xotquinicun c'u xi'elan ; xu' ta xalic li c'usi jch'unoj tal ta vo'onee . Sna'ojic ti biq'uitun lic jch'un fariseoe , ja' ti toj tsots sc'oplal cu'untic li mantaletic jch'unojtique .
44026006	Pero li' ta orae , ta sventa la jch'un ti ic'ot xa ta pasel li c'usi laj ono'ox yal Dios ta stojol li jmoltot jyame'tic ta vo'onee , ja' yu'un ti li' oyun ta chapanele .
44026007	Vu'utic li lajcha'chop judioutique scotol jchi'iltactic yoquel tsmalaic chc'ot ta pasel li c'usi yaloj Diose , ja' yu'un ta c'ac'al ta ac'ubal scotol yo'nton ta xch'unbeic smantal li Diose . Ajvalil Agripa , ta sventa ti jch'unoj ti ic'ot xa ta pasele , ja' jmul yu'unic o .
44026008	Li vo'oxuque ¿ c'u yu'un vocol chach'unic ti xu' yu'un ta xcha'cuxes animaetic li Diose ?
44026009	“ Li vu'une laj to'ox jnop ti ep c'usi xu' cu'un ta jpas sventa ta jcontrain li Jesús liquem tal ta Nazarete .
44026010	Jech la jpas te ta Jerusalén . Ep la jtic'an ta chuquel li boch'otic tuc' yo'ntonique . Quich'oj batel lec jtsatsal ta stojol li banquilal paleetique . C'alal chapanbil xa ta xmilatique , toj lec laj ca'ay ec .
44026011	Ep ta velta laj cuts'intaan ta nail tsobobbailetic . La jsujic ti ac'o chopolc'opojicuc ta sventa li Jesuse . Bats'i simaronun la jpas jba ta stojolic . Ay cuts'intaan c'alal ta yantic lumetic .
44026012	“ C'alal ja'o jech co'ntone , ja'o libat ta Damasco . Tacbilun batel , xchi'uc quich'oj batel lec jtsatsal ta stojol li banquilal paleetique .
44026013	Ajvalil Agripa , ta o'lol c'ac'al c'alal oyun batel ta bee , laj quil jun tsatsal luz ta vinajel . Bats'i tsots xojobal ivul ta jtojol ; ja' jutuc xojobal icom li c'ac'ale . Joyibtabilun lic'otcutic jchi'uc li jchi'iltac ta xanubale .
44026014	Liyalcutic ta lum jcotolcutic . Laj ca'ay oy boch'o chisc'opanun ta hebreo c'op , jech laj yalbun : ‘ Saulo , Saulo ¿ c'u yu'un chavuts'intaun ? Ja' no'ox chasa' avocol atuc jech chac c'u cha'al vacax c'alal ta slic ta teq'uel li stijubil ti lec ts'ubts'ub sni'e ’ , xiyutun .
44026015	Jech la jtac'be : ‘ ¿ Boch'oot ? Cajval ’ , xcut . Jech laj yalbun : ‘ Vu'un Jesusun , vu'un ti chavuts'intaune .
44026016	Lican me , va'ano aba . Ti jech laj cac' jba ta ilel ta atojole , yu'un ta jtic'ot ta cabtel , vo'ot testigo chacom ta sventa li c'usi laj avil li'i xchi'uc li c'usi ta to xacac'bot avil batele .
44026017	Vu'un ta jcoltaot loq'uel ta sc'obic li achi'iltac ta israelale xchi'uc li yanlum cristianoetique , yu'un vu'un te ta jtacot batel ta stojolic .
44026018	Vo'ot chc'ot avic'be satic , yu'un jech xu' chtalic ta sac osil , jech xu' tscomtsanic li ic' osile . Jech xu' ta xloq'uic ta sc'ob li Banquilal Pucuje ; ja' chlic ochicuc ta sc'ob li Diose . Jech xu' ta xlic xch'unicun , jech ta spasbatic perdón yu'un smulic . Jech xu' chich'ic ec li c'usi sc'oplal chich'ic li boch'otic voc'bilic xa cu'une ’ , xiyutun li Cajvaltique .
44026019	“ Ja' yu'un , Ajvalil Agripa , mu'yuc la jbaj li c'usi li'albat tal ta vinajele .
44026020	Ba'yuc laj calbe ya'yic li boch'otic te nacajtic ta Damascoe . Ts'acal bat calbe ya'yic li boch'otic te nacajtic ta Jerusalén xchi'uc ta scotol Judea banamile . Ts'acal bat calbe ya'yic li yanlum cristianoetic ti mu xotquinic Diose , yu'un jech ac'o sutes yo'ntonic , ac'o suticuc tal ta stojol li Diose , jech xu' chlic spasic c'usi lec ta sventa ti sutem xa yo'ntonique .
44026021	Ta sventa ti jech ta jpase , ja' yu'un la stsaquicun ta ch'ulna li jchi'iltactic ta judioale . Tsc'an ox ta smilicun o .
44026022	Pero la scoltaun li Diose , jech li' to staoj yav jun co'nton chcalbe ya'yic sc'oplal scotol li cristianoetique , c'alal ta muc' , ta biq'uit . Muc yanuc c'usi ta jchol ; ja' ta jchol li c'usitic laj yalic yaj'alc'optac Dios ta vo'onee xchi'uc c'usi laj yal li Moisese , ja' ti laj yalic oy c'usi ta xc'ot ta pasele .
44026023	Ja' laj yalic ti ta persa ta xich' vocol li Cristoe , xchi'uc ti ja' ba'yuc ta xcha'cuxi yu'un scotol li boch'otic chamenique , yu'un jech xu' chalbe jun ta lum israel xchi'uc yanlumetic ti oy sac osil ta sventae ” , xi li Pabloe .
44026024	C'alal laj yal jech li Pabloe , tsots i'avan li Festoe : — Liquem achuvaj , Pablo , ta scoj ti toj ep laj achan vune jech lapas o ta chuvaj — xi .
44026025	Li Pabloe jech laj yal : — Mu'yuc liquem jchuvaj , Ajvalil Festo . Ja' ta xcal li c'usi melele xchi'uc li c'usi oy lec stue .
44026026	Li ajvalil Agripae sna'oj lec scotol li c'usi laj cale , jech tsots co'nton jamal laj calbe scotol . Jch'unoj ti sna'oj leque , yu'un muc ta muculuc ic'ot ta pasel — xi li Pabloe .
44026027	Li Pabloe jech laj yalbe li Agripae : — Ajvalil Agripa , ¿ me chach'un c'usi yaloj li yaj'alc'optac Diose ? Jna'oj ti chach'une — xut .
44026028	Li Agripae jech laj yalbe li Pabloe : — Jutuc xa me mu ta jch'un Cristo avu'un ya'yel — xi .
44026029	Li Pabloe jech laj yal : — Lec me chach'un ta orae ; lec noxtoc me ja' to c'usi orae . Ja' no'ox ti sc'anuc Dios muc vo'ocot no'ox atuc ac'o ach'un jech chac c'u cha'alune , ti oyuc c'uxi jech xch'unic ec ti jayib li' laj ya'yic c'usi laj cale . Ja' no'ox ti mu me xachucatic ta cadena jech chac c'u cha'al chuculune — xi li Pabloe .
44026030	Jech lic sva'an sba li Festoe xchi'uc li Agripae xchi'uc li Berenicee xchi'uc scotol li boch'otic te xchi'inojic ta chotleje .
44026031	La svoc' sba stuquic li ajvaliletique , jech laj yalbe sbaic : — Li vinic li'i mu'yuc smul ; mu'yuc c'usi chopol spasoj ti xu' ta xcham oe , ti xu' ta xich' chuquele — xut sbaic .
44026032	Li Agripae jech laj yalbe li Festoe : — Ti manchuc yaloj tsc'an chbat yich' chapanel ta stojol Cesare , xu' li' no'ox ta jcoltatic ti jechuque — xi .
44027001	C'alal ichapaj ti ta xi'ochcutic batel ta barco sventa chibatcutic xa ta Italia banamile , i'och batel ta sc'ob jun banquilal soldado li Pabloe xchi'uc li yantic jchuqueletique . Julio sbi li banquilal soldadoe . Ja' sventainoj vo'vinic ( 100 ) soldadoetic ; ja' xchi'iltac li jtsob soldadoetic Augusto sbiique .
44027002	Te li'ochcutic batel ta jun barco liquem tal ta lum Adramítio . Loq'uel xa batel sventa chbat ta lumetic ta ti'ti' nab ta Asia banamil . Jech te li'ochcutic batel . Te jchi'uccutic batel li Aristarco liquem ta lum Tesalónica ta Macedonia banamile .
44027003	Ta yoc'omal lic'otcutic ta lum Sidón . Li Julioe lec la xc'uxubin li Pabloe . La scolta yu'un ac'o bat svu'lan li boch'otic xotquine , yu'un te ac'o c'uxubinatuc .
44027004	Ts'acal liloc'cutic batel ta Sidón ; libatcutic ta spat Chipre banamil , yu'un solel net'biluncutic sutel yu'un li iq'ue .
44027005	La jtuch'cutic batel nab ta Cilicia banamil xchi'uc ta stuq'uil Panfilia banamil . Te lic'otcutic ta lum Mira ta Lícia banamil .
44027006	Li banquilal soldadoe te la sta jun barco liquem tal ta lum Alejandría ; ja' te ta xbat ta Italia banamil . Jech te li'ochcutic batel .
44027007	Ep c'ac'al ixanov batel li barcoe , yu'un toj c'unc'un ibat . Ta tsatsal vocol lic'otcutic ta yeloval lum Gnido , yu'un solel chisnet'uncutic sutel li iq'ue . Jech te libatcutic ta spat Creta banamil ti bu macal jutuc iq'ue ; te lijelovcutic ta ts'el vits Salmona .
44027008	Toj vocol lixanovcutic batel ta barco ta ti'ti' nab . Te la jtacutic jun banamil cacal ta nab Buenos Puertos sbi , te ta nopol lum Lasea .
44027009	Solel ep c'ac'al ich'ay cu'uncutic . La jna'cutic ti xi'bal xa sba xanubal ta barco ta ba nabe , yu'un i'ech' xa yorail ictaej ixim yu'un li israeletique . Ja' yu'un li Pabloe laj yac'be sna'ic c'usi lec ta pasel ,
44027010	jech laj yalbe : — Jchi'iltac , viniquetic , li vu'une chquil ti ta jta ep jvocoltic me chijbate ; xu' ep c'usi ta xch'ay , xu' ep c'usi ta soc cu'untic , xu' chijch'ayutic jtuctic noxtoc — xi .
44027011	Pero li banquilal soldadoe muc xch'un c'usi laj yal li Pabloe ; ja' la xch'unbe c'usi laj yal li jtijbarcoe xchi'uc li yajval barcoe .
44027012	Yu'un li scotleb barco bu oyuncutique mu'yuc lec sventa xu' te ta jmalacutic ta x'ech' li yorail vo'olaltique , ja' yu'un ja' ep la sc'anic ti ac'o jelovcuncutic batele ti ac'o cac'cutic batel persa chic'otcutic ta lum Fenice te ta scotleb barcoetic ta Creta banamile , yu'un ja' xu' te ta jmalacutic ta x'ech' li yorail vo'olaltique .
44027013	C'alal laj yilic ti ital lequil ic' ta xocon vinajel ta sure , la snopic ti xu' xa ta stam batel sbeique . Jech la squilic loq'uel li anclataq'uin stic'ojic ochel ta yut nabe . Te lijelovcutic ta nopol sti'ti' Creta banamil .
44027014	Ts'acal ilic jun muc'ta ic' ta nab ; solel la smaj sba xchi'uc li barcoe . Huracán sbi li tsatsal iq'ue .
44027015	Jech lic net'atuc batel ta tsatsal ic' li barcoe . Mu xa xu' tuc' chanov batel . C'alal laj quilcutic ti mu xa xu' cu'uncutique , jech te laj cac' snet'uncutic batel li iq'ue .
44027016	Te lijelovcutic batel ta spat jun biq'uit banamil cacal ta nab , Clauda sbi , yu'un ja' macal jutuc ic' te . Bats'i vocol icajtsaj cu'uncutic ta sba muc'ta barco li biq'uit canova ti xjochoj li muc'ta barcoe .
44027017	C'alal muyem xa'ox cu'uncutique , la xpech'beic lec ta lazu xch'ut li muc'ta barcoe yu'un naca me voc'uc . Ta scoj ti ixi'ic me te mucul chc'ot ta natil yi'tic li barcoe , ja' yu'un la syalesic li poc' sventa xanebe , jech te laj yac' sbaic batel ta net'el yu'un li iq'ue .
44027018	Ta scoj ti bats'i tsots to jvocolcutic yu'un li iq'ue , ja' yu'un ta yoc'omal la sayubtasbeic yicats li barcoe .
44027019	Ta yoxibal c'ac'ale ta sc'ob xa stuquic la sjipic yalel ta nab scotol li yabtejebic ti chtun yu'unic ta sventa barcoe .
44027020	Ep c'ac'al muc xvinaj li c'ac'ale xchi'uc li c'analetique . Bats'i tsots li muc'ta ic'al vo'e , jech jcotolcutic ilaj stsatsal co'ntoncutic ; la jnopcutic ti mu xa xicolcutic oe .
44027021	Ta sventa ti ep xa c'ac'al mu'yuc xive'cutique , lic sva'an sba ta o'lol li Pabloe , jech laj yal : — Viniquetic , lajuc ono'ox ach'unic li c'usi laj cale , xchi'uc ti mu me xijloc'utic tal ta Creta banamile , mu jechuc oy jvocoltic tana ti jechuque , xchi'uc mu'yuc c'usi ep ich'ay comel avu'unic ti jechuque .
44027022	Pero li' ta orae chacalboxuc ti ac'o apas ta tsots avo'ntonique . Mu'yuc boch'o ta xch'ay comel junuc cu'untic ; ja' no'ox ta xlaj stuc li barcoe .
44027023	Yu'un ta ac'ubaltic naxe , i'ay sc'opanun jun yaj'almantal li Dios ti quich'oj ta muq'ue , ti chitun yu'une .
44027024	Jech laj yalbun : ‘ Pablo , mu me xaxi' . Ta persa chac'ot ta stojol li muc'ta ajvalil César ta Romae . A'yo ava'ay , li Diose mu'yuc chac' chamanic junuc achi'uc scotol li boch'otic achi'inoj li' ta barcoe ’ , xiyutun .
44027025	Ja' yu'un , jchi'iltac , tsatsubtaso avo'ntonic . Vu'une jch'unoj ti ta xc'ot ta pasel c'usi laj yalbun li Diose .
44027026	Ja' no'ox li jbarcotique persa ono'ox chc'ot smaj sba ta jun banamil cacal ta nab — xi li Pabloe .
44027027	Xchanlajunebal ( 14 ) xa'ox ac'ubal te net'biluncutic o batel yu'un li tsatsal ic' ta nabe . Te net'biluncutic batel ta nab Adria . Li jtijbarcoe xchi'uc li boch'otic ta xlechuic batele ta o'lol ac'ubal la sna'ic ti jutuc xa sc'an jtacutic juteb banamil cacal ta nabe .
44027028	Jech te la sbisic c'u snatil li chac nabe ; jtob ta jov la staic . Lijelovcutic batel jutuc , la sbisic noxtoc . Vo'lajunjov xa la staic .
44027029	Jech ixi'ic me chc'ot smaj sba ta ton li barcoe . Jech la xchechic yalel chanib anclataq'uin ta yut nab te ta xchac li barcoe , yu'un jech mu me xanov batel . Ta yatel yo'ntonic chac sacubuc ya'yic .
44027030	Li jtijbarcoe xchi'uc li boch'otic ta xlechuic batele chac jatovicuc ya'yic loq'uel ta barco , jech la syalesic ta ba nab li sbiq'uit canovaique . Jech laj yalic : — Ta xbat cac'cutic yan anclataq'uin le' ta sjol barcoe — xiic .
44027031	Pero li Pabloe jech laj yalbe li banquilal soldadoe xchi'uc li soldadoetique : — Me muc li'uc ta xcomic ta yut barco li viniquetic le'e , mu xacolic loq'uel ta nab li vo'oxuque — xut .
44027032	C'alal laj ya'yic li soldadoetique , la xtuch'beic yaq'uil li biq'uit canovae , jech te icom o ta nab .
44027033	C'alal yu'un xa tsacub tale , li Pabloe lic stsatsubtasbe yo'ntonic , jech laj yalbe : — Xchanlajunebal ( 14 ) xa c'ac'al mu'yuc chave'ic ; mu'yuc c'usi atunojic ta scoj ti chamalaic c'usi chc'ot ta pasele .
44027034	Ja' yu'un chcalboxuc , avocolicuc ve'anic , yu'un jech ta x'ayin atsatsalic . Me junuc mu'yuc chijchamutic . Me jbejuc stsotsil joltic mu'yuc ta xch'ay comel — xi li Pabloe .
44027035	C'alal laj yal jeche , la stsac pan ; la stojbe ta vocol Dios ta stojol scotolic . La svoc' li pane , lic ve'uc .
44027036	Jech itsatsub yo'nton scotolic ; lic ve'icuc ec .
44027037	Ti c'u quepalcutic te oyuncutic ta barcoe , oy vaclajuneb xchanlajunvinic ( 276 ) ta jcotolcutic .
44027038	C'alal inoj xch'utic scotolique , la sjipic ochel ta yut nab scotol li trigo ti xcuchoj barcoe . Jech mu'yuc xa ol icom li barcoe .
44027039	C'alal isacube , muc xotquinic bu banamilal oyuncutic . Laj yilic ta nom ti oy bu xu' ta xcoti ta ti' nab li barcoe , jech la snopic ti ja' te ta xbatic me xu' yu'unique .
44027040	Jech la xtuch'beic yaq'uil li anclataq'uinetique ; te icoman o ta chac nab . La xyochbeic yaq'uil noxtoc li stijubiltac barcoe . Xchi'uc la smuyesic noxtoc li poc' sventa xanebe , jech lic noch'ajuc batel ta ti'nab li barcoe .
44027041	Pero te c'ot smaj sba ta yi'tic ta chac nab ta o'lol yo' bu tsots chjelov yoc' ta jujujot li nabe . Te mats'al ic'ot sjol li barcoe ; bats'i tsinil ic'ot o . Li xchac barcoe lic voc'uc ta stsatsal nab .
44027042	Li soldadoetique la snopic ti ja' lec ta smilic scotol li jchuqueletique , yu'un naca me jatovicuc batel ta nux .
44027043	Pero li banquilal soldadoe mu sc'an chlaj ta milel li Pabloe , jech la spajes li yajsoldadotaque , jech laj yal : “ Ja' ba'yuc ac'o bitujicuc ochel ta nab li boch'otic sna'ic nuxe , yu'un jech ac'o loq'uicuc ta nab .
44027044	Li yantique ac'o cajiicuc batel ta tenalte'etic xchi'uc ta svoc'oliltac li barcoe ” , xi . Ja' jech licol loq'uel jcotolcutic .
44028001	C'alal loq'uemuncutic xa ta nab jcotolcutique , ja' to laj ca'icutic ti Malta sbi li banamil bu lic'otcutique . Li banamile ja' cacal ta nab .
44028002	Li yajvaltac banamile toj lec la xc'uxubinuncutic . Te la snobic c'oc' , yu'un toj ech'em sic , xchi'uc oy ep q'uinubal . Jech te laj yic'uncutic ta c'atimol jcotolcutic .
44028003	Li Pabloe bat stsob tal jq'uech vach' ; laj yac' ta c'oc' . Te ijatov loq'uel tal ta si' jcot orachon , yu'un laj ya'ibe sc'ac'al li c'oq'ue . Te cats'bil ic'ot sc'ob li Pabloe .
44028004	C'alal laj yilic yajvaltac banamil ti te xjoq'uet ta sc'ob orachon li Pabloe , jech laj yalbe sbaic : “ Ja' jmilvanej li vinic li'i . Ac'o me icol loq'uel tal ta nab , pero li dios cu'untique mu xac' cuxiuc ; ta persa ono'ox ta xac'be stoj smul ” , xut sbaic .
44028005	Pero li Pabloe la slilin ochel ta c'oc' li chone , me jutuc mu'yuc c'usi ipasbat .
44028006	Te la smalaic me ta situb ta ora sc'ob li Pabloe , me chamen ta xyal ta lum . Jal la smala yilic . C'alal laj yilic ti mu'yuc c'usi ipasbate , yan xa c'usi lic snopic : “ Ja' jun dios le'e ” , xiic .
44028007	Ti bu oyuncutique te nopol oy yosil li banquilal jpasmantal ta Malta banamile , Publio sbi . Xcuxet no'ox yo'nton laj yic'uncutic ochel ta sna oxib c'ac'al .
44028008	Li stot Publioe te mochol ta svayab , yu'un ip cha'ay c'ac'ubel xchi'uc ch'ich'al tsa'nel . Li Pabloe i'och batel , bat sq'uel . La sc'opanbe Dios ta stojol . Laj yac' sc'ob ta sbec'tal jech icol o .
44028009	C'alal jech la spase , ital ep yantic jchameletic te ta Malta banamil , jech icol scotolic .
44028010	Lec la xc'uxubinuncutic li cristianoetique . C'alal li'ochcutic batel yan velta ta barcoe , laj yac'buncutic batel c'usitic ta xtun cu'uncutic ta sventa be .
44028011	C'alal iloc' oxib u jc'otelcutic ta Malta banamile , la jtsaccutic batel yan barco liquem tal ta lum Alejandría . Yu'un te ta smala ch-ech' yorail sictic ta Malta banamil ec . Te oy chib sloc'obal sdiosic ta sjol li barcoe , ja' Cástor xchi'uc Pólucs sbiic .
44028012	Te lic'otcutic ta lum Siracusa ; te lijalijcutic oxib c'ac'al .
44028013	Liloc'cutic batel noxtoc ; ta ti'ti' nab lixanovcutic batel ta barco . Te lic'otcutic ta lum Regio . Ta yoc'omal ital ic' ta xocon vinajel ta sur , jech ta chib no'ox c'ac'al lic'otcutic ta lum Puteóli .
44028014	Te la jtacutic jayibuc jch'unolajeletic , laj yalbuncutic ti te ac'o jchi'incutic vucubuc c'ac'ale . Ts'acal libatcutic ta Roma .
44028015	Li jch'unolajeletic ta Romae laj ya'yic ti te chibatcutique jech tal snupuncutic ta be te ta ch'ivit Apio xchi'uc yo' bu Tres Tabernas sbie . C'alal laj yil li Pabloe , te ipat yo'nton ; la stojbe ta vocol Dios .
44028016	C'alal lic'otcutic ta Romae , li banquilal soldadoe c'ot yac' ta sc'ob banquilal soldado scotol li jchuqueletique . Li Pabloe i'albat ti xu' slecoj ta xnaqui stuque , ja' no'ox ti chabibil yu'un jun soldadoe .
44028017	C'alal yoxibal xa c'ac'al sc'otel ta Roma li Pabloe , laj yic'an li boch'otic ich'bilic ta muc' yu'un judioetique . C'alal te xa tsobolique , jech laj yalbe : — Jchi'iltac , li vu'une mu'yuc c'usi chopol la jpas ta stojol li jchi'iltactique ; mu'yuc la jcontrainbe stalel li jmoltot jyame'tic ta vo'onee . Pero li jchi'iltactique te lic xchuquicun tal ta Jerusalén , laj yaq'uicun ta sc'ob roma ajvaliletic .
44028018	C'alal la xchapanun li ajvaliletique , me jutuc mu'yuc la stabicun jmul ti xu' chicham oe . Jech ta xa'ox xiscoltaicun .
44028019	Pero ta sventa ti mu xlaj yo'ntonic li jchi'iltactique , jech persa la jc'an ti ja' ac'o xchapanun li muc'ta ajvalil César li'i . Pero ma'uc ta sventa yu'un tal jtic'be smul li jlumaltique .
44028020	Ja' yu'un ti laj quic'oxuc tal li'i yu'un ta jc'an chacotquinoxuc , xchi'uc ta jc'an chajc'opanoxuc . Ta sventa ti jch'unoj ti ic'ot xa ta pasel li c'usi jmala-malatic vu'utic li israelutique , ja' yu'un ti li' chuculun ta cadena chavilique — xi li Pabloe .
44028021	Jech laj yalbeic li Pabloe : — Li vu'uncutique mu'yuc bu xquich'cutic junuc vun ta aventa ti te liquem tal ta Judeae . Mu'yuc x'ay stiq'uic amul jchi'iltactic ; mu'yuc xca'icutic me oy boch'o chopol ac'oplal yu'unic .
44028022	Pero ta jc'an chca'icutic c'usi chanop ec . Yu'un li yan c'op ach'unoje ca'yojcutic ti scotol jchi'iltactic chopol ta xc'opojic ta sventae — xiic .
44028023	Jech te la sa'beic sc'ac'alil c'usi ora ta xtalic . C'alal la sta sc'ac'alile , ep italic yo' bu nacal li Pabloe . Li Pabloe lic yalbe ya'yic c'u x'elan chventainvan li Diose . La sjambe lec smelol ; laj yac'be lec yilic sc'oplal li Jesús ti butic ts'ibabil comel yu'un li Moisese xchi'uc li yantic yaj'alc'optac Diose . Sob la sjapuic ; te oyic o c'alal to ta mal c'ac'al .
44028024	Oy jayibuc la xch'unic c'usi laj yal li Pabloe , pero oy yantic muc xch'unic .
44028025	Ta sventa ti muc co'oluc yo'nton tsutic batele , ja' yu'un li Pabloe jech lic yal : — Li Ch'ul Espiritue ja' melel c'usi laj yac'be yal j'alc'op Isaías ta stojol li jmoltot jyame'tic ta vo'onee , jech i'albat :
44028026	‘ Batan ta stojol li jteclum le'e jech xc'ot avalbe : Chava'yilan ta achiquinic , pero mu xava'ibeic smelol . Chaq'uelilan ta asatic , pero mu xavilic .
44028027	Solel atsatsubtasoj avo'ntonic . Toj tsots ta a'yel chava'yic , solel macal o asatic , yu'un jech mu xavilic , xchi'uc jech mu x'och ta achiquinic , yu'un jech mu me xc'ot ta avo'ntonic , yu'un jech mu xasutes o avo'ntonic , jech mu xacolic o cu'un ’ , xi li Ch'ul Espiritue , xi ono'ox li Isaiase .
44028028	Na'ic me , li coltael yu'un Diose ja' xa itacbatic batel ta stojol li yanlum cristianoetic ti mu xotquinic Diose ; li stuquique ja' ta xa'ibeic smelol — xi li Pabloe .
44028029	C'alal laj yal jech li Pabloe , iloq'uic batel li xchi'iltaque ; te la stsaquilan sbaic batel ta lo'il .
44028030	Li Pabloe ts'acal chib jabil te icom ta sloc'bil na . Laj yic' ochel ta sna scotol li yulo'tac te ic'otique .
44028031	Jamal la xchol c'u x'elan chventainvan li Diose , xchi'uc ichanubtasvan lec ta sventa li Cajvaltic Jesucristoe . Lec ta satilal ichanubtasvan ; mu'yuc boch'o ipajesat ta xcholel .
45001001	Vu'un Pabloun , vu'un yajtunelun li Jesucristoe . Ic'bilun sventa li'och ta yajtacbolal . Voc'bilun o ta xcholel li Lequil A'yej ta sventa Diose .
45001002	Ja' li c'usi vo'one ono'ox yaloj Dios ta sventa yaj'alc'optac ti ts'ibabil icom ta xch'ul vune .
45001003	Ja' sc'oplal li Xnich'one , ja' li Cajvaltic Jesucristo ti i'ay yich' sbec'tale , jech smomnich'on David ic'ot .
45001004	Pero ivinaj ti ta melel ja' Xnich'on Diose , yu'un oy svu'el , yich'ojbe stalel Dios , xchi'uc icha'cuxi loq'uel ta smuquinal .
45001005	Ja' li boch'o ta slequil no'ox yo'nton laj yic'uncutic ta yajtacbolal , yu'un jech xu' chlic xch'unic Cajvaltic li yanlum cristianoetique , jech ich'bil ta muc' chc'ot .
45001006	Te oy ac'oplalic ec li vo'oxuque , ja' yu'un laj yic'oxuc ta stojol li Jesucristoe ,
45001007	vo'oxuc ti te nacaloxuc ta Roma ti c'anbiloxuc yu'un Diose , ti laj yic'oxuc yu'un jech voc'bil chacomic yu'une . Ac'o xc'uxubinoxuc , ac'o yac'boxuc jun avo'ntonic li Jtotic Diose xchi'uc li Cajvaltic Jesucristoe .
45001008	Ba'yuc ono'ox ta jtojbe ta vocol Dios ta sventa Jesucristo ti oy lec xch'unojel avo'ntonique , yu'un vinajem ac'oplalic ta sbejel li banamile .
45001009	Ta melel scotol ora ta jc'opan Dios ta atojolic . Yiloj Dios ti jech ta jpase , ja' li Dios ti chitun yu'un ta scotol co'ntone , ti ta jcholbe sc'oplal li Lequil A'yej ta sventa Xnich'one .
45001010	Scotol c'ac'al ta jc'anbe vocol ti jechuc tsc'an ti chtal jq'ueloxuque , ti lecuc chic'ot te ta atojolique .
45001011	Yu'un toj chac tal jq'ueloxuc ca'ay , ta jc'an chtal calboxuc li c'usi yac'ojbun jna' Dios sventa tstsatsub o avo'ntonique , yu'un jech lec jun avo'nton chacomic o ta stojol Dios .
45001012	Jech co'ol chijtsatsub lec ta xch'unel li Jesucristoe , yu'un co'ol lec jch'unojtique ; chquil ti lec ach'unojique , jech chavilic ec ti lec jch'unoje .
45001013	Quermanotac , ta jc'an chana'ic ti ta melel ep xa ta velta chac tal jq'ueloxuc ca'ye , pero yoquel to macalun ta be . Yu'un ta jc'an ta jtulbe sat cabtel te ta atojolic noxtoc jech chac c'u cha'al ta jpas ta stojol li yan jch'unolajeletic ti co'ol yanlumoxuc achi'uquique .
45001014	Yu'un quechel quil chca'ay ta stojol boch'ouc no'ox , me bijic , o me muc bijicuc , me sna'ic vun , o me mu sna'ic vun .
45001015	Ja' yu'un ti oy ta co'nton chtal jcholboxuc Lequil A'yej ec , vo'oxuc ti te nacaloxuc ta Romae .
45001016	Yu'un mu xiq'uexov ta xcholel li Lequil A'yeje , yu'un ja' stsatsal Dios . Ja' sventa chcol scotol li boch'ouc no'ox ta xch'unique . Ba'yuc ivul ta stojol li israeletique ; ja'o ic'ot ta atojolic ec vo'oxuc li yanlum cristianooxuque .
45001017	Yu'un ja' ta sventa Lequil A'yej chac' quiltic ti ja' no'ox ta sventa xch'unojel co'ntontic xu' tuc' co'ntontic chijyilutic Diose . Yu'un jech ts'ibabil ta sc'op Dios : “ Li boch'o tuc' yo'nton chquil ta sventa xch'unojel yo'ntone ja' ta xcuxi ” , xi ts'ibabil .
45001018	Yu'un lec xvinaj ti ch-ilin tal Dios ta vinajel ta scoj smulic , ta scoj xchopolilic li cristianoetic ti tsc'an tsmaquic ta be c'usi melel ta scoj li xchopolilique .
45001019	Yu'un ti c'u x'elan xu' ta jna'tic ti oy li Diose , ti lec xvinaje , yu'un ja' Dios yac'oj lec ta ilel stuc .
45001020	Yu'un ja'o no'ox c'alal imeltsaj banamil laj yac' ta ilel li c'usi mu'yuc to'ox yac'oj ta ilele , ja' li svu'el ti mu'yuc slajebe , ti ja' ch'ul Dios stuque . Ta sventa c'usitic spasoj , jech ivinaj ti ja' Diose . Jech mu'yuc c'usi xu' tspoj sbaic o li cristianoetique .
45001021	Yu'un la sna'ic ti oy Diose , pero muc xich'ic ta muc' jech chac c'u cha'al Dios ; mu'yuc bu la stojbeic ta vocol . Solel mu'yuc stu li c'usi la snopique . Icomic ta ic' osil ta scoj li sbolilique .
45001022	La scuyic ti lec bijique , pero bol cristiano ic'otic .
45001023	Li Dios ti ech'em slequilal yutsilale , ti mu sna' xchame , la sc'atajesic ta sloc'obal cristiano ti sna' xchame , xchi'uc ta sloc'obal mut , ta sloc'obal c'usi xcotlajetic ta banamil , xchi'uc ta sloc'obal chonetic ti xquilet ta banamil chanovique .
45001024	Ja' yu'un li Diose laj yac'be spasic o li c'usitic chopol tsc'an yo'ntonique , lic spasic o puru mulivajel . Toj q'uexlal sba li c'usi lic spasbe sbec'talique .
45001025	Yu'un li Dios ti ja' melele , la sjelic ta c'usi mu meleluc . Ja' laj yich'ic ta muc' ; ja' itunic yu'un li c'usitic pasbil yu'un Diose . Muc ja'uc laj yich'ic ta muc' stuc li Boch'o la spas scotole , ti ja' ich'bil ta muc' sbatel osile . Jechuc .
45001026	Ja' yu'un li Diose laj yac'be spasic o li c'usi tsc'an yo'ntonic ti toj q'uexlal sbae . C'alal ta antsetic la sjelic c'u x'elan li stalelique , ja' la spas xchi'uc sbec'talic li c'usi mu jechuc sc'oplal ta pasele .
45001027	Ja' no'ox jech ec li viniquetique muc xa ja'uc la xchi'in sbaic xchi'uc li antsetique . Ja' laj yac'beic yipal spasel li c'usi lec laj ya'ay sbec'talique . Xchi'il no'ox sbaic ta vinical la spasic li c'usi toj q'uexlal sbae . Jech laj yich'beic stojol ta sbec'talic li c'usi chopol la spasique .
45001028	Ta sventa ti muc xich'ic ta muc' c'u x'elan xu' chcotquintic o li Diose , jech i'ac'bat snopic o yu'un Dios li c'usitic mu'yuc stue , yu'un jech ac'o spasic o li c'usi mu jechuc sc'oplal ta pasele .
45001029	Jech inoj ta yo'ntonic scotol c'usi mu'yuc tuc' , c'usi chopol , xpich'etel o'ntonal , muliletic , ti'etel o'ntonal , milvanej , sa'c'op , lo'lavanej , soquesej o'ntonal , lo'iltavanej ,
45001030	j'ac'vanej ta q'uexlal , scontrainel Dios , stuc no'ox yac'oj sbaic , jtoybaetic , snopel c'usitic yan chopol ta pasel . Mu xch'unbeic smantal stot sme'ic ;
45001031	mu'yuc c'usi sna'ic o , mu xc'ot ta pasel c'usi chalic . Mu'yuc c'uxubinel ta yo'ntonic , mu'yuc perdón yu'unic , mu'yuc boch'o abul sba chilic .
45001032	Ac'o me sna'ic ti yaloj Dios ch'ayel chbatic li boch'otic jech tspasique , pero te ono'ox tspasilanic o . Ma'uc no'ox ti te tspasilanic oe ; ja' to toj lec cha'yic me oy boch'o yan jech chchanic spasel eq'ue .
45002001	Ja' yu'un mu'yuc c'usi xu' chapoj aba o , vo'ot ti chatic'be smul yane , c'uuc xa'elan . Yu'un ti c'alal chatic'be smul yane , vo'ot chatic' amul atuc . Yu'un jchapanvanejot chacuy aba , pero ja' jech avochel spasel atuc ec .
45002002	Li Diose ta jna'tic ti tuc' chapanel chac' ta stojol li boch'otic jech tspasic chac le'e .
45002003	Vo'ot ti chatic'be smul li boch'o jech tspas ti ja' jech chapas atuc eq'ue , ¿ me chanop ti vo'ot chacol ta chapanel yu'un Diose ?
45002004	¿ Me yu'un mu xava'ibe smelol li c'uxubinel yu'un Diose , li smuc'ul yo'ntone , xchi'uc li slequil yo'ntone ? Na'o me , ta sventa toj lec yo'nton ti tsc'an ac'o asutes avo'ntone .
45002005	Ta scoj toj tsots avo'nton , ta scoj mu'yuc sutem avo'nton , ja' yu'un ja' no'ox avochel stsobel stojol amul c'alal tsta yorail chac' tuq'uil chapanel li Diose .
45002006	Yu'un ja' jech stojol chac'be jujun cristiano ti c'u x'elan la spasique .
45002007	Li boch'o ja' tspasilanic o c'usitic leque , ti ja' no'ox oy ta yo'nton tsa'ic slequilal yutsilalique xchi'uc li c'usi mu sna' xc'a'e , ja' ch-ac'batic xcuxlejalic sventa sbatel osil .
45002008	Yan li boch'o ja' no'ox batem ta yo'ntonic spasel c'usi tsc'an yo'nton stuquique , ti mu xch'unic li c'usi melele , ti ja' no'ox tspasic o li c'usitic mu'yuc tuq'ue , le'e ja' ilintabilic ; ja' ch-ac'bat stoj smulic yu'un Dios .
45002009	Ta xa'ay lec svocolic ; puru at-o'nton cha'yic li boch'otic ja' no'ox tspasilanic c'usitic chopole . Ja' ba'yuc ta xich' li israeletique , jech ta xich'ic ec li yanlum cristianoetique .
45002010	Pero li boch'otic lec c'usitic ta spasique tsta slequilalic , lec sc'oplalic , xchi'uc tsta jun yo'ntonic . Ja' ba'yuc tstaic li israeletique , jech tstaic ec li yanlum cristianoetique .
45002011	Yu'un li Diose muc t'ujbiluc no'ox tspas .
45002012	Yu'un li boch'otic tsa' smulic ti mu'yuc ya'yojic smantaltac Diose , mu ja'uc ta sventa mantal ti ch'ayel chbatique . Yan li boch'otic tsa' smulic ti ya'yojic smantaltac Diose , ja' ta sventa mantaletic chich'ic chapanbel smulic .
45002013	Yu'un ma'uc ta sventa boch'o cha'yilanbe smantal Dios ti lec ch-ilat yu'un Diose . Ja' lec ch-ilat yu'un Dios li boch'o chch'un c'usi chal li mantaletique .
45002014	Yu'un li yanlum cristianoetic ti mu'yuc ya'yojic smantaltac Diose , ja' oy tspasic ta stalelic no'ox jech chac c'u cha'al chal li smantaltac Diose . Ac'o me mu'yuc yich'oj ta sc'obic , pero oy lec mantal ta yo'ntonic .
45002015	Ta sventa c'usi tspasic chvinaj ti oy lec mantal ts'unbil ta yo'ntonique . Yu'un li sjol yo'ntonique sna' lec ti c'u x'elan yabtelique . Xu' ch-albatic yu'un sjolic me oy smulic , o me mu'yuc smulic .
45002016	Pero c'alal tsta yorail yu'un Dios ta xchapan scotol cristianoetic ta sventa li Jesucristoe , scotol ta xac' ta ilel , ac'o me ta mucul pasbil , yu'un ja' jech chal li Lequil A'yej ta jchole .
45002017	A'yo ava'yic , vo'oxuc ti abiinojic Judioe , ti ja' apatoj avo'ntonic yu'un li smantaltac Dios avich'ojique . Atuc no'ox xava'ay abaic ta stojol li Diose .
45002018	Chanopic ti lec xana'ic c'usi tsc'an Diose , xchi'uc ti lec xana'ic st'ujel c'usi lec ta sventa ti achanojic li mantaletique .
45002019	Vo'oxuc xa chavac'beic yil be ma'satetic acuyoj abaic , xchi'uc vo'oxuc xa luz c'otemoxuc chava'yic yu'un li boch'otic oyic ta ic' osile .
45002020	Vo'oxuc xa jbijubtasvanejoxuc acuyoj abaic yu'un li boch'otic mu'yuc bijique . Vo'oxuc xa jchanubtasvanejoxuc acuyoj abaic yu'un li boch'otic xco'laj xchi'uc ololic toe , yu'un vo'oxuc oy ta ac'obic li smantal Dios ti ja' sventa chijbijubutic yu'une , ti ja' sventa ta jna'tic o c'usitic melele .
45002021	Me ta melel vo'oxuc jchanubtasvanejoxuque , ¿ c'u yu'un mu xachanubtas aba atuquic ? C'alal chacholic sc'op Diose , chavalic ti mu xu' chij'elc'aje , pero avochelic elec' atuquic .
45002022	Chavalic ti mu xu' chijmulivajutique , pero chamulivaj atuquic . Toj chopol chavilic li c'usitic cuybilic ta diosetique , pero ta to xavelc'anbeic tal c'usitic oy yu'unic te ta sna li sloc'obal diosetique .
45002023	Altic chatoy abaic ta sventa ti vo'oxuc avich'ojbeic li smantaltac Diose . Ta sventa ti mu xach'unbeic li smantaltac Diose , mu'yuc avich'ojic o ta muc' li Diose .
45002024	Ja' yu'un jech ts'ibabil ta sc'op Dios : “ Vo'oxuc ta acojic ti chixchopolc'optabicun jbi li yanlum cristianoetique ” , xi ts'ibabil .
45002025	Ta melel li circuncisión quich'ojtique , oy stu me ta jch'untic li smantaltac Diose . Pero me vo'ot jbajmantalote , li circuncisión avich'oje mu'yuc stu chc'ot .
45002026	Yan li boch'o mu'yuc yich'oj circuncisione , me ja' tspas jech chac c'u cha'al chal li smantaltac Diose , ja' yich'oj circuncisión chc'ot .
45002027	Ja' yu'un li boch'o mu'yuc yich'oj circuncisión ta sba sbec'tale , pero me ja' ta xch'unbe lec li smantaltac Diose , ja' chastic'bot amul , yu'un avich'ojbe lec svunal ta ac'ob li smantal Diose , xchi'uc avich'oj circuncisión ta abec'tal noxtoc , pero mu xach'un .
45002028	Yu'un ma'uc mero sts'unubal Judío chijc'ot ta sventa jbec'taltic xchi'uc ta sventa ti quich'ojtic circuncisión ta sba jbec'taltique .
45002029	Ja' mero Judío chijc'ot ta sventa c'u x'elan li yut co'ntontique . Li mero circuncisión quich'ojtic chc'ote ja' ta yut co'ntontic , ja' ta sventa svu'el Dios ; ma'uc ta sventa ti ts'ibabil xa lec ta vun quich'ojtic li smantaltac Diose . Li boch'o jech chac le'e ja' lec ch-ilat yu'un Dios ; ma'uc lec ch-ilat yu'un cristianoetic .
45003001	Ja' yu'un ¿ c'usi lec chloc' yu'un li boch'o Judío sbie ? ¿ C'usi stu li circuncisión yich'oje ?
45003002	Ta melel oy lec stu . Yu'un ja' ba'yuc laj yich'ic li sc'op Diose .
45003003	Pero ¿ c'usi chc'ot ta pasel ta sventa ti oy jayibuc mu'yuc xa jun yo'ntonic ta stojol Diose ? ¿ Me te ilaj sc'oplal o ec ti jun yo'nton ta jtojoltic li Diose ?
45003004	Mu'yuc bu chlaj sc'oplal . Yu'un li Diose bats'i melel xc'opoj o ; yan li cristianoetique mu xc'ot xc'opojic , jech chac c'u cha'al ts'ibabil ono'ox ta sc'op Diose : “ Jech chvinaj ti tuc' chac'opoje , xchi'uc ti chatsalvan c'alal chavich' chapanele ” , xi ts'ibabil .
45003005	Pero me chcaltic ti ja' ta scoj jchopoliltic chbat vinajuc ti toj tuc' yo'nton li Diose , ¿ c'usi chcaltic noxtoc c'alal chac'be stoj smul li jpasmuliletique ? ¿ Me yu'un mu'yuc tuc' c'usi tspas ? ( Li'i chic'opoj jech chac c'u cha'al chc'opoj cristianoetic ) .
45003006	Mu jechuc . Ti jechuque ¿ c'u x'elan xu' chchapanbe smul scotol cristianoetic ta sbejel banamil ?
45003007	Ti ja'uc ta sventa lec jna' xi'epalc'opoj yo' jech chbat vinajuc ti bats'i melel xc'opoj li Diose , ¿ c'u yu'un jpasmulil chiyilun ta sventa ti chi'epalc'opoje ?
45003008	Ti meleluque , ¿ c'u yu'un mu ja'uc ta jpastic c'usitic chopol , yu'un jech xu' ta jtatic li c'usitic leque ? Oy boch'o jech chisoquesbun jc'oplalcutic , chalic ti ja' jech chichanubtasvancutique . Li boch'otic jech chalique ta ono'ox xich'ic chapanbel smulic .
45003009	¿ Ja' yu'un c'usi xu' chcaltic ? ¿ Me vu'utic xjelov jlequiltic jech chac c'u cha'al li yanlum cristianoetique ? ¡ Mu'yuc ! Yu'un laj xa ca'itic ti co'ol oy smul scotole , me israel , o me yanlum cristiano .
45003010	Yu'un jech ono'ox ts'ibabil ta sc'op Dios : “ Me junuc mu'yuc boch'o tuc' .
45003011	Me junuc mu'yuc boch'o sna'be smelol , me junuc mu'yuc boch'o tsa' li Diose .
45003012	Scotolic ch'ayemic ta be , bolibenic o ta j'ech'el . Mu'yuc boch'o lec c'usi tspas , me junuc solel mu'yuc o .
45003013	Li snuq'uique xco'laj xchi'uc muquinaltic ti jamal sti'e . Li yoq'uique ja' chtun yu'unic sventa chlo'lavanic . Oy veneno ta yeic jech chac c'u cha'al orachon .
45003014	Li yeique nojem ta puru chopol c'op ; toj c'uxic li c'usitic chalique .
45003015	Li yacanique chbat ta anil , chbat milvanuc .
45003016	Buyuc no'ox chbatic , puru soquesvanej , puru vocol chaq'uic .
45003017	Me jutuc mu xotquinbeic sbelal li jun o'ntonale .
45003018	Mu'yuc xi'bal sba cha'yic li Diose ” , xi ts'ibabil .
45003019	Scotol c'usi chal li smantaltac Diose ta jna'tic ti ja' sc'oplalic li boch'otic oy ta sc'obic li smantaltac Diose , yu'un jech macal ac'o c'otuc yeic scotolic , jech ac'o sna'ic ti scotol cristiano ta banamil chich'ic chapanbel smulic yu'un Diose .
45003020	Yu'un ta sventa xch'unel li mantaletique mu xu' tuc' co'ntontic chijyilutic o li Diose . Yu'un li mantaletic ac'bilutique ja' no'ox sventa ac'o quiltic ti oy jmultique .
45003021	Li' ta orae laj xa yac' ta ilel ti muc ja'uc ta sventa mantaletic xu' tuc' co'ntontic chijyilutic li Diose . Lec jamal chvinaj ta smantaltac Dios xchi'uc ta svunic li yaj'alc'optac Diose .
45003022	Ti c'u x'elan tuc' co'ntontic chijyilutic Diose ja' no'ox ta sventa ta jch'untic li Jesucristoe . Boch'ouc no'ox mu'yuc smul ch-ilatic yu'un Dios me jech ta xch'unique .
45003023	Yu'un scotol cristiano jpasmuliletic , bats'i nom oy ta stojolic slequilal li Diose .
45003024	Pero ta sventa ti toj lec yo'nton li Diose , jech ta matanal ti mu'yuc xa jmultic chijyilutic ta sventa ti la stojbutic jmultic li Jesucristoe .
45003025	Yu'un li Diose ja' laj yac'be smal xch'ich'al li Jesucristoe , jech ic'ot ta jch'aymulil ta sventa li boch'otic ta xch'unique . Jech ivinaj ti tuc' yo'nton li Diose , yu'un te la sts'icbe smul li cristianoetic ta poco' vo'onee ,
45003026	yu'un toj ep smuc'ul yo'nton . Ivinaj xa ti toj tuc' yo'ntone , xchi'uc ti jech tuc' yo'nton chil ec li boch'otic ta xch'unic li Jesuse .
45003027	Ja' yu'un li' ta orae , ¿ me xu' to ta jtoy jbatic ? ¡ Mu'yuc xa ! ¿ C'u yu'un ? ¿ Me ja' ta sventa ti yu'un ich'un cu'untic li smantaltac Diose ? ¡ Mo'oj ! Ja' no'ox ta sventa ta jch'untic li Cajvaltique .
45003028	Ja' yu'un jech ic'ot ta loq'uel cu'untic chac li'i : Li cristianoetique tuc' yo'nton ch-ilatic yu'un Dios ta sventa xch'unojel yo'ntonic , ma'uc ta sventa yu'un xu' yu'unic xch'unel li smantaltac Diose .
45003029	Li Diose ¿ me ja' no'ox Dios yu'un li judioetique ? ¿ Me mu ja'uc Dios yu'unic ec li yanlum cristianoetique ? Ta melel ja' Dios yu'unic ec li yanlum cristianoetique .
45003030	Yu'un li Diose jun no'ox . Ja' no'ox stuc chac' ti xu' mu'yuc smul chc'otic ta sventa xch'unojel yo'ntonic li boch'otic yich'ojic circuncisione , xchi'uc li boch'otic mu'yuc yich'ojic circuncisione .
45003031	Li' ta orae , ¿ me xu' ta jnoptic ti ac'o jlajesbetic sc'oplal c'usi chal smantaltac Dios ta sventa li xch'unojel co'ntontique ? ¡ Mo'oj ! Ja' to jech xu' ta xc'ot ta pasel cu'untic c'usi chal li smantal Diose .
45004001	¿ C'usi lec la sta ta sventa stuc li jmoltotic Abrahame ?
45004002	Ti ja'uc ta sventa yabtel jech lec i'ilat yu'un Diose , xu' tstoy sba ti jechuque . Pero ta stojol Diose mu xu' tstoy sba .
45004003	Yu'un jech ts'ibabil ta sc'op Dios : “ Li Abrahame lec i'ilat yu'un Dios ta sventa xch'unojel yo'nton ta stojol Dios ” , xi ts'ibabil .
45004004	Jech chac c'u cha'al li boch'o ch-abteje mu ja'uc smoton chich' li stojole ; yu'un ja' stojol yabtel .
45004005	Yan li boch'o ma'uc ta sventa yabtel lec ch-ilat yu'un Diose , ti ja' no'ox chch'un li Boch'o xu' yu'un chch'aybe smul jpasmuliletique , le'e tuc' yo'nton ch-ilat yu'un Dios ta sventa xch'unojel yo'nton .
45004006	Jech chac c'u cha'al laj ono'ox yal David ta vo'one ti ja' toj xcuxet yo'nton li boch'o muc ta sventauc yabtel mu'yuc smul ch-ilat yu'un Diose .
45004007	Jech laj yal : “ Toj xcuxet yo'nton li boch'o ipasbatic xa perdón yu'un smulique , ti ich'aybat xa scotol li xchopolilique .
45004008	Xcuxet no'ox yo'nton , yu'un mu xa x'ac'bat stoj smulic yu'un li Diose ” , xi li Davide .
45004009	¿ Me ja' no'ox xcuxet yo'nton li boch'otic yich'ojic circuncisione , o me jech xcuxet yo'ntonic ec li boch'otic mu'yuc yich'ojic circuncisione ? Yu'un laj xa ca'itic ti ta sventa xch'unojel yo'nton tuc' yo'nton i'ilat yu'un Dios li Abrahame .
45004010	¿ C'usi ora ti jech tuc' yo'nton lic ilatuque ? ¿ Me yich'oj xa'ox circuncisión , o me mu'yuc to'ox ? Mu'yuc to'ox yich'oj , ts'acal to laj yich' li circuncisione .
45004011	C'alal laj yich' circuncisione , ja' senyail , ja' svinajeb laj yich' ta sbec'tal ti ta melel tuc' yo'nton ilbil yu'un Dios ti c'alal mu'yuc to'ox chich' circuncisione , yu'un jech ja' stotic chc'ot ec li jch'unolajeletic ti mu'yuc yich'ojic circuncisione . Jech tuc' yo'nton ch-ilatic yu'un Dios ec ta sventa li xch'unojel yo'ntonique .
45004012	Jech noxtoc ja' stotic chc'ot ec li boch'otic yich'ojic circuncisión me mu ja'uc no'ox spatoj yo'ntonic yu'un li circuncisión yich'ojique , me ja' jech oy xch'unojel yo'ntonic jech chac c'u cha'al li Abraham ti c'alal mu'yuc to'ox chich' circuncisione .
45004013	Li Abrahame ma'uc ta sventa la xch'unbe smantal Dios ti i'albat ti ch-ac'bat sventain sbejel banamil xchi'uc smomnich'nabtaque . Ja' ta sventa ti tuc' yo'nton i'ilat ta sventa xch'unojel yo'ntone .
45004014	Ti ja'uc ta sventa ta jch'unbetic smantal Dios ti chij'ac'bat li c'usi albil sc'oplale , mu'yuc stu chc'ot xch'unojel co'ntontic ti jechuque . Jech noxtoc mu xu' chc'ot ta pasel chquich'tic li c'usi albil sc'oplale .
45004015	Yu'un li smantaltac Diose ja' no'ox chac' ilinuc Dios ta jtojoltic . Ti manchuc oy li mantaletique , mu'yuc ta jbajbetic smantal Dios ti jechuque .
45004016	Ja' yu'un li smomnich'nab Abrahame ta sventa no'ox xch'unojel yo'ntonic xu' chc'ot ta pasel chich'ic li c'usi yaloj ono'ox Diose , yu'un jech ac'o vinajuc ti ta slequil no'ox yo'nton chac' li Diose . Ma'uc no'ox xu' chich'ic li boch'otic yich'ojbeic smantaltac Diose ; ja' jech xu' chich'ic ec li boch'otic jech xch'unojic jech chac c'u cha'al li Abrahame , yu'un ja' totil ic'ot cu'untic jcotoltic .
45004017	Yu'un jech ts'ibabil ta sc'op Dios : “ Vo'ot stotot ep ta chop cristianoetic chac'ot cu'un ” , x'utat yu'un li Diose . Ja' li Dios ti oy xch'unojel yo'nton ta stojole , ti xu' yu'un ta xcha'cuxes li boch'otic chamenique , xchi'uc ti xu' yu'un chac' ayinuc li c'usitic mu'yuc to'oxe .
45004018	Li Abrahame jun yo'nton la smala , ac'o me sna'oj ti mu xa xnich'naje , pero la xch'un . Jech ja' totil ic'ot yu'un ep ta chop cristianoetic jech chac c'u cha'al i'albat yu'un Diose : “ Jech to yepal ta xbat amomnich'nab ” , , x'utat .
45004019	Mu'yuc bu xlaj xch'unojel yo'nton ta smalael , ac'o me laj ya'ay sba ta sbec'tal ti xco'laj xa xchi'uc chamene , xchi'uc ti jutuc xa mu chloc' ta vo'vinic ( 100 ) jabile , xchi'uc ti mu ono'ox sna' x'alaj ec li Sarae .
45004020	Muc spas ta tsots yo'nton , muc xlo'ilaj yo'nton ta sventa li c'usi i'albat yu'un Diose . Yolbaj to itsatsub lec yo'nton ta sventa ti j'ech'el la xch'une , jech laj yalbe slequilal li Diose .
45004021	Yu'un c'otem lec ta yo'nton ti xu' yu'un tspas scotol ta svu'el Dios li c'usitic i'albate .
45004022	Ja' yu'un tuc' yo'nton i'ilat yu'un Dios ta sventa li xch'unojel yo'ntone .
45004023	Mu ja'uc no'ox sc'oplal Abraham ti ts'ibabil ta sc'op Dios ti tuc' yo'nton i'ilat yu'un Diose ; ja' jc'oplaltic ec .
45004024	Yu'un jech tuc' co'ntontic chijyilutic Dios ec , vu'utic ti oy xch'unojel co'ntontic ta stojol li Boch'o la xcha'cuxes loq'uel ta smuquinal li Jesuse , ja' li Cajvaltique .
45004025	Ja' ti i'ac'at ta milel ta scoj jmultique , xchi'uc ti icha'cuxesat loq'uel ta smuquinal ta sventa mu'yuc jmultic chijyilutic Diose .
45005001	Ja' yu'un li' ta orae , tuc' xa co'ntontic lijc'ot ta sventa xch'unojel co'ntontic . Jech ico'laj co'ntontic xchi'uc Dios ta sventa li Cajvaltic Jesucristoe .
45005002	Xchi'uc ja' ta sventa noxtoc ti laj xa jtatic ta sventa xch'unojel co'ntontic li c'uxubinel yu'un Diose , jech jun xa no'ox co'ntontic te oyutic o ; xcuxet no'ox co'nton ta jmalatic chbat jchi'intic ta slequilal li Diose .
45005003	Pero ma'uc no'ox le'e , xcuxet co'ntontic noxtoc ti c'alal chquich'tic vocole , yu'un ta jna'tic ti ja' chac'butic stsatsal co'ntontic li vocole .
45005004	Li stsatsal co'ntontique ja' chac' cuchuc lec cu'untic . Me chcuch cu'untique , ja' chac' ti jun xa no'ox co'ntontic ta jmalatic chbat jchi'intic li Diose .
45005005	Mu lo'laeluc li c'usi ta jmalatique . Yu'un laj xa yac' jna'tic ta sventa Ch'ul Espíritu yac'ojbutic ti j'ech'el c'anbilutic o yu'un Diose .
45005006	Ta sventa ti mu xu' cu'un ta jcolta jba jtuctique , ja' yu'un c'alal la sta yorail c'usi ora snopoj Diose , icham ta scoj jmultic li Cristoe vu'utic ti chopol cristianoutique .
45005007	Li boch'o ja' no'ox tuc' yo'ntone , mu'yuc van boch'o chac' sba ta milel ta scoj . Ja' to me oy jun vinic ti toj lec c'usitic spasoje , oy van yic'al oy boch'o chac' sba ta milel ta scoj .
45005008	Pero li Diose laj yac' ta ilel ti ta melel sc'anojutique , ac'o me solel yuxub jpasmulilutic , pero icham ta jcojtic li Cristoe .
45005009	Ja' yu'un c'u to x'elan lec chijyilutic ta sventa xch'ich'al li Cristoe , yu'un ja' ta sventa ti mu'yuc xa chbat jtoj jmultique .
45005010	Vu'utic ti contra ono'ox chquil jba jchi'uctic li Diose , lec xa jc'opan jba jchi'uctic ta sventa ti icham ta jcojtic li Xnich'one . Me lec xa jc'opan jba jchi'uctique , jbel sc'oplal colemutic o ta sventa ti cuxul li Xnich'one .
45005011	Pero ma'uc no'ox xcuxet co'ntontic ti colemutic xae , toj jun no'ox co'ntontic ta stojol Dios noxtoc ta sventa li Cajvaltic Jesucristoe , yu'un ja' ta sventa ti lec xa jc'opan jba jchi'uctic li Diose .
45005012	Ta jna'tic ti ta sventa jun vinic i'och li mulil li' ta banamile , xchi'uc ti ja' ta sventa mulil i'och li lajele , jech scotol cristiano chchamic , yu'un scotol cristiano jpasmulil ic'otic .
45005013	C'alal mu'yuc to'ox li smantaltac Diose , oy xa ono'ox mulil li' ta banamil . Manchuc me mu'yuc to'ox li mantaletique , pero ma'uc yu'un mu'yuc smul i'ilatic o li cristianoetique .
45005014	Yu'un icham scotol li cristianoetic xlic ta Adán c'alal ta Moisese , ac'o me mu ja'uc jech smulic ec jech chac c'u cha'al smul li Adane . Ti jech ic'ot ta pasele , ja' senyail ti ja' jech oy c'usi ta jtatic noxtoc ta sventa li boch'o sc'oplal chtale .
45005015	Pero li jmotontic chijyac'butic Diose mu xco'laj xchi'uc li c'usi la jtatic ta sventa mulile . Yu'un ta scoj smul jun vinic ti jech chcham scotol cristianoetique . Jech buuc xa li c'uxubinel yu'un Dios ti jmotontic no'ox chijyac'butic ta sventa li jun vinic Jesucristoe , xu' tsta scotol li epal cristianoetique .
45005016	Li jmotontic ta jtatic ta sventa Diose mu xco'laj xchi'uc c'usi la jtatic ta sventa smul li jun vinique . Yu'un ta sventa no'ox jun mulil la spas ti jech sc'oplal chbat jtoj jmultique . Yan li matanal chac' Diose xu' chch'ayes epal mulil , jech xu' mu'yuc smul chc'ot li cristianoetique .
45005017	Me ta sventa no'ox la sta smul jun vinic ti jech laj yu'uninutic o li lajele , ech'em to jech xu' chijyu'uninutic o cuxlejal ta sventa li jun vinic Jesucristo , vu'utic ti ta yutsil no'ox yo'nton , ti jmotontic no'ox lec xa chijyilutic Diose .
45005018	Jech chac c'u cha'al ta sventa smul jun vinic quechel ta chapanbel smul scotol li cristianoetique , ja' no'ox jech ta sventa tuc' yabtel jun vinic xu' mu'yuc smul ch-ilatic yu'un Dios scotol li cristianoetique , jech xu' tstaic xcuxlejalic sbatel osil .
45005019	Jech chac c'u cha'al ta sventa la sbaj mantal jun vinic ti jech jpasmuliletic ic'ot li yepal cristianoetique , ja' jech ta sventa la xch'un mantal jun vinic , xu' mu'yuc smul ch-ilatic yu'un Dios li epal cristianoetique .
45005020	Li mantaletique ja' laj yac' vinajuc epal mulil . Pero ac'o me ep li mulile , li Diose ech'em to laj yac' ta ilel ti bats'i ep slequil yo'ntone .
45005021	Jech chac c'u cha'al laj yu'uninutic li mulil , yu'un jech ac'o chamcutic jcotoltique , ja' jech ac'o yu'uninutic noxtoc li slequil yo'nton Diose , yu'un jech ac'o cuxicutic jcotoltic ta sventa li Jesucristoe , ja' li Cajvaltique .
45006001	¿ C'usi chcaltic cha'e ? ¿ Me ja' lec ti te ta jsa'ilan o jmultic , yu'un jech ech'em ac'o xc'uxubinutic li Diose ?
45006002	¡ Mu lecuc ! Yu'un me chamenutic xa ta sventa li muliletique , ¿ c'u x'elan xu' chijcuxiutic yan velta ta spasel ?
45006003	¿ Me mu xana'ic ti co'ol lijchamutic o jchi'uctic Cristo ti c'u quepaltic laj quich'tic vo' ta sventa li Cristo Jesuse ?
45006004	Ta sventa ti laj quich'tic vo'e , co'ol lijmucatutic jchi'uctic Cristo noxtoc . Ta sventa ti lijchamutique , jech xu' chijcha'cuxiutic noxtoc jech chac c'u cha'al icha'cuxesat ta stsatsal Dios li Cristoe , jech ach' xa jtaleltic chquich'tic .
45006005	Yu'un me co'ol lijmucat jchi'uctic Cristo ta sventa ti jun oyutic jchi'uctique , ja' jech chijcha'cuxiutic ec jech chac c'u cha'al icha'cuxi li Cristoe .
45006006	Yu'un ta jna'tic ti te icham ta cruz xchi'uc Cristo li poco' jtaleltique , jech la slajesbe stsatsal li jtaleltic ti puru mulil tsc'ane , jech mu xa staojuc yav ti ja' chijtunutic o yu'un li mulile .
45006007	Yu'un li boch'o icham xae , icol xa ta mozoinel yu'un li mulile .
45006008	Me co'ol lijcham jchi'uctic li Cristoe , jech ta jch'untic noxtoc ti co'ol chijcuxiutic jchi'uctique .
45006009	Yu'un ta jna'tic ti mu xa xcham yan velta li Cristoe , yu'un icha'cuxesat xa . Mu'yuc xa stsatsal ta stojol li lajele .
45006010	Yu'un c'alal icham li Cristoe , j'ech'el la slajesbe yip li mulile . Ta sventa ti ichame ja' xa cuxul o ta stojol li Diose .
45006011	Ja' no'ox jech ec li vo'oxuque tsc'an ti chamenoxuc o chava'yic ta sventa li mulile ; tsc'an ja' cuxuloxuc ta stojol Dios ta sventa ti avich'ojic ta muc' li Cristo Jesuse .
45006012	Ja' yu'un mu me ja'uc xaspasoxuc ta mantal li mulil ti tsc'an li abec'talic ti sna' xlaje . Mu me ja'uc xapasic li c'usitic lec cha'ye .
45006013	Mu me ja'uc xavac'be sventain mulil li abec'talique ; mu me xavaq'uic c'otuc ta yabtejeb mulil li abec'talique . Ja' tsc'an ja' chavac'beic sventain li Diose , yu'un jech chc'ot ta yabtejeb c'usitic tuc' ta pasel . Yu'un lacha'cuxesatic xa , vo'oxuc ti chamenoxuc to'oxe .
45006014	Yu'un li mulile mu xa ja'uc chaspasoxuc ta mantal , yu'un mu'yucoxuc xa ta sventa mantal ; ja' xa oyoxuc ta sventa slequil yo'nton li Diose .
45006015	¿ C'usi lec ta jpastic cha'e ? ¿ Me ja' lec ta jsa'ilan o jmultic , yu'un laj ca'itic ti mu'yucutic xa ta sventa mantale ? ¡ Mu lecuc !
45006016	Yu'un xana'ic , me chcac' jbatic ta mozoinel yu'un jun cristianoe , ja' chispasutic o ta mantal . Ja' no'ox jech ec , me ja' chcac' spasutic ta mantal li mulil ti ja' chac' lajele , smozoutic chijc'ot o . Yan me ja' chcac' spasutic ta mantal li c'usitic tuq'ue , smozoutic chijc'ot noxtoc .
45006017	Pero coliyal li Diose , ac'o me smozooxuc to'ox li mulile , pero ta sventa ti laj ach'unic ta scotol avo'ntonic li sc'op Dios la'albatique ,
45006018	jech muc xa smozoucoxuc li mulile ; ja' xa yajtuneloxuc o li c'usitic tuc' ta pasele .
45006019	Li' chic'opoj ti c'u cha'al lec ta a'ibel smelole , yu'un mu to xu' avu'un chava'ibeic smelol . Jech chac c'u cha'al ja' to'ox laj aq'uelan abec'talic ta sventa li muliletic xchi'uc li c'usitic chopole , jech lasoquic o batel achi'uquic . Ja' no'ox jech li' ta orae tsc'an ja' chaq'uelan abec'talic ta sventa c'usitic tuc' , yu'un jech chalecubic batel .
45006020	Yu'un c'alal ja' to'ox avac'oj abaic ta mozoinel yu'un li c'usitic chopole , mu'yuc ta avo'ntonic me oy chavac' abaic ta mozoinel yu'un li c'usitic tuq'ue .
45006021	Pero ¿ c'usi lec laj ataic yu'un li c'usitic laj to'ox apasic ti q'uexlal xa sba chava'yic li' ta orae ? Scotol le'e , ja' no'ox chac' lajel .
45006022	Pero li' ta orae colemoxuc xa ta mozoil ta sventa li c'usitic chopole ; ja' xa yajtuneloxuc li Diose . Jech ja' xa chataic li c'usitic leque , ja' ti yantic chalecubic batele . Le'e ja' chac' acuxlejalic sventa sbatel osil .
45006023	Yu'un li stojol mulile ja' ti chijchamutique ; yan li jmotontic chijyac'butic Dios ta sventa ti jun oyutic jchi'uctic li Cajvaltic Cristo Jesuse ja' li cuxlejal sventa sbatel osile .
45007001	Quermanotac , li vo'oxuque xana'ic c'u x'elan li mantaletic li' ta banamile . Xana'ic ti ja' sventainoj li cristiano ti c'alal cuxul li' ta banamile .
45007002	Jech chac c'u cha'al jun ants ti nupinem ta sventa leye , chucul c'otem o ti c'alal cuxul li smalale . Pero me icham li vinique , colem chcom ; mu'yuc xa ich'bil ta venta .
45007003	Pero me tsa' yan vinic ti c'alal cuxul to li smalale , jmulavil ants xi sc'oplal . Pero me icham li smalale , mu'yuc xa ich'bil ta venta chc'ot . Me chnupin xchi'uc yan vinique , mu xa x'albat ti ja' jmulavil antse .
45007004	Ja' jech lijc'ot ec , quermanotac . Ta sventa ti ja' icham li Cristoe , jech lijchamutic o ta sventa li mantaletique , yu'un jech xu' chbat jtatic yan boch'o chispasutic ta mantal , ja' li boch'o icha'cuxi loq'uel ta smuquinale , jech ja' xa chlic tuncutic yu'un li Diose .
45007005	C'alal ja' to'ox te oyutic ta spasel li jchopol taleltique , li smantal Dios laj ca'itique yo'to laj yac' abtejuc ta co'ntontic li c'usi chopol ti ja' no'ox chijyic'utic batel ta ch'ayele .
45007006	Yan li' ta orae chamenutic xa ta sventa li mantaletic ti ja' to'ox pasbilutic ta mantal yu'une . Colemutic xa , jech xu' xa ja' chijtunutic yu'un Dios ta sventa li ach' jtalel la jtatic ta sventa Ch'ul Espiritue ; ma'uc xa ta sventa li poco' mantaletic ti ts'ibabil comel ta vune .
45007007	¿ C'usi xu' chcaltic ? ¿ Me yu'un ja' mulil li smantal Diose ? ¡ Ma'uc ! Yu'un li vu'une mu xcotquin c'usi mulil ti manchuc oy li smantaltac Diose . Ti manchuc chal ta smantal Dios , “ Mu me xpich'etuc avo'ntonic ” xie , mu jna' me toj tsots mulil ti xpich'et co'nton ti jechuque .
45007008	Pero li mulile tsots laj yac' sujel ti c'alal jech laj ca'ay ta mantaletique , yo'to ijulov ta jtojol laj ca'ay li xpich'etel o'ntonale . Yu'un c'alal mu'yuc to'ox chca'ay li mantaletique , li mulile xco'laj to'ox xchi'uc chamen laj ca'ay .
45007009	C'alal mu'yuc to'ox chca'ay li mantaletique , lec cuxulun laj ca'ay . Pero c'alal laj ca'ay li mantaletique , xco'laj xchi'uc icuxi lec li mulile ; vu'un licham o laj ca'ay .
45007010	Li smantaltac Dios ti sc'oplal ja' chiyac'bun jcuxlejale , yo'to chiyac'un ta lajel .
45007011	Yu'un li mulile tsots laj yac' sujel ti c'alal ital li mantaletique , jech la slo'laun , jech ta sventa smantal Dios chibat ox ta ch'ayel .
45007012	Ac'o jna'tic , li smantaltac Diose ja' ch'ul mantal ta melel . Li c'usitic yaloje toj tuc' xchi'uc toj lec .
45007013	Pero li c'usi leque ¿ me yu'un ja' ic'ataj ta j'ac'vanej ta lajel ? ¡ Mo'oj ! Le'e ja' yabtel li mulile , yu'un jech ac'o vinajuc ti ja' mulile . Ja' no'ox yu'un li mulile ja' la stunes c'usi lec ti jech ic'ot ta jventa li lajele . Yan li mantaletique ja' laj yac' ta ilel ec c'u to x'elan xchopolil li mulile .
45007014	Yu'un ta jna'tic ti ja' yu'un Dios li mantaletique ; yan li vu'une beq'uet no'ox quich'oj . Ja' yu'un mozoinbilun o yu'un li mulile .
45007015	Ja' yu'un mu xca'ibe smelol li c'usi chc'ot ta pasel cu'une . Yu'un mu ja'uc chc'ot ta pasel cu'un li c'usi ta jc'an ta jpase ; ja' chc'ot ta pasel cu'un li c'usi chopol chquile .
45007016	Ta sventa ti ja' chc'ot ta pasel cu'un li c'usi mu jc'an jpase , jech ta jna' o ti lec li mantaletique .
45007017	Ja' yu'un ti me jech chc'ot ta pasel chac le'e , muc vu'cun xa ti jech ta jpase ; ja' yabtel li mulil li' sventainojune .
45007018	Yu'un ta jna' ti me jutuc mu'yuc jlequil o jchi'uc li jbec'tal li'i , ac'o me oy ta co'nton ta jpas li c'usi leque , pero mu xu' cu'un spasel .
45007019	Yu'un mu ja'uc chc'ot ta pasel cu'un li c'usi lec ti ja' ta jc'an ta jpase . Ja' chc'ot ta pasel cu'un li c'usi chopol ti mu ja'uc ta jc'an ta jpase .
45007020	Me ja' chc'ot ta pasel cu'un ti bu mu jc'an jpase , muc xa vu'cun ti jech ta jpase ; ja' yabtel li mulil ti li' sventainojune .
45007021	Quiloj xa ti jech chc'ot ta pasel cu'une . Ac'o me ta jc'an ta jpas li c'usi leque , pero ja' xa'ox li' oy ta jtojol li c'usi chopole .
45007022	Ta yut co'ntone toj lec chca'ay li smantaltac Diose .
45007023	Pero oy yan mantal lec cha'ay ec li jbec'tale . Ja' yu'un ja' tscontrain sba xchi'uc li yan mantal oy ta jol co'ntone . Li mantal lec cha'ay jbec'tale ja' chac' ti ac'o smozoinun li mantal yu'un li mulil li' sventainojbun jbec'tale .
45007024	¡ Toj abul jba ! ¿ Boch'o chiscoltaun ta sventa li jbec'tal sventa lajele ?
45007025	Bats'i coliyal Dios ti ja' la scoltaun ta sventa li Jesucristoe , ja' li Cajvaltique . Ja' jech ic'ot ta pasel cu'un . Li co'ntone ja' tsc'an chch'unbe smantal li Diose . Pero li jbec'tale ja' chch'unbe smantal li mulile .
45008001	Ja' yu'un li' ta orae , mu'yuc xa sc'oplal chbatic ta tojob mulil li boch'otic oyic xa ta stojol Cristo Jesuse .
45008002	Yu'un li mantal yu'un Espíritu ti chac' jcuxlejaltic ta sventa li Cristo Jesuse , ja' la scoltautic loq'uel ta sventa li mantal yu'un mulil xchi'uc lajele .
45008003	Yu'un oy c'usi muc xvu' ta sventa li mantaletic ta scoj ti mu'yuc stsatsal li jbec'taltique , ja' yu'un la stac tal Xnich'on li Diose . Laj yac'be yich' sbec'tal jech chac c'u cha'al li jbec'taltic ti snainoj mulile , yu'un jech ac'o scontrain li mulile . Jech ta sventa sbec'tal ivu' yu'un laj yac' batel ta lajel li mulile .
45008004	Jech xu' xa cu'untic ta jpastic c'usi tuc' jech chac c'u cha'al chal li mantaletique . Muc xa ja'uc ta jpastic li c'usi tsc'an jbec'taltique . Ja' xa ta jpastic c'usi tsc'an li Ch'ul Espiritue .
45008005	Yu'un li boch'o ventainbil yu'un sbec'tale ja' te oy ta yo'nton tspas li c'usitic tsc'an sbec'tale . Yan li boch'o ja' xa ventainbil yu'un li Ch'ul Espiritue ja' te oy ta yo'nton tsnopilan c'usi tsc'an li Ch'ul Espiritue .
45008006	Li boch'o ja' batem yo'nton snopel li c'usi tsc'an sbec'tale ja' sventa lajel . Yan li boch'o ja' chbat yo'nton snopel c'usi tsc'an li Ch'ul Espiritue ja' sventa chcuxi , xchi'uc sventa tspas ta jun yo'nton .
45008007	Yu'un li boch'o ja' no'ox chbat yo'ntonic snopel c'usitic tsc'an sbec'talique , ja' tscontrainic li Diose . Yu'un mu xch'unic li smantaltac Diose , xchi'uc mu xu' yu'unic xch'unel .
45008008	Ja' yu'un li boch'otic ja' no'ox tspasic c'usitic tsc'an sbec'talique , mu xu' lec ch-ilatic yu'un Dios .
45008009	Pero li vo'oxuque mu xa ja'uc chapasic c'usi tsc'an li abec'talique ; ja' xa chapasic c'usitic tsc'an Espíritu yu'un Dios me te xa nacal ta avo'ntonique . Yu'un li boch'o mu'yuc yich'oj li Espíritu yu'un Cristoe ma'uc yu'un Cristo .
45008010	Me te xa nacal ta avo'ntonic li Cristoe , chacuxiic sbatel osil , yu'un tuc' xa avo'nton chayiloxuc li Diose , ac'o me chcham li abec'talic ta scoj ti jech icom ta sventa li mulile .
45008011	Me te xa nacal ta avo'ntonic li Espíritu ti la xcha'cuxes loq'uel ta smuquinal li Jesuse , ja' jech ta xcha'cuxesboxuc ec li abec'talic ti stalel chchame . Ti jech ta xcha'cuxesboxuc abec'talique , ja' ta sventa li Espíritu yu'un Dios te oy ta avo'ntonique .
45008012	Ja' yu'un , quermanotac , oy ep quiltic . Pero ma'uc oy quiltic ta stojol li jbec'taltique , yu'un ja' ac'o jpastic li c'usi tsc'ane .
45008013	Yu'un me ja' chapasic li c'usi tsc'an abec'talique , ja' sventa lajel . Yan me ja' chavaq'uic chamuc ta sventa Espíritu li c'usi tsc'an abec'talique , ja' sventa chacuxiic .
45008014	Yu'un scotol li boch'otic ja' chtojobtasatic yu'un li Espíritu yu'un Diose , ja' xnich'nab Dios .
45008015	Yu'un ti laj avich'ic Ch'ul Espiritue ma'uc sventa chtic'van ta mozoil yu'un ac'o oyuc xi'el chava'yic yan velta jech chac c'u cha'al ta vo'onee . Laj avich'ic Espíritu sventa chac' c'otanic ta Xnich'on Dios , ja' yu'un ja' ta sventa ti “ Tati ” xcutic xa li Diose .
45008016	Jech noxtoc li Ch'ul Espiritue ja' chac' jna'tic ta co'ntontic ti ta melel xnich'nabutic xa Diose .
45008017	Me xnich'nabutic xa Diose , jech oy xa ta jventatic chquich'betic ec li c'usi oy yu'une . Jech chac c'u cha'al laj yich' ba'yuc li Cristoe , ja' jech ta xquich'tic ec , yu'un co'ol ta jts'ictic vocol jech chac c'u cha'al la sts'ic li Cristoe , jech co'ol jlequil cutsil chijc'ot jchi'uctic noxtoc .
45008018	Scotol li jvocoltic li'i ta jna' lec ti mu xco'laj xchi'uc li lequilal ta jtatic ta ts'acale .
45008019	Ta ono'ox xc'ot ta pasel . Yu'un scotol li c'usitic spasoj Diose ja' no'ox smala-malaic ec c'usi ora ch-ac'at ta ilel li boch'otic xnich'nab Diose .
45008020	Yu'un li c'usitic spasoj Diose isoc scotol . Pero mu yu'unuc jech la sc'an stuc ; ja' jech la sc'an li Diose . Pero yac'ojbe spatubil yo'ntonic , jech oy to c'usi tsmalaic .
45008021	Yu'un tsta yorail chcolic loq'uel ta svocolic ec li c'usitic spasoj Diose , jech mu xa xc'a'ic , mu xa soquic , yu'un co'ol tsta slequilal yutsilalic xchi'uc li xnich'nab Diose .
45008022	Yu'un scotol li jujuchop c'usitic spasoj Diose ta jna'tic ti toj c'ux svocol cha'yic c'alal to tanae . Ja' jech x'ayetic ta svocolic o batel jech chac c'u cha'al jun ants ti x'ayet ta xc'uxul xch'ut c'alal yu'un xa ta xcuxe .
45008023	Ma'uc no'ox stuquic ti oy svocolique . Ja' no'ox jechutic ec li vu'utique , ac'o me quich'ojtic xa li Ch'ul Espíritu ti ja' sliqueb ac'bilutic li c'usi chc'ot quich'tique , ja' jech toj c'ux jvocoltic ec ti c'alal ta jmalatic chvinaj ti xnich'onutic Diose , ti c'alal chlaj sc'oplal svocol li jbec'taltique .
45008024	Yu'un ta sventa jun co'ntontic ta jmalatic ti jech colemutic xa chca'itique . Yu'un me quilojtic xa li c'usi ta jmalatique , muc xa malaeluc tsc'an . Yu'un me quilojtic xae , ¿ c'usi stu cu'untic ta jmalatic ?
45008025	Yu'un ja' ta jmalatic li c'usi mu'yuc to quilojtique , jech tsc'an mu x'ech' co'ntontic , mu xijlub ta smalael .
45008026	Ja' no'ox jech ec li Ch'ul Espiritue ja' chiscoltautic yu'un mu'yuc c'usi xu' cu'untic , mu jna'tic c'u x'elan lec ta jc'opantic li Diose . Pero li Ch'ul Espiritue ja' tsva'an sba ta jcoltaeltic , x'oc'olet tsjelubtasbe Dios li c'usi mu xa jna'tic c'uxi ta alele .
45008027	Pero li Dios ti chil c'usi oy ta co'ntontique sna'be c'usi oy ta yo'nton li Ch'ul Espiritue . Sna' ti ja' tsc'anbe yu'untac Dios jech chac c'u cha'al tsc'an stuc li Diose .
45008028	Ja' yu'un , scotol li boch'otic sc'anojic Diose , ti ic'bilic ta sventa ti jech oy ta yo'nton stuque , ta jna'tic ti ja' sventa slequilalic scotol li c'usi chc'ot ta pasele .
45008029	Yu'un li boch'otic vo'one ono'ox yotquinoje , vo'one st'ujoj noxtoc . Snopoj ti co'ol chc'otic jech chac c'u cha'al li Xnich'one . Ja' yu'un li Xnich'one ja' ba banquilal chc'ot yu'un scotol li jch'unolajeletique .
45008030	Li boch'o st'ujoj ono'oxe laj yic' ta stojol . C'alal laj yic' ta stojole , la slecubtas . C'alal la slecubtase , yac'ojbe xa slequilal yutsilal laj ya'ay .
45008031	¿ C'usi yan xu' chcaltic ta sventa scotol le'e ? Me jech oy yo'nton ta jtojoltic stuc li Diose , ¿ boch'o xu' chiscontrainutic ?
45008032	Yu'un c'alal ta mero Xnich'on mu'yuc la sjalanbutic ; laj yac' ta milel ta jcojtic jcotoltic . Me jech laj yac'butic li Xnich'one , ¿ me yu'un ja' xa mu xijyac'butic ta slequil yo'nton noxtoc scotol li c'usitic yane ?
45008033	¿ Boch'o xu' tstic'be smul li boch'otic t'ujbilic yu'un Diose , yu'un ja' Dios stuc la slecubtas ?
45008034	¿ Boch'o yan xu' chac' jtoj jmultic , yu'un ja' icham ta scoj jmultic stuc li Cristoe ? Ma'uc no'ox , icha'cuxi loq'uel ta smuquinal . Te xa oy ta sbats'ic'ob Dios ; te chc'opoj cu'untic ta stojol li Diose .
45008035	¿ Boch'o xu' tspajes ti ep sc'anojutic li Cristoe ? ¿ Me xu' chpaj yu'un li uts'intaele , li tsatsal vocole , li nutsele , li vi'nale , ti mu'yuc jc'u'tique , li c'usi xi'bal sbae , xchi'uc li milele ?
45008036	Jech ts'ibabil ta sc'op Dios : “ Vo'ot ta aventa ti scotol c'ac'al sc'oplal chilajcutic ta milele . Chapanbil jc'oplalcutic jech chac c'u cha'al chij ti chapajem xa chich' milele ” , xi ts'ibabil .
45008037	Pero scotol le'e lec tsalbil chc'ot cu'untic ta sventa li boch'o sc'anojutique .
45008038	Yu'un j'ech'el jch'unoj o ti mu'yuc c'usi xu' tspajes ti jech mu xa xisc'anutic li Diose , me ja'uc li lajele , me ja'uc li cuxlejale , me ja'uc li j'almantaletique , me ja'uc li jpasmantal pucujetique , me ja'uc li its'inal pucujetique , me ja'uc li c'usi chc'ot ta pasel tana li'i , me ja'uc li c'usi ta to xc'ot ta pasel ta ts'acale .
45008039	Me ta toyol , me ta olon , mu'yuc c'usi pasbil yu'un Dios ti xu' tspajes ti jech mu xa xisc'anutic o li Diose . Yu'un j'ech'el la sc'anutic o ta sventa li Cristo Jesuse , ja' li Cajvaltique .
45009001	Li c'usi chcal li'i , ta sventa Cristo chcal ti ja' melele , mu'yuc chi'epalc'opoj . Li jol co'ntone tojobtasbil yu'un Ch'ul Espíritu , jech chiyac'bun jna' ti ja' melel c'usi chcale .
45009002	Toj bats'i ep chcat co'nton ; scotol ora xlaj xtu'p co'nton ta at-o'nton .
45009003	Oy ta co'nton ti oyuc c'uxi vu'un xiloc' ta stojol li Cristoe , ti ja'uc ochicuc li jchi'iltac ta israelale , yu'un toj ep c'uxic ta co'nton , yu'un ja' mero jvinquilal ,
45009004	ja' mero israeletic , mero xnich'nab Dios ic'otic . Laj yilbeic lec xojobal li Diose ; oy c'usi lec la xchapan Dios ta stojolic . Xchi'uc ja' i'ac'batic li smantaltac Diose ; i'albatic c'u x'elan tstsob sbaic chich'ic ta muc' li Diose , xchi'uc i'albatic ti oy c'usi ch-ac'batic yu'un Diose .
45009005	Ja' jun jmoltotcutic ta vo'one , ja' te iloc' ta stojolic li Cristoe ; ja' mero sts'unubalic ic'ot . Ja' li Dios ti sventainoj scotol c'usitic oye , ich'biluc ta muc' ta sbatel osil . Jechuc .
45009006	Ti jech mu xch'unique , mu yu'unuc ja' mu xc'ot sc'op li Diose . Ja' no'ox yu'un mu scotoluc israeletic ti ja' mero smomnich'nab Israel chc'otique .
45009007	Jech noxtoc mu scotoluc smomnich'nab Abraham ti ja' mero smomnich'nab Abraham chc'otique . Yu'un jech ono'ox i'albat yu'un Dios li Abrahame : “ Li xnich'nab Isaaque ja' amomnich'nab chquil ” , x'utat .
45009008	Jech chquiltic ti ma'uc ta sventa ja' mero smomnich'nab ta sventa sbec'tal ti ja' xnich'nab Dios chc'ote . Ja' no'ox mero momnich'naletic chc'ot li boch'o voq'uemic ta sventa ti jech yaloj Diose .
45009009	Yu'un li c'usi yaloj Diose ja' jech chac li'i : “ C'alal chital yan velta jeche' c'alal jabil jech chac li'i , oy xa'ox jun yunin querem li Sarae ” , xi .
45009010	Pero ma'uc no'ox le'e ; c'alal la xchi'in loin yol li Rebecae , jun no'ox stotic li ololetique , ja' li jmoltotic Isaac ta vo'onee .
45009011	C'alal mu'yuc to'ox chvoc' li ololetique , mu'yuc to bu chvinaj c'usi tspasic , me lec , o me chopol . Pero ti c'u cha'al ac'o vinajuc lec ti ma'uc ta sventa cabteltic chijyic'utic Diose , ti ja' ta sventa jech tsc'an stuc li boch'o chiq'ue ,
45009012	ja' yu'un jech laj yalbe li Rebecae : “ Li banquilal avole ja' tspasat ta mantal yu'un li yits'ine ” , xut .
45009013	Ja' yu'un jech ts'ibabil ta sc'op Dios : “ Ja' la jc'an li Jacobe ; ja' la jbaj li Esaue ” , xi .
45009014	¿ C'usi xu' chcaltic ? ¿ Me chcaltic ti mu'yuc tuc' c'usi tspas li Diose ? ¡ Mu jechuc !
45009015	Yu'un jech ono'ox laj yalbe li Moisese : “ Li boch'o ta jc'an ta jcoltae ta jcolta , li boch'o ta jc'an ta jc'uxubine ta jc'uxubin ” , xut .
45009016	Jech ma'uc ta sventa me tsc'an li boch'o chc'uxubinate , ma'uc ta sventa me chac' persa ; ja' li boch'o tsc'an chc'uxubin stuc li Diose .
45009017	Yu'un jech ts'ibabil ta sc'op Dios ti jech i'albat li Faraone : “ La jtic'ot ta ajvalilal sventa ac'o avil c'u x'elan li jvu'ele , yu'un jech ac'o vinajuc batel jbi ta sbejel banamil ” , x'utat .
45009018	Ja' yu'un lec chvinaj ti xu' chc'uxubin boch'o tsc'an chc'uxubin li Diose ; xu' tstsatsubtasbe yo'nton li boch'o tsc'an tstsatsubtasbe yo'ntone .
45009019	Pero me oy boch'o jech chal : “ ¿ C'u yu'un oy smul chil cristianoetic cha'e , yu'un mu'yuc boch'o xu' tsmacbe li c'usi oy ta yo'ntone ? ” , me xie ,
45009020	vo'ot li cristianoote , ¿ c'usi avabtel ti jech chaval ta stojol li Diose ? Li jbej bine ¿ me xu' jech chalbe li yajvale : “ ¿ C'u yu'un ti jech laj apatune ? ” , me xu' xut ?
45009021	Li jpatbine ¿ me mu xu' yu'un tspas c'usi tsc'an yo'nton xchi'uc li ach'ele ? Ta jvol no'ox ach'ele ¿ me mu xu' tspat jbej bin ti tsots sc'oplal cha'ye , xchi'uc jbej bin ti mu'yuc tsots sc'oplal cha'ye ?
45009022	Ja' no'ox jech ec li Diose tsc'an ox chac' ta ilel ta ora ti chac'be stojol li mulile ; tsc'an ox chac' ta na'el c'u x'elan li svu'ele . Pero te to la sts'icbe smulic li boch'otic chapal sc'oplal chich'ic ilintaele , ti chapal sc'oplalic sventa tojob mulile ,
45009023	yu'un jech chac' to ta ilel ti toj ep slequil yutsil yo'nton ta stojol li boch'otic chapal sc'oplal chc'uxubinatic , ti chapal ono'ox sc'oplalic yu'un Dios chilic lequilale .
45009024	Ja' jc'oplaltic ec vu'utic ti ic'bilutic xae . Ma'uc no'ox li israeletique , ja' sc'oplalic noxtoc li yanlum cristianoetique .
45009025	Yu'un jech ono'ox laj yal Dios ta svun li Osease : “ Li boch'otic muc ja'uc jteclumale ja' jteclumal chc'otic . Li boch'otic muc c'anbilicuc cu'une ja' lec jc'anoj chc'otic ” , xi .
45009026	Jech ts'ibabil sc'oplalic noxtoc : “ Li vo'oxuque muc jteclumalucoxuc , x'utatic , pero jech chlic albaticuc : Vo'oxuc xnich'naboxuc cuxul Dios ” , xi sc'oplalic , xi li Diose . “ Ti solel mu'yucuc xa chiscomtsanbutic jts'unubaltic li Cajvaltic Dios ti tspas ta mantal scotol te ta vinajele , ja' xa jech oyutic jech chac c'u cha'al Sodoma ti jechuque ; co'olutic xa jech chac c'u cha'al Gomorra ti jechuque ” , xi .
45009027	Li Isaiase jech ono'ox laj yal ta sventa li israeletique : “ Ac'o me ja' to jech yepalic jech chac c'u cha'al yi' ta ti' nab , pero scomelal xa no'ox chcolic .
45009028	Yu'un li Cajvaltique chc'ot ta pasel yu'un ti tspas yabtel li' ta sba banamile ; lec ts'acal ta spas , ta anil ta xc'ot ta pasel yu'un ” , xi li Isaiase .
45009029	Jech laj yal noxtoc li Isaiase : “ Ti solel mu'yucuc xa chiscomtsanbutic jts'unubaltic li Cajvaltic Dios ti tspas ta mantal scotol te ta vinajele , ja' xa jech oyutic jech chac c'u cha'al Sodoma ti jechuque ; co'olutic xa jech chac c'u cha'al Gomorra ti jechuque ” , xi .
45009030	¿ C'usi xu' chcaltic un ? Li yanlum cristianoetic ti mu'yuc ono'ox ta yo'nton tsa'ic ti tuc' yo'nton ch-ilatic yu'un Diose , ja' xa la staic . Tuc' xa yo'nton ic'otic ta sventa xch'unojel yo'ntonic .
45009031	Yan li israeletic ti ja' no'ox batem yo'ntonic lec ch-ilatic yu'un Dios ta sventa mantaletique , ja' mu'yuc la staic o .
45009032	¿ C'u yu'un ti muc staique ? Yu'un ja' ibat yo'ntonic ta mantaletic ; ma'uc ibat yo'ntonic ta sventa xch'unojel yo'ntonic . La snopic ti ta sventa yabtelic lec ch-ilatique , ja' yu'un te ech' sbosi yacanic ta ton ti ja' sventa sbosiubil yacanic li boch'otic mu xch'unique .
45009033	Yu'un jech ono'ox ts'ibabil : “ A'yo ava'yic , te ta xcac' ta Sión li ton sventa sbosiubil acanile , ja' li ton sventa tsyalesvan ta lume , yan li boch'o chich' ta muq'ue mu alticuc chac'be sba q'uexlal ” , xi .
45010001	Quermanotac , ta melel jech co'nton ta jc'an ac'o colicuc li jchi'iltac ta israelale . Ja' yu'un ta jc'opanbe Dios ta stojolic .
45010002	Quiloj ti scotol yo'nton tsc'an chtunic yu'un Diose , pero mu sna'beic smelol c'u x'elan xu' chtunic yu'un .
45010003	Yu'un mu xa'ibeic smelol c'u x'elan xu' mu'yuc jmultic chijyilutic li Diose . Ja' no'ox batem ta yo'ntonic ti ta sventa c'usi tspas stuquic ti jech xu' tuc' yo'nton ch-ilatic yu'un Diose . Jech mu xch'unic o ti c'u x'elan tuc' co'ntontic chijyilutic Diose .
45010004	Yu'un li sts'aquieb mantaletique ja' stuc li Cristoe ; ja' ta sventa tuc' yo'nton ch-ilatic yu'un Dios li boch'otic ta xch'unique .
45010005	Yu'un me ja' ta sventa mantal tuc' co'ntontic chijyilutic Diose , ja' jech ts'ibabil sc'oplal yu'un Moisés chac li'i : “ Li boch'o ta xch'un yu'une ja' ta xcuxi ta sventa li mantaletique ” , xi .
45010006	Yan li boch'o tuc' yo'nton ch-ilat yu'un Dios ta sventa xch'unojel yo'ntone , jech ts'ibabil sc'oplal : “ Mu me jechuc xlic avalic : ‘ ¿ Boch'o xu' chmuy batel ta vinajel yu'un chbat yic' yalel tal li Cristoe ? ’
45010007	‘ ¿ Boch'o xu' chyal batel ta yolon banamil yu'un chbat yic' muyel tal ta muquinal li Cristoe ? ’ mu me xachiic ” , xi .
45010008	Ja' xa jech ts'ibabil sc'oplal chac li'i : “ Li sc'ope te nopol oy ta atojolic ; te oy ta aveic , te oy ta avo'ntonic ” , xi . Ja' jech chal li c'op ta jcholcutic ti ac'o yich' ch'unele .
45010009	Yu'un me chloc' ta ave ti ja' Avajval li Jesuse , xchi'uc me chach'un ta avo'nton ti icha'cuxesat yu'un Diose , chacol sbatel osil .
45010010	Yu'un ta co'ntontic tsc'an ta jch'untic ti jech xu' tuc' co'ntontic chijyilutic Diose . Xchi'uc tsc'an chloc' ta quetic ta jamal ti jech xu' chijcolutique .
45010011	Yu'un jech ts'ibabil ta sc'op Dios : “ Scotol li boch'otic ta xich'ic ta muq'ue , mu xyalic ta q'uexlal ” , xi .
45010012	Muc t'ujbiluc no'ox boch'o sc'oplal , ac'o me israel , o me yanlum cristiano . Yu'un jun no'ox Cajvaltic jcotoltic . Bats'i ep c'uxubinel ch-ac'batic scotol li boch'o tsc'anbeic vocole .
45010013	Yu'un jech ts'ibabil : “ Scotol li boch'otic tsc'anbeic vocol Cajvaltique ja' ta xcolic ” , xi ts'ibabil .
45010014	Pero ¿ c'u x'elan xu' tsc'anbeic vocol me mu'yuc xch'unojique ? ¿ C'u x'elan xu' chch'unic me mu'yuc ya'yojbeic sc'oplale ? ¿ C'u x'elan xu' cha'ibeic sc'oplal me mu'yuc boch'o chcholbat ya'yique ?
45010015	¿ C'u x'elan xu' yu'un chbat xcholic me mu tacbilicuc batele ? Yu'un jech ts'ibabil ta sc'op Dios : “ Toj c'upil sba yacan chanovic batel li boch'o chbat xcholic Lequil A'yeje ” , xi ts'ibabil .
45010016	Pero mu scotoluc chch'unic li Lequil A'yeje . Jech chac c'u cha'al laj yal li Isaías ta vo'onee : “ Cajval , ¿ boch'o chch'un li c'usi chcalcutic batele ? ” , xi .
45010017	Jech chvinaj ti tsc'an chca'itic ba'yuc ti jech xu' ta jch'untique . Li c'usi tsc'an chca'itique ja' li sc'op Cristoe .
45010018	Jech ta jac' li vu'une : ¿ Me yu'un mu'yuc ya'yojbeic sc'op li Cristoe ? Ya'yojic xa . Yu'un jech ono'ox ts'ibabil ta sc'op Dios : “ Li sc'opique puquem batel ta sbejel banamil ; c'otem c'alal to ta sti'iltac banamil li c'usi chalique ” , xi ts'ibabil . “ Ta xcac' it'ixajuc yo'ntonic , yu'un ja' ta xlic quic' li boch'otic muc ja'uc jteclumale ; ta xcac' ilinicuc , yu'un ja' ta xquic' li boch'otic bol cristianoetic ch-ilatique ” , xi ono'ox li Moisese . “ Li boch'o mu'yuc ono'ox ta yo'nton chisa'icune , ja' la staicun . Li boch'o mu'yuc ono'ox ta yo'nton tsjac'bicun jc'oplale , laj xa cac' jba ta ilel ta stojolic ” , xi .
45010019	Jech ta jac' noxtoc : ¿ Me yu'un mu'yuc xa'yic c'usi chc'ot ta pasel me mu xch'unic li israeletique ? Ya'yojic . Yu'un ba'yuc ono'ox jech laj yal li Moisese : “ Ta xcac' it'ixajuc yo'ntonic , yu'un ja' ta xlic quic' li boch'otic muc ja'uc jteclumale ; ta xcac' ilinicuc , yu'un ja' ta xquic' li boch'otic bol cristianoetic ch-ilatique ” , xi ono'ox li Moisese .
45010020	Ts'acal to li Isaiase ja' solel lec jamal laj yal : “ Li boch'o mu'yuc ono'ox ta yo'nton chisa'icune , ja' la staicun . Li boch'o mu'yuc ono'ox ta yo'nton tsjac'bicun jc'oplale , laj xa cac' jba ta ilel ta stojolic ” , xi .
45010021	Ta sventa li Israele jech laj yal noxtoc : “ Scotol c'ac'al te jbechoj o jc'ob chquic' li jbajmantal , li jtacchiquin cristianoetique ” , xi .
45011001	Ja' yu'un jech ta jac' : ¿ Me yu'un j'ech'el la sbaj o steclumal li Diose ? ¡ Mu'yuc ! Yu'un li vu'une israelun ec . Vu'un smomnich'onun li Abrahame , liquemun ta sts'unubal li Benjamine .
45011002	Ja' yu'un li Diose mu'yuc scomtsanoj o li steclumal ti vo'one ono'ox st'ujoje . ¿ Me mu xana'ic c'usi ts'ibabil ta sventa li Elías ta vo'one c'alal laj yalbe Dios c'usi smulic li xchi'iltaque ? Jech laj yal :
45011003	“ Cajval , laj xa smilic li avaj'alc'optaque ; laj xa sjinesic li scajlebtac amotone . Jtuc xa no'ox j'alc'opun avu'un , pero tsc'an chismilicun ec ” , xut li Diose .
45011004	Jech itac'bat yu'un li Diose : “ Pero oy to jvoc'oj vucmil achi'iltac ti mu'yuc squejanoj sbaic ta stojol li Baale ” , x'utat .
45011005	Ja' no'ox jech ec , li' ta orae oy to c'uuc yepal t'ujbilic ta sventa li slequil yo'nton Diose .
45011006	Ta slequil xa no'ox yo'nton Dios t'ujbilic , ma'uc ta sventa yabtelic . Ti ja'uc ta sventa yabtelique , mu ja'uc ta sventa slequil yo'nton Dios ti jechuque .
45011007	¿ C'usi chcaltic ? Yu'un li c'usi ibat yo'nton ta sa'ilanel li Israele , muc sta . Pero li boch'otic t'ujbilique ja' la staic . Li yantique ja' no'ox itsatsubtasbat yo'ntonic .
45011008	Yu'un jech ono'ox ts'ibabil sc'oplalic ta sc'op Dios : “ Li Diose la xch'aybe yo'ntonic . Ac'o me oy satic mu xilic ; ac'o me oy xchiquinic mu xa'yic . Ja' jechic o c'alal to tana ” , xi ts'ibabil .
45011009	Jech ono'ox laj yal ec li Davide : “ Ac'o c'atajuc ta xch'ajanulic , ta spets'ulic li sve'elic ta sq'uinique , xchi'uc te ac'o sbosi yacanic o , ac'o yich' lec svocolic .
45011010	Ac'o macuc o satic , yu'un jech mu xilic . Ac'o sta tsots svocolic o ” , xi ono'ox li Davide .
45011011	Ja' yu'un jech ta jac' : ¿ Me yu'un j'ech'el iyalic o ta lum c'alal la sbosi yacanic li israeletique ? ¡ Mo'oj ! Ta scoj ti muc xch'unique , yu'un jech ja' ac'o c'otuc coltael ta stojol li yanlum cristianoetique , jech ac'o it'ixajuc yo'ntonic li israeletique .
45011012	Ja' yu'un me ja' sc'ulejal ic'ot sbejel banamil li stacchiquinalic israeletique , xchi'uc me ja' sc'ulejal ic'ot yanlum cristianoetic li bajel laj yich'ique , c'u to x'elan yutsil c'usi lec chc'ot ta pasel c'alal chlic tamaticuc ta be yan velta li israeletique .
45011013	Ta jc'opanoxuc vo'oxuc li yanlum cristianooxuque . Ta sventa ti vu'un yajtacbolalun Dios ta stojol li yanlum cristianoetique , ja' yu'un tsots sc'oplal chca'ay li abtel quich'oje .
45011014	Scotol co'nton ta jpas , yu'un ta jc'an ac'o it'ixajuc yo'ntonic li mero jvinquilaltaque , yu'un jech xu' chcolic to jayibuc .
45011015	Li comtsanel laj yich'ic israeletique ja' itun ta sventa ico'laj yo'ntonic xchi'uc Dios li cristianoetic ta sbejel banamile . Pero c'alal me laj yich'ic iq'uel yan veltae , toj ech'em lec c'usi chc'ot ta pasel , yu'un chcha'cuxiic li boch'otic chamenique .
45011016	Yu'un me ts'u'iltasbil yu'un Dios li sba pan chich' aq'uel ta stojole , ts'u'iltasbil o yu'un sbejel li vots'bil arinae . Jech noxtoc me ts'u'iltasbil yu'un li yibel jpets muc'ta te'e , ts'u'iltasbil o yu'un c'alal ta sc'obc'ob .
45011017	Pero me oy ic'ot ta pasel laj yich' jecbel loq'uel jayjecuc sc'obe , me vo'ot te laj avich' nabanel ta yav , vo'ot li sc'obot te'tical olivae , me laj xa avibelin , me laj xa ats'ac aba achi'uque ,
45011018	mu me xatoy aba , mu me xacuy ti vo'ot toj lec lac'ot yu'un li mero sc'obc'ob ono'oxe . Me chatoy abae , na'o me ti muc vo'ocot ta aventa teq'uel li yibele ; ja' ta sventa yibel ti te nabalot li vo'ote .
45011019	Pero me oy jech chaval : “ Ti ijecat loq'uel li sc'ob olivae , yu'un vu'un ono'ox sc'oplal te chits'acat ” , me xachie ,
45011020	melel . Ja' ta scoj mu sc'an xch'unic ti ijecatic loq'uele , li vo'ote ta sventa no'ox xch'unojel avo'nton ti te nabalote . Ja' yu'un mu me xatoy aba ; xi'an me .
45011021	Yu'un me muc spasbat perdón yu'un Dios li mero sc'ob ts'unbil olivae , j'ech'el mu xaspasbot o perdón li vo'ote .
45011022	Q'uelavil , toj lec yo'nton li Diose , pero jbel c'usi chal noxtoc . Yu'un jbel c'usi laj yal ta stojol li boch'otic muc xich'ic ta muq'ue . Xchi'uc toj lec yo'nton ta atojol li vo'ote , me j'ech'el chavich'be o ta muc' li slequil yo'ntone . Yan me chlic yanijuc avo'ntone , chavich' jequel loq'uel ec .
45011023	Ja' no'ox jech ec li stuquique me chlic c'unibuc yo'ntonique , chlic yich'ic ts'aquel yan velta , yu'un toj ech'em svu'el li Diose , xu' yu'un chcha'ts'ac .
45011024	Yu'un li vo'oxuque sc'oboxuc te'tical oliva , pero laj avich'ic jequel loq'uel tal ; laj avich'ic ts'aquel ta sc'ob li mero ts'unbil olivae . Me xu' jech laj avich'ic pasbel li vo'oxuque , buuc xa li stuquic ti ja' ono'ox mero sc'ob ts'unbil olivae ; mu vocoluc chich'ic ts'aquel yan velta ta mero ste'elic .
45011025	Quermanotac , ta jc'an chana'ic c'usi chapal yu'un Dios ti mu'yuc to'ox boch'o la sna'e , yu'un jech mu xanopic ti lec xana'ique . Li' ta orae tsatsuben yo'ntonic li israeletique , pero ja' no'ox me its'aqui ti c'u yepal sc'oplal ch-ic'atic li yanlum cristianoetique ,
45011026	ja'o yorail chcol ec li israeletic jech chac c'u cha'al ts'ibabil ta sc'op Diose : “ Li Jpojvaneje te chlic tal ta Sión . Ja' tsloq'uesbe sbolil yo'nton li Jacobe .
45011027	Ja' jech li c'usi chapal cu'un ta jpas ta stojolic c'alal tsta yorail ta jch'aybe smulique ” , xi li Diose .
45011028	Ta sventa la sbajic Lequil A'yej li israeletique jech yajcontra Dios ic'otic , yu'un jech ac'o ata alequilalic li vo'oxuque . Pero ta sventa ti t'ujbilique , c'anbilic to ta sventa li smoltotic ta vo'one .
45011029	Yu'un li iq'uel , li c'uxubinel chac' Diose mu stac' lajesbel sc'oplal .
45011030	Yu'un li vo'oxuc eq'ue jbajmantaloxuc to'ox ta stojol Dios ta vo'one , pero li' ta orae laj xa ataic c'uxubinel ta sventa ti ja' jbajmantaletic ic'ot li israeletique .
45011031	Ti jech jbajmantaletic ic'otique , yu'un jech ac'o ataic c'uxubinel yu'un Dios li vo'oxuque . Pero ja' no'ox jech xu' chlic staic c'uxubinel ec .
45011032	Yu'un li Diose scotol cristiano jbajmantaletic chil , jech scotol cristiano co'ol chc'uxubin noxtoc .
45011033	Bats'i mu'yuc spajebal sc'ulejal , sbijil , xchi'uc snopubil yu'un li Diose . Mu stac' na'el c'usi oy ta yo'nton li Diose ; mu xlaj ta nopel c'usi snopoj tspas .
45011034	¿ Boch'o sna' c'usi oy ta yo'nton li Cajvaltique ? ¿ Boch'o jbijubtasvanej yu'un ?
45011035	¿ Boch'o oy c'usi laj yac'be ba'yuc ti jech ja' xa no'ox tspac sutel tale ?
45011036	Yu'un ja' yu'un , ja' la spas ; ja' yajval scotol li c'usitic oye . Stuc ac'o ich'atuc o ta muc' sbatel osil . Jechuc .
45012001	Ja' yu'un quermanotac , ta sventa ti ep la xc'uxubinoxuc li Diose , ta jc'anboxuc vocol ta atojolic ti ac'o avac'beic sventain o abec'talique , yu'un jech ja' cuxul matanal chc'ot , ja' ch'ul matanal ; toj lec xcuxet yo'nton yu'un li Diose . Ja' jech li mero yich'el ta muc' Dios tsc'an chapasique .
45012002	Mu me xachanbeic stalel li cristianoetic li' ta banamile . Ja' tsc'an chjel batel atalelic li vo'oxuque , jech ch-ach'ub batel li c'usi chanopique , jech chlic avotquinic batel c'usi tsc'an li Diose , ja' li c'usitic lec chile , li c'usitic tuq'ue .
45012003	Ta sventa ti yac'ojbun cabtel ta yutsil yo'nton li Diose , ja' yu'un jech chacalboxuc ta acotolic . Mu me boch'o toj muc' spas sba avu'unic . Ja' tsc'an chanopic lec jujunoxuc c'usi amotonic ac'biloxuc yu'un Dios ta sventa ti ach'unojique .
45012004	Q'uelo avilic c'u x'elan li jbec'taltique ; ep ta chop stsacoj sba , pero mu jchopuc no'ox yabtel scotolic .
45012005	Ja' no'ox jechutic ec li vu'utique , eputic , pero jun no'ox jbec'taltic c'otem ta stojol li Cristoe . Jchi'il jbatic , jtsacoj jbatic ta jcotoltic .
45012006	Pero yantic o c'usi xu' cu'untic ec li jujunutique , ja' ti c'usi jbijiltic laj yac'butic ta slequil yo'nton jujunutique . Ja' yu'un , me ja' amoton yu'un Dios chaval c'usi tsc'ane , ja' me xaval ti c'u yepal xu' avu'un ta sventa xch'unojel avo'ntone .
45012007	Me ja' amoton yu'un Dios chacoltavan ta c'usiuc no'ox abtelale , coltavanan me . Me ja' amoton yu'un Dios chachanubtasvane , chanubtasvanan me .
45012008	Me ja' amoton yu'un Dios chatsatsubtasbe yo'nton yane , paso me . Me ja' amoton yu'un Dios chaq'uelan c'usi oy avu'une , yutsiluc me avo'nton xapas . Me ja' amoton yu'un Dios chaliques lo'ile , scotoluc me avo'nton xapas . Me ja' amoton yu'un Dios ti c'ux ta avo'nton achi'ile , cuxetuc no'ox me avo'nton xapas .
45012009	C'anvananic me ta melel ; mu me xacuy no'ox abaic . Contrainic li c'usitic chopole ; ja' ac'o avo'ntonic spasel li c'usitic leque .
45012010	Talbat xac'an abaic ta sventa ti co'ol ach'unojique . Talbat chavich' abaic ta muc' .
45012011	Aq'uic persa spasel c'usi tsc'an li Cajvaltique ; mu me xach'ajubic . Staojuc me yav avo'ntonic , tunanic o yu'un li Cajvaltique .
45012012	Cuxetuc no'ox avo'ntonic ta sventa ti oy c'usi amala-malaique . Me oy avocolique , oyuc stsatsal avo'ntonic ; c'opanic Dios scotol ora .
45012013	Coltaic me li yu'untac Dios ti mu'yuc c'usi chtun yu'unique . Iq'uic ochel li boch'o chc'ot xch'aman anaique .
45012014	C'anbeic bendición li boch'o chascontrainoxuque . C'anbeic slequilalic ; mu xac'anbeic slajel xchamelic .
45012015	Cuxetuc avo'nton achi'uquic li boch'o xcuxet yo'ntone ; oc'an achi'uquic li boch'o ch-oq'uique .
45012016	Co'oluc me avo'nton acotolic . Mu me boch'o muc' spas sba avu'unic . Co'ol biq'uit xava'ay aba ta acotolic . Mu me boch'o toj bij scuy sba avu'unic .
45012017	Mu me chopoluc spacol xavac'beic li boch'o chopol c'usi chaspasboxuque . Aq'uic persa spasel c'usi lec ta stojol scotol cristianoetic .
45012018	Li c'usi oy ta aventaic ti me xu'e , ja' ti ac'o avaq'uic persa ti mu'yucuc c'op avu'unic achi'uquic scotol cristianoetique .
45012019	Vo'oxuc ti lec jc'anojoxuque , mu me xapac ac'oplal atuquic . Ja' ac'beic spac sutel stuc li Diose . Yu'un jech ts'ibabil ta sc'op Dios : “ Vu'un oy ta jventa ta xcac'be spacol ; vu'un jtuc ta xcac'be stoj ” , xi li Cajvaltic Diose .
45012020	Yu'un jech ts'ibabil : “ Me chvi'naj li avajcontrae , ac'bo sve'el . Me taquin yo'ntone , ac'bo vo' yuch' . Me jech chapase , te chlic q'uexovuc avu'un ” , xi ts'ibabil .
45012021	Mu me ja'uc xastsaloxuc li c'usi chopole . Ja' tsalic ta sventa c'usi lec li c'usi chopole .
45013001	Scotol cristiano tsc'an ac'o xch'unbeic smantal li ajvaliletique . Yu'un li ajvaliletique muc sva'anojuc sba stuquic ; ja' va'anbilic yu'un li Diose . Li ajvaliletic ti oy yabtelique , Dios laj yac'be yabtel .
45013002	Ja' yu'un li boch'o tscontrain ajvalile , ja' tscontrain o c'usi xchapanoj li Diose . Li boch'o jech tspase tsa' no'ox svocol stuc .
45013003	Yu'un ti oy ajvaliletique , ma'uc sventa ac'o xi'icuc li boch'otic lec c'usi tspasique ; ja' sventa ac'o xi'icuc li boch'otic chopol c'usi tspasique . Me chac'an mu xaxi' ta stojol ajvalile , ja' paso c'usi lec , jech lec ac'oplal yu'un .
45013004	Yu'un ja' yajtunel Dios li ajvaliletique , ja' sventa alequilalic . Pero me chopol c'usi chapasique , xi'anic me , yu'un mu alticuc ti oy ta sc'ob yabtejebique . Yu'un ja' yajtunel Dios ; ja' oy ta sventa chac'be stoj smul li boch'otic chopol c'usi tspasique .
45013005	Ja' yu'un tsc'an chavich'ic ta muc' . Pero ma'uc no'ox ta sventa ti chaxi'ic yu'un li stojol mulil chaq'ue ; ja' sventa c'u cha'al mu xlo'ilaj ajol avo'ntonic noxtoc .
45013006	Ja' yu'un tsc'an chatojbeic li apatanique , yu'un ja' yajtuneltac Dios ; ja' jech yabtelic o .
45013007	Tojic me scotol li avilic ta stojolique . Li boch'o ja' yabtel tsc'anic taq'uine ac'beic me . Li boch'o ja' yabtel tsc'anboxuc apatanique , ac'beic me . Li boch'otic xi'bilique , xi'anic me yu'un . Li boch'otic ich'bilic ta muq'ue , ich'ic me ta muc' .
45013008	Mu me oyuc boch'o quechel avilic ta stojol . Li c'usi quechel chcom ta aventaique ja' ti tsc'an chac'anan abaic ta jujuntale . Yu'un me ta jc'an jchi'iltique , laj xa jch'untic o scotol li smantal Diose .
45013009	Yu'un li mantale jech chal : “ Mu me xamulivaj ; mu me xamilvan ; mu me xa'elc'aj ; mu me xac'upinbe c'usi oy yu'un achi'il ” , xi . Li yantic mantaletic yaloj Diose jmoj xa tsobol o xchi'uc li jun mantal yaloj Dios jech chac li'i : “ C'ano achi'il jech chac c'u cha'al c'ux ta avo'nton abec'tal atuc ” , ti xie .
45013010	Ja' yu'un li c'anvaneje mu xac'be svocol yan cristiano . Me jc'anoj jchi'iltique , laj xa jch'untic o scotol li smantaltac Diose .
45013011	Ti jech tsc'an chapasique , yu'un chavilic li c'usi chc'otan xa ta pasele . Ja' xa yorail ta jvic' lec jsatic , yu'un li' ta orae nopol xa x'ech' tal ta jtojoltic li coltaele ; mu jechuc jech chac c'u cha'al c'alal lic jch'untique .
45013012	Jutuc xa sc'an xjelov batel li ac'ubaltique ; ja' xa ta xtal li c'ac'altique . Ja' yu'un ac'o xa jcomtsantic spasbel yabtelal li ic' osile ; ja' ac'o cabtelinbetic spasbel yabtelal li sac osile .
45013013	La' quich' lec jmelol jamtic xijxanovutic jech chac c'u cha'al li boch'o chanov ta c'ac'altique . Mu me ja'uc te xbat avo'ntonic ta epal ve'el , ta uch'bajel , xchi'uc ta yacubel . Mu me xapas c'usi c'upil cha'ay abec'talic ; mu me xamulivajic . Mu me xatsaquilan abaic ta c'op ; mu me xti'etuc avo'ntonic .
45013014	Ja' ac'o vinajuc stalel Cajvaltic Jesucristo ta atojolic ; mu me ja'uc oy ta avo'ntonic spasel li c'usitic tsc'an abec'talique .
45014001	Iq'uic me li boch'otic mu'yuc to stsatsal yo'ntonic ta stojol Diose , pero mu me c'usi xavalilanbeic .
45014002	Yu'un oy boch'o xch'unoj ti xu' tsve' scotol c'usiuc no'ox ve'lilale . Pero li boch'otic mu'yuc to stsatsal yo'ntonique ja' no'ox tslo'ic itajetic .
45014003	Ja' yu'un li boch'o scotol tsve'e mu me slaban li boch'o mu sve'e . Li boch'o mu scotoluc tsve'e mu me sa'be smul li boch'o scotol tsve'e , yu'un ic'bil yu'un Dios ec .
45014004	¿ C'usi avabtel vo'ot ti chatic'be smul yane , yu'un muc vo'ocot yajvalot ? Ja' chal stuc yajval me va'al chcom , o me chyal ta lum . Pero va'al chcom , yu'un li yajvale oy svu'el ; xu' tsva'an lec .
45014005	Oy jch'unolajeletic ti oy bu jun c'ac'al tsots sc'oplal cha'yique . Pero oy yantic ti co'ol no'ox sba cha'yic scotole . Jech tsc'an jujun ac'o spas li c'usi chch'une .
45014006	Li boch'o xch'unoj ti oy jun c'ac'al tsots sc'oplal cha'ye ja' ta sventa Cajvaltic tspas . Li boch'o scotol tsve'e ja' ta sventa Cajvaltic tsve' , yu'un tstojbe ta vocol li Diose . Li boch'o mu scotoluc tsve'e ja' ta sventa Cajvaltic ti mu sve'e , yu'un tstojbe ta vocol Dios noxtoc .
45014007	Yu'un mu'yuc boch'o cuxul ta stuc no'ox ; mu'yuc boch'o chcham ta stuc no'ox .
45014008	Me cuxulutique , cuxulutic ta sventa ch-ich'at ta muc' li Cajvaltique . Me chijchamutique , chijchamutic ta sventa ch-ich'at ta muc' li Cajvaltique . Ja' yu'un me cuxulutic , o me chijchamutique , yu'unutic o li Cajvaltique .
45014009	Ja' yu'un ti icham li Cristoe xchi'uc ti icha'cuxie , yu'un jech ja' Yajval chc'ot scotol , ac'o me chamenic xa , o me cuxulutic to .
45014010	Ja' yu'un li vo'ote , ¿ c'u yu'un chasa'be smul li achi'ile ? Jech ec li vo'ote , ¿ c'u yu'un chabaj li achi'ile ? Yu'un ta jujuntal chc'ot jva'an jbatic ta stojol Cristo yo' bu ta xchapanvane .
45014011	Yu'un jech ono'ox ts'ibabil ta sc'op Dios : “ Jech yaloj li Diose : ‘ Ta jbi jtuc ta xcal ta jamal , scotol cristianoetic chlic squejan sbaic ta jtojol . Ta scotol jaychop c'opetic ta xlic yalbicun ta jamal jbi scotolic ’ , xi li Diose ” , xi ts'ibabil .
45014012	Ja' yu'un jujunutic chc'ot caltic ta stojol Dios ti c'u x'elan la jpastique .
45014013	Ja' yu'un mu xa me jsa'be jba jmultic . Ja' no'ox jsa'tic li c'usi ma'uc sventa tsbosi yacan , ma'uc sventa chyal o ta lum cu'untic li jchi'iltique .
45014014	Li vu'une jna'oj lec , jch'unoj lec ta sventa Cajvaltic Jesús ti mu'yuc ve'lil chopol ta stuc no'oxe . Ja' no'ox li boch'o tsnop ti chopole ja' chopol chc'ot ta sventa stuc .
45014015	Pero me ta scoj no'ox ave'el chavac'be slo'il yo'nton achi'ile , muc xa ja'uc sventa c'anvanej li c'usi chapase . Mu me ta scojuc no'ox ave'el xavac' ch'ayuc li boch'o laj yac' sba ta milel Cristo ta scoje .
45014016	Ja' yu'un mu me xavaq'uic ta chopolc'optael li alequilal ataojique .
45014017	Yu'un li ventainel chac' Diose ma'uc te chvinaj ta sventa c'usi ta jve'tic , c'usi ta xcuch'tic . Ja' chvinaj ta sventa ti tuc' c'usi ta jpastique , ti jun co'ntontique , ti xcuxet no'ox co'ntontic ta sventa li Ch'ul Espiritue .
45014018	Li boch'o jech tspas ta sventa Cristoe lec sc'oplal yu'un Dios , lec sc'oplal yu'un cristianoetic noxtoc .
45014019	Ja' yu'un , ja' ac'o jpastic o batel li c'usi sventa lec jun co'nton jcotoltique , xchi'uc li c'usi ja' sventa chijtsatsubutic yu'une .
45014020	Mu me xasoquesbe yabtel Dios ta sventa no'ox ve'lil . Scotol li ve'lile ta melel lec scotol . Li c'usi chopole ja' ti c'alal oy boch'o chac' chibajuc yo'nton ta sventa c'usi tsve'e .
45014021	Ja' lec mu xati'ic ti'bol , mu xavuch'ic ya'lel ts'usub , mu xatunic o li c'usi ja' te chchibaj yo'nton ; ja' te tsoc yo'nton avu'unic li yantique .
45014022	Me jech ach'unoj vo'ot ti mu'yuc chopole , jech ch'uno atuc ta stojol Dios . Yu'un ja' xcuxet no'ox yo'nton li boch'o muc teuc tsta o smul ta sventa c'usi xch'unoje .
45014023	Pero me oy boch'o chlo'ilaj yo'nton ta sventa li c'usi tsve'e , ta ono'ox sta o smul . Yu'un muc ja'uc tspas li c'usi xch'unoje . Yu'un me mu ja'uc ta jpastic li c'usi jch'unojtique ja' mulil .
45015001	Vu'utic ti oy xa stsatsal co'ntontique , ac'o jts'ictic c'u x'elanic ec li boch'otic mu'yuc to stsatsal yo'ntonique . Mu me ja'uc no'ox jpastic li c'usi lec chca'itic jtuctique .
45015002	Li jujunutique ja' ac'o jpastic li c'usi ja' sventa slequilal yantique , ti ja' sventa tstsatsub o yo'ntonique .
45015003	Yu'un li Cristoe mu ja'uc la spas li c'usi lec laj ya'ay stuque . Yu'un jech ts'ibabil ta sc'op Dios : “ Vu'un la jcuch scotol li chopolc'optael chayac'bicot li jchopolc'optavanejetique ” , xi .
45015004	Scotol li c'usitic ts'ibabil comele ja' sventa jchanubtaseltic , yu'un jech ch-ayin smuc'ul co'ntontic , jech chpat co'ntontic , jech jun co'ntontic ta jmalatic li c'usi ta jmalatique .
45015005	Li Dios ti chijyac'butic smuc'ul co'ntontic , ti chispatbutic co'ntontique , ac'o yac' ti co'ol avo'ntonic acotolic jech chac c'u cha'al tsc'an li Cajvaltic Jesuse .
45015006	Yu'un jech jun no'ox chac'ot ta acotolic ; jun no'ox ac'opic chavalbeic slequilal li Diose , ja' li Stot Cajvaltic Jesucristoe .
45015007	Jech tsc'an co'ol chac'uxubin aba acotolic jech chac c'u cha'al la xc'uxubinutic li Cristoe , yu'un jech ch-ich'at ta muc' li Diose .
45015008	Chacalboxuc ava'yic , li Cristo Jesuse i'ay yac' sba ta yajtunel li boch'otic yich'ojic circuncisione , yu'un jech chac' c'otuc ta pasel li c'usi yalojbe ono'ox jmoltotactic ta vo'onee , jech ivinaj ti melel c'usi chal li Diose .
45015009	Jech noxtoc , ja' sventa ac'o lic yich'ic ta muc' Dios ec li yanlum cristianoetic ta sventa ti ep chc'uxubinvan li Diose , yu'un jech ono'ox ts'ibabil ta sc'op Dios : “ Ja' yu'un ta xcal batel ac'oplal ta stojol li yanlum cristianoetique , ta jq'uejinta li abie ” , xi . “ Yanlum cristianoetic , cuxetuc no'ox avo'nton achi'uquic li steclumal Diose ” , xi ts'ibabil . “ Yanlum cristianoetic , ich'ic ta muc' Dios acotolic , lumetic , q'uejintabeic slequilal Dios acotolic ” , xi . “ Ta to xlic loc'uc sq'uelum li Isaie . Ja' chlic sventain ec li yanlum cristianoetique . Li yanlum cristianoetique ja' chlic spat yo'ntonic o ta stojol ” , xi .
45015010	Jech ts'ibabil noxtoc : “ Yanlum cristianoetic , cuxetuc no'ox avo'nton achi'uquic li steclumal Diose ” , xi ts'ibabil .
45015011	Jech ts'ibabil noxtoc : “ Yanlum cristianoetic , ich'ic ta muc' Dios acotolic , lumetic , q'uejintabeic slequilal Dios acotolic ” , xi .
45015012	Jech la sts'iba ec li j'alc'op Isaiase : “ Ta to xlic loc'uc sq'uelum li Isaie . Ja' chlic sventain ec li yanlum cristianoetique . Li yanlum cristianoetique ja' chlic spat yo'ntonic o ta stojol ” , xi .
45015013	Li Dios ti jpatoj co'ntontic ta stojole ac'o yac'boxuc ep xcuxetel avo'ntonic , xchi'uc ac'o spas ta jun avo'ntonic ta sventa ti ach'unojique , yu'un jech ta sventa stsatsal Ch'ul Espíritu chc'ot lec ta avo'ntonic chamalaic li c'usi cha'ac'batique .
45015014	Quermanotac , jch'unoj , jna'oj lec ti nojem xa ta avo'ntonic li slequil avo'ntonique , xchi'uc ti xavotquinic xa lec scotole , jech xu' xa avu'un talbat chataq'ui abaic ta jujuntal .
45015015	Pero tsots co'nton jamal la jts'ibaboxuc tal ta carta li c'usi tsots sc'oplale , yu'un jech mu me xch'ay ta avo'ntonic . Yu'un yac'ojbun cabtel ta sventa slequil yo'nton li Diose .
45015016	Vu'un yajtunelun Dios ta stojol li yanlum cristianoetique . Ja' cabtelinoj xcholel li Lequil A'yej yu'un Diose , yu'un jech xu' chc'otic ta smoton Dios li yanlum cristianoetique . Ja' smoton Dios ti toj lec chile , ti lecubtasbil xa yu'un li Ch'ul Espiritue .
45015017	Ta sventa Cristo Jesús chcac' avilic ti toj xcuxet no'ox co'nton chca'ay ta sventa ti oy cabtel yu'un Diose .
45015018	Yu'un ma'uc chcal c'usi jpasoj jtuc ; ja' no'ox chcal c'usi la spas ta jventa li Cristoe , yo' jech la xch'unic Cristo yanlum cristianoetic ta sventa li jc'ope xchi'uc ta sventa li c'usitic la jpase ,
45015019	xchi'uc ta sventa li senyailtac , li sq'uelubiltac ivinaj ta sventa stsatsale , xchi'uc ta sventa svu'el li Espíritu yu'un Diose . Ja' jech ipuc batel cu'un li Lequil A'yej yu'un Cristoe . Ba'yuc la jliques ta Jerusalén ; ts'acal lic jchol batel ta buyuc no'ox c'alal to lic'ot ta Ilírico banamil .
45015020	Yu'un oy ono'ox ta co'nton ta jpuc batel Lequil A'yej ta stojol li boch'otic mu'yuc to ya'yojic sc'oplal Cristoe , yu'un mu jc'an ja' te ta jliques cabtel ec ti bu liquem xa yu'un yane .
45015021	Ja' jech la jpas jech chac c'u cha'al ts'ibabil ta sc'op Diose : “ Li boch'otic mu'yuc ono'ox xa'ibeic sc'oplale ja' ch-ac'bat yilic ; li boch'otic mu'yuc ono'ox ya'yojique ja' ch-ac'bat ya'yic ” , xi ts'ibabil .
45015022	Ta sventa ti oy ta co'nton jech ta jpase , ep xa ta velta limacat ta be sventa chtal jq'ueloxuc .
45015023	Pero li' ta orae ivu' xa cu'un li cabtel li'i . Ta sventa ti ep xa jabil oy ta co'nton chac tal jq'ueloxuc ca'ye ,
45015024	ja' yu'un c'alal me libat ta Españae , te ch-ech' jq'ueloxuc . C'alal me la jc'opan jbatique , me laj cac'be jbatic xcuxetel co'ntontique , ta jna' ti chacoltaicun batel c'alal chibate .
45015025	Li' ta orae chibat ta Jerusalén yu'un chbat cac'be comel scoltaelic li yu'untac Diose .
45015026	Yu'un li jch'unolajeletic ta Macedonia banamil xchi'uc li' ta Acaya banamile la stsobic c'usitic oy yu'unic sventa tscoltaic li yu'untac Dios te ta Jerusalén ti abul sbaique .
45015027	Toj xcuxet no'ox yo'ntonic ti jech la spasique , yu'un oy yilic ta stojolic cha'yic . Yu'un laj xa yu'uninic ec li c'usitic chtun sventa sbatel osil ti ja' to'ox yu'un stuquic li israeletique . Ja' yu'un tsc'an chac'beic c'usi chtun yu'unic ec ta sventa ti c'u x'elan chcuxiic li' ta banamile .
45015028	C'alal me la jpas li abtel le'e , me laj cac'beic comel taq'uin li jch'unolajeletique , te ch-ech' jq'ueloxuc c'alal me libat ta Españae .
45015029	C'alal me lic'ot ta atojolique , ta jna' ti ep bendición yu'un Cristo chquich'tic ta jcotoltique .
45015030	Ja' yu'un quermanotac , ta jc'anboxuc vocol ta atojolic ta sventa li Cajvaltic Jesucristoe , xchi'uc ta sventa ti lec jc'anoj jbatic ta sventa li Ch'ul Espiritue , coltaicun me ta sc'opanel Dios ec .
45015031	C'anbeic Dios ti mu me c'usi xispasbicun li jchi'iltac ta Judea banamil ti mu'yuc yich'ojic ta muc' Cajvaltique , xchi'uc ti lec ac'o ya'yic yu'untac Dios te ta Jerusalén c'alal chc'ot cac'beic li smotonic chquich'beic batele .
45015032	Yu'un jech xcuxet no'ox co'nton chc'ot jq'ueloxuc me jech la sc'an li Diose . Jech xu' te ta jcux co'nton ta atojolic .
45015033	Te ac'o xchi'inoxuc acotolic li Dios ti chispasbutic ta jun co'ntontique . Jechuc .
45016001	Chacalboxuc ava'yic ti tsc'an chavich'ic ta muc' li jch'unolajel ants Febe c'alal me ic'ot ta atojolique . Le'e ja' yajcoltaubbail jcholc'opetic ta stojol li steclumal Cristo ta lum Cencreae .
45016002	Ich'ic me ta muc' ta sventa li Cajvaltique , yu'un tsc'an jech ta jpasbe jbatic vu'utic li yu'untacutic Diose . Xchi'uc tsc'an chacoltaic ta sventa c'usi chtun yu'un , yu'un ep xa boch'o la scolta , xchi'uc ep la scoltaun ec .
45016003	Chabanuc xavalbeic li Priscila xchi'uc Aquilae , yu'un ja' jchi'iltac ta abtel ta sventa li Cristo Jesuse .
45016004	Yu'un li stuquique solel laj yac' sbec'talic o ta jtojol . Muc jtucuc no'ox ta jtojbeic ta vocol ti jech la spasbicune ; ta jna' ti jech tsc'an tstojbeic ta vocol scotolic ec li steclumal Cristo ti yan o slumalique .
45016005	Chabanuc xavalbeic noxtoc li jch'unolajeletic ti te tstsob sbaic ta sna Aquilae . Chabanuc xavalbeic li Epenetoe , ja' ti lec la jc'an jba jchi'uque , ja' li sba sts'unub Cristo ta Asia banamile .
45016006	Chabanuc xavalbeic li Mariae , ja' ti ep xa itun yu'un Dios te ta atojolique .
45016007	Chabanuc xavalbeic li chib jchi'iltaque , ja' li Andronicoe xchi'uc li Juniase , ja' ti co'ol li'ochcutic ta chuquel jchi'uque . Le'e lec ilbil yabtelic yu'un li yajtacbolaltac Jesuse . Ja' ba'yuc la xch'unic Cristo ; ts'acal to la jch'un li vu'une .
45016008	Chabanuc xavalbeic li Ampliase , ja' ti lec la jc'an jbacutic ta sventa Cajvaltique .
45016009	Chabanuc xavalbeic li Urbanoe , ja' li jchi'il ta abtel ta sventa Cristoe . Chabanuc xavalbeic li Estaquise , ja' ti lec jc'anoj jba jchi'uque .
45016010	Chabanuc xavalbeic li Apelese , ja' ti laj xa yac' lec ta ilel ti ta melel jun yo'nton xch'unoj Cajvaltique . Chabanuc xavalbeic li boch'otic te oyic ta sna Aristobuloe .
45016011	Chabanuc xavalbeic li Herodione , ja' li jvinquilale . Chabanuc xavalbeic li boch'otic te oyic ta sna Narcíso ti xch'unojic Cajvaltique .
45016012	Chabanuc xavalbeic li Triféna xchi'uc Trifosae , ja' ti co'ol chtunic yu'un Cajvaltique . Chabanuc xavalbeic noxtoc li jch'unolajel ants Pérsida ti lec c'anbil cu'untique , ti ep xa itun yu'un Cajvaltique .
45016013	Chabanuc xavalbeic li Rúfo ti t'ujbil yu'un Cajvaltique . Chabanuc xavalbeic noxtoc li sme'e ; ja' jme' c'otem ya'yel ec li vu'une .
45016014	Chabanuc xavalbeic li Asincritoe , xchi'uc li Flegontee , xchi'uc li Hermese , xchi'uc li Patrobase , xchi'uc li Hermase , xchi'uc li yan jch'unolajeletic te xchi'uquique .
45016015	Chabanuc xavalbeic li Filologoe xchi'uc li Juliae , xchi'uc li Nereoe xchi'uc li xvixe , xchi'uc li Olimpase , xchi'uc scotol li yu'untac Dios ti te jmoj tstsob sba xchi'uquique .
45016016	Te tsacbo aba ac'obic ta sventa ti lec ac'anoj abaique . Chabanuc xayalboxuc tal li steclumal Cristo buyuc no'ox ta stsob sbaique .
45016017	Quermanotac , avocolicuc bijanic me yu'un li boch'otic te achi'uquic ti ja' no'ox tsliquesic voc'baile , xchi'uc ti tsoques avo'ntonic ta sventa li c'usi ach'unojic xae . Voc'o me abaic ta stojolic le'e .
45016018	Yu'un li boch'otic jech tspasique ma'uc yabtel Cajvaltic Jesucristo tspasbeic . Ja' no'ox tspasic c'usi tsc'an yo'nton stuquic . Jech tslo'laic ta sventa sc'opic li boch'otic mu'yuc to stsatsal yo'ntonique , yu'un toj lec ya'yel li c'usitic chalique .
45016019	Yu'un li vo'oxuque vinajem ac'oplalic ta buyuc no'ox ti lec xach'unic mantale , jech xcuxet no'ox co'nton avu'unic . Pero ja' me bijanic ta sventa li c'usi lec ta ch'unele . Mu me ja'uc bijoxuc ta sventa li c'usi chopole .
45016020	Li Dios ti chac' jun co'ntontique ja' ta xpech'boxuc ta teq'uel li banquilal pucuje , chayac'boxuc ta yolon avacanic . Ac'o xc'uxubinoxuc o acotolic li Cajvaltic Jesucristoe .
45016021	Chabanuc la xayalboxuc tal li Timoteoe , ja' li jchi'il ta abtele . Chabanuc la xayalboxuc tal noxtoc li oxib jchi'iltaque , ja' li Lucioe , li Jasone , xchi'uc li Sosipatere .
45016022	Vu'un li Tercioun ti la jts'ibabe li scarta Pablo li'i , chabanuc chacalboxuc tal ec ta sventa li Cajvaltique .
45016023	Chabanuc la xayalboxuc tal li Gayoe , ja' ti li' oyun ta snae , xchi'uc ti li' ta jtsob jbacutic ta sna xchi'uc scotol li jch'unolajeletique . Chabanuc xayalboxuc tal li Erastoe , ja' li jchabitaq'uin li' ta lume . Chabanuc la xayalboxuc tal li quermanotic Cuartoe .
45016025	Ac'o ich'atuc ta muc' li Dios ti ech'em stsatsale , ti xu' yu'un ta stsatsubtasboxuc avo'ntonic jech chac c'u cha'al chal li Lequil A'yej ta jchole , ja' li sc'oplal Cajvaltic Jesucristoe . Yu'un jech ono'ox chapal yu'un Dios ta sliquebal ti mu'yuc to'ox boch'o la sna'e .
45016026	Pero li' ta orae laj xa yich' na'el ta sventa li c'usi ts'ibabil comel yu'un yaj'alc'optac Dios ta vo'onee , yu'un jech smantal stuc li Dios ti cuxul o sbatel osile . Laj xa yich' ac'bel sna' scotol cristianoetic ta jujun banamil , yu'un jech ac'o xch'unic .
45016027	Ja' yu'un stuc no'ox ac'o ich'atuc ta muc' sbatel osil ta sventa Jesucristo li Dios ti jun no'oxe , ti ech'em sbijile . Jechuc .
46001001	Vu'un Pabloun , ic'bilun ta sventa yajtacbolal li Jesucristoe , yu'un jech la sc'an li Diose . Ta jc'opanoxuc tal ta carta jchi'uc li quermanotic Sóstenes ,
46001002	vo'oxuc li steclumaloxuc Dios te ta lum Corintoe . Vo'oxuc ti voc'biloxuc xa ta sventa li Cristo Jesuse , ti ic'biloxuc sventa chac'otic ta yu'untac Dios , yu'un jech co'ol chac'otic xchi'uc li boch'otic tsc'anbeic vocol Cajvaltic Jesucristo buyuc no'ox oyique , ja' li Cajvaltic ta jcotoltique .
46001003	Ac'o xc'uxubinoxuc , ac'o yac'boxuc jun avo'ntonic li Diose , ja' li Jtotique xchi'uc li Cajvaltic Jesucristoe .
46001004	Scotol c'ac'al ta jtojbe ta vocol Dios ta sventa ti ep xc'uxubinojoxuc ta sventa li Cristo Jesuse .
46001005	Yu'un ja' ta sventa Cristo Jesús ti laj xa ataic scotole , ja' ti c'u x'elan chac'opojique xchi'uc li c'usitic xavotquinique .
46001006	Ta sventa laj ach'unic li sc'op Cristo la jcholboxuque , jech laj ata lec stsatsal avo'ntonic ta stojol Dios .
46001007	Jech mu'yuc xa c'usi yan sc'an avu'unic ; ataojic xa scotol li matanal chac' Diose . Ja' xa no'ox chamalaic c'usi ora chvul ta loq'uel li Cajvaltic Jesucristoe .
46001008	Jech noxtoc ja' chastsatsubtasboxuc o batel avo'ntonic c'alal to ta slajeb , yu'un jech mu'yuc amulic chc'ot ti c'alal tsta sc'ac'alil ta xchapanvan li Cajvaltic Jesucristoe .
46001009	Li Dios ti laj yic'oxuc ta stojole mu sna' sjel sc'op . Laj yic'oxuc sventa jun chac'ot achi'uquic li Xnich'one , ja' li Cajvaltic Jesucristoe .
46001010	Quermanotac , ta jc'anboxuc vocol ta atojolic ta sbi li Cajvaltic Jesucristoe . Co'oluc me ac'op acotolic ; mu me xavoq'uilan abaic . Co'oluc c'usi xanop acotolic ; jun no'ox me xava'ay aba ta acotolic .
46001011	Ti jech chacalboxuque quermanotac , yu'un laj xa ca'ay ac'oplalic ti oy c'op avu'unique . Ja' laj yalbun li boch'otic te oyic ta sna quermanotic ants Cloee .
46001012	Laj ca'ay ti acotolic jech chavalic jujunoxuque : “ Vu'une ja' lec chquil li Pabloe . Vu'une ja' lec chquil li Apolose . Vu'une ja' lec chquil li Cefase . Vu'une ja' lec chquil li Cristoe ” , xachiic .
46001013	¿ Me yu'un jech svoq'uilanoj sba ec li Cristoe ? ¿ Me yu'un ja' icham ta cruz ta acojic li Pabloe ? , o ¿ me yu'un ja' ta sbi Pablo ti laj avich'ic vo'e ?
46001014	Coliyal Dios ti mu'yuc laj cac'boxuc avich'ic vo' junuc li vo'oxuque . Ja' no'ox laj cac'be yich' vo' li Crispoe xchi'uc li Gayoe .
46001015	Yu'un jech mu xu' chavalic ti vu'un ta jbi laj avich'ic vo'e .
46001016	Ja' laj cac'be yich'ic vo' noxtoc ta sjunul sna li Estefanase . Ts'acal to mu xa jna' me oy boch'o yan laj cac'be yich' vo' .
46001017	Yu'un muc tacbilucun yu'un Cristo sventa chcac' vo' . Ja' no'ox tacbilun ta xcholel li Lequil A'yeje . Pero ma'uc ta sventa chcac' ta ilel ti oy lec jbijil c'u x'elan chic'opoje , yu'un jech mu me alticuc chc'ot ti icham ta cruz li Cristoe .
46001018	Ta melel , c'alal chich' albel sc'oplal li cruz ti bu icham li Cristoe , bol lo'il no'ox cha'yic li boch'otic ch'ayel chbatique . Pero li boch'otic sc'oplal chcolique , ja' li vu'utique , ja' stsatsal Dios ta jventatic .
46001019	Yu'un jech ts'ibabil ta sc'op Dios : “ Ta jlajesbe sc'oplal sbijilic li boch'otic bijique ; ta jch'aybe sjolic li boch'otic oy c'usi lec sna'ique ” , xi ts'ibabil .
46001020	Ja' yu'un ¿ c'usi stu sbijilic li boch'otic bijique ? ¿ C'usi stu li boch'otic lec sna' xchanubtasvanique ? ¿ C'usi stu li boch'otic lec sna'ic yalel c'u x'elan oy li banamile ? Yu'un li Diose laj xa sc'atajesbe ta svovijolalic li sbijilic ti sventa no'ox banamile .
46001021	Li Diose ta sventa sbijil muc xac' ti ac'o yotquinic Dios ta sventa sbijil stuquic li cristianoetique . Yu'un snopoj ono'ox ti ja' te chac' colicuc o ta sventa li Lequil A'yeje , ja' li Lequil A'yej ti bol lo'il no'ox chich' a'yel c'alal ta jcholcutique .
46001022	Yu'un li judioetique ja' no'ox ibat ta yo'nton tsc'anbeic senyail ; jech ec li yanlum cristianoetique ja' no'ox ibat ta yo'nton tsa' ep sbijilic .
46001023	Li vu'uncutique ja' chcalbecutic sc'oplal li Cristo ti ijoc'anat ta cruze , pero li judioetique solel jmacbe cha'yic o . Jech ec li yanlum cristianoetique bol lo'il no'ox cha'yic .
46001024	Pero ta sventa li boch'otic ic'bilique , me judioetic , o me yanlum cristianoetic , ja' mero stsatsal Dios ; ja' mero sbijil Dios cha'yic ti c'alal cha'ibeic sc'oplal li Cristoe .
46001025	Yu'un li c'usi ja' yu'un Dios ti bol lo'il no'ox chich' a'yele , ja' ech'em sbijil chc'ot yu'un li cristianoetique . Li c'usi ja' yu'un Dios ti mu'yuc stsatsal tscuyic li cristianoetique , ja' jeloven stsatsal chc'ot yu'unic .
46001026	Quermanotac , q'uelo avilic vo'oxuc ti ic'biloxuque . Mu'yuc ep boch'o bij avu'unic ta sventa abec'talic ; mu'yuc ep boch'o tsots svu'el avu'unic ; mu'yuc ep boch'o tsots yabtel avu'unic .
46001027	Yu'un li boch'o bol ch-ilat li' ta banamile , ja' cht'ujat yu'un Dios , yu'un jech ac'o q'uexovuc li boch'otic bij yalojique . Li boch'o mu'yuc stsatsal ch-ilat li' ta banamile , ja' cht'ujat yu'un Dios , yu'un jech ac'o q'uexovuc li boch'otic ech'em stsatsal yalojique .
46001028	Li boch'o solel bajbil oe , ti mu'yuc stu ch-ilat li' ta banamile , ja' cht'ujat yu'un Dios , yu'un jech ac'o mu'yucuc stu chc'ot li boch'o oy lec stuic yalojique .
46001029	Yu'un jech mu'yuc boch'o xu' tstoy sba ta stojol li Diose .
46001030	Yu'un li vo'oxuque ja' ta sventa Dios ti oyoxuc xa ta stojol Cristo Jesuse . Ja' li boch'o laj yac' jna'betic c'u x'elan sbijil stuc li Diose . Ja' ti c'u x'elan tuc' co'ntontic chijyilutique , ti c'u x'elan chijlecubutic batele , xchi'uc ti c'u x'elan chijcole .
46001031	Yu'un jech ac'o c'otuc ta pasel jech chac c'u cha'al ts'ibabil ta sc'op Diose : “ Li boch'o tsc'an lec muc' sc'oplale ja' ac'o muc'uc sc'oplal ta sventa li Cajvaltique ” , xi ts'ibabil .
46002001	Ja' yu'un quermanotac , c'alal c'ot jcholboxuc li c'usi snopoj Dios ti mu'yuc boch'o la sna'e , muc solel yanuc xa sba jc'op lic'opoj ; muc yanuc xa sba jbijil la jpas .
46002002	C'alal te jchi'inojoxuque , mu'yuc c'usi yan oy ta co'nton ta jpas ; ja' no'ox oy ta co'nton chacalboxuc sc'oplal li Cristo ti icham ta cruze .
46002003	C'alal te oyun ta atojolique , mu'yuc jtsatsal laj ca'ay . Linic ta xi'el .
46002004	C'alal la jcholboxuc sc'op Diose , muc xajtijboxuc avo'ntonic ta sventa jc'op ; muc ta sventauc sbijil cristiano la jpas . Ja' no'ox laj cac' ta ilel stsatsal Ch'ul Espíritu xchi'uc stsatsal li Diose .
46002005	Ja' yu'un li xch'unojel avo'nton laj ataique muc ta sventauc sbijil cristiano ; ja' ta sventa stsatsal stuc li Diose .
46002006	Pero li boch'otic ch'iemic xa ta stojol Diose , le'e ta jc'opancutic ta sventa jbijilcutic , pero ma'uc bijilil sventa banamil ; ma'uc ta sventa li banquilaletic li' ta banamil ti oy slajebe .
46002007	Li vu'uncutique ja' ta xcalbecutic sc'oplal li bijilil ta sventa Dios ti mu'yuc boch'o la sna'e . Ja' li jun bijilil ti mucul to'oxe , ja' ti nopbil ono'ox yu'un Dios c'alal mu'yuc to'ox banamil ti ja' sventa jlequilaltic chc'ote .
46002008	Me junuc banquilaletic li' ta banamil muc sna'ic ec . Ti lajuc sna'ique , muc sjoc'anic ta cruz Yajval lequilal ti jechuque .
46002009	Yu'un jech ono'ox ts'ibabil ta sc'op Dios : “ Mu'yuc boch'o yiloj , mu'yuc boch'o ya'yoj ; me junuc cristiano mu'yuc boch'o xu' tsnop li c'usi chapal cu'un ta sventa li boch'otic chisc'anicune ” , xi ts'ibabil .
46002010	Pero li Diose laj xa yac' jna'cutic ta sventa li Ch'ul Espiritue . Yu'un li Ch'ul Espiritue sna'oj scotol . Yotquinoj c'alal to ta yut c'usi tsnop li Diose .
46002011	¿ Me oy boch'o sna'be c'u x'elan yo'nton li cristianoetique ? ¿ Me mu ja'uc no'ox sna' stuquic jujunic li c'usi oy ta yo'ntonique ? Ja' no'ox jech ec , mu'yuc boch'o sna'be c'usi oy ta yo'nton li Diose . Ja' no'ox sna' stuc li Espíritu yu'un Diose .
46002012	Li vu'utique ma'uc laj quich'tic li espíritu li' ta banamile . Ja' quich'ojtic li Espíritu liquem tal ta stojol Diose , yu'un jech ac'o jna'tic li c'usi snopoj Dios chijyac'butique .
46002013	Ja' yu'un c'alal chcalbecutic sc'oplal li c'usi snopoj Diose , ma'uc jech chic'opojcutic jech chac c'u cha'al chchanubtasvanic ta sventa sbijilic li cristianoetique . Ja' chcalcutic c'usi chixchanubtasuncutic li Ch'ul Espiritue . Yu'un li boch'o ventainbil yo'ntonic yu'un Ch'ul Espiritue ja' chcac'becutic sna'ic li c'usi ja' sventa Espiritue .
46002014	Yan li boch'o tojol cristianoetic no'oxe mu xc'ot ta yo'ntonic c'alal chcalbecutic li c'usitic ja' sventa Espíritu yu'un Diose . Bol lo'il no'ox cha'yic , yu'un mu xa'ibeic o smelol , yu'un tsc'an lec nopel ta sventa Ch'ul Espíritu .
46002015	Yu'un li boch'o ventainbil yo'nton yu'un Ch'ul Espiritue sna' lec yotquinel scotol , pero li stuque mu xu' ch-otquinbat c'u x'elan yo'nton .
46002016	Yu'un jech ts'ibabil ta sc'op Dios : “ ¿ Boch'o xotquinbe c'usi oy ta sjol li Cajvaltique ? ¿ Boch'o xu' ta xchanubtas ? ” , xi ts'ibabil . Pero li vu'utique ja' xa quich'ojbetic sjol yo'nton li Cristoe .
46003001	Li vu'une quermanotac , muc xu' cu'un la jc'opanoxuc jech chac c'u cha'al li boch'o ventainbilic xa yu'un li Espiritue . La jc'opanoxuc jech chac c'u cha'al li boch'o ventainbilic to yu'un sbec'talique , jech chac c'u cha'al li boch'o ololic to ta stojol Cristoe .
46003002	Ya'lel chu'il no'ox laj cac'boxuc avuch'ic . Ma'uc laj cac'boxuc li tsatsal ve'lile , yu'un mu to'ox xu' avu'unic . Pero yoquel to jech mu xu' avu'unic o c'alal to tana .
46003003	Yu'un ja' to spasojoxuc ta mantal li abec'talique , yu'un ta to xati'-o'nta abaic ; ta to xasa'ilanic c'op . ¿ Me mu ja'uc yabtel abec'talic le'e ? ¿ Me mu ja'uc co'ol chapas achi'uquic li yan cristianoetique ?
46003004	Yu'un jech chavalic : “ Vu'une ja' oyun ta stojol li Pabloe ; vu'une ja' oyun ta stojol li Apolose ” , xachiic . ¿ Me mu ja'uc yabtel abec'talic le'e ?
46003005	¿ C'usi yabtel li Apolose ? ¿ C'usi yabtel li Pabloe ? Ja' no'ox chituncutic , ja' no'ox la jcholcutic ava'yic ti jech laj ach'unic Cajvaltique . Ja' no'ox la jpascutic jujununcutic li c'usi laj yac'bun jpascutic Cajvaltique .
46003006	Li vu'une ja' no'ox la jts'un . Li Apolose ja' no'ox laj yat'es . Pero li boch'o laj yac' ch'iuque ja' stuc li Diose .
46003007	Ja' yu'un li boch'o la sts'une xchi'uc li boch'o laj yat'ese , mu'yuc c'usi xu' yu'unic . Ja' tsots yabtel li boch'o laj yac' ch'iuque , ja' li Diose .
46003008	Li boch'o ta sts'un xchi'uc li boch'o chat'ese co'ol oy stu , ac'o me ta jujuntal chc'ot yich' stojolic ti c'u x'elan la spasic jujunique .
46003009	Yu'un li vu'uncutique ja' no'ox ta jchi'incutic ta abtel li Diose . Vo'oxuc yosil Dios c'otemoxuc , sna Dios c'otemoxuc , ja' to chich' va'anel batel .
46003010	Li vu'une ta sventa slequil yo'nton Dios ti ja' jech c'otemun jech chac c'u cha'al banquilal alvanil ti ja' chac'be tal snacleb li nae , ti yan xa o boch'o tsva'an muyele . Pero jujununcutic tsc'an ta jq'uelcutic c'u x'elan lec chbat sva'anel cu'uncutic li nae .
46003011	Yu'un mu'yuc boch'o xu' tsjelbe li snacleb ti ochem xae , ja' li Cajvaltic Jesucristoe .
46003012	Me oy boch'o yantic o c'usi tslatsic muyel ta sba li snaclebe , me oy boch'o chac' c'anal taq'uin , saquil taq'uin , tonetic ti c'upilic sbae , o me te' , me jobel , o me c'ajbene ,
46003013	ts'acal chich' aq'uel ta ilel . C'alal me la sta sc'ac'alile , chich' tiq'uel ta c'oc' . C'oc' xa chac' ta ilel li c'usi la jtunescutic jujununcutique .
46003014	Li boch'o ja' la stunes li c'usi xcuch yu'un c'oq'ue chich' smoton .
46003015	Yan li boch'o chc'ac' ta c'oc' li yabtele altic ich'ay o . Li stuque chcol to , ac'o me ja' xa jech chcol jech chac c'u cha'al li boch'o colel xa chcol loq'uel ta c'oq'ue .
46003016	¿ Me mu xana'ic ti vo'oxuc xch'ulna Dios c'otemoxuque , xchi'uc ti te nacal ta avo'ntonic li Ch'ul Espíritu yu'un Diose ?
46003017	Me oy boch'o tslilinbe li sna Diose , ta xlilinat yu'un Dios ec . Yu'un li snae , ja' li vo'oxuque , ja' bats'i ch'ulna c'otem yu'un .
46003018	Mu me xalo'la aba atuquic li jujunoxuque . Me oy boch'o bij cha'ay ta sventa no'ox banamile , ac'o mu'yucuc sbijil cha'ay , yu'un jech bij chc'ot ta melel .
46003019	Yu'un li jbijiltic sventa no'ox banamile ja' jboliltic c'otem ta stojol Dios . Yu'un jech ts'ibabil ta sc'op Dios : “ Li Diose ja' chac' ti te chucul ac'o c'otuc ta sventa sbijilic li boch'otic bij scuyoj sbaique ” , xi ts'ibabil .
46003020	Jech ts'ibabil noxtoc : “ Li Diose sna' ti mu'yuc stu c'usi tsnop li boch'otic bijique ” , xi ts'ibabil .
46003021	Ja' yu'un mu xu' chatoy abaic ta sventa ti chat'ujic boch'o lec chavilique , yu'un chtun avu'unic scotol .
46003022	Me Pablo , me Apolos , me Cefas , me c'usitic oy li' ta banamil , me cuxuloxuc to , me chachamic , me ja' c'usi chataic li' ta ora o , me le' to batel , chtun avu'unic scotol .
46003023	Li vo'oxuque yu'unoxuc li Cristoe . Li Cristoe ja' yu'un li Diose .
46004001	Ja' yu'un c'otuc ta avo'ntonic ti yajtuneluncutic Cristo no'oxe , ti ja' no'ox jventainojcutic yalel li c'usi snopoj Dios ti mu'yuc to'ox vinajeme .
46004002	Ja' yu'un li boch'o oy ta sventaic li abtel le'e , tsc'an ti jun yo'nton ac'o spas li yabtelique .
46004003	Ja' yu'un li vu'une mu tsotsuc sc'oplal chca'ay ti vo'oxuc chavalic c'u xi'elane xchi'uc ti c'u x'elan chiyalbicun jc'oplal yan cristianoetique . Xchi'uc mu'yuc chcal jtuc c'u xi'elan noxtoc .
46004004	Ac'o me jna'oj lec ta jol ta co'nton ti mu'yuc c'usi chopol jpasoje , pero muc teuc lichapaj o jech . Yu'un li boch'o oy ta sventa chixchapanune ja' li Cajvaltique .
46004005	Ja' yu'un li vo'oxuque ma'uc avabtelic chachapanvanic ti c'alal mu to ja'uc sc'ac'alile . Ja' to me ital li Cajvaltique , ja' chtal yac' ta ilel scotol li c'usitic mucule , xchi'uc ja' tsvinajes c'usi oy ta yo'nton li cristianoetique . Jech ta jujuntal chich'ic albel sc'oplalic yu'un Dios ti c'u x'elan yabtelique .
46004006	Quermanotac , ti jech la jtunes jc'oplalcutic jchi'uc li Apolose , yu'un c'uxoxuc ta co'nton . Yu'un jech oy c'usi ac'o achanic ta jventacutic , jech mu ech'emuc xbat snopel avu'unic jech chac c'u cha'al chal li sc'op Diose , jech mu'yuc boch'o tstoy sba avu'unic ta sventa ti chat'ujic boch'o chavich'ic ta muq'ue .
46004007	¿ Boch'o laj yac' ti jech lec bijoxuque ? ¿ C'usi laj ata atuquic ti muc ja'uc laj yac'boxuc li Diose ? ¿ C'u yu'un ti chatoy aba achi'uquique ? , yu'un xco'laj xchi'uc atuc laj ataic ti jech chapasique .
46004008	Ataojic xa scotol ta melel . Jc'ulejoxuc xa , jpasmantaloxuc xa . Mu xa persauc vu'uncutic chajventainotcutic . Toj lec ti oyuc c'uxi xa'ochic ta jpasmantal ta melele , yu'un jech co'ol ta jpastic mantal ti jechuque .
46004009	Pero li vu'une chquil ti Dios laj yac'uncutic ta mero slajeb yajtacbolale . Ja' jech c'otemuncutic jech chac c'u cha'al li boch'o chapal xa sc'oplal chich' milele . Vu'uncutic chcac'cutic labajuc , chcac'cutic elov li' ta banamil ta stojol li cristianoetique xchi'uc ta stojol li j'almantaletique .
46004010	Li vu'uncutique bol cristiano chi'ilatcutic ta sventa li Cristoe ; yan li vo'oxuque bij cha'ilatic ta sventa li Cristoe . Li vu'uncutique mu'yuc jtsatsalcutic chi'ilatcutic ; yan li vo'oxuque lec tsots cha'ilatic . Li vo'oxuque ich'biloxuc ta muc' ; yan li vu'uncutique sc'a'epal satiluncutic .
46004011	Ja' yu'un oy jvocolcutic o ta vi'nal c'alal to tana . Oy jvocolcutic ta taqui-o'nal . Oy jvocolcutic ta scoj mu'yuc jc'u'cutic . Oy jvocolcutic ta majel . Mu'yuc jun jnacutic bu chinaquicutic o .
46004012	Oy ep lubel chca'icutic sventa chi'abtej ta jc'ob jtucutic . Puru chopolc'optael chquich'cutic , pero li vu'uncutique puru bendición ta jc'anbecutic . Ep chquich'cutic uts'intael , pero ta jts'iccutic .
46004013	Chopol chiyalbun jc'oplalcutic , pero ta lequil c'op ta jc'opancutic . Solel mu'yuc jtu chi'ilatcutic li' ta banamil ; c'a'ep chi'ilatcutic o c'alal to tana .
46004014	Ti jech chajts'ibaboxuc tale , mu yu'unuc chajq'uexlaltasoxuc . Ja' sventa chajtojobtasoxuc , yu'un jnich'naboxuc chca'ay , toj c'uxoxuc ta co'nton .
46004015	Ac'o me oy lajunmil ( 10,000 ) boch'o sventainojoxuc ta sventa li Cristoe , pero mu epuc li atotique . Ta stojol Cristo Jesuse , vu'un jbec'tal jch'ich'aloxuc chca'ay ta sventa ti vu'un la jcholboxuc li Lequil A'yeje .
46004016	Ja' yu'un ta jc'anboxuc vocol ta atojolic , ja' chanic c'u x'elan co'nton .
46004017	Jech la jnop ta jtac tal ta atojolic li Timoteo ti xco'laj xchi'uc jnich'on chca'ye , ti lec jc'anoje , ti jun yo'nton ta stojol Cajvaltique . Ja' chtal svulesboxuc ta ajolic ti c'u x'elan co'nton ta sventa li Cristoe . Ja' chtal yalboxuc jech chac c'u cha'al chcac'be xchanic li jch'unolajeletic ta jujun nail tsobobbail ta buyuc no'oxe .
46004018	Ja' no'ox ti oy jayibuc te achi'uquic ti muc' chac' sbaique , yu'un tscuyic ti mu jc'an xtal jq'ueloxuque .
46004019	Pero jutuc xa sc'an xtal jq'ueloxuc me jech tsc'an li Cajvaltique . Jech te ta xcotquinic li boch'otic tstoy sbaique . Ma'uc no'ox ta jq'uel li c'usi chalique ; ja' ta jq'uel me ta melel yich'ojbeic stsatsal li Diose .
46004020	Yu'un me ventainbilutic xa lec yu'un Diose , ma'uc chvinaj ta sventa c'usi chcaltic ; ja' chvinaj ta sventa c'usi ta jpastic ta stsatsal Dios .
46004021	¿ C'usi chac'anic ? C'alal chtal jq'ueloxuque , ¿ me chac'anic chital jchi'uc jnucul , o me chac'anic chital jchi'uc c'uxubinel xchi'uc slequil co'nton ?
46005001	Vinajem ac'oplalic ti oy mulil te ta atojolique . Li mulil te oy avu'unique mu'yuc boch'o yan jech tspas , me ja'uc li boch'otic mu xotquinic Diose mu spasic jech . Yu'un oy boch'o yic'oj xcha'me' avu'unic .
46005002	Pero atoyoj no'ox xava'ay abaic noxtoc . ¿ Me mu ja'uc xloc' venta ti avoc'tauc abaique , xchi'uc ti aloq'uesuc ta atojolic li boch'o jech spasoje ?
46005003	Ac'o me mu'yuc te jchi'ucoxuc jchi'uc jbec'tal , pero li co'ntone te oy . Ta sventa ti te jchi'ucoxuc chca'ye , jech chapal xa cu'un c'u x'elan chcom li boch'o jech spasoje .
46005004	Jech c'alal chatsob abaic ta sventa Cajvaltic Jesuse , te oyun chca'ay ta co'nton ec . Ta svu'el Cajvaltic Jesús
46005005	cac'tic ta sc'ob Satanás li boch'o jech spasoje , yu'un jech ac'o sta ep svocol , jech chlaj sc'oplal li c'usi tsc'an sbec'tale , jech ta to xcol c'alal tsta yorail chchapanvan li Cajvaltique .
46005006	Q'uelavilic , mu'yuc stu li atoyobbailique . ¿ Me mu xana'ic ti ac'o me juteb no'ox chich' ac'bel svolesubil xch'ut li vots'bil arinae , ti tsvolesbe xch'ut scotole ?
46005007	Ja' lec loq'uesic li poco' svolesubil xch'ut pan te oy ta atojolique , yu'un jech ac'o c'otanic jech chac c'u cha'al ach' pan pasbil ta ach' arina ti mu'yuc xa yich'oj svolesubile . Yu'un li Chij chtun cu'untic ta sventa q'uin Coltaele ja' li Cristoe , yu'un ja' laj yac' sba ta milel ta jventatic .
46005008	Ja' yu'un ja' ac'o jpastic li q'uin Coltael ti ma'uc ta jtunestic li pan ti yich'oj li poco' svolesubil xch'ute , ja' li mulile , li c'usitic chopole . Ja' ac'o jtunestic li pan ti ta melel mu'yuc xa yich'oj svolesubil xch'ute , ja' li c'usitic leque , li c'usitic melele .
46005009	Calojboxuc ono'ox ta yan jcarta ti mu xu' chacap aba achi'uquic li boch'otic chmulivajique .
46005010	Pero ma'uc laj cal ti mu xu' chalo'ilaj achi'uquic li jmulaviletic li' ta banamile , li boch'otic xpich'et no'ox yo'ntonique , li j'eleq'uetique , xchi'uc li boch'otic chich'ic ta muc' c'usitic mu ja'uc diose . Ti ja'uc sc'oplal laj calboxuque , tsc'an chaloq'uic li' ta banamil ti jechuque .
46005011	Li smelol c'usi la jts'ibaboxuc tale ja' ti mu xu' chacap aba achi'uquic li boch'otic quermanotic ta alel ti chmulivajique , ti xpich'et no'ox yo'ntonique , li boch'otic chich'ic to ta muc' c'usitic cuybilic ta diose , li boch'otic chopol chalbeic sc'oplal xchi'ilique , li jyacubeletique , xchi'uc li j'eleq'uetique . Li boch'otic jech tspasique me ja'uc ta ve'el mu xu' chachi'inic .
46005012	¿ C'usi cabtel vu'un ti ta jchapan li boch'otic mu'yuquic ta stojol Diose ? Li vo'oxuque ¿ me mu ja'uc oy ta aventaic xchapanel li boch'otic oyic ta stojol Diose ?
46005013	Yu'un li boch'otic mu'yuc xch'unojique ja' oy ta sventa chchapan stuc li Diose . Ja' yu'un li vo'oxuque loq'ueso me ta atojolic li boch'o toj chopol c'usi spasoje .
46006001	C'alal oy boch'o chlic sc'op xchi'uc yan jch'unolajele , ¿ me lec ti chbat sc'an chapanel ta stojol li jchapanvanejetic ti mu'yuquic ta stojol Diose ? ¿ C'u yu'un mu teuc no'ox chac'anic chapanel yu'un li yu'untac Diose ?
46006002	¿ Me mu xana'ic ti ja' sc'oplal yu'untac Dios ta xchapanic cristianoetic li' ta banamile ? Me vo'oxuc sc'oplal chachapanic li cristianoetique , ¿ c'u yu'un mu xu' avu'unic xchapanel li c'usi biq'uitic no'oxe ?
46006003	¿ Me mu xana'ic noxtoc ti vu'utic sc'oplal ta jchapantic li j'almantaletique ? ¡ Buuc xa li c'usi chc'ot ta pasel cu'untic li' ta banamile lec xu' cu'untic xchapanel !
46006004	Me oy ac'opic ti solel chac'anic chapanbele , ¿ me lec chava'yic ti ja' chac'anic chapanel ta stojol li boch'otic mu'yuc stu chilic li steclumal Diose ?
46006005	Ti jech chacalboxuque , yu'un ac'o q'uexovanic . ¿ Me yu'un mu'yuc boch'o bij avu'unic ? ¿ Me yu'un mu'yuc boch'o sna' xchapanvan avu'unic vo'oxuc ti co'ol ach'unojic Diose ?
46006006	¿ Me yu'un ja' lec chava'yic ti te chaliquesic c'op ta stojol li boch'otic mu'yuc xch'unojic Dios , vo'oxuc ti ach'unojique ?
46006007	Ta melel , ja' toj chopol ti chaliquesic c'op vo'oxuc ti ach'unojique . ¿ C'u yu'un mu xats'iquic li c'usi chopol chapasbatique ? ¿ C'u yu'un mu xats'iquic ti chalo'laatique ?
46006008	Yu'un ja' jech chapasic ec . Chopol c'usi chapasbe achi'ilic ec ; chalo'laic ec li achi'ilique .
46006009	¿ Me mu xana'ic ti mu xu' ch-och yo' bu chventainvan Dios li boch'otic chopol c'usitic tspasique ? Mu me xalo'la abaic . Yu'un mu xu' ch-ochic yo' bu chventainvan Dios li boch'otic chmulivajique , li boch'otic chich'ic ta muc' c'usi cuybilic ta diose , li boch'otic ta xmulivajic ta xchi'il no'ox sbaic ta antsil xchi'uc ta xchi'il no'ox sbaic ta vinicale ,
46006010	li j'eleq'uetique , li boch'otic xpich'et no'ox yo'ntonique , li jyacubeletique , li boch'otic chopol chalbeic sc'oplal xchi'ilique , xchi'uc li boch'otic tslo'labeic ta mucul c'usi oy yu'un xchi'ilique .
46006011	Oy to'ox boch'o jech la spas avu'unic , pero li' ta orae pocbiloxuc xa , lecubtasbiloxuc xa . Tuc' xa avo'ntonic chayiloxuc Dios ta sventa li Cajvaltic Jesuse xchi'uc ta sventa li Espíritu yu'un Dios cu'untique .
46006012	Oy jech chalic : “ Scotol xu' ta jpastic ” , xiic . Pero mu scotoluc ja' sventa jlequilaltic . Xu' ta jpastic scotol , pero li vu'une mu xcac' xistsalun jchopuc .
46006013	Ta melel , li ve'lile ja' sventa jch'utic ; li jch'utique ja' sventa ve'lil . Pero xcha'chopal ta xlaj sc'oplal yu'un li Diose . Li jbec'taltique mu ja'uc sventa mulil ; ja' sventa li Cajvaltique . Li Cajvaltique ja' yu'un li jbec'taltique .
46006014	Jech chac c'u cha'al icha'cuxesat yu'un Dios li Cajvaltique , ja' jech ta xcha'cuxesbutic jbec'taltic ta svu'el ec li Diose .
46006015	¿ Me mu xana'ic ti ja' xa sbec'tal Cristo c'otem li jbec'taltique ? ¿ Me lec ti chquich'be batel sbec'tal Cristo ti chbat cac'be sbec'talin jun jmulavil antse ? ¡ Mu lecuc !
46006016	¿ Me mu xana'ic ti jun no'ox sbec'tal chc'otic li boch'o ta xchi'in sba xchi'uc jun jmulavil antse ? Yu'un jech ts'ibabil : “ Li chibique jun no'ox sbec'tal ta xc'otic ” , xi ts'ibabil .
46006017	Jech noxtoc , li boch'o chac' sba ta stojol Cajvaltique , jun xa chc'ot xchi'uc .
46006018	Ja' yu'un tsc'an chacomtsanic li mulivajele . Yu'un scotol li c'usitic yan chopol ta jpastique ma'uc sventa chcuts'inta o jbec'taltic . Yan li mulivajele ja' xa ta jsa' jmultic ta stojol li jbec'taltique .
46006019	¿ Me mu xana'ic ti xch'ulna Ch'ul Espíritu c'otem li abec'talique , yu'un te nacal ta avo'ntonic li Ch'ul Espíritu yac'ojboxuc Diose ? Na'ic me ti muc avu'unuc aba atuquique .
46006020	Yu'un toyol atojol la stojoxuc li Diose , ja' yu'un tsc'an chavich'ic ta muc' Dios xchi'uc li abec'talique .
46007001	Li' chacac'boxuc tal stac'ubil li c'usi laj ajac'bicun ta cartae . Ja' lec ti xu'uc mu sa' yajnilic li viniquetique .
46007002	Pero ta sventa ti mu vocoluc chisujutic ta mulil li jbec'taltique , ja' lec ti ac'o oyuc yajnil stuquic li jujun viniquetique , ti ac'o oyuc smalal stuquic li jujun antsetique .
46007003	Li vinique ac'o spas li c'usi sc'oplal tspas ta stojol li yajnile . Ja' no'ox jech ec li antse ac'o spas li c'usi sc'oplal tspas ta stojol li smalale .
46007004	Li antse muc xa yu'unuc stuc li sbec'tale ; ja' xa yu'un li smalale . Ja' no'ox jech ec li vinique muc xa yu'unuc stuc li sbec'tale ; ja' xa yu'un ec li yajnile .
46007005	Jech tsc'an ti mu xajalan abaique . Ja' no'ox me co'ol chanop achibalic ti tsots sc'oplal chac'opanic Dios jayibuc c'ac'ale , xu' mu xachi'in abaic . Ts'acal xlic achi'in abaic yan velta , yu'un naca me spasboxuc preva avo'ntonic banquilal pucuj ta scoj ti mu xu' avu'un atuquique .
46007006	Ti jech chacalboxuc tale , ja' no'ox chcac' ana'ic c'usi xu' chapasic ; mu ja'uc jun mantal chacalboxuc .
46007007	Li vu'une ja' ta jc'an ti oyuc c'uxi jech xcomic scotol viniquetic jech chac c'u cha'al vu'une . Pero li jujunutique yantic o jmotontic laj yac'utic li Diose , jech mu co'oluc c'usi ta jnoptic .
46007008	Li boch'o mu'yuc to nupul ts'acalique xchi'uc li me'on antsetique chcalbeic ti ja' toj lec oyuc c'uxi comicuc jech chac c'u cha'al vu'une .
46007009	Pero me cha'ay ti mu xu' yu'unique , ac'o nupinicuc . Ja' xloc' venta me chnupinique ; ja' vocol me te no'ox tsbolibtas yo'ntonique .
46007010	Pero li boch'o nupul ts'acalic xae , chcalbeic jun mantal . Pero muc vu'cun jmantal ; ja' smantal li Cajvaltique : Li antse mu me scomtsan li smalale .
46007011	Pero me chlic svoc' sbae , mu xa me xnupin o . Yan me tsc'an chnupine , ja' ac'o slecubtas sc'opic xchi'uc li smalal ono'oxe . Ja' no'ox jech ec li vinique mu me xicta li yajnile .
46007012	Li yantique oy c'usi chcalbeic tal . Vu'un jtuc chcal ; mu ja'uc laj yalbun li Cajvaltique . Me oy jch'unolajel ti mu'yuc xch'unoj yajnile , pero me scotol yo'nton smalinoj smalal li antse , mu me xicta yajnil li vinique .
46007013	Me oy junuc ants ti ja' mu'yuc xch'unoj Dios li smalale , me scotol yo'nton yic'oj yajnil li vinique , mu me xicta smalal li antse .
46007014	Yu'un li vinic ti mu'yuc xch'unoje xu' tsta lecubtasel ta sventa li yajnil ti ja' xch'unoje . Ja' no'ox jech ec li ants ti mu'yuc xch'unoje xu' tsta lecubtasel ta sventa li smalale . Ti manchuque mu'yuc lec ch-ilbat yol xnich'onic ti jechuque , pero tana lec ch-ilatic yu'un Dios .
46007015	Pero me ja' ch-ictavan comel li boch'o mu'yuc xch'unoje , ac'o batuc . Jech li vinic , o me ants ti xch'unoje , muc teuc chucul chcom o ta sventa le'e , yu'un ti laj yic'utic Diose tsc'an ti ac'o junuc co'ntontique .
46007016	Antsetic , na'ic me ti oy yic'al xu' chcol ta aventaic li amalalique . Ja' no'ox jech ec li vo'oxuque viniquetic , na'ic me ti oy yic'al xu' chcol ta aventaic li avajnilique .
46007017	Ti c'u x'elan amoton laj yac'boxuc Dios jujunoxuque , xchi'uc ti c'u xa'elanic c'alal laj yic'oxuc Diose , ja' jech oyanic o . Li'i ja' jech chanubtasel chcac' ta jujutsob jch'unolajeletic .
46007018	Me avich'oj circuncisión c'alal laj yic'ot Diose , jechuc . Me mu'yuc avich'oj circuncisión c'alal laj yic'ot Diose , mu me xavich' .
46007019	Yu'un li boch'o yich'oj circuncisione mu'yuc c'usi chloc' o ; li boch'o mu'yuc yich'oj circuncisione mu'yuc c'usi chloc' o noxtoc . Li c'usi tsots sc'oplale ja' li xch'unbel smantal Diose .
46007020	Ja' yu'un ti c'u xa'elanic c'alal laj yic'oxuc Dios jujunoxuque , ja' jech oyanic o .
46007021	Me chonbilot ta mozoil c'alal laj yic'ot Diose , mu me xlo'ilaj avo'nton . Pero me oy c'uxi xu' avu'un chacol loq'uele , paso me .
46007022	Yu'un li boch'o tiq'uil ta mozoil c'alal i'ic'at yu'un Cajvaltique , colem xa ta sventa li Cajvaltique . Yan li boch'o mu'yuc ochem mozoil c'alal i'ic'at yu'un Cajvaltique , ja' xa ta smozo Cristo ic'ot .
46007023	Yu'un toyol atojol la stojoxuc li Diose , mu me ja'uc xavac' abaic ta mozoinel yu'un cristiano .
46007024	Quermanotac , ti c'u xa'elanic c'alal laj yic'oxuc Dios jujunoxuque , ja' me jech comanic o ta stojol li Diose .
46007025	Ta sventa li boch'otic mu'yuc nupul ts'acalique , mu'yuc quich'oj jun mantal yu'un Cajvaltic ti xu' chcalbeique . Ja' no'ox chcal li c'usi lec ta pasele . Ta sventa ti xc'uxubinojun xa li Cajvaltique , jech xu' chach'unic li c'usi chcale .
46007026	Ta scoj ti ta vocol xa no'ox oyutic batele , ja' yu'un chcal ti ja' lec jech ac'o comicuc o li viniquetic jech chac c'u cha'al oyic ta orae .
46007027	Ti c'u avepalic oy avajnilique mu me xavictaic . Ti c'u avepalic mu'yuc avajnilique mu me xasa'ic .
46007028	Pero me chac'an chanupinic noxtoque , mu muliluc . Me chnupin ec li tsebetique , mu muliluc . Ja' no'ox oy me avocolic li' ta banamil ; li vu'une mu jc'an ti oy avocolique .
46007029	Quermanotac , ta sventa ti mu xa jaluc li' oyutic ta banamile , jech chacalboxuc . Ti c'u avepalic oy avajnilique ac'o mu'yucuc avajnil chava'yic .
46007030	Li boch'o ch-oq'ue , ac'o mu'yucuc ch-oc' cha'ay . Li boch'o xcuxet yo'ntone , ac'o mu'yucuc xcuxet yo'nton cha'ay . Li boch'o chmanulaje , ac'o mu'yucuc c'usi tsta cha'ay .
46007031	Li boch'o oy ep c'usitic oy yu'un li' ta banamile , ac'o mu'yucuc c'usi oy yu'un cha'ay . Yu'un li c'usitic oy li' ta banamile chjelov no'ox .
46007032	Yu'un ja' ta jc'an ti mu'yucuc slo'il avo'ntonique . Li boch'o mu'yuc yajnile ja' tsnopilan c'usitic tsc'an Cajvaltic , yu'un jech xcuxet no'ox yo'nton yu'un li Cajvaltique .
46007033	Yan li boch'o oy yajnile ja' tsnopilan bu tsta c'usitic chtun yu'un li' ta banamil , yu'un jech xcuxet no'ox yo'nton yu'un li yajnile .
46007034	Jech mu co'oluc c'usi tsnopic . Li boch'o mu'yuc smalale ja' no'ox tsnop c'usi tsc'an li Cajvaltique , yu'un jech mu me sta smul xchi'uc sbec'tal xchi'uc yo'nton . Yan li boch'o oy smalale ja' no'ox tsnop c'usitic tspas li' ta banamil , yu'un jech xcuxet no'ox yo'nton yu'un li smalale .
46007035	Li c'usi laj calboxuque ja' sventa alequilalic , ma'uc sventa chajmacoxuc . Ja' sventa lec ac'o batuc avu'unic , jech jun avo'nton chatunic yu'un Cajvaltic ; mu'yuc c'usi chasmacoxuc .
46007036	Me oy boch'o tsnop ti ja' lec chic' li smacbil tseb ta sventa ti ja' xa yorail chnupin cha'ye , ac'o spas li c'usi lec cha'ye . Mu muliluc , ac'o nupinuc .
46007037	Pero me oy boch'o tsnop ti ja' lec mu xnupin oe , ti jech ic'ot ta yo'nton o ti mu persauc chic' li smacbil tsebe , ti xu' yu'un stuc cha'ye , ti mu'yuc boch'o isujat yu'une , toj lec me jech tspase .
46007038	Ja' yu'un li boch'o chic' smacbil tsebe , lec . Li boch'o mu xiq'ue , ja' to toj ven lec .
46007039	Li ants ti oy xa smalale , chucul xa o ta sventa mantaletic li' ta banamil ti c'alal cuxul li smalale . Pero me icham li smalale , mu'yuc xa ich'bil ta venta . Xu' xa chnupin xchi'uc li boch'o tsc'ane , ja' no'ox venta me xch'unoj Cajvaltique .
46007040	Pero vu'une chcal ti ja' toj xcuxet yo'nton me mu xa xnupin oe . Jech chcal yu'un oy ta co'nton ec li Ch'ul Espíritu yu'un Diose .
46008001	Li'i ja' xa chacalboxuc tal sc'oplal li milbil matanal ta sventa c'usitic cuybilic ta diose . Ta jna' ti acotolic xa xana'beic lec smelole . Pero me ja' no'ox chcaltic ti jna'betic xa smelole , xu' chlic jtoy jbatic o . Yan me ja' jna'tic lec xijc'anvane , ja' sventa chijtsatsubutic .
46008002	Me oy boch'o tsnop ti lec xa sna'e , le'e mu to sna' li c'usi lec ta otquinele .
46008003	Li boch'o sc'anoj Diose x'otquinat lec yu'un li Diose .
46008004	Ta sventa ti chajaq'uic me xu' chati'ic li smoton c'usitic cuybilic ta diose , pero xana'ic xa ti mu'yuc c'usi stu o li c'usitic cuybilic ta dios li' ta banamile ; xana'ic ti jun no'ox Dios oye .
46008005	Ac'o me oy boch'otic tscuyic ta diosetic li c'usitic oy ta vinajel xchi'uc li' ta banamile , ac'o me oy ep diosetic , oy ep yajvalic cha'yic ,
46008006	pero li vu'utique jna'tic lec ti jun no'ox Dios oye , ja' li Dios Totile , ti ja' la spas scotol c'usitic oye , xchi'uc ti ja' la spasutique . Jun no'ox li Cajvaltique , ja' li Jesucristoe , ja' ta sventa imeltsaj scotol li c'usitic oye , xchi'uc ja' ta sventa ti laj quich'tic pasel ec li vu'utique .
46008007	Pero mu scotoluc sna'beic lec smelol jech chac le'e . Li boch'otic nopen xa'yic yich'el ta muc' li c'usi cuybilic ta diose , c'alal tsti'ic li c'usi ac'bil ta smotone , chlo'ilaj yo'ntonic ta scoj ti mu'yuc to stsatsal yo'ntonic ta stojol Diose , jech tsta smulic ta stojol Dios cha'yic .
46008008	Ta melel muc ta sventauc ve'liletic ti lec chijyilutic Diose . Muc ja'uc ta sventa me ta jve'tic ti lec chijyilutique , xchi'uc muc ja'uc ta sventa me mu'yuc ta jve'tic ti chopol chijyilutique .
46008009	Pero tsc'an chaq'uel abaic . Mu me ja'uc ta sventa ti mu'yuc xa chuculoxuc ti xu' te chyal ta lum avu'unic li boch'otic mu'yuc to stsatsal yo'ntonic ta stojol Diose .
46008010	Vo'ot ti xana'be xa lec smelole , pero li boch'o mu'yuc to stsatsal yo'nton ta stojol Diose , me chil ti te chotolot chave' ta mexa yo' bu oy li sloc'obal c'usitic cuybilic ta diose , jech chlic snop ec ti xu' tsti'be li smotone .
46008011	Ta sventa ti vo'ot xana'be xa smelole , jech xu' chch'ay ta be avu'un li jch'unolajel ti mu'yuc to stsatsal yo'nton ta stojol Diose . Pero li Cristoe laj yac' sba ta milel ta scoj .
46008012	Me jech vo'ot ta acoj ta xchibaj yo'nton li jch'unolajel ti mu'yuc to stsatsal yo'nton ta stojol Diose , oy amul ta stojol . Pero ja' xa oy amul o ta stojol li Cristoe .
46008013	Ja' yu'un me ta scoj no'ox ti'bol chchibaj yo'nton li jch'unolajele , ja' lec mu jti'tic o ti'bol , yu'un jech mu xchibaj yo'nton ta jventatic .
46009001	Li vu'une yajtacbolalun Cristo , xu' ta jpas scotol ec , yu'un laj quil ec li Jesuse , ja' li Cajvaltique , xchi'uc vo'oxuc cabteloxuc ta sventa li Cajvaltique .
46009002	Me muc yajtacbolalucun Cristo cha'yic li yantique , jechuc . Pero li vo'oxuque tsc'an chach'unic ti vu'une , yu'un vo'oxuc senyailoxuc ta stojol Cajvaltic ti vu'un tacbilun ta melele .
46009003	Scotol li boch'otic ep c'usitic chalic ta jventae , jech chcalbeic .
46009004	Li vu'uncutique oy ta jventacutic xu' chquich'cutic ac'bel jve'elcutic , cuch'umcutic ec .
46009005	Xu' ta jsa' cajnil ec ti ja' jch'unolajele . Xu' chquic' batel buyuc no'ox chibat ec jech chac c'u cha'al tspasic li yantic yajtacbolaltac xchi'uc li xchi'iltac Cajvaltique xchi'uc li Pedroe .
46009006	¿ Me yu'un ja' no'ox vu'uncutic jchi'uc Bernabé ti mu xu' ta jcomtsan cabtelcutique ?
46009007	Li boch'o ochem ta soldadoile , ¿ me tsman stuc li c'usitic chtun yu'une ? Li boch'o tsts'un ts'usube , ¿ me mu teuc tslo'be sat ? Li boch'o tsts'un chije , ¿ me mu teuc tspits'be ya'lel xchu' yuch' ?
46009008	¿ Me chanopic ti cristiano no'ox tsnop c'usi chcale ? ¿ Me mu jechuc ts'ibabil ta smantal li Diose ?
46009009	Yu'un jech ts'ibabil ta svun li Moisese : “ Mu me xavac'be svozal avacax ti c'alal chavac'be stec' trigo sventa chloc' sbeq'ue ” , xi ts'ibabil . ¿ Me ja' no'ox c'ux ta yo'nton vacaxetic li Diose ,
46009010	o me vu'uncutic jc'oplalcutic ti jech laj yale ? Ta melel vu'uncutic jc'oplalcutic ti jech laj yich' ts'ibaele . Li boch'o tsloc yosile jun yo'nton ch-abtej , yu'un oy c'usi tsmala . Jech noxtoc li boch'o tsmaj strigoe jun yo'nton ch-abtej , yu'un sna'oj ti tstabe sate .
46009011	Me vu'uncutic la jts'uncutic li c'usi sventa chacuxiic o ta sventa Diose , sc'oplal te chloc' cu'uncutic li c'usi chtun cu'uncutic ta sventa jbec'talcutique .
46009012	Me yantic jcholc'opetic chavac'beic li c'usi sc'oplal xu' chich'ique , li vu'uncutique ech'em to xu' chavac'buncutic ti jechuque . Pero mu'yuc bu ta jtunescutic li c'usi sc'oplal chquich'cutique . Te jts'icojcutic scotol , yu'un mu jc'an jmaccutic ta be li Lequil A'yej ta sventa Cristoe .
46009013	¿ Me mu xana'ic ti te la sta sve'elic li paleetic ti i'abtejic ta ch'ulna yu'un Diose ? Jech noxtoc li boch'otic la xchic'beic smoton Dios ta scajlebe , ¿ me mu xana'ic ti ja' te ive'ic o ta sventa li smoton Diose ?
46009014	Ja' no'ox jech ec li boch'o ja' yabtelic o xcholel li Lequil A'yeje , yaloj mantal Cajvaltic ti ja' te chve'ic o ta sventa li Lequil A'yeje .
46009015	Pero li vu'une mu'yuc bu quich'oj li c'usi sc'oplal xu' chquich'e . Ti jech ta jts'ibaboxuc tale , ma'uc yu'un ta jc'an jech ac'o apasbicun . Me oy boch'o tsc'an tsoques li c'usi toj jun co'nton ta jpase , ja' lec ac'o chamcun .
46009016	Ti jech ta jchol batel li Lequil A'yeje , mu xu' ta jtoy jba o , yu'un ja' no'ox ta jpas li c'usi cabtel ac'bilune . ¡ Toj abul jba me mu jc'an jchol li Lequil A'yeje !
46009017	Ti yu'unuc iloc' ta co'nton jtuc ta jchol li Lequil A'yeje , xu' ta jc'an jtojol ti jechuque . Pero ta sventa ti mu jechuc la sc'an co'nton jtuque , ja' yu'un ja' no'ox ta jpas li c'usi cabtel li'ac'bate .
46009018	Pero oy xa jtojol chca'ay . Ja' jtojol chca'ay ti ta matanal ta jchol batel li sc'op Diose , ti mu'yuc bu chquich' li c'usi sc'oplal xu' chquich' ta sventa xcholel li Lequil A'yeje .
46009019	Li vu'une mu'yuc boch'o yich'ojun ta venta ; yutsil co'nton jtuc cac'oj jba ta mozoinel ta stojol scotolic , yu'un jech ep boch'o xu' chch'unic ta jventa .
46009020	C'alal ja' jchi'inojic li israeletique , mero israelun ta jpas jba ec , yu'un jech xu' ta jpasic ta canal li israeletique . C'alal ja' jchi'inojic li boch'otic tsots sc'oplal cha'yic li smantaltac Diose , ja' jech tsots sc'oplal chca'ay ec li smantal Diose , ac'o me mu xa jch'unojuc ti ja' te chicol oe , yu'un jech xu' ta jpasic ta canal li boch'otic tsots to sc'oplal cha'yique .
46009021	C'alal ja' jchi'inojic li boch'otic mu'yuc ya'yojbeic smantal Diose , mu'yuc ca'yoj smantal Dios ta jpas jba ec , yu'un jech xu' ta jpasic ta canal li boch'otic mu'yuc ya'yojic smantal Diose . Pero ma'uc yu'un mu'yuc jch'unojbe smantal li Diose , yu'un ja' ta jch'unbe smantal li Cristoe .
46009022	C'alal ja' jchi'inojic li boch'otic mu'yuc to stsatsal yo'ntonic ta stojol Diose , ja' jech mu'yuc stsatsal co'nton ta jpas jba ec , yu'un jech xu' ta jpasic ta canal li boch'otic mu'yuc to stsatsal yo'ntonic ta stojol Diose . Ta jpas scotol c'u yepal xu' cu'un ta stojol scotolic , yu'un jech oy boch'otic xu' chcolic .
46009023	Jech ta jpas ta sventa li Lequil A'yeje , yu'un jech co'ol oy c'usi lec ta jta jchi'uc li boch'otic ta xch'unique .
46009024	Xana'ic c'u x'elan li boch'otic tstsal sbaic ta anile ; co'ol chaq'uic persa scotolic , pero jun no'ox li boch'o chich' smotone . Tsc'an ja' jech chavaq'uic persa anil ec li vo'oxuque , yu'un jech xu' chata amotonic .
46009025	Li boch'o oy ta yo'nton chac' persae , persa tsnopes sba ti oy c'usi mu xu' tspase , pero ja' no'ox ta sventa xu' chich' li smoton ti sna' xlaje . Pero li jmotontic chquich'tic vu'utique mu sna' xlaj o .
46009026	Ja' yu'un li vu'une ja' jech chcac' persa chi'anilaj ec , pero muc vovil aniluc no'ox ta jpas batel . Tsots ta xcac' majel , pero muc ic'uc no'ox ta jmaj .
46009027	Tsots chcac'be mantal li jbec'tale , vu'un ta jmozoin . Yu'un naca me ja' no'ox vu'un la jbijubtas li yantique , ti ts'acal vu'un muc xu' cu'un jtuque .
46010001	Quermanotac , ta jc'an chana'ic c'u x'elan li jmoltot jyame'cutic ta vo'onee . Scotolic tojobtasbilic tal lec ta toc , xchi'uc scotolic lec ijelovic tal ta Tsajal Nab .
46010002	Scotolic laj yich'ic vo' ta sventa Moisés ya'yel , yu'un laj yac' sbaic ta stojol ti c'alal ixanovic tal ta yolon toque xchi'uc ti c'alal ijelovic tal ta nabe .
46010003	Jech noxtoc scotolic la sve'ic li ch'ul ve'lile .
46010004	Scotolic laj yuch'ic li ch'ul vo'e , yu'un laj yuch'beic ya'lel li ch'ul ch'en te xchi'uquique . Li ch'ene ja' li Cristoe .
46010005	Pero jutuc mu scotolicuc chopol i'ilatic yu'un Dios , jech te tanpuc icom sbec'talic ta xocol banamil .
46010006	Scotol li c'usitic ic'ot ta pasel ta stojolique ja' senyail ta jventatic . Yu'un jech mu me jpich'-o'ntatic c'usi chopol ec jech chac c'u cha'al la xpich'-o'ntaique .
46010007	Mu me xavich'ic ta muc' c'usitic cuybilic ta dios jech chac c'u cha'al oy jech la spasique . Yu'un jech ts'ibabil sc'oplalic ta sc'op Dios : “ Scotolic ichotiic , te ive'ic , i'uch'bajic ; te lic spasic c'usi tsc'an yo'ntonic ” , xi ts'ibabil .
46010008	Jech noxtoc , mu me xamulivajic jech chac c'u cha'al imulivajique . Ja' yu'un ta jun no'ox c'ac'al ichamic oxib xcha'vinic ( 23,000 ) ta mil .
46010009	Mu me xapasbeic preva yo'nton Dios jech chac c'u cha'al oy jech la spasique . Yu'un ti'bil ta chon ichamic .
46010010	Mu me xabic'talvulajeticuc jech chac c'u cha'al la spasique . Yu'un ital tsots chamel ta stojolic , te ichamic o .
46010011	Ti jech ic'ot ta pasel ta stojolique , ja' sventa ac'o quiltic ti mu xu' jech ta jpastic ec li vu'utique . Ja' yu'un ts'ibabil icom sc'oplalic sventa ac'o bijubcutic , vu'utic ti po'ot xa sc'an jtatic slajebal c'ac'ale .
46010012	Ja' yu'un li boch'o tsnop ti toj jun yo'nton xch'unoje , ac'o me sq'uel sba , naca me yaluc ta lum .
46010013	Li vo'oxuque mu'yuc to bu chtal ta atojolic tsots preva ti mu'yuc boch'o c'otem ta stojol jeche . Yu'un li Diose mu sna' sjel yo'nton o , jech mu xac' taluc ta atojolic tsots preva ti me mu xa sts'ic avu'unic chile . Jech noxtoc c'alal oyoxuc ta prevae , ja' chac' avilic c'u x'elan xu' chacolic loq'uel , yu'un jech chcuch avu'unic .
46010014	Ja' yu'un , vo'oxuc ti lec jc'anojoxuque , j'ech'el comtsanic yich'el ta muc' li c'usitic cuybil ta diosetique .
46010015	Li' ta orae ja' jech chajc'opanoxuc tal jech chac c'u cha'al li boch'otic bijique , ja' yu'un nopo ava'yic li c'usi chacalboxuc tale .
46010016	C'alal chcuch'betic sbel li vaso ti yich'oj bendicione xchi'uc ti ta jtojbetic ta vocol Diose , ¿ me mu ja'uc svinajeb ti jun lijc'ot xchi'uc Cristo ta sventa ti la smal xch'ich'ale ? Jech noxtoc c'alal ta jvoc'tic pane , ¿ me mu ja'uc svinajeb ti jun lijc'ot jchi'uctic li Cristo ta sventa ti laj yac' sbec'tal ta jcojtique ?
46010017	Ac'o me eputic , jun no'ox pan ta jve'tic . Ja' senyail ti jun c'otemutic ta jcotoltique , yu'un jcotoltic ta jve'tic li jun no'ox pane .
46010018	Nopo ava'yic c'u x'elan la spasic li israeletique . Li boch'o la sti'ic smoton Diose , ¿ me mu ja'uc li boch'o jun oyic xchi'uc Diose ?
46010019	Ti jech chacalboxuque , mu yu'unuc ja' chcal ti ja' jech oy stu ec li c'usitic cuybilic ta diose xchi'uc ti oy stu li smoton chac'beique .
46010020	Yu'un li boch'otic chac'beic milbil matanal li c'usitic cuybilic ta diose , pucujetic chac'beic ; mu ja'uc Dios chac'beic . Ja' yu'un mu jc'an ti jun chac'ot achi'uquic pucujetic li vo'oxuque .
46010021	Mu xu' chavuch'beic sbel svaso Cajvaltic ti me ts'acal chbat avuch'beic sbel svaso noxtoc li pucuje . Mu xu' chave'beic c'usi oy ta xmexa Cajvaltic me ts'acal chbat ave'ic c'usi oy ta xmexa li pucujetique .
46010022	¿ Me lec ti chcac'tic it'ixajuc yo'nton li Cajvaltique ? ¿ Me yu'un vu'utic ech'em jtsatsaltic ?
46010023	Jech chalic : “ Scotol xu' ta jpastic ” , xiic . Pero mu scotoluc lec . Chalic ti scotol xu' ta jpastique , pero mu scotoluc tstsatsub co'ntontic ta stojol Dios yu'un .
46010024	Mu me ja'uc no'ox chasa'ic li c'usi lec chava'ay atuquique ; ja' sa'ic li c'usi ja' sventa slequilal yan achi'ilique .
46010025	Scotol li ti'bol ta xchonic ta ch'ivite mano ati'ic . Pero mu me xajaq'uic c'usi sventa , yu'un jech mu xlo'ilaj avo'ntonic .
46010026	Yu'un li banamile xchi'uc scotol li c'usitic oye ja' yu'un li Cajvaltique .
46010027	Me oy chayic'oxuc ta ve'el li boch'o mu'yuc xch'unoje , me chanop chabatique , ve'anic li c'usi chayac'boxuque . Mu me xajaq'uic c'usi sventa , yu'un jech mu xlo'ilaj avo'ntonic .
46010028	Yan me oy boch'o jech chayalboxuque : “ Li ti'bol li'i ja' smoton li c'usitic cuybil ta diose ” , me xie , mu me xati'ic , yu'un jech mu xlo'ilaj yo'nton avu'unic li boch'o laj yale .
46010029	Ma'uc chcal ti jech mu xlo'ilaj avo'ntonic li vo'oxuque . Ja' chcal ti mu me xlo'ilaj yo'nton avu'unic li yantique . Pero me oy boch'o jech chale : “ ¿ C'u yu'un chquich' ventainbel c'usi ta jpas ta sventa li c'usi tsnop yane ?
46010030	Yu'un ta jtojbe ta vocol Dios ti c'alal ta jve'e , ¿ c'u yu'un chalic ti chopol me la jve'e ? ” , me xie ;
46010031	pero ti c'alal chijve'e , ti c'alal oy c'usi chcuch'tique , xchi'uc scotol li c'usiuc no'ox ta jpastique , ac'o jpastic ta sventa lec chbat sc'oplal cu'untic li Diose .
46010032	Mu me boch'o xbolib yo'nton avu'unic , me judío , me yanlum cristiano , o me steclumal Dios .
46010033	Li vu'une ja' ta jc'an ti scotolic lec ac'o yilic scotol li c'usitic ta jpase , yu'un ma'uc no'ox oy ta co'nton ta jsa' li c'usi ja' sventa jlequilal jtuque . Oy ta co'nton noxtoc li c'usi ja' sventa slequilal yepal cristianoe , yu'un jech xu' chcolic ec .
46011001	Ja' chanic c'usi ta jpas jech chac c'u cha'al ja' ta jchan c'usi la spas li Cristoe .
46011002	Colavalic ta sventa ti mu xach'ay ta avo'ntonic li c'usitic laj calboxuque , ti chapasilanic o ti c'u x'elan la jchanubtasoxuque .
46011003	Pero ta jc'an chana'ic noxtoc , scotol li viniquetique ja' sjolic li Cristoe . Li antsetique ja' sjolic li viniquetique . Li Cristoe ja' sjol li Diose .
46011004	Ja' yu'un me macal sjol c'alal tsc'opanic Dios li viniquetique , xchi'uc c'alal chalic c'usi ch-ac'bat sna'ic yu'un Diose , ja' chac' ta q'uexlal li sjolique , ja' li Cristoe .
46011005	Pero me mu'yuc macal sjol tsc'opanic Dios , xchi'uc chalic c'usi ch-ac'bat sna'ic yu'un Dios li antsetique , ja' chac' ta q'uexlal ec li sjolique . Yu'un co'ol chc'otic jech chac c'u cha'al li boch'o juxbil sbejlijil sjole .
46011006	Me mu sc'an smac sjol li antse , ja' lec ac'o yich' loc'bel li sjole . Pero me chq'uexov cha'ay ti loc'bil , o me juxbil sbejlijil sjole , ja' lec ac'o smac .
46011007	Yan li viniquetique mu xu' tsmac sjolic , yu'un ja' sloc'obal Dios , yu'un ja' chac' vinajuc slequilal yutsilal li Diose . Yan li antse ja' chac' vinajuc slequilal yutsilal li vinique .
46011008	Yu'un li vinique ma'uc iloc' ta sventa ants ; ja' ants ti iloc' ta sventa vinique .
46011009	Jech noxtoc , li vinique ma'uc laj yich' pasel ta sventa ants . Ja' ants ti laj yich' pasel ta sventa vinique .
46011010	Ja' yu'un li antsetique tsc'an chac'be senyail ta sjolic ti ventainbil yu'un smalalique , yu'un q'uelbilic yu'un li yaj'almantaltac Diose .
46011011	Pero ta stojol Cajvaltique co'ol oy stu xchibal . Yu'un me mu'yuc antsetique , mu'yuc li viniquetique . Me mu'yuc viniquetique , mu'yuc li antsetique .
46011012	Jech chac c'u cha'al ta sventa vinic i'ayin li antse ; ja' no'ox jech ta sventa ants ch-ayin ec li viniquetique . Pero scotol liquem tal ta stojol Dios .
46011013	Nopo lec ava'ay atuquic . ¿ Me smelol ti mu smac sjol c'alal tsc'opanic Dios li antsetique ?
46011014	Jech noxtoc , me ja' chac' natubuc sjol li viniquetique , ¿ me mu q'uexlaluc sba ta q'uelel ? ¿ Me mu ja'uc te chvinaj o ti mu jechuc jtaleltique ?
46011015	Pero me ja' chac' natubuc sjol li antsetique , ja' snupic c'otem , yu'un ja' xpix sjol ac'bilic ti nat stsotsil sjolique .
46011016	Me oy boch'o chlic ta bic'talvulvunel xchi'uc ti laj calboxuc ac'o smac sjol antsetique , ac'o me sna' ti ja' jech jtaleltique , xchi'uc ja' jech stalelic ec li yantic steclumal Diose .
46011017	Li c'usi chacalboxuc tal li'i : “ Colavalic ti lec c'usi chapasique ” , mu xu' xacutoxuc . Yu'un li c'usi chapasic c'alal chatsob abaique , ma'uc sventa chalecubic ; ja' sventa chasoques abaic .
46011018	Li c'usi ba'yuc chacalboxuque , ja' li c'usi ca'yoj chapasic ti c'alal jmoj chatsob abaic vo'oxuc ti ach'unojique . Ca'yoj ti chavoq'uilan abaique . Ta jch'un ti oy bu jech chapasic ta melele .
46011019	Ta ono'ox xc'ot ta pasel chavoc' abaic me mu co'oluc c'usi chanopique , yu'un jech ac'o vinajuc li boch'o lec xch'unoj avu'unique .
46011020	Yu'un c'alal chatsob abaic sventa chapasic sna'ubil Cajvaltique , ma'uc sventa Cajvaltic chapasic .
46011021	Yu'un ta jujunoxuc chc'ot ave' ta ora atuquic li ave'elique . Jech oy boch'o chvi'naj ; oy boch'o te chyacub o .
46011022	¿ C'u yu'un ti jech chapasique ? ¿ Me mu'yuc anaic xu' te xave'ic , xavuch'ic vo' ? ¿ C'u yu'un ti solel mu'yuc stu chavilic li jch'unolajeletique ? ¿ Me yu'un ja' chac'an chavaq'uic ta q'uexlal li boch'o mu'yuc c'usi oy yu'unique ? ¿ C'usi chac'an chacalboxuc , “ Colavalic ti jech chapasique ” , me xacutoxuc ? Ta sventa ti jech chapasique , mu'yuc chajtojboxuc ta vocol .
46011023	Yu'un ti c'u x'elan la jchanubtasoxuque , ja' jech la xchanubtasun ec li Cajvaltique . C'alal yorail xa ch-ac'at ta c'abal ta ac'ubaltic li Cajvaltic Jesuse , la stsac jun pan ;
46011024	la stojbe ta vocol Dios , lic svoc' li pane , jech laj yal : “ Li'i ja' jbec'tal ti ac'bil ta aventaique . Jech me xapasilanic o sventa chana'ilanicun ” , xi .
46011025	C'alal ilaj yo'ntonic ta ve'ele , la stsac noxtoc jun vaso . Ja' co'ol la spas jech chac c'u cha'al la spas ta sventa li pane . Jech laj yal : “ Li sbel vaso li'i ja' sventa li c'usi ach' chapanbil ti ta sventa jch'ich'al chc'ot ta pasele . C'alal chapasilanic jujun veltae , ja' me jech xapasilanic sventa chana'ilanicun o ” , xi .
46011026	Ja' yu'un c'alal chave'ic jujun velta li pane , c'alal chavuch'ic jujun velta li ya'lel ts'usube , ja' chavaq'uic ta ilel ti vo'oxuc ta acojic icham li Cajvaltique . Ja' to chlaj sc'oplal ta pasel c'alal me ital li Cajvaltique .
46011027	Ja' yu'un li boch'o vovil tsacbil no'ox tspas li pane xchi'uc li vasoe , oy smul chc'ot ta sventa sbec'tal xchi'uc ta sventa xch'ich'al li Cajvaltique .
46011028	Ja' yu'un li jujunoxuque a'yo abaic lec c'u xa'elanic ti c'alal chave'ic li pane , xchi'uc c'alal chavuch'ic li ya'lel ts'usube .
46011029	Yu'un li boch'o vovil ve'bil , vovil uch'bil no'ox tspase , ti mu snop lec ti ja' sventa sbec'tal Cajvaltique , ja' no'ox sventa tsa' svocol stuc .
46011030	Ja' yu'un oy ep jchameletic ; oy ep boch'otic mu'yuc stsatsalic , xchi'uc ep xa jch'unolajeletic ichamic te yo' bu oyoxuque .
46011031	Yu'un me ta jnoptic lec ba'yuc c'u xij'elan jujunutique , mu xijyac'butic jvocoltic li Diose .
46011032	Pero me oy chijyac'butic jvocoltic li Diose , ja' sventa ac'o bijubcutic , yu'un jech mu co'oluc chbat jtoj jmultic xchi'uc li yan cristianoetic li' ta banamil ti mu xch'unic Diose .
46011033	Ja' yu'un quermanotac , c'alal chatsob abaic sventa chave'ique , malao me aba acotolic .
46011034	Me oy boch'o chvi'naje , ac'o ve'uc ta sna , yu'un jech mu ja'uc no'ox chasa' avocolic ti c'alal chatsob abaique . Li c'usitic yan muc xacalboxuc tale , te chc'ot calboxuc ti c'alal chtal jq'ueloxuque .
46012001	Quermanotac , ta jc'an chana'beic lec smelol c'u x'elan li jmotontic chijyac'butic Ch'ul Espiritue .
46012002	Xana'ic c'u xa'elanic ti c'alal mu'yuc to'ox ach'unojique , lo'labiloxuc to'ox yu'un li adiosic avich'ojic ta muc' ti mu xc'opojique ; laj to'ox sventainoxuc .
46012003	Ja' yu'un chcac' ana'ic , li boch'o ventainbil yu'un Ch'ul Espiritue mu xu' chchopolc'opojic ta sventa li Jesuse . Jech noxtoc mu'yuc boch'o xu' chal : “ Ja' Cajval li Jesuse ” , xi , ti me muc ta sventauc Ch'ul Espíritu chc'opoje .
46012004	Ep ta chop li matanale , pero jun no'ox li Ch'ul Espíritu chijyac'butique .
46012005	Ep ta chop li abtele , pero jun no'ox li Yajvale .
46012006	Ep ta chop li c'usi tsotsic ta pasele , pero jun no'ox li Dios ti chac' ta pasel scotole .
46012007	Li c'usi xu' cu'untic spasel ac'bilutic jujunutic ta sventa li Ch'ul Espiritue , ja' sventa chtun cu'untic scotol .
46012008	Oy boch'otic ch-ac'bat sna'ic yu'un Ch'ul Espíritu chalic c'usi tsc'an Dios sventa chijbijubutic . Oy yan ch-ac'bat yalic li c'usi yotquinojic ti yilojic xa leque , pero jun no'ox li Ch'ul Espíritu chaq'ue .
46012009	Oy boch'otic ch-ac'bat ep xch'unojel yo'ntonic ; oy boch'o ch-ac'bat svu'elic sventa tscoltaic jchameletic , pero jun no'ox li Ch'ul Espíritu chaq'ue .
46012010	Oy boch'o ch-ac'bat spasic sq'uelubiltac stsatsal Dios . Oy boch'o ch-ac'bat yalic c'usi tsc'an Dios . Oy boch'o ch-ac'bat sna'ic me ja' yabtel Ch'ul Espíritu li c'usi chc'ot ta pasele , o me mu ja'uc . Oy boch'o ch-ac'bat sbijilic sventa xu' yu'un chc'opojic ta c'opetic ti mu'yuc boch'o jech xc'opoje . Oy boch'o ch-ac'bat sjelubtasic li yantic c'ope .
46012011	Scotol le'e jun no'ox li boch'o tspase . Jun no'ox li Ch'ul Espíritu chac' ta na'ele , ja' ti c'u x'elan lec chil stuque .
46012012	Jech chac c'u cha'al li jbec'taltique jun no'ox , pero ep ta chop stsacoj sba . Ac'o me ep ta chop c'u x'elan ch-abtejic , pero jun no'ox oyic . Ja' no'ox jechutic ec ta stojol li Cristoe .
46012013	Yu'un c'alal laj quich'tic vo' jcotoltic ta sventa li Ch'ul Espíritu ti jun no'ox oye , jech jun no'ox jbec'taltic lic'ot jcotoltic , ac'o me judío , me yanlum , me ochem ta mozoil , me mu ochemuc ta mozoil . Jech noxtoc jun no'ox li Ch'ul Espíritu laj quich'tic jcotoltique .
46012014	Ja' jech chac c'u cha'al li jbec'taltique mu jchopuc no'ox oy . Ep ta chop stsacoj sba .
46012015	Ti jechuc chal li cacantique : “ Vu'une muc c'obilucun , jech mu'yuc tsacalun ta venta yu'un jbec'tal ” , ti xiuque , ¿ me mu'yuc xa tsacal ta venta chcom o ta sbec'tal ti jech chale ?
46012016	Ti jechuc chal li jchiquintique : “ Vu'une muc satilucun , jech mu'yuc tsacalun ta venta yu'un jbec'tal ” , ti xiuque , ¿ me mu'yuc xa tsacal ta venta chcom o ta sbec'tal ti jech chale ?
46012017	Ti scotoluc puru satil oy ta jbec'taltique , ¿ bu chca'itic c'op ti jechuque ? Ti scotoluc puru chiquinil oy ta jbec'taltique , ¿ bu chca'ibetic yic' c'usitic oy yic' ti jechuque ?
46012018	Ja' yu'un li Diose yantic o yabtel laj yac'be jujuchop jbec'taltic jech chac c'u cha'al la sc'an yo'nton stuque .
46012019	Ti jchopuc no'ox yabtel ta scotol li jbec'taltique , mu'yuc chapal jbec'taltic ti jechuque .
46012020	Pero mu jechuc . Ep ta chop stsacoj sba , ac'o me jun no'ox li jbec'taltique .
46012021	Li jsatique mu xu' jech chalbe li jc'obtique : “ Vo'ote mu'yuc atu cu'un ” , mu xu' xut . Li joltique mu xu' jech chalbe li cacantique : “ Vo'ote mu'yuc atu cu'un ” , mu xu' xut .
46012022	Yu'un ti bu toj c'un jchopuc li jbec'taltique , pero ja' tsots stu .
46012023	Ti bu q'uexlal sba chca'itic li jbec'taltique , lec ta jpix ta jmactic . Ti bu mu ac'baj ta q'uelel chca'itic li jbec'taltique , lec ono'ox ta jq'uel ta jtuc'ulantic .
46012024	Yan ti bu lec chquiltique , mu'yuc c'usi ta jpasbetic . Pero li Diose lec la xchapan , yu'un ja' lec ta jq'uel ta jtuc'ulantic ti bu mu'yuc tsots sc'oplal chquiltique .
46012025	Yu'un jech mu me svoq'uilan sba li jbec'taltique , jech jmoj tsots sc'oplal cha'ay sba ta scotolic .
46012026	Ja' yu'un me oy svocol jchopuc li jbec'taltique , oy svocol cha'ay ta scotolic . Me lec c'uxubinbil jchopuc li jbec'taltique , lec c'uxubinbil cha'ay ta scotolic .
46012027	Li vo'oxuque sbec'taloxuc li Cristoe . Li jujunoxuque te nabaloxuc ta sbec'tal .
46012028	Ja' yu'un ta jujutsob jch'unolajeletique li Diose la sva'an boch'o chtun ta stojolic . Li sbae ja' li yajtacbolaltac Jesuse . Li xchibale ja' li boch'otic chalic c'usi ch-ac'bat sna'ic yu'un Diose . Li yoxibale ja' li jchanubtasvanejetique . Ja'o te xtal li boch'otic tspasbeic sq'uelubil stsatsal Diose , xchi'uc li boch'otic tscoltaic jchameletique , xchi'uc li boch'otic chcoltavanic ta c'usiuc no'ox tsc'an pasele , xchi'uc li boch'otic chventainvanique , xchi'uc li boch'otic ja' smotonic chc'opojic ta yantic c'ope .
46012029	¿ Me scotol ja' yajtacbolaltac Jesús ? ¿ Me scotol j'alc'opetic ? ¿ Me scotol jchanubtasvanejetic ? ¿ Me scotol tspasbeic sq'uelubil stsatsal Dios ?
46012030	¿ Me scotol tscoltaic jchameletic ? ¿ Me scotol chc'opojic ta yantic c'op ? ¿ Me scotol jelubtasej c'opetic ?
46012031	Ja' yu'un chacalboxuc , ja' c'anic li amotonic ti tsots sc'oplale . Vu'un chacac'boxuc avilic jun be ti toj leque .
46013001	Ac'o me lec xu' cu'un chic'opoj ta sc'op ep ta chop cristianoetic , xchi'uc ta sc'op j'almantaletic , pero me mu jna' xic'anvane , ja' jech chic'ot jech chac c'u cha'al campano ti jeche' no'ox sts'ints'une , o jech chac c'u cha'al sepsep taq'uin ti jeche' no'ox xchac'chune .
46013002	Ac'o me xu' cu'un chcal c'usitic tsc'an li Diose , ac'o me jna' scotol li c'usitic snopoj Dios ti mu'yuc boch'o la sna'e , ac'o me xcotquin scotol , ac'o me bats'i yan sba xch'unojel co'nton sventa xu' cu'un ta jloq'ues batel li vitsetique , pero me mu jna' xic'anvane , mu'yuc jtu o .
46013003	Ac'o me xu' cu'un ta jq'uelan scotol c'usitic oy cu'un , ac'o me xu' cu'un ta jq'uelan jbec'tal sventa chich' chiq'uel ta c'oc' , pero me mu xic'anvane , mu'yuc c'usi jtu o .
46013004	Li boch'o chc'anvane oy smuc'ul yo'nton , lec yo'nton , mu xti'etuc yo'nton . Mu xac' sba ta ich'el ta muc' ta sventa c'usi xu' yu'un ; mu stoyilan sba .
46013005	Muc sc'a'epal satinojuc xchi'iltac ; muc ja'uc no'ox tsa' c'usi lec cha'ay stuc ; mu xlic sc'ac'al yo'nton ; mu xac' ta venta li c'usi chopole .
46013006	Mu xcuxetuc xa yo'nton me oy c'usi chopol chc'ot ta pasele . Ja' xcuxet yo'nton me ja' chich' pasel li c'usitic tuq'ue .
46013007	Li boch'o chc'anvane chch'ay no'ox ta yo'nton scotol . Ta xch'un scotol ti ja' melel c'usi ch-albate , tsmala no'ox yil scotol , tsts'ic yu'un scotol .
46013008	Li c'anvaneje mu xlaj o sc'oplal . Yan li yalel c'usi chijyac'butic jna'tic Diose chlaj sc'oplal ; li c'opojel ta yantic c'ope chlaj sc'oplal . Scotol li c'usitic jna'tique chlaj sc'oplal scotol .
46013009	Yu'un mu to ts'acaluc cotquinojtic ; mu ts'acaluc jna'tic yalel li c'usi tsc'an Diose .
46013010	Pero c'alal me la sta yorail ti ts'acal ta jna'tic scotole , ja' chlaj sc'oplal o li c'usi jutuc no'ox jna'tique .
46013011	C'alal ololun to'oxe , ja' jech lic'opoj jech chac c'u cha'al olol ; ja' jech la jnop jech chac c'u cha'al tsnop olol ; ja' jech la jchapan jech chac c'u cha'al chchapan olol . Pero c'alal jta jva'leje , la jcomtsan ti c'u to'ox x'elan jtalel c'alal ololun to'oxe .
46013012	Pero ac'o me muc'utic xa , jutuc no'ox li c'usi jna'tique . Jech chac c'u cha'al ti mu xvinaj lec jsatic c'alal mu'yuc lec li nene . Pero me lijc'ot ta vinajele , chc'ot jna'tic scotol . Li' ta orae jutuc no'ox xu' chcotquintic , pero tsta yorail chcotquintic lec scotol jech chac c'u cha'al lec xijyotquinutic li Diose .
46013013	Ja' yu'un oy oxib li c'usi mu xlaj sc'oplale : Ja' li xch'unojel co'ntontique , xchi'uc li smalael c'usi jpatoj co'ntontic yu'une , xchi'uc li c'anvaneje . Pero ti bu xjelov tsots sc'oplal yu'un li oxib li'i , ja' li c'anvaneje .
46014001	Ja'uc me tsots sc'oplal chava'yic li c'anvaneje . C'anic noxtoc li matanal chac' Ch'ul Espiritue . Pero ja' oyuc ta avo'ntonic ti ja' ac'o avalic li c'usi tsc'an Diose .
46014002	Yu'un li boch'otic chc'opojic ta yan c'ope , muc cristianouc tsc'opanic . Ja' tsc'opan sbaic xchi'uc li Diose , yu'un mu'yuc boch'o cha'ay li c'usi chalique , ac'o me ja' chalic ta sventa Espíritu li c'usi tsots sc'oplal ti mu'yuc boch'o sna'e .
46014003	Yan li boch'otic ja' chalic c'usi tsc'an Diose , ja' cristianoetic tsc'opanic . Ja' sventa chijch'i ta stojol Dios , sventa tstsatsub co'ntontic , xchi'uc sventa chpat co'ntontic .
46014004	Li boch'otic chc'opojic ta yan c'ope , ja' no'ox sventa tstsatsub yo'ntonic ta stojol Dios stuquic . Yan li boch'otic ja' chalic c'usi tsc'an Diose , ja' sventa tstsatsub ta stojol Dios li jch'unolajeletique .
46014005	Lec chca'ay me acotolic xu' chac'opojic ta yan c'ope , pero ja' tsots sc'oplal chca'ay ti ja' ac'o avalic c'usi tsc'an Diose . Yu'un ja' muc' yabtel chc'ot li boch'o ja' chal c'usi tsc'an Diose . Ja' mu sta jech li boch'o chc'opoj ta yan c'ope , yu'un tsc'an chich' jelubtasel li c'usi chale , yu'un jech xu' tstsatsubic ta stojol Dios li jch'unolajeletique .
46014006	Quermanotac , me ta yan c'op ta jc'opanoxuc c'alal chtal jq'ueloxuque , ¿ c'usi chataic cu'un ti me mu ja'uc chacalboxuc c'usi chiyac'bun jna' li Diose , li c'usi xcotquine , li c'usi tsc'an Diose , xchi'uc li c'usitic tsc'an ta jchantique ?
46014007	Jech chac c'u cha'al me mu'yuc lec chich' jupanel amae , o me mu'yuc lec chich' tijel arpae , mu jna'tic c'usi q'ueojal tstijic ta ama , o ta arpa .
46014008	Jech noxtoc me mu'yuc lec smelol chich' jupanel li oq'ues sventa pleitoe , ¿ c'u x'elan xu' chchapan sbaic li soldadoetique ?
46014009	Ja' no'ox jechoxuc ec li vo'oxuque , me mu a'ibaj smelol ac'op c'alal chac'opojique , ¿ c'u x'elan xu' cha'yic li c'usi chavalique , yu'un jech no'ox chavovilc'opojic ?
46014010	Ta melel oy ep ta chop c'opetic li' ta banamile , pero mu'yuc jchopuc c'op ti mu'yuc smelole .
46014011	Me oy boch'o chisc'opanutic ta c'op ti mu xca'itique , ja' jech chca'itic jech chac c'u cha'al yanlum cristiano , jech xco'laj xchi'uc yanlum cristiano chijya'yutic ec .
46014012	Ja' yu'un li vo'oxuque , ta sventa ti ja' oy ta avo'ntonic li matanal chac' Ch'ul Espiritue , ja' c'anic ti ja' ac'o ataic li matanal sventa tstsatsub ta stojol Dios li jch'unolajeletique .
46014013	Ja' yu'un ti jayib chac'opojic ta yan c'ope , c'anbeic Dios ti ac'o yac'boxuc ana'ic sjelubtasel noxtoc li c'usi chavalique .
46014014	Yu'un me ta jc'opan Dios ta yan c'ope , ta jch'ulel no'ox ta jc'opan jba jchi'uc li Diose , pero li jole mu'yuc c'usi tsnop .
46014015	Ja' yu'un ¿ c'usi tsc'an ta jpas cha'e ? Ta jc'opan Dios ta jch'ulel ; ta jc'opan Dios ta jol noxtoc . Chiq'uejin ta jch'ulel , pero chiq'uejin ta jol noxtoc .
46014016	Pero me ta jch'uleltic no'ox ta jtojbetic ta vocol Diose , ¿ c'u x'elan xu' “ jechuc ” xiic ec li boch'otic te jchi'uctic ti mu ja'uc jech sbijilique ? yu'un mu xa'yic .
46014017	Ta melel ti ta jtojbetic ta vocol Diose toj lec , pero li yantique mu stsatsubic o ta stojol Dios .
46014018	Li vu'une ta jtojbe ta vocol Dios ta sventa ti xu' ep chic'opoj ta yantic c'ope ; mu xataic jech li vo'oxuque .
46014019	Pero c'alal chic'opoj ta stojol jujutsob jch'unolajeletique , tsots sc'oplal chca'ay ta jc'opanic ta c'op ti xa'ibeic lec smelole , yu'un jech xu' ta jchanubtasic , ac'o me vo'bel no'ox chic'opoj ta stojolic . Yan me ta yan c'op ta jc'opanique , ac'o me lajunmil ( 10,000 ) ta bel chic'opoj , mu xtun yu'unic .
46014020	Quermanotac , mu me jechuc xanopic jech chac c'u cha'al ololetic . Ja'uc ololoxuc ta sventa li c'usi chopole . Ja'uc yijuben xa ajolic ta sventa li c'usi chanopique .
46014021	Yu'un jech ts'ibabil ta sc'op Dios : “ Li jun lum li'i ta jc'opanic ta yan c'op ti toj yan o ta a'yele , ti mu a'ibaj smelole . Pero mu xiyich'icun o ta muc' noxtoc ” , xi ts'ibabil .
46014022	Ja' yu'un li yantic c'ope ma'uc senyail ta sventa li boch'otic xch'unojique . Ja' senyail ta sventa li boch'otic mu'yuc xch'unojique . Pero me ta jc'op jtuctic chcaltic li c'usi tsc'an Diose , mu ja'uc sventa li boch'o mu'yuc xch'unojique ; ja' sventa li boch'otic xch'unojique .
46014023	Ja' yu'un c'alal jmoj chatsob abaic acotolic , vo'oxuc li jch'unolajeloxuque , me ta puru yantic c'op chac'opoj acotolique , me te ch-ochic tal ec li boch'otic mu'yuc to lec xchanojic , o me ja' li boch'otic mu'yuc to chch'unic lec sc'op Diose , “ Yich'ojic chuvaj li c'usi tspasique ” , ¿ me mu xiuc ac'oplalic ?
46014024	Yan me acotolic ja' chavalic li c'usi tsc'an Diose , me te ch-ochic tal ec li boch'otic mu'yuc to chch'unic , o li boch'otic mu'yuc to xchanojic lec sc'op Diose , xu' chlic lo'ilajuc yo'ntonic yu'un li smulique ; xu' chlic yil sbaic ti oy smulique .
46014025	Chlic sna'ic ti chopol c'usi oy ta yo'ntonique , jech chlic squejan spatan sbaic . Chlic yich'ic ta muc' li Diose . Chlic yalic ti ta melel te oy Dios ta atojolique .
46014026	Quermanotac , li c'usi tsc'an chapasic c'alal chatsob abaique : yan ac'o q'uejinicuc ; yan ac'o xcholic sc'op Dios ; yan ac'o yalic c'usi ch-ac'bat sna'ic yu'un Dios ; yan ac'o c'opojicuc ta yan c'op ; yan ac'o sjelubtasic li c'ope . Pero scotol li c'usi chapasique ja'uc me sventa chatsatsubic o ta stojol Dios .
46014027	Me oy boch'o chc'opoj ta yan c'ope , ac'o c'opojuc chibuc , me toj epe xu' ta oxib . Pero ta jujuntal ac'o c'opojicuc , xchi'uc tsc'an oy jun jelubtasej c'op .
46014028	Pero me mu'yuc boch'o tsjelubtase , ja' lec ac'o ch'anxiicuc . Mu me xc'opojic ta stojol jch'unolajeletic . Ac'o no'ox c'opojuc ta yo'nton stuc ; ac'o sc'opan sbaic xchi'uc li Diose .
46014029	Jech noxtoc , li boch'otic chalic c'usi ch-ac'bat sna'ic yu'un Diose , chib oxib no'ox ac'o c'opojuc . Li yantique ac'o ya'yic me lec , me mu lecuc .
46014030	Me oy c'usi ch-ac'bat sna'ic yu'un Dios ec li boch'otic te chotajtique , ja' ac'o lajuc yo'nton ec li boch'o te chc'opoj tale .
46014031	Yu'un acotolic xu' chavalic ta jujuntal li c'usitic chayac'boxuc ana'ic Diose , yu'un jech oy c'usi chachanic acotolic . Jech acotolic xu' chatsatsubic ta stojol Dios .
46014032	Yu'un li boch'o chalic c'usi ch-ac'bat sna'ic yu'un Diose , ventainbilic lec yu'un li Ch'ul Espiritue , jech xu' tspajes sbaic .
46014033	Yu'un li Diose mu ja'uc Dios ti lec chil vochlajetele . Ja' Dios ti tsc'an lec no'ox lamalutic , ti jun no'ox co'ntontique . Tsc'an jech chapasic noxtoc jech chac c'u cha'al tspasic scotol li steclumal Diose .
46014034	Li antsetic avu'unique mu me xvocheticuc ti c'alal ta stsob sbaic li jch'unolajeletique . Yu'un li antsetique mu smeloluc chlo'ilajic ta stojol jch'unolajeletic . Ac'o no'ox xch'unic c'usi ch-albatic jech chac c'u cha'al chal li mantale .
46014035	Me oy c'usi tsc'an tsna'ique , ac'o c'ot sjac'be smalalic ta snaic , yu'un mu smeloluc me chc'opojic ta nail tsobobbail li antsetique .
46014036	¿ Me yu'un vo'oxuc te iloc' tal ta atojolic li sc'op Diose , o me vo'oxuc xa no'ox te ic'ot ta atojolic ?
46014037	Me oy boch'o tsnopic ti toj lequil j'alc'opetic yu'un Dios cha'ay sbaique xchi'uc ti tojobtasbilic lec yu'un Ch'ul Espiritue , ac'o me sna'ic ti ja' smantal Cajvaltic li c'usi ta jts'ibaboxuc tal li'i .
46014038	Li boch'o tsbaj li mantal li'i ac'o yich' bajel ec .
46014039	Quermanotac , ja'uc me tsots sc'oplal chava'yic ti chavalic c'usi tsc'an Diose . Pero mu me xapajesic noxtoc li boch'o chc'opoj ta yan c'ope .
46014040	Pero oyuc me smelol stuq'uil scotol li c'usitic chapasique , xchi'uc lec me ta scojolcojol xbat avu'unic .
46015001	Quermanotac , ta jvulesboxuc ta ajolic li Lequil A'yej la jcholboxuc ava'yique , ja' ti laj avich'ic ta muq'ue , ti staoj yav jun avo'nton ach'unojic oe .
46015002	Me jech j'ech'el ach'unojic o ti c'u x'elan la jcholboxuque , ta ono'ox xacolic . Yan me mu j'ech'eluc chach'unique , altic no'ox ti laj ach'unique .
46015003	Ja' tsots sc'oplal laj ca'ay ba'yuc laj calboxuc li c'usi ac'bilun jna'e , ja' ti vu'utic ta scoj jmultic icham li Cristoe jech chac c'u cha'al ts'ibabil ono'ox ta sc'op Diose ,
46015004	xchi'uc ti imucate , ti icha'cuxi ta yoxibal c'ac'al jech chac c'u cha'al ts'ibabil ta sc'op Diose .
46015005	Xchi'uc laj calboxuc noxtoc ti ja' ba'yuc laj yac' sba ta ilel ta stojol li Pedroe . Ts'acal laj yac' sba ta ilel ta stojol xlajchabalic .
46015006	Ts'acal to laj yac' sba ta ilel ta stojol jch'unolajeletic ti ech'em ta vo'ob ciento ( 500 ) stsoboj sbaique . Li boch'otic laj yilique oy to ep cuxulic ; li yantique ichamic xa .
46015007	Ts'acal laj yac' sba ta ilel ta stojol li Santiagoe . Ts'acal laj yac' sba ta ilel ta stojol scotol li yajtacbolaltaque .
46015008	Vu'un mero slajeb xa laj yac' sba ta ilel ta jtojol . Ja' jech lic'ot jech chac c'u cha'al olol ti chvoc' c'alal mu to sta yuale .
46015009	Li vu'une bats'i biq'uitun yu'unic li yantic yajtacbolaltac Jesuse , yu'un mu snupin ti ochemun ta yajtacbolale , yu'un ech'em laj cuts'inta li steclumal Diose .
46015010	Pero ta sventa slequil yo'nton li Diose , vu'un laj yac'bun cabtel . Pero mu alticuc li slequil yo'nton ta jtojole , yu'un vu'un xjelov xa yepal litun jech chac c'u cha'al li yantique . Pero muc ta jtsatsaluc jtuc , ja' ta sventa li slequil yo'nton Diose .
46015011	Ja' yu'un , me vu'un , o me ja' li yantic yajtacbolaltac Jesuse , co'ol li c'usi ta jcholcutique . Ja' li Lequil A'yej ti ach'unojic xae .
46015012	Li vo'oxuque laj xa avich'ic cholbel ti icha'cuxesat loq'uel ta smuquinal li Cristoe . ¿ C'u yu'un oy boch'o avu'unic chal ti mu'yuc cha'cuxesele ?
46015013	Ti mu'yucuc boch'o ta xcha'cuxie , muc xcha'cuxi Cristo ti jechuque .
46015014	Ti mu'yucuc xcha'cuxi li Cristoe , altic ti jech ta jcholcutique , xchi'uc altic ach'unojic ec ti jechuque .
46015015	J'epalc'op testigouncutic yu'un Dios ti jechuque , yu'un laj xa calcutic ti Dios la xcha'cuxes loq'uel ta smuquinal li Cristoe . Ti mu'yucuc la xcha'cuxes li Cristoe , ta melel mu'yuc ta xcha'cuxi boch'otic chamenic ti jechuque .
46015016	Ti ta melel mu'yucuc cha'cuxesele , muc xcha'cuxi Cristo ti jechuque .
46015017	Ti mu'yucuc xcha'cuxi li Cristoe , altic ach'unojic ; te oy o amulic ti jechuque .
46015018	Ja' yu'un li boch'otic oyic ta stojol Cristo ichamique , ch'ayel batemic ti jechuque .
46015019	Me ja' no'ox jpatoj co'ntontic ta stojol Cristo ti jayib c'ac'al cuxulutic li' ta banamile , vu'utic x'ech' to toj abul jbatic jech chac c'u cha'al yantic cristianoetic ti jechuque .
46015020	Pero tana , li Cristoe icha'cuxi loq'uel ta smuquinal . Ja' sba sat ic'ot yu'unic li boch'otic ichamic xae .
46015021	Ta sventa jun vinic i'och li lajele ; ja' jech ta sventa jun vinic oy cha'cuxesel noxtoc .
46015022	Jech chac c'u cha'al ta sventa Adán chijchamutic jcotoltique ; ja' jech ta sventa Cristo chijcha'cuxiutic jcotoltic .
46015023	Pero ta jujuchop xquechet chc'ot ta pasel . Ja' sba ic'ot li Cristoe . C'alal ta sut tal yan veltae , ja'o chcha'cuxiic ec li boch'otic oyic ta stojol Cristoe .
46015024	Ja'o chtal li slajebale , ja'o ti c'alal laj xa stsal scotol li jpasmantaletique , ti tsots svu'elique , ti ch'unbil smantalique . Ja'o yorail chac'be ta sc'ob Dios Totil scotol li yabtele .
46015025	Yu'un li Cristoe ja' to tsventain o batel scotol , ja' to ti c'alal pech'bil ta teq'uel chcom yu'un scotol li yajcontrae .
46015026	Li slajeb yajcontra chulese ja' li lajele .
46015027	Yu'un scotol li c'usitic oye ja' i'ac'bat sventain scotol . Ac'o me chal ta sc'op Dios ti ja' i'ac'bat sventain scotole , pero lec jamal chvinaj ti muc c'alaluc ta Dios sventainoje . Yu'un ja' i'ac'bunuc ta sc'ob yu'un scotol li Diose .
46015028	C'alal me laj xa sventain scotol li c'usitic oye , li Nich'onile ja'o chlic yac' sba ta ventainel yu'un ec li boch'o i'ac'bunuc sventain scotole , yu'un jech ja' chlic sventain o scotol li Diose .
46015029	Ti meleluc mu'yuc chcha'cuxi animaetique , ¿ c'usi smelol chloc' yu'unic li boch'otic chich'ic vo' ta sventa li boch'otic chamenique ? ¿ C'u yu'un chich'ic vo' ta sventa boch'o chcham ti jechuque ?
46015030	Jech noxtoc , ¿ c'u yu'un scotol ora jutuc mu chimilatcutic vu'uncutic ec ti jechuque ?
46015031	Quermanotac , melel li c'usi chcale . Yu'un toj xcuxet no'ox co'nton avu'unic ta sventa li Cajvaltic Jesucristoe , jech scotol c'ac'al jutuc muc chicham .
46015032	Yu'un laj cac' persa la jcontrain jba jchi'uc li jti'vanej bolometic li' ta Efesoe . ¿ C'usi chloc' cu'un ti jech cac'oj persae ? Me ta melel mu'yuc cha'cuxesele , xu' chcaltic jech chac c'u cha'al oy chalique : “ La' xa no'ox ve'cutic , cuch'tic lec vo' , yu'un oc'om cha'ej xu' chijchamutic ” , xiic .
46015033	Mu me xalajic ta lo'lael . Muc lo'iluc ti oy jech chalique : “ Me ta jchi'intic li boch'otic chopolique , chisoquesbutic li jlequil taleltique ” , xiic .
46015034	Jech tsc'an chaq'uel abaic lec ; mu me xasa' amulic ta stojol Dios . Yu'un oy to jayibuc avu'unic ti mu xotquinic Diose , jech chacalboxuc yu'un ac'o q'uexovanic .
46015035	Pero me oy boch'o jech chal avu'unique : “ ¿ C'uxi ta xcha'cuxiic li boch'otic chamenique ? ¿ C'u x'elan li sbec'tal chich'ique ? ” , me xiique ,
46015036	mu'yuc sbijil li boch'o jech chale . Li c'usi chats'unique xana'ic ti mu xch'i me muc ba'yucuc chc'a'e .
46015037	Ti c'u x'elan chats'unique , mu xa ja'uc jech ta xch'i tal . Yu'un t'anal li sbec' c'alal chats'unique , manchuc me trigo , o me oy c'usitic yan .
46015038	Pero li Diose ja' jech chac' ch'iuc tal jech chac c'u cha'al tsc'an stuque . Jujuchop ts'unubil chchapan loq'uel tal lec .
46015039	Mu co'oluc sbec'tal scotol li c'usitic oy sbec'tale . Yan o sbec'tal li cristianoetique ; yan o sbec'tal li chonbolometique . Yan o sbec'tal li mutetique ; yan o sbec'tal li choyetique .
46015040	Yan o li c'usitic oy ta vinajele ; yan o li c'usitic oy li' ta banamile . Yan o slequil li c'usitic oy ta vinajele ; yan o slequil li c'usitic oy li' ta banamile .
46015041	Yan o xojobal li c'ac'ale , yan o xojobal li ue , yan o xojobal li c'analetique . Li jujubej c'anale yantic o xojobalic noxtoc .
46015042	Ja' no'ox jech ec ti c'alal ta xcha'cuxiic li animaetique . C'alal chich' muquele , ja' sventa chc'a' ; c'alal chcha'cuxie , ja' xa sventa mu xc'a' o .
46015043	C'alal chich' muquele , mu'yuc slequil yutsil . C'alal ta xcha'cuxie , toj jun xa yutsil .
46015044	Li beq'uet chich' muquele stalel sna' xlaj . C'alal chcha'cuxie , mu xa sna' xlaj o . Oy jbec'taltic sventa banamil , oy jbec'taltic sventa sbatel osil .
46015045	Jech ts'ibabil ta sc'op Dios : “ Li sba vinic Adane ac'bil no'ox xch'ulel , jech icuxi ” . Yan li slajeb Adane cuxul o ; ja' chac' cuxlejal noxtoc .
46015046	Pero ma'uc ba'yuc chijcuxiutic sventa sbatel osil . Ja' ba'yuc chijcuxiutic sventa banamil ; ja' ts'acal ti chijcuxi sbatel osile .
46015047	Yu'un li sba vinique ja' sventa no'ox banamil , yu'un pasbil ta lum . Yan li xchibal vinique liquem tal ta vinajel .
46015048	Ti c'u x'elan pasbil ta lum sbec'tal li sba vinique , ja' jech jbec'taltic laj quich'tic o ec . Ti c'u x'elan li boch'o liquem tal ta vinajele , ja' jech chc'otic ec li boch'otic ja' sventa vinajele .
46015049	Jech chac c'u cha'al ja' quich'ojbetic sloc'obal li Adán ti pasbil ta lume ; ja' no'ox jech chc'ot quich'betic sloc'obal li Cristo ti ja' sventa vinajele .
46015050	Chacalboxuc ava'yic quermanotac : Mu xu' chbat jchi'intic yo' bu tspas mantal Dios xchi'uc li jbec'taltic , li jch'ich'altic li'i . Yu'un mu xu' chchi'in sbaic xchi'uc c'usi sna' xc'a' xchi'uc li c'usi mu sna' xc'a'e .
46015051	Ta jc'an chacalboxuc li c'usi ja' to laj yac'bun jna' Dios ti mu'yuc boch'o sna'e : Mu jcotolticuc co'ol chijchamutic . Pero jcotoltic co'ol chc'ataj ta ach' li jbec'taltique .
46015052	Ta anil no'ox , jmaq'uel no'ox ta satil chc'ot ta pasel , ja'o ti c'alal chbac' oq'ues ta slajebale . Yu'un ta xich' jupanel li oq'uese , jech ta xcha'cuxiic scotol li boch'otic chamenique , jech mu xa sna' xchamic o . Jech ec li vu'utique chc'ataj ta ach' li jbec'taltique .
46015053	Yu'un li c'usi sna' xc'a'e tsc'an c'atajesel ta c'usi mu sna' xc'a' . Li c'usi oy slajebe tsc'an c'atajesel ta c'usi mu'yuc slajeb .
46015054	C'alal me ic'ataj xa li jbec'taltic ti sna' xc'a'e , me laj xa quich'tic li jbec'taltic ti mu sna' xc'a' oe , ic'ot xa o ta pasel ti jech ts'ibabil ta sc'op Diose : “ J'ech'el ta slajesbe o sc'oplal li lajele ” .
46015055	“ Lajel , ¿ bu oy li avu'el atsatsale ? Lajel , ¿ bu oy li avabtejebe ? ” , xi ts'ibabil .
46015056	Yu'un li yabtejeb lajele ja' li mulile . Li svu'el mulile ja' li mantaletique .
46015057	Pero coliyalbutic Dios ti ja' chac' jtsaltic ta sventa li Cajvaltic Jesucristoe .
46015058	Ja' yu'un quermanotac , vo'oxuc ti lec jc'anojoxuque , staojuc o me yav li avo'ntonique ; mu me xajelilanic . Scotoluc ora abtejanic o yu'un li Cajvaltique ; na'ic me ti mu alticuc cha'abtejic yu'un li Cajvaltique .
46016001	Ta sventa ti laj ajac'bicun sc'oplal li smoton Dios chatsobic sventa chacoltaic li jch'unolajeletic ta Jerusalene , ja' jech xapasic jech chac c'u cha'al la jchanubtasic li jujutsob jch'unolajeletic ta Galacia banamile .
46016002	Ta jujun domingo , ja' li sba c'ac'al xemunae , voq'uic c'uuc yepal xu' avu'unic jujunoxuc , ja' ti c'u yepal chapasic canale . Te xanaq'uic , yu'un mu ja'uc to chatsobic ta anil ti c'alal chic'ot ta atojolique .
46016003	C'alal me te xa oyune , ja' chbat yaq'uic li boch'otic t'ujbil xa avu'unique . Vu'un ta xcac'beic batel carta , yu'un jech xu' chbat yaq'uic ta Jerusalén li matanal ti yutsil avo'ntonic laj atsobique .
46016004	Yan me tsots sc'oplal vu'un chibate , xu' chixchi'inicun batel .
46016005	C'alal me lijelov xa'ox tal ta Macedonia banamile , ja'o ta xtal jq'ueloxuc . Yu'un tsc'an ba'yuc te chijelov ta Macedonia banamil .
46016006	Oy yic'al te chijalij jayibuc c'ac'al . Oy yic'al te oyun o c'alal to ch-ech' yorail sictic . Yu'un jech xu' jun avo'nton chacoltaicun batel ti bu tsc'an chibate .
46016007	Yu'un mu jc'an ti j'ech'el no'ox ch-ech' jq'ueloxuque . Ta jc'an te ta jchi'inoxuc jayibuc c'ac'al me jech tsc'an li Cajvaltique .
46016008	Li' ta orae li' to oyun o ta Éfeso c'alal to tsta yorail li q'uin Pentecostese .
46016009	Yu'un yo'to ijam lec ti'na , lec xu' ep chi'abtej li'i , pero ep noxtoc li boch'otic chiscontrainicune .
46016010	C'alal me ic'ot ta atojolic li Timoteoe , mu me xavaq'uic lo'ilajuc yo'nton . Ac'beic me xcuxetel yo'nton , yu'un ja' tspasbe yabtel Cajvaltic ec jech chac c'u cha'al li vu'une .
46016011	Ja' yu'un , mu me boch'o mu'yuc stu chavilic . Junuc me yo'nton coltaic sutel tal li' yo' bu oyune , yu'un li' ta jmalacutic jchi'uc li jch'unolajeletique .
46016012	Li quermanotic Apolose la jc'anbe vocol ti ac'o tal sq'ueloxuc xchi'uc jayibuc jch'unolajeletique . Pero muc to jechuc la snop ti chtal ta orae . Ja' to chtal ti c'alal xu' yu'un cha'ye .
46016013	Q'uelo me abaic , j'ech'el me oyuc o xch'unojel avo'ntonic . Lec me tsots xapas abaic ta sventa li Cajvaltique ; aq'uic me persa .
46016014	Scotol li c'usitic chapasique ja'uc me sventa chac'anan abaic .
46016015	Quermanotac , li Estéfanas xchi'uc yuts' yalaltaque xana'ic ti ja' sba jch'unolajeletic te ta Acaya banamile . Xana'ic noxtoc ti laj yac' sbaic o ta scoltael li steclumal Diose .
46016016	Ja' yu'un avocolicuc ch'unbeic me c'usi chal li quermanotic le'e xchi'uc li yantic boch'otic jech chcoltavanique , ti jun yo'nton chtunic yu'un Cajvaltique .
46016017	Toj xcuxet co'nton ti laj ataquic tal li Estefanase , xchi'uc li Fortunatoe , xchi'uc li Acaicoe . Yu'un ja' la scoltaicun ta sventa ti mu xu' avu'unic li vo'oxuque yu'un nom oyoxuc .
46016018	Jech ipat co'nton ta sventaic , xchi'uc jech ipat avo'ntonic ec . Ja' yu'un tsc'an chavich'ic ta muc' li quermanotactic li'i .
46016019	Scotol li jujutsob jch'unolajeletic li' ta Asia banamile chabanuc xayalboxuc tal . Jech noxtoc li Aquila xchi'uc Priscila , xchi'uc li jtsob jch'unolajeletic te tstsob sbaic ta snae tsots chastacboxuc tal achabanelic acotolic .
46016020	Chabanuc xayalboxuc scotol li jch'unolajeletique . Jech ec li vo'oxuque patbo aba avo'ntonic ta jujuntal ; ts'uts'o abaic ta sventa ti toj lec ac'anoj abaique .
46016021	Vu'un li Pabloune , vu'un ta jts'ibaboxuc tal ta jc'ob jtuc li spatubil avo'ntonic li'i .
46016022	Scotol li boch'o mu sc'anic Cajvaltic Jesucristoe ac'o ac'batuc stoj smulic . La' me ta ora , Cajval .
46016023	Te ac'o comuc o ta atojolic li c'uxubinel yu'un Cajvaltic Jesucristoe .
46016024	Toj ep jc'anojoxuc acotolic ta sventa li Cristo Jesuse . Jechuc .
47001001	Vu'un Pabloun , vu'un yajtacbolalun li Jesucristoe yu'un jech la sc'an yo'nton li Diose . Chajc'opanoxuc tal jchi'uc li quermanotic Timoteo , vo'oxuc li jtsob jch'unolajeloxuc te ta lum Corintoe xchi'uc vo'oxuc li yu'untacoxuc Dios ta sjunul Acaya banamile .
47001002	Ac'o xc'uxubinoxuc , ac'o spasboxuc ta jun avo'ntonic li Diose , ja' li Jtotique , xchi'uc li Cajvaltic Jesucristoe .
47001003	Ac'o ich'atuc ta muc' li Diose , ja' li Stot Cajvaltic Jesucristoe , ja' li Totil ti ep chc'uxubinvane , ja' li Dios ti chispatbutic co'ntontique .
47001004	Ja' chispatbutic co'ntontic ta sventa scotol jvocoltic , yu'un jech xu' ta jpatbetic yo'nton ec li boch'otic oy c'usiuc no'ox vocolal cha'yique , yu'un stsatsubtasojbutic xa co'ntontic ec li Diose .
47001005	Me chquich'tic ep vocol jech chac c'u cha'al laj yich' li Cristoe , ja' jech ta sventa Cristo ch-epaj spatubil co'ntontic noxtoc .
47001006	Yu'un c'alal chquich'cutic vocol li vu'uncutique , ja' sventa chpat avo'ntonic xchi'uc sventa chacolic . C'alal chispatbun co'ntoncutic li Diose , ja' sventa chpat avo'ntonic ec li vo'oxuque , xchi'uc ja' sventa ch-ayin smuc'ul avo'ntonic , yu'un jech chcuch avu'unic vocol ec c'alal chavich'ic vocol jech chac c'u cha'al chquich'cutique .
47001007	Jch'unojcutic ti j'ech'el mu xchibaj avo'ntonique . Ta sventa ti co'ol chquich'tic vocol ta scoj li Cajvaltique , jech ta jna'cutic ti ja' jech co'ol chquich'tic patbel co'ntontic noxtoc yu'un li Diose .
47001008	Quermanotac , ta jc'an chana'ic c'u x'elan laj quich'cutic vocol te ta Asia banamile , yu'un bats'i ech'em tsots vocol laj quich'cutic . Mu xa xcuch cu'uncutic o laj ca'icutic ; la jnopcutic ti te chichamcutic oe .
47001009	Yu'un chapanbil o sc'oplal ti chichamcutique . Lec ti jech ic'ot ta pasele yu'un jech mu me jch'uncutic ti xu' ta jcolta jba jtucutique . Ja' no'ox la jpat co'ntoncutic yu'un li Dios ti xu' yu'un ta xcha'cuxes animaetique .
47001010	Ja' la scoltauncutic ta tsots vocol ti ja' sventa xu' chichamcutic oe . Jch'unojcutic ti ja' jech chiscoltauncutic o batele .
47001011	Yu'un chacoltauncutic ta sc'opanel Dios ec li vo'oxuque . Me ep boch'o tsc'opanic Dios ta jtojolcutique , jech ep boch'o tstojbeic ta vocol Dios noxtoc ti c'alal ta jtatic coltaele .
47001012	Oy c'usi ti toj jun co'ntoncutic yu'une , ja' ti jna'oj lec ta jol ta co'ntoncutic ti lec jchabioj jbacutic , ti lec jq'ueloj jbacutic ta stojol Dios li' ta banamile . X'ech' to jech la jpascutic te ta atojolic li vo'oxuque , pero muc ta jbijiluc jtucutic , ja' ta sventa slequil yo'nton ta scoltauncutic li Diose .
47001013	Li c'usi ta jts'ibaboxuc tale ma'uc ti yu'un yan o smelole , ti mu xava'ibeic smelole . Ta jch'un ti chava'ibeic lec smelol scotole ,
47001014	jech chac c'u cha'al ti oy j'o'loloxuc laj ava'ibeic lec smelol ti vu'uncutic ta jventacutic ti jun no'ox avo'nton chava'yique ; jech chac c'u cha'al vo'oxuc ta aventaic toj jun no'ox co'nton chca'icutic ec ti c'alal chtal li Cajvaltic Jesuse .
47001015	Ta sventa ti jech jch'unoje , jech ta jc'an ox vo'oxuc ba'yuc te ch-ech' jq'ueloxuc tal ti c'alal lital li' ta Macedonia banamile , xchi'uc te ch-ech' jq'ueloxuc noxtoc ti c'alal chisut batele , yu'un jech xu' chataic chib velta xcuxetel avo'ntonic . Ts'acal xu' chacoltaicun batel ti c'alal chisut batel ta Judea banamile .
47001016	
47001017	C'alal jech jnopoj ox ta jpase , ¿ me chanopic ti toj anil la jnope ? ¿ Me chanopic ti ta sventa no'ox jbec'tal jech ta jpas jech chac c'u cha'al tspas li cristianoetic ti chalic “ xu' ” xiic ; ts'acal “ mu xu' ” xiique ?
47001018	Ja' tuq'uil testigo cu'uncutic li Diose . Sna'oj ti mu'yuc baq'uin xcalcutic ta atojolic “ xu' ” xichicutic , ti ts'acal “ mu xu' ” xichicutique .
47001019	Yu'un li Jesucristo Xnich'on Diose , ja' ti la jcholboxuc ava'yic sc'oplal jchi'uc Silas jchi'uc Timoteoe , le'e mu sna' xal “ xu' ” ; ts'acal chal “ mo'oj ” . Li stuque puru melel c'usi chal .
47001020	Scotol li c'usitic yaloj Diose chc'ot ta pasel yu'un ta sventa li Jesucristoe . Ja' yu'un “ Jechuc ” xijchi ti c'alal ta jc'opantic Diose , jech ich'bil ta muc' chc'ot li Diose .
47001021	Ja' li Dios ti chijyac'butic stsatsal co'nton jcotoltic ta sventa li Cristoe , xchi'uc ti laj yac'butic svu'el yu'un jech voc'bil lijcom ta sventa yabtele .
47001022	Xchi'uc ti laj yac'butic jselloaltic ti yu'unutic oe , ja' li Ch'ul Espíritu yac'ojbutic ta co'ntontique . Ja' sliqueb quich'ojtic li c'usi ta to xc'ot quich'tique .
47001023	Ti jech muc x'ech' jq'ueloxuc tale , ja' sventa alequilalic . Ja' testigo cu'un li Diose ; ja' yilojbun co'nton ti ta melel jech xcale .
47001024	Mu yu'unuc ta jc'an vu'un yajvalun xch'unojel avo'ntonic chic'ot . Ja' no'ox ta jc'an ta jcoltaoxuc , yu'un jech xcuxet no'ox avo'ntonic . Yan li xch'unojel avo'ntonic ta stojol Cajvaltique jna'oj ti staoj yav ach'unojic oe .
47002001	Jech la jnop ti ja' lec mu xa xtal jq'ueloxuc yan veltae , yu'un jech mu xtal cac' avat avo'ntonic .
47002002	Yu'un me vu'un chacac'boxuc avat avo'ntonique , ¿ boch'o chiyac'bun xcuxetel co'nton , yu'un vo'oxuc no'ox ta aventaic ti xcuxet co'ntone ?
47002003	Ja' yu'un la jts'ibaboxuc tal li yan cartae , yu'un jech mu xavac'bicun cat co'nton c'alal me lital ta atojolique , yu'un sc'oplal vo'oxuc chavac'bicun xcuxetel co'nton . Yu'un me xcuxet no'ox co'nton ec li vu'une , ta jna' ti jech xcuxet no'ox avo'ntonic eq'ue .
47002004	C'alal la jts'ibaboxuc tal li cartae , toj vocol laj ca'ay , toj ep laj cat co'nton ; ta ya'lel jsat ivu' cu'un la jts'iba . Yu'un ma'uc sventa chcac' avat avo'ntonic ; ja' no'ox ta jc'an ac'o avilic ti bats'i ep jc'anojoxuque .
47002005	Li boch'o laj yac' ep at-o'ntone mu jtucuc no'ox laj yac'bun cat co'nton . Laj yac'boxuc avat avo'nton acotolic ec . Pero mu yu'unuc chcac'be xchi'il smul ti jech chcale .
47002006	Xu' xa o ti jech yepal laj avac'beic stoj smul jech chac c'u cha'al laj achapanic c'alal ep tsoboloxuc laj anopique .
47002007	Ja' tsc'an chapasbeic xa perdón , xchi'uc tsc'an chapatbeic yo'nton , yu'un naca me j'ech'el sjip sba o ta stojol Cajvaltic ta scoj ti ep chat yo'ntone .
47002008	Ja' yu'un chacalboxuc , avocolicuc ac'beic yil ti ac'anojique .
47002009	Ja' yu'un la jts'ibaboxuc tal c'usi chapasic ta sventa li c'op le'e , yu'un ta jq'uel me ta melel chach'unic scotol li c'usitic laj cale .
47002010	Me laj apasbeic perdón li vo'oxuque , jech ta jpasbe perdón ec . Tsc'an chcac' perdón , ac'o me mu'yuc smul ta jtojol . Ti jech ta jpase , ja' sventa ac'o avilic li vo'oxuque , yu'un ta sventa Cristo jech ta jpas .
47002011	Yu'un jech mu xcac'betic spas canal ta jtojoltic li banquilal pucuje , yu'un jna'ojtic xa li c'usi oy ta yo'nton tspase .
47002012	C'alal lic'ot ta lum Troas sventa ta jchol li Lequil A'yej yu'un Cristoe , toj lec jamal ti'na c'ot jta ta sventa li Cajvaltique .
47002013	Pero solel muc xpaj ta lo'il co'nton laj ca'ay , yu'un mu'yuc to te oy c'ot jta li Titoe . Jech la jc'opan comel li jch'unolajeletic te oyique ; lital ta ora li' ta Macedonia banamil .
47002014	Pero coliyal Dios ti scotol c'ac'al chac' jpascutic canal li Cristoe , jech buyuc no'ox chvinaj batel sc'oplal Cristo ta jventacutic , jech chac c'u cha'al smuil yic' pom ti buyuc no'ox xvinaj batele .
47002015	Vu'uncutic smuil yic' pom c'otemuncutic ta stojol Dios yu'un li Cristoe . Ja' yu'un chvinaj batel yic' ta stojol li boch'otic chcolique xchi'uc li boch'otic ch'ayel chbatique .
47002016	Li boch'otic ch'ayel chbatique ja' xa sventa lajel chamel cha'yic ti c'alal cha'ibeic yiq'ue . Yan li boch'otic chcolique ja' xa sventa xcuxlejal cha'yic o ti c'alal cha'ibeic yiq'ue . Mu'yuc boch'o xu' yu'un spasel ta stuc no'ox jech chac le'e .
47002017	Li vu'uncutique muc ja'uc sventa ta jsa'cutic taq'uin ta sventa sc'op Dios jech chac c'u cha'al tspasic li yantique . Li vu'uncutique ja' ta sventa Dios ti tsots sc'oplal chca'icutic jamal chcalcutique . Ja' yu'un q'uelbiluncutic yu'un Dios ti c'alal chic'opojcutic ta sventa Cristoe .
47003001	¿ Me chanopic ti yu'un ta jtoy jbacutic yan velta noxtoc ti jech chcal jc'oplal jtucutique ? ¿ Me yu'un chac'anic ti quich'oj tal jvuncutic c'alal chitalcutic ta atojolic ? ¿ O me vo'oxuc chavac'bun jvuncutic jech chac c'u cha'al tspasic li yantic jcholc'opetic , yu'un jech ac'o vinajuc ti oy cabtelcutique ?
47003002	Pero li jvuncutic c'oteme ja' li vo'oxuque . Ts'ibabil lec ta avo'ntonic ; laj yich' q'uelel , laj xa yich' otquinel yu'un scotol cristianoetic .
47003003	Lec xvinaj ti vo'oxuc jvuncutic c'otemoxuque , ti ja' la sts'iba stuc li Cristoe . Ja' no'ox ti vu'uncutic laj quich' cabtelcutic ta yaq'uel ta ilele . Muc ta tintauc la sts'iba ; ja' la sts'iba ta sventa Ch'ul Espíritu yu'un cuxul Dios . Muc ta jpechuc ton la sts'iba ; ta avo'ntonic la sts'ibaboxuc .
47003004	Jna'ojcutic lec ta sventa Dios ti xu' cu'uncutic ta sventa li Cristoe .
47003005	Scotol li c'usi ta jpascutique ma'uc yu'un toj lec xu' cu'un jtucutic . Ja' Dios chiscoltauncutic ta spasel scotol .
47003006	Ja' laj yac'bun jbijilcutic noxtoc sventa chituncutic yu'un li c'usi ach' chapanbil sventa chijcolutic oe . Ma'uc ta sventa li smantal Dios ts'ibabile ; ja' ta sventa yabtel Espíritu ta co'ntontic . Yu'un li c'usi ts'ibabil no'ox ta vune ja' chac' chijchamutic . Pero li Ch'ul Espiritue ja' chac' cuxicutic .
47003007	Li smantal Dios ts'ibabil ta cha'pech ton ti ja' no'ox chismilutique , toj yan sba xojobal c'alal ivul ta stojol li israeletique . Mu xa xu' tsq'uelbeic sat li Moisese , yu'un oy xojobal . Pero ich'ay no'ox batel li xojobale .
47003008	Buuc xa li xojobal c'usi ital ta sventa Ch'ul Espiritue , ja' to toj ech'em stsatsal .
47003009	Yu'un me oy xojobal ital li c'usi sventa chac' jta jmultique , ja' xjelov to xojobal li c'usi chac' tuq'uibuc co'ntontique .
47003010	Yu'un li c'usi oy xojobal ta ba'yuque mu xco'laj xchi'uc li c'usi laj xa jtatique , yu'un ja' ech'em to xjelov xojobal .
47003011	Yu'un me oy xojobal li c'usi jelovel no'ox ijelove , ja' ech'em to xjelov xojobal li c'usi mu xlaj sc'oplal oe .
47003012	Ta sventa ti jech jch'unojcutique , ja' yu'un tsots co'ntoncutic jamal chcalcutic batel .
47003013	Mu jechuc ta jpascutic jech chac c'u cha'al li Moisés ti la smac sat ta poq'ue , yu'un jech mu me xilic li israeletic ta scoj ti oy xojobal c'alal ital li c'usi jelovel no'ox chjelove .
47003014	Jech imacbat yo'ntonic o ; ja' jechic o c'alal to tana . C'alal tsq'uelic li ba'yuc mantale , macbil yo'ntonic o yu'un li poq'ue . Mu xu' chloc' o , yu'un ja' no'ox xu' chloc' ta sventa li Cristoe .
47003015	Ja' jechic o c'alal to tana . C'alal chich' aptael li smantaltac Dios la sts'iba Moisese , te macbil yo'ntonic o yu'un li poq'ue .
47003016	Pero me chlic sutes yo'ntonic ta stojol Cajvaltique , chich'ic nitbel loq'uel li poc' ti macbil o yo'ntonique .
47003017	Yu'un li Cajvaltique ja' ono'ox li Ch'ul Espiritue . Ti bu chventainvan li Ch'ul Espíritu yu'un Cajvaltique oy coltael .
47003018	Ja' yu'un li vu'utique mu xa macaluc jsatic ta poc' . Ja' xa jechutic jech chac c'u cha'al nen ti chch'ambe xojobal c'ac'ale , yu'un ta jch'ambetic xa slequilal yutsilal li Cajvaltique . Yu'un yantic chijlecubutic batel , jech co'ol chijc'ot jech chac c'u cha'al stuc . Ja' jech ch-abtej li Cajvaltic ti junic xchi'uc Ch'ul Espiritue .
47004001	Ja' yu'un mu xchibaj co'ntoncutic ta xcholel , yu'un ja' cabtel laj yac'buncutic Dios ta sventa ti toj ep la xc'uxubinuncutique .
47004002	Jech ta jipcutic comel li c'usi mucul ta pasel ti q'uexlal sbae . Mu'yuc ta jtunes jbijilcutic sventa chilo'lavancutic ; mu'yuc ta jyanijescutic li sc'op Diose . Ja' no'ox chcalcutic li c'usi melele , yu'un jech chcac'becutic yil scotol cristianoetic ti ja' melel c'usi chcalcutique , yu'un ta stojol Dios ta jpascutic jech .
47004003	Me mu xc'ot ta yo'nton cristianoetic li Lequil A'yej ta jcholcutique , yu'un ja' li boch'o ch'ayel chbatique , ja' yu'un macal yo'nton cha'yic .
47004004	Ti jech mu xch'unique , yu'un ja' macbil yo'ntonic yu'un li yajval banamile . Yu'un jech mu x'och xojobal ta stojolic li Lequil A'yej ta sventa li Jesucristo ti jun oyic xchi'uc Diose .
47004005	Yu'un muc jc'oplaluc jtucutic ta jcholcutic . Ja' sc'oplal stuc li Jesucristoe , ja' li Cajvaltique . Li vu'uncutique ja' no'ox chituncutic avu'unic ta sventa li Jesuse .
47004006	Yu'un li Dios ti laj yal ac'o oyuc sac osil c'alal ic' to'ox osile , ja' laj yal noxtoc ti ac'o oyuc sac osil ta co'ntontique . Yu'un jech ac'o cotquintic c'u x'elan xojobal Dios ta jtojoltic ta sventa li Jesucristoe .
47004007	Li jc'ulejaltic ac'bilutique quich'ojtic li' ta jbec'taltic ti pasbil no'ox ta lum jech chac cha'al bine , yu'un jech ac'o vinajuc ti toj yan sba svu'el stuc li Diose , ti muc ta jtsatsaluc jtuctic ti jech ic'ot ta pasele .
47004008	Ja' yu'un , ac'o me oy ep ta chop vocol chca'icutic ta jujujot , pero mu teuc tsalbil chicomcutic o . Ac'o me ep chlo'ilaj co'ntoncutic , pero mu teuc chiyalubtasuncutic o .
47004009	Ac'o me ep chquich'cutic uts'intael , pero mu'yuc comtsanbiluncutic . Ac'o me jipbiluncutic , pero mu teuc chilajcutic o .
47004010	Buyuc no'ox chibatcutic , chapal jc'oplalcutic chilajcutic ta milel jech chac c'u cha'al imilat li Jesuse . Pero vu'un ta jventacutic noxtoc chvinaj ti cuxul li Jesuse .
47004011	Yu'un ac'o me li' to cuxuluncutic , pero chapal sc'oplal chilajcutic ta milel ta scoj li Jesuse , yu'un jech xu' chvinaj ta jventacutic ti cuxul li Jesuse , yu'un li' to cuxul li jbec'talcutic ti stalel chchame .
47004012	Li vu'uncutique puru milel no'ox oy ta jtojolcutic ; yan li vo'oxuque oy ac'oplal chacuxiic .
47004013	Pero ja' jech jch'unojcutic jech chac c'u cha'al li boch'o jech la sts'iba ta sc'op Diose : “ Yu'un jch'unoj ti ja' chiscoltaun li Diose , ja' yu'un chcal ” , xi . Ja' no'ox jech chcalcutic ec li vu'uncutique .
47004014	Yu'un jna'ojcutic lec , li Dios ti la xcha'cuxes Cajvaltic Jesuse ja' no'ox jech chixcha'cuxesuncutic ec jech chac c'u cha'al la xcha'cuxes li Jesuse . Jech c'alal ta vo'oxuc co'ol chijyic'utic batel ta stojol jcotoltic .
47004015	Ja' yu'un scotol li vocol chquich'cutique ja' sventa alequilalic . Yu'un jech ep boch'otic xu' tstaic li c'uxubinel yu'un Diose , jech ep boch'otic chlic stojbeic ta vocol Dios noxtoc , jech ich'bil ta muc' chc'ot li Diose .
47004016	Jech mu xchibaj co'ntoncutic . Ac'o me yantic chlaj stsatsal li jbec'talcutique , pero li co'ntoncutique yantic ch-ayin stsatsal ta jujun c'ac'al .
47004017	Yu'un li vocol li' chquich'cutic ti jliquel no'oxe ja' chich' tal li jlequilalcutic ti mu'yuc slajebe , ti toj ech'em yutsile .
47004018	Yu'un ma'uc te batem jsatcutic yu'un li c'usi chquil ta jsatique . Ja' te batem jsatcutic yu'un li c'usi mu xquiltique . Yu'un li c'usi chquil ta jsatique oy slajeb . Yan li c'usi mu xquiltique mu'yuc slajeb o sbatel osil .
47005001	Yu'un ta jna'tic , li jbec'taltic li' quich'ojtic ti ja' jech c'otem jech chac c'u cha'al jnatic li' ta banamile , xchi'uc ti ja' jech c'otem jech chac c'u cha'al carpanae chlaj sc'oplal . Ja' yu'un oy xa yan ach' te xchapanoj Dios ta vinajel , muc pasbiluc ta sc'ob cristiano . Ja' chc'ot quich'tic o sbatel osil .
47005002	Ja' yu'un toj c'ux jvocol chca'itic ti c'alal li' to quich'oj li jbec'taltique , yu'un ja' xa chac jlap ca'itic li ach' te oy ta vinajele .
47005003	Yu'un jech ja' ta jlaptic o ; muc jeche'uc t'anal chijc'ot .
47005004	Yu'un c'alal li' to jlapojtic li jbec'taltic ti ja' jech chac c'u cha'al carpana no'oxe , toj c'ux jvocol chca'itic . Pero ma'uc yu'un mu xa jc'antic li jbec'taltic li'i , yu'un ja' ta jc'antic li c'usi mu sna' xlaje , yu'un jech ac'o c'atajuc ta ach' li c'usi sna' xlaje .
47005005	Li boch'o xchapanoj ti jech chc'ot ta pasele ja' li Diose . Ja' li boch'o yac'ojbutic xa sliquebe , ja' li Ch'ul Espiritue .
47005006	Ja' yu'un ja' spatubil co'ntontic o , ac'o me mu to xquiltic Cajvaltic ta sventa ti li' to quich'ojtic li jbec'taltique .
47005007	Pero ta sventa xch'unojel co'ntontic chijxanov batel ; ma'uc ta sventa yu'un jq'ueloj xa ta jsatic .
47005008	Pero jech oy ta co'ntontic o . Ja' yu'un ta jc'antic ti ac'o xa comuc li jbec'taltic li'i , yu'un jech xu' chbat jchi'intic o li Cajvaltique .
47005009	Ja' yu'un tsots sc'oplal chca'icutic ti lec ac'o yiluncutic li Diose , ac'o me li' to quich'oj li jbec'taltique , o me mu'yuc xa .
47005010	Yu'un jcotoltic persa chc'ot jva'an jbatic yo' bu chchapanvan li Cristoe . Yu'un jech ta jujuntal chc'ot quich'tic li stojol cabteltique , me lec , o me chopol , ja' ti c'u x'elan la jpastic xchi'uc li jbec'taltic ti sna' xlaje .
47005011	Ta sventa ti jna'ojtic xa ti tsc'an chquich'tic ta muc' li Cajvaltique , ja' yu'un persa chcac'becutic sna'ic ta jventacutic ec li cristianoetique . Li Diose xiyotquinuncutic xa , chcal ti xavotquinuncutic xa ec li vo'oxuque .
47005012	Ti jech chcale mu yu'unuc ja' no'ox chcal jc'oplal jtucutic yan velta ti lecuncutique . Ja' sventa ac'o junuc avo'ntonic ta jventacutic li vo'oxuque , yu'un jech chana'ic c'u x'elan xu' chatac'beic li boch'otic ja' no'ox tstoy sbaic ta sba sbec'talique , ti mu ja'uc tsots sc'oplal cha'yic li yut yo'ntonique .
47005013	Me quich'ojcutic chuvaj chi'ilatcutique , ja' ta sventa Dios . Me bijuncutic chi'ilatcutique , ja' sventa alequilalic .
47005014	Li epal c'uxubinel yu'un Cristoe ja' chiyic'utic sventa chac' jna'tic lec ti jun no'ox Boch'o icham cu'untic ta jcotoltique , pero jcotoltic lijchamutic ya'yel .
47005015	Ta sventa ti icham ta jventatic jcotoltique , jech muc xa cuxuluc ta sventa stuc li boch'otic cuxulique . Ja' xa cuxulic ta stojol li Cristo ti icham , ti icha'cuxi ta sventaique .
47005016	Ja' yu'un li' tana xchi'uc le' to batele muc xa ta sba sbec'taluc no'ox chcotquincutic li cristianoetique . Ta vo'onee ta sbec'tal no'ox la jq'uelbecutic li Cristoe , pero li' ta orae mu xa jechuc ta jq'uelcutic .
47005017	Ja' yu'un li boch'o oy xa ta stojol Cristoe ipas xa ta ach' . Ilaj xa sc'oplal li poco'e ; ja' xa ital li c'usitic ach'e .
47005018	Scotol le'e , chlic tal ta stojol Dios . Ja' li boch'o laj yac' co'lajuc co'nton jchi'uc ta sventa li Cristoe , xchi'uc ti laj yac'bun cabtelcutic xcholel ti ico'laj xa co'nton jchi'uctique .
47005019	Ja' ta sventa Cristo lic sco'lajes yo'nton xchi'uc cristianoetic li Diose . Mu xa ja'uc tst'ab ta yo'nton li jmultic jsa'ojtic ta stojole . Ja' yu'un laj yac'bun cabtelcutic xcholel ti ico'laj xa co'nton jchi'uctique .
47005020	Jech vu'uncutic xq'uexol Cristo c'otemuncutic . Ja' yu'un ja' chc'opoj stuc Dios ta jventacutic . Tsc'anbutic vocol ta jtojoltic , jech chijyalbutic : “ Ta sventa Cristo chajc'anboxuc vocol , co'oluc me avo'ntonic xchi'uc li Diose ” , xijyututic .
47005021	Yu'un li boch'o mu xotquin mulile jpasmulil ic'ot ta jcojtic , yu'un jech vu'utic mu'yuc jmultic lijc'ot , tuc' xa co'ntontic chijyilutic li Diose .
47006001	Ta sventa ti co'ol chi'abtejcutic xchi'uc li Diose , ja' yu'un chajc'anboxuc vocol ec : Mu me alticuc ti oy slequil yo'nton ta atojolic li Diose .
47006002	Yu'un jech yaloj li Diose : “ C'alal ja' xa yorail chaquic'ote , chca'ibot li ac'ope . C'alal ja' xa sc'ac'alil chacole , ta jcoltaot ” , xi .
47006003	Mu jc'an boch'o jsocbecutic yo'nton junuc . Yu'un mu jc'an chopol chbat sc'oplal li yabtel Dios yac'ojbuncutique .
47006004	Ja' no'ox oy ta co'nton chcac'cutic ta ilel ti ta melel vu'uncutic oy cabtelcutic ta stojol Diose . Ja' yu'un te jts'icojcutic scotol : uts'intael , vocol ta sventa mu'yuc c'usi oy cu'uncutic , at-o'nton ,
47006005	nucul , tiq'uel ta chuquel , vochvochc'optael , tsatsal abtel , yavayel , xchi'uc vi'nal .
47006006	Jech noxtoc chcac'cutic ta ilel ti tuc' co'ntoncutique , ti oy jbijilcutic ta sventa Diose , ti oy smuc'ul co'ntoncutique , ti oy slequil co'ntoncutique , ti ventainbiluncutic yu'un Ch'ul Espiritue , ti ta melel chic'anvancutique ,
47006007	xchi'uc ti melel c'usi chcalcutique , xchi'uc ti oy svu'el li Diose . Chcac'cutic persa xchi'uc li cabtejeb ac'biluncutique , ja' li stuq'uil co'ntoncutique , xchi'uc li quespadacutique , xchi'uc li jmaccutique ,
47006008	xchi'uc ta sventa me ich'biluncutic ta muc' , me mu ich'biluncuticuc ta muc' , me lec jc'oplalcutic , o me chopol jc'oplalcutic . Ac'o me cuybiluncutic ta jlo'lavanej , pero melel c'usi chcalcutic .
47006009	Ac'o me chi'albatcutic ti mu'yuc otquinbiluncutique , pero lec otquinbiluncutic . Ac'o me solel chac chamcuncutic ya'yic , pero yoquel to li' cuxuluncutic . Ac'o me chalic ti yu'un xa chiyac'bun jtoj jmulcutic li Diose , pero mu yu'unuc chismiluncutic o .
47006010	Ac'o me chalic ti chcat xa co'ntoncutique , pero scotol ora xcuxet no'ox co'ntoncutic . Ac'o me me'onuncutic chilic , pero ep xa boch'o la jpascutic ta jc'ulej . Ac'o me solel mu'yuc c'usi oy cu'uncutic , pero jtaojcutic scotol .
47006011	Corintoetic , laj xa jam lec quecutic ta atojolic . Jamal laj calboxuc scotol c'u x'elan co'ntoncutic .
47006012	Me jutuc mu'yuc c'usi la jnac' ta co'ntoncutic . Pero li vo'oxuque mu jechuc chajam lec avo'ntonic ta jtojolcutic .
47006013	Ja' lec pasbuncutic jech ec jech chac c'u cha'al lec jamal co'ntoncutic ta atojolique , yu'un jnich'naboxuc chca'icutic .
47006014	Mu me xapas abaic ta jun achi'uquic li boch'otic mu'yuc xch'unojic Diose . Yu'un mu xu' ta xchi'in sbaic xchi'uc li boch'o tuc' yo'ntone xchi'uc li boch'o mu tuc'uc yo'ntone . ¿ Me xu' chchi'in sbaic xchi'uc sac osil li ic' osile ?
47006015	¿ Me xu' co'ol c'usi tsnop xchi'uc Cristo li pucuje ? Ja' no'ox jech ec li boch'o xch'unoj Diose ¿ me xu' co'ol c'usi tsnop xchi'uc li boch'o mu'yuc xch'unoje ?
47006016	¿ Me xu' jun xch'ulna xchi'uc Dios li loc'ometic ti cuybilic ta diose ? Li vu'utique xch'ulna cuxul Dios c'otemutic , yu'un jech yaloj li Diose : “ Te chinaqui o ta stojolic , te chixanov o jchi'uc . Vu'un Diosun yu'unic chic'ot ; ja' jteclumal chc'otic o ec ” , xi ono'ox .
47006017	Jech yaloj noxtoc : “ Loc'anic me ta stojolic , voc'o abaic loq'uel ; mu me xapiquic li c'usi toj chopole , jech chaquic'oxuc ta jtojol .
47006018	Jech vu'un Atoticun chic'ot ; vo'oxuc jquerem jtseb chac'otic o ec , xi li Cajvaltic ti ech'em svu'ele . ”
47007001	Ja' yu'un vo'oxuc ti lec jc'anojoxuque , ja' jc'oplaltic ti va'ay x'elan yaloj li Diose . Jech tsc'an ac'o me jq'uel jbatic ta sventa li c'usi tsoques jbec'taltic xchi'uc co'ntontique . Ja' tsc'an chijlecubutic o batel ta sventa ti quich'ojtic xa ta muc' li Diose .
47007002	Scotoluc me avo'nton tuc'ulanic li c'usi chcalcutique . Me junuc mu'yuc boch'o chopol c'usi la jpasbecutic . Me junuc mu'yuc boch'o la jsocbecutic yo'nton , xchi'uc mu'yuc boch'o la jlo'lacutic ta mucul .
47007003	Mu yu'unuc ta jtic'cutic amulic ti jech chcale . Calojboxuc xa lec ti oyoxuc ta co'ntone . Me chachamique , ac'o chamcun ec ; me cuxuloxuque , ac'o cuxicun ec .
47007004	Solel lec jamal co'nton ta atojolic ; toj jun co'nton avu'unic . Lec la jta spatubil co'nton avu'unic ; bats'i toj xcuxet no'ox co'nton , ac'o me toj ep li jvocole .
47007005	Yu'un c'alal livul li' ta Macedonia banamile , me jutuc mu'yuc bu la jcux o ta uts'intael ; buyuc no'ox oyuncutic , toj ep jvocolcutic . Me oyuncutic ta spat , oy tsots uts'intael ; me oyuncutic ta yut , oy ep c'op o'nton .
47007006	Pero li Dios ti stalel tsmuq'uibtasbe yo'nton li boch'otic chat yo'ntone , la smuq'uibtasbun co'nton ta sventa ti ital li Titoe .
47007007	Pero ma'uc no'ox imuq'uib co'nton ta sventa ti ivule ; ja' ta sventa ti toj jun no'ox yo'nton ital avu'unic li vo'oxuque . Vul yalbuncutic scotol ti chavat avo'ntonic cu'uncutique , ti ep cha'oq'uique , ti bats'i jun avo'ntonic ta jtojole . C'alal laj ca'ay scotol jech chac le'e , ech'em to laj yac'bun xcuxetel co'nton .
47007008	Ac'o me laj avat avo'ntonic ta sventa li jcartae , pero mu xa xlo'ilaj co'nton . Ac'o me oy to'ox bu vocol laj ca'ay c'alal laj quil ti laj avat avo'ntonic cu'un jayibuc c'ac'ale ,
47007009	pero li' ta orae xcuxet no'ox co'nton . Ma'uc xcuxet co'nton ti laj cac' avat avo'ntonique . Ja' xcuxet co'nton ti laj asutes avo'ntonic ta sventa li at-o'nton laj ava'yique . Yu'un ja' laj avat avo'ntonic ta sventa li Diose , jech mu'yuc boch'o isoc o ta sventa ti c'usi la jts'ibaboxuc tale .
47007010	Yu'un li boch'o ch-ac'bat yat yo'nton yu'un Diose ja' sventa tsutes yo'nton , yu'un jech chcol . Yan li at-o'nton sventa no'ox banamile ja' no'ox sventa ch'ayel .
47007011	Q'uelo avilic c'usi lec laj ataic ta sventa ti ja' laj yac' avat avo'ntonic li Diose . Yu'un oy xa ta avo'ntonic xchapanel li c'ope ; chac'anic ti mu'yuc amul chacomique ; la'ilinic yu'un li mulile ; oy xi'el laj ava'yic ; laj avat avo'ntonic cu'uncutic ; toj tsots sc'oplal laj ava'yic ti ac'o lecubuc scotole . Ja' jun tojobtasel laj ava'yic . Ta sventa scotol le'e ja' svinajeb ti mu'yuc amulic ta sventa li c'usi c'otem ta pasel ta atojolique .
47007012	Ja' yu'un , li carta la jts'ibaboxuc tale ma'uc no'ox ta sventa li boch'o staoj smule , xchi'uc ma'uc no'ox ta sventa li boch'o staoj smul ta stojole . Ja' sventa ac'o vinajuc lec ta atojolic xchi'uc ta stojol Dios ti ta melel jun avo'ntonic ta jtojolcutique .
47007013	Le'e ja' mero spatubil co'ntoncutic ic'ot avu'unic . Pero ech'em to ital xcuxetel co'ntoncutic ta sventa ti toj xcuxet no'ox yo'nton ital ec li Titoe , yu'un toj jun yo'nton avu'unic acotolic .
47007014	Ti c'u x'elan toj jun co'nton laj calbe ac'oplalic li Titoe , jech ic'ot o ; muc nacauc xcac'be jba q'uexlal . Jech chac c'u cha'al melel scotol li c'usitic laj calboxuc tale , ja' no'ox jech melel scotol c'u x'elan laj calbecutic ac'oplalic li Titoe .
47007015	Ech'em to chasc'anoxuc li Tito c'alal cht'ab ta yo'nton ti lec xach'unic c'usi chavich'ic albele , xchi'uc ti c'u x'elan lec ch'ambil ic'ot avu'unic c'alal ic'ot ta atojolique , ti lec laj avich'ic ta muq'ue .
47007016	Xcuxet no'ox co'nton ec ti xu' ta jpat lec co'nton ta atojolique .
47008001	Li' ta orae quermanotac , ta jc'an chacalbotcutic ti ivinaj xa slequil yo'nton Dios ta stojolic li jujutsob jch'unolajeletic li' ta Macedonia banamile .
47008002	Yu'un c'alal ja'o oy ep svocolique , yo'to ital ep xcuxetel yo'ntonic . C'alal ja'o ipasic ta me'on ta scoj li vocole , yo'to i'ayin ep slequil yo'ntonic .
47008003	Yu'un laj quil jtuc ti scotol yo'nton laj yaq'uic ti c'u yepal xu' yu'un jujunique . Bats'i ep laj yaq'uic ; solel ijelov to ti bu c'alal yipal yu'unique .
47008004	Ja' stuquic lic sc'anbicun vocol me xu' chcac'be spasic li jun abtel sventa tscoltaic li yantic yu'untac Diose .
47008005	Toj ech'em ep laj yaq'uic jech chac c'u cha'al jnopojcutique . Yu'un ba'yuc laj yac' sbaic ta stojol li Cajvaltique ; ts'acal laj yac' sbaic ta jtojolcutic ec jech chac c'u cha'al tsc'an li Diose .
47008006	Ja' yu'un la jc'anbecutic vocol Tito ti ac'o tal svu'es stsobel jech chac c'u cha'al la sliques te ta atojolique , ti ta yutsil avo'nton laj aliquesique .
47008007	Yu'un li vo'oxuque ataojic xa scotol . Oy xch'unojel avo'ntonic , lec xu' avu'un chac'opojic , oy lec abijilic , oy ta avo'nton chapasic scotol , xchi'uc laj xa achanic c'anvanej ta jventacutic . Ja' yu'un ja'uc me jech ep slequil avo'ntonic ta stsobel noxtoc li coltael chavaq'uique .
47008008	Mu yu'unuc ta jpasoxuc ta mantal . Ja' no'ox ta jc'an ta jq'uel me oy ta avo'nton chacoltavanic , xchi'uc me ta melel chac'anvanic ec li vo'oxuque .
47008009	Yu'un xavotquinbeic xa c'u x'elan slequil yo'nton li Cajvaltic Jesucristoe . Li stuque toj c'ulej , pero la spas sba ta me'on , yu'un jech vu'utic la yac'butic jc'ulejaltic .
47008010	Chacalboxuc ava'yic li c'usi lec ac'o apasique . Li vo'oxuque ba'yuc laj aliquesic stsobel li taq'uine ; ech' jabil no'ox laj aliquesic . Ma'uc no'ox laj anopic jutuc ti chapasique ; scotol avo'ntonic laj aliquesic o .
47008011	Ja' yu'un tsc'an chavu'esic o spasel . Jech chac c'u cha'al oy ta avo'ntonic chac'an chapasic ox ta anile , ja' jech oyuc ta avo'ntonic vu'esic ta ora noxtoc , ja' ti c'u yepal c'usi oy avu'unic jujunoxuque .
47008012	Yu'un me yutsil co'nton chcac'tic jech chac c'u cha'al yepal oy cu'untique , lec tsacbil chc'ot . Yu'un mu ja'uc chisc'anbutic li c'usi mu'yuc cu'untique .
47008013	Ti jech chacalboxuque , mu yu'unuc ta jc'an ja' ac'o staic ep c'usi oy yu'unic , yu'un jech vo'oxuc abul aba chacomic . Ja' no'ox ta jc'an ti co'oluc mu'yuc avocol acotolique .
47008014	Yu'un li' ta orae oy ep c'usi oy avu'unic li vo'oxuque , jech ac'o tunuc yu'unic ec li boch'o mu'yuc c'usi oy yu'unique . C'alal me ja'o oy ep c'usi oy yu'unic eq'ue , xu' chayac'boxuc ec ti c'alal ja'o vo'oxuc mu'yuc c'usi oy avu'unique . Yu'un jech co'ol oy c'usi oy avu'unic .
47008015	Ja' jech chc'ot jech chac c'u cha'al ts'ibabil ta sc'op Diose : “ Li boch'o ep la stsobe mu'yuc spas sobrail yu'un . Li boch'o mu'yuc ep la stsobe mu'yuc c'usi sc'an laj ya'ay ” , xi ts'ibabil .
47008016	Coliyal Dios ti laj yac'be ta yo'nton Tito jech chac c'u cha'al co'nton ta atojolique .
47008017	Jech la xch'un ti c'alal laj calbe ac'o taluque . Pero ta sventa noxtoc ti te oy yo'nton ta atojolique , jech stuc la snop ti chtal sq'ueloxuque .
47008018	Ja' chcac'becutic xchi'in tal jun jch'unolajel ti lec sc'oplal yu'un scotol steclumal Cristoe , ti otquinbil ti ja' yabtel xcholel li Lequil A'yej ta sventa Cajvaltique .
47008019	Jech noxtoc ja' t'ujbil yu'un steclumal Cristo sventa ta jchi'in batel c'alal chbat cac' li taq'uin chatsobic ti la jliquescutic stsobel ta atojolic sventa ch-ich'at ta muc' li Cajvaltique , xchi'uc sventa chvinaj ti oy slequil co'ntontique .
47008020	Yu'un jech mu'yuc boch'o xu' chisa'bun jmulcutic ta sventa li smoton Dios chquich'cutic batele , yu'un ep li taq'uin chbat cac'cutique .
47008021	Yu'un ta jc'an lec tuc' ac'o batuc scotol li c'usitic ta jpase . Ma'uc no'ox ta jc'an lec chil li Diose ; ja' ta jc'an lec chil noxtoc li cristianoetique .
47008022	Jech noxtoc ta xcac'becutic xchi'inic tal jun jch'unolajel ti ep xa ta velta quilojbecutic c'u x'elan yo'ntone , xchi'uc ti xcotquincutic xa lec ta sventa c'usitic tspase . Li' ta orae solel oy ta yo'nton chtal , yu'un toj jun yo'nton cha'ay ta aventaic .
47008023	Yan li Titoe xana'ic ti ja' jchi'ile xchi'uc ti co'ol li'abtejcutic te ta atojolique . Jech noxtoc li chib quermanotic ta xchi'in tale , xana'ic xa ti ja' t'ujbilic yu'un steclumal Cristoe , lec ich'bil ta muc' Cristo ta sventaic .
47008024	Ja' yu'un aq'uic me ta ilel ti ac'anojic li quermanotic te chtalique , yu'un jech tsna'ic scotol li jujutsob jch'unolajeletic bu liquemic tale . Xchi'uc jech mu alticuc chc'ot ti lec caloj ac'oplalique .
47009001	Ta sventa li scoltael yan yu'untac Diose , mu xa persauc ta jts'ibaboxuc tal ,
47009002	yu'un xcotquin xa ti oy slequil avo'ntonique . Jech scotol co'nton laj calbe ac'oplalic li jch'unolajeletic li' ta Macedonia banamile . Laj calbeic ti ech' jabil no'ox chapaloxuc chavaq'uic coltael , vo'oxuc ti te oyoxuc ta Acaya banamile . C'alal laj ya'yic ti toj jun avo'nton chapasique , jech ep boch'otic ic'ot ta yo'nton tspasic ec .
47009003	Ja' yu'un ta jtac tal ta atojolic li oxib quermanotique , yu'un jech mu alticuc chc'ot ti toj jun co'nton laj calbecutic ac'oplalic li jch'unolajeletique , yu'un jech chapal avu'unic jech chac c'u cha'al calojcutic ac'oplalique .
47009004	Yu'un me la jchi'in tal jayibuc jch'unolajeletic li' ta Macedonia banamile , vu'un chcac'be jba q'uexlal me mu'yuc chapal avu'unique . Ma'uc chcal ti vo'oxuc chaq'uexovique , yu'un scotol co'nton calojbe ac'oplalic li jch'unolajeletic li'i .
47009005	Ja' yu'un la jnop ti ja' lec ta jtac jelovel tal li quermanotique yu'un jech chchapaj avu'unic li taq'uin ti avaloj chatsobique . Jech chvinaj ti yutsil avo'nton laj anop atuquic chavaq'uique , ti muc vu'ucun la jsujoxuque .
47009006	Na'ic me , li boch'o jutuc no'ox tsts'une jutuc no'ox tsc'aj . Li boch'o ep tsts'une ep tsc'aj .
47009007	Jech jujunoxuc aq'uic ti c'u yepal chloc' ta avo'ntonique . Mu me ta chibeteluc ; mu me ta sujeluc xavaq'uic . Yu'un ja' chc'anat yu'un Dios li boch'o xcuxet no'ox yo'nton chaq'ue .
47009008	Yu'un li Diose xu' yu'un chayepajesboxuc scotol li c'usitic yac'ojboxuque . Jech ch-epaj li c'usi oy avu'unique ; mu'yuc c'usi yan sc'an avu'unic . Jech xu' avu'un chapasilanic o lequil abtel .
47009009	Yu'un jech ts'ibabil ta sc'op Dios : “ La svoc' li c'usi oy yu'une , laj yac'be me'onetic ; li slequil stuq'uil yo'ntone mu xlaj sc'oplal o sbatel osil ” , xi ts'ibabil .
47009010	Li Dios ti chac'be sts'unubal c'usi chich' ts'unele , xchi'uc ti ja' chac' c'usitic chich' ve'ele , ja' chayac'boxuc , chayepajesboxuc noxtoc li c'usi chats'unic ta stojole , xchi'uc chayepajesboxuc sat li c'usitic chapasic ta slequil yutsil avo'ntonique .
47009011	Jech jc'ulej chac'otic ta sventa scotol , jech ech'em to ch-ayin yutsil avo'ntonic . Ta sventa li yutsil avo'ntonique , ep chlic yich' tojbel ta vocol Dios , yu'un chquich'cutic batel li coltael chavaq'uique .
47009012	Ta sventa li coltael chquich'beic batele , ma'uc no'ox tsta c'usi sc'an yu'unic li boch'otic voc'bilic yu'un Dios ti oy svocolique ; ja' sventa ep chich' tojbel ta vocol noxtoc li Diose .
47009013	Ta sventa li coltael tstaique , chlic yalbeic slequilal Dios ta sventa ti lec chach'unic c'usi chal li Lequil A'yej ta sventa Cristoe , xchi'uc ta sventa ti toj ep yutsil avo'ntonic ta stojolique xchi'uc ta stojol li yantique .
47009014	Jech tsc'opanic Dios ta atojolic , yu'un toj ep sc'anojoxuc ta sventa ti ep slequil avo'ntonic laj yac'boxuc li Diose .
47009015	Bats'i coliyal Dios ti mu xlaj ta alel c'u yepal li matanal yac'ojbutique .
47010001	Vu'un Pabloun . Ta sventa smuc'ul yo'nton , yutsil yo'nton Cristo ta jc'anboxuc vocol ta atojolic , vo'oxuc ti oy chavalic ti biq'uit cac'oj jba c'alal te oyun ta atojolique , ti ja' toj tsots ta jpas jba c'alal nom oyune .
47010002	Jech avocolicuc mu me xavaq'uic ti tsots chc'ot jpas jba c'alal chic'ot ta atojolique . Yu'un jnopoj ti tsots chc'ot jpas jba ta stojol li boch'otic chal ti ja' no'ox jech ta jpas jech chac c'u cha'al tspas li cristianoetique .
47010003	Ta melel cristianouncutic no'ox , pero muc ja'uc jech ta jtsatsal jtuccutic ta jpascutic c'op jech chac c'u cha'al tspas li cristianoetique .
47010004	Li cabtejebcutic sventa ta jpascutic o c'ope ma'uc sventa cristiano ; ja' ta sventa svu'el li Diose . Yu'un jech xu' ta jlilincutic , ta jlajesbecutic sc'oplal sbijilic , srazonic li boch'otic bij scuyoj sbaique .
47010005	Jech mu'yuc stu chcom o li c'usi chapal yu'unique xchi'uc li stoyobbailic ti ja' tsmac ta be yotquinel li Diose . Jech xu' ta jlajesbecutic yip scotol li c'usi tsnopique , yu'un jech xu' chlic xch'unic li Cristoe .
47010006	Chapaluncutic xa chcac'becutic stoj smul li boch'otic mu xch'unic mantale , ti me vo'oxuc lec chach'unic c'usi chacalbotcutique .
47010007	Li vo'oxuque ta sba no'ox chaq'uelic . Li boch'otic chayalboxuc ti ja' yu'untac Cristoe , na'ic me , li vu'uncutique ta melel vu'uncutic mero yu'ununcutic li Cristoe .
47010008	Ac'o me oy bu xco'laj xchi'uc ta jtoy jba ta sventa ti ech'em chbat yalel cu'un ti oy cabtele , mu xiq'uexov o . Yu'un melel ac'bilun cabtel sventa ta jtsatsubtasoxuc , ma'uc sventa ta jsoquesoxuc .
47010009	Yu'un jech mu me xanopic ti ja' no'ox ta jsibtasoxuc ti jech chacalboxuc tal ta cartae .
47010010	Yu'un oy boch'o chal ti ja' no'ox toj tsots , toj ech'em chbat cu'un li c'usi ta jts'iba ta jcartae . Yan ti c'alal te oyun ta atojolique , mu'yuc yip li jc'ope ; mu'yuc stu li c'usi chcale .
47010011	Pero li boch'o jech chale ac'o me sna' lec . Ti c'u x'elan chic'opoj tal ta carta c'alal nom oyune , ja' no'ox jech chc'ot jc'opan ti c'alal te oyun ta stojole .
47010012	Li vu'uncutique ma'uc ta jchancutic , ma'uc jech co'ntoncutic jech chac c'u cha'al li boch'otic ja' no'ox chal sc'oplal stuquique . Yu'un stuquic no'ox chal sc'oplalic , stuquic no'ox chac' sbaic ta ich'el ta muc' ; mu'yuc smelol li c'usi tspasique .
47010013	Yan li vu'uncutique mu ja'uc ta jtoy jba jchi'ucutic ti bu mu ja'uc jventacutique . Ja' no'ox chcalcutic ti bu c'alal laj yac'bun jventaincutic li Diose . Yu'un jech la sc'an Dios ti lic'otcutic to te c'alal yo' bu oyoxuque .
47010014	Muc jeche'uc ta jcuy ta cabtelcutic ti bu muc ja'uc te c'alal ac'biluncutique . Mu yu'unuc mu'yuc xi'aycutic te ta atojolic ; ja' vu'uncutic ba'yuc te ay jcholboxuc li Lequil A'yej ta sventa Cristoe .
47010015	Mu ja'uc no'ox ta jtoy jbacutic ta sventa yabtel yan . Li vu'uncutique ja' no'ox ta jmalacutic ti ac'o ch'ianic lec ta xch'unel li Cristoe , yu'un jech chmuq'uib lec cabtelcutic ta atojolic , yu'un ja' te c'alal jventainojcutic .
47010016	Ts'acal chbat jcholcutic Lequil A'yej noxtoc ta stojol li jnaclumetic ta jelovel to yo' bu oyoxuque . Ma'uc chbat jventainbecutic yabtel yantic ; ma'uc ta jtoy jba jchi'uccutic ti bu mu ja'uc cabtelcutique , ti cholbil xa ono'ox ya'yique .
47010017	Li boch'o chal ti lec xu' yu'une , ac'o yal ti xu' yu'un ta sventa li Cajvaltique .
47010018	Yu'un li boch'o lec chal sc'oplal stuque muc vu'emuc yu'un ; ja' vu'em yu'un li boch'o lec sc'oplal ta sventa Cajvaltique .
47011001	Lec ti oyuc c'uxi ats'icbicun jutuc ec ti chcal jbolil jtuque ; avocolicuc ts'icbicun jutuc .
47011002	Ti jech toj juteb co'nton ta atojolique ja' ta sventa li Diose . Yu'un jun no'ox vinic laj cac' amalinic ya'yel , ja' yu'un tsots sc'oplal chca'ay ti chc'ot jva'anoxuc ta stojol Cristo jech chac c'u cha'al jun tojol tsebe .
47011003	Ja' chixi' me chalo'laatic jech chac c'u cha'al ilo'laat yu'un chon li Evae , yu'un toj bij c'u x'elan ilo'lavan li chone . Jech chlic yanijuc avo'ntonic , mu xa junuc avo'ntonic ta stojol li Cristoe .
47011004	Yu'un c'alal oy boch'o yan chc'ot yalboxuc sc'oplal Jesús ti mu xco'laj xchi'uc jech chac c'u cha'al laj calboxuque , o me chayalboxuc sc'oplal Ch'ul Espíritu ti mu xco'laj xchi'uc jech chac c'u cha'al sc'oplal li Ch'ul Espíritu avich'ojique , o me chayalboxuc yan lequil a'yej ti mu xco'laj xchi'uc li Lequil A'yej ach'unojique , ja' lec chava'yic .
47011005	Pero li vu'une mu'yuc bu biq'uit c'otemun yu'unic chca'ay li muc'tiquil jcholc'opetic avich'ojic ta muq'ue .
47011006	Ac'o me jeche' no'ox xi'alet chic'opoj chavilic , pero ta jbijile mu jechucun . Yu'un laj xa cac'boxuc lec avilic , laj xa avotquinic lec ta sventa scotol c'usi la jpas .
47011007	¿ Me ja' jmul ic'ot avu'unic ti biq'uit laj cac' jba ta atojolic , yu'un vo'oxuc muc' lac'otic ta sventa ti mu'yuc c'usi la jc'anboxuc c'alal la jcholboxuc Lequil A'yej yu'un Diose ?
47011008	Yu'un ja' la jpojbe staq'uinic ya'yel li yantic steclumal Cristoe , yu'un la jtsac li coltael laj yac'bicun c'alal te li'abtej ta atojolique .
47011009	C'alal te oyun ta atojolique , oy jvocol ta sventa c'usitic itun cu'un , pero mu'yuc laj cac' avicatsic . Li c'usi mu'yuc cu'une ja' ay yac'bicun li jch'unolajeletic ta Macedonia banamile . Yu'un oy ta co'nton mu jc'an xcac' avocolic . Ja' jech co'nton o ta jpas batel .
47011010	Melel xcal ta sventa li Cristo ti li' oy ta jtojole , ta scotol li avosilalic ta Acayae mu'yuc boch'o xu' chisloq'uesbun li c'usi toj lec chca'ye .
47011011	¿ C'u yu'un ti jech ta jpase ? ¿ Me yu'un mu'yuc jc'anojoxuc ? Sna'oj Dios ti lec jc'anojoxuque .
47011012	Li c'usi ta jpase jech ta jpas o batel . Yu'un jech mu xcac' spas c'usi tsc'an yo'ntonic li boch'otic ja' no'ox tsa'ic c'u x'elan tscuy sbaic ta jcholc'ope , ti tsc'an tsco'lajes sbaic jech chac c'u cha'aluncutique .
47011013	Yu'un li stuquique ja' jlo'lavanej jcholc'opetic , j'eleq'uetic no'ox . Yajtacbolaltac xa Cristo scuyoj sbaic yilel .
47011014	Mu me xch'ay avo'ntonic yu'un . Yu'un li banquilal pucuje toj lec sna' sc'atajes sba ec ; xco'laj xa xchi'uc yaj'almantal Dios tscuy sba .
47011015	Ja' yu'un ma'uc toj labal sba me ja' xa yabtelic xcholel c'usi tuc' yilel ec li j'abteletic yu'une . Yu'un ti c'u x'elan tspasique ja' jech chich' stojolic .
47011016	Chacalboxuc yan velta , mu me xanopic ti bolun , ti mu'yuc jbijile . Pero me chanopic ti bolune , jechuc ; yu'un jech xu' ta jtoy jba jutuc ec .
47011017	Yu'un ti c'u x'elan chic'opoj tal li'i , mu jechuc jech chac c'u cha'al tsc'an li Cajvaltique . Ja' jech chic'opoj jech chac c'u cha'al li boch'o bolique , yu'un jech xu' ta jtoy jba jutuc ec .
47011018	Ta sventa ti ep boch'otic tstoy sbaic ta sventa sbec'talique , jech xu' ta jtoy jba jutuc ec .
47011019	Yu'un te ats'icojic ti tstoy sbaic li boch'otic bolique , vo'oxuc ti toj bijoxuque .
47011020	Toj lec sts'ic avu'unic li boch'o chasmozoinoxuque , li boch'o chaslajesboxuc c'usitic oy avu'unique , li boch'o chayelc'anoxuque , li boch'o tstoy sbaic ta atojolique , xchi'uc li boch'o chasmajboxuc asatique .
47011021	Ac'o me ja' jq'uexlalcutic ya'yel , yu'un li vu'uncutique xco'laj xchi'uc mu'yuc c'usi xu' cu'uncutic ta sventa ti mu jechuc la jpascutic ta atojolique . Pero me tstoy sbaique , xu' ta jtoy jba ec . Li'i ja' jech chic'opoj jech chac c'u cha'al li boch'o bolique .
47011022	Ja' hebreoetic , pero hebreoun ec . Ja' israeletic , pero israelun ec . Ja' smomnich'nabtac Abraham , pero smomnich'onun Abraham ec .
47011023	Ja' yajtuneltac Cristo scuyoj sbaic , pero li vu'une mero yajtunelun Cristo , yu'un vu'un ech'em tsots abtejemun . Li'i ja' jech chic'opoj jech chac c'u cha'al li boch'o bolique . Yu'un li vu'une ep ta velta quich'oj nucul , ep ta velta ochemun ta chuquel . Ep ta velta chapal sc'oplal chquich' milel .
47011024	Vo'ob velta laj yac'bicun nucul li judioetique ; balunlajuneb xcha'vinic ( 39 ) ta moj laj yac'bicun jujun velta .
47011025	Oxib velta laj quich' majel ta te' . Jun velta laj quich' ac'bel ton . Oxib velta ivoc' barco ti c'alal te tiq'uilune . Jun c'ac'al xchi'uc jun ac'ubal te xicajet ta natil nab .
47011026	Ep ta velta nomtic lixanov . Toj xi'bal sba snojelal uc'umetic la jta . Colel xa licol ta milel yu'un j'eleq'uetic xchi'uc jchi'iltac ti jun jlumal jchi'uque xchi'uc li yanlum cristianoetique . Ta buyuc no'ox chibat , toj xi'bal sba c'usi ta jta , me ta lumetic , me ta xocol banamil , me ta nab , o me ta stojol li boch'o jch'unolajeletic ta alele .
47011027	Jech noxtoc toj ep jvocol ta tsatsal abtel , toj ep lubel , ep yavayel , ep vi'nal xchi'uc taqui-o'nal . Oy ep c'ac'al te quipanoj jba o . Toj ep jvocol ta sic ; oy bu jeche' t'analun o .
47011028	Oy to ep c'usitic yan . Jujun c'ac'al toj ep slo'il co'nton ta sventa li steclumal Cristoe .
47011029	Me oy boch'o ch-alube , chi'alub chca'ay ec . Me oy boch'o tsocbat yo'ntone , toj chopol chc'ot co'nton .
47011030	Me persa to chcal li c'usi sventa xu' ta jtoy jbae , ja' no'ox chcal ti bu lec xvinaj ti mu'yuc c'usi xu' cu'un jtuque .
47011031	Li Diose , ja' li Stot Cajvaltic Jesucristo ti ich'bil o ta muc' sbatel osile , sna'oj ti ja' melel scotol c'usi chcale , ti mu'yuc chi'epalc'opoje .
47011032	C'alal te oyun ta lum Damascoe , li ajvalil ti ventainbil yu'un li muc'ta ajvalil Aretase laj yac' ta chabiel lec li lume , yu'un jech xu' chistsaquicun .
47011033	Pero chechbil liyal ta jun muc' ta moch ta sventanail li coralton yu'un lume , jech licol loq'uel ta sc'obic .
47012001	¿ C'usi ta jtatic o me ta jtoy jbatique ? Ta melel mu'yuc c'usi ta jtatic . Pero ta jc'an chacalboxuc ava'yic c'usi toj lec laj yac' ta ilel , c'usi laj yac' ta otquinel li Cajvaltique .
47012002	Oy xa ta xchanlajunebal ( 14 ) jabil xcotquin lec ti oy jun vinic yich'oj ta muc' Cristoe , i'ic'at muyel ta mero yutil vinajel . Mu jna' me i'ic'at muyel xchi'uc sbec'tal , o me mo'oj . Ja' sna' stuc li Diose .
47012003	Ta jna' lec ti i'ic'at muyel c'alal to ta lequilale , pero mu jna' me xchi'uc sbec'tal , o me mo'oj . Ja' no'ox sna' stuc li Diose . Oy c'usi toj lec laj ya'ay tal , pero mu xu' yu'un chal jun cristiano .
47012004	
47012005	Xu' ta jtoy jba o ya'yel ta sventa ti jech ic'ot ta pasele . Pero ta jtuque mu'yuc c'usi xu' ta jtoy jba o ; ja' no'ox chcal ti mu'yuc c'usi xu' cu'une .
47012006	Pero me ta jc'an ta jtoy jbae , muc ta sventauc no'ox jbolil , yu'un melel li c'usi chcale . Pero ta jpajes jba , yu'un naca me oy boch'o tsnop ti ech'em to xu' cu'un jech chac c'u cha'al yilojicune xchi'uc jech chac c'u cha'al ya'yojique .
47012007	Pero ti c'u cha'al muc toj muc'uc chcac' jba ta sventa li c'usi toj jun yutsil li'ac'bat quile , jech li'ac'bat tsots vocol ta jbec'tal . Ja' yabtejeb li banquilal pucuje ; ja' laj yilbajinun . Ti jech ic'ot ta pasele , yu'un jech mu ech'emuc muc' chic'ot .
47012008	Oxib velta xivocolet ta stojol Cajvaltic , yu'un ac'o sloq'uesbun li jvocole .
47012009	Pero li Cajvaltique jech laj yalbun : “ Xu' no'ox avu'un ta sventa li coltael chacac'bote . Ta sventa ti mu'yuc tsotsote , ja' jech xu' chbat vinajuc o lec li jvu'ele ” , xiyutun . Jech xcuxet no'ox co'nton ti mu'yuc jtsatsale , yu'un jech li' chcom o ta jtojol svu'el li Cristoe .
47012010	Ja' yu'un , ta sventa ti c'uxun ta yo'nton li Cristoe , jech xcuxet no'ox co'nton ti mu'yuc c'usi xu' cu'une , ac'o me chquich' labanel , me mu'yuc c'usi oy cu'un , me chquich' uts'intael , me toj ep jvocol ta sventa li Cristoe . Ta sventa ti mu'yuc jtsatsale , ja' oy lec jtsatsal ; ep c'usi xu' cu'un .
47012011	Laj xa jpas jba ta bol ec , yu'un la jtoy jba . Pero vo'oxuc laj asujicun ti jech ta jpase , yu'un sc'oplal vo'oxuc chavalbicun lec jc'oplal . Muc vu'ucun toj biq'uitun yu'unic li muc'tiquil yajtacbolaltac Jesús avich'ojic ta muq'ue , ac'o me ta melel mu'yuc c'usi xu' cu'un ta jtuc no'ox .
47012012	Yu'un li vu'une ta smuc'ul co'nton laj cac' lec ta ilel ta atojolic ti vu'un yajtacbolalun Jesuse . Ma'uc no'ox laj cac' ta ilel ta sventa cabtel ; la jpasbe ep sq'uelubil stsatsal Dios noxtoc , jech ivinaj ti vu'un yajtacbolalun Cristo ta melele .
47012013	¿ Me oy bu vo'oxuc muc xaquich'oxuc lec ta muc' jech chac c'u cha'al la jpasbeic li yantic steclumal Cristoe ? Ta melel ja' no'ox vo'oxuc ti mu'yuc xacac'boxuc ol avicatsic c'alal li'abtej ta atojolique . Pasbicun perdón ta sventa le'e .
47012014	A'yo ava'yic , chapalun xa sventa chtal jq'ueloxuc yoxibal velta . Jech co'nton o ti mu'yuc chcac' avocolic ta sventa c'usi chtun cu'une . Yu'un ma'uc chtal jsa' c'usi oy avu'unic ; ja' vo'oxuc atuquic chtal jsa'oxuc . Yu'un ma'uc nich'naletic tsa'be c'usi chtun yu'un li stot sme'ique ; ja' totil me'il tsa'be c'usi chtun yu'un li yol xnich'onique .
47012015	Li vu'une scotol co'nton xu' ta jlajes jba ta aventaic , ac'o me te chlaj o c'alal ta jbec'tal ta sventa alequilalic li vo'oxuque , yu'un bats'i ech'em jc'anojoxuc , ac'o me jutuc c'anbilun li vu'une .
47012016	Li vu'une mu'yuc xacac'boxuc ol avicatsic , pero oy bu chavalic ti toj manyaun , ti lec jna' c'u x'elan la jlo'laoxuc ta mucule .
47012017	¿ Me chanopic ti ja' te la jlo'laoxuc o ta sventa junuc li quermanotic la jtac tal ta atojolique ?
47012018	La jc'anbe vocol Tito ti ac'o tal scoltaoxuque , pero laj cac'be xchi'in tal jun quermanotic . ¿ Me chanopic ti ja' la spas manya li Titoe ? ¿ Me mu xana'ic ti co'ol co'ntoncutic , ti co'ol c'usi ta jnop jchi'uque ?
47012019	¿ Me chanopic noxtoc ti yu'un ta jpoj jbacutic ti jech chcale ? Li vu'uncutique ta stojol Dios xchi'uc ta stojol Cristo chic'opojcutic . Scotol li c'usi laj calboxuc , vo'oxuc ti lec jc'anojoxuque , ja' sventa ac'o tsatsubanic ta stojol Dios .
47012020	Yu'un ja' chixi' me mu jechuc chc'ot jtaoxuc jech chac c'u cha'al ta jc'ane , yu'un mu jechuc chavilicun ec jech chac c'u cha'al chac'anique . Ja' chcat co'nton me yoquel chacontrain abaic , me chati'-o'nta abaic , me chavilinta abaic , me chavoq'uilan abaic , me chasa'ilanbe aba amulic , me chalo'ilta abaic , me chatoy abaic , xchi'uc me solel mu'yuc amelol ajamic chc'ot jtaoxuque .
47012021	C'alal chic'ot ta atojolique , chcat co'nton me chac' q'uexovcun avu'unic li Diose , xchi'uc me persa chc'ot coc'ta li boch'otic vo'one ono'ox lic sa' tal smulique , me yoquel mu'yuc sutesoj o yo'ntonic ta sventa li c'usitic chopole , me mu'yuc scomtsanojic o li mulivajele xchi'uc li c'usitic tsc'an sbec'talique .
47013001	Li'i ja' xa yoxibal velta ti chtal jq'ueloxuque . Li c'op tsc'an chapanele , ta chib oxib testigo no'ox xu' chchapaj .
47013002	Laj calboxuc ono'ox ava'yic c'usi chc'ot ta pasel , pero ta jts'ibaboxuc tal yan velta jech chac c'u cha'al laj ono'ox calboxuc c'alal ay jq'ueloxuc xchibal veltae . Jech laj calboxuc : “ Li boch'otic oy ono'ox smulique xchi'uc li yantic ti chlic sa' smulique , me jech tspasic o c'alal chital yan veltae , mu'yuc xa ta jts'icbeic ” , xacutoxuc .
47013003	Yu'un chac'an ono'ox chaq'uelic me ta melel ja' Cristo chc'opoj ta jventae . Pero li Cristoe mu c'unuc tspas ta atojolic ; chac' ta ilel lec ta atojolic ti tsots svu'ele .
47013004	Ta melel mu'yuc stsatsal ti c'alal ijoc'anat ta cruze , pero tana cuxul ta sventa svu'el li Diose . Ja' no'ox jech ec li vu'uncutique mu'yuc jtsatsal chi'ilatcutic , pero ta sventa ti jun c'otemuncutic xchi'uque , co'ol cuxuluncutic ta sventa svu'el Dios ta atojolic .
47013005	Nopo lec ava'ay atuquic me jun avo'nton ach'unojique ; a'yo lec aba ava'ay atuquic c'u xa'elanic . Tsc'an chana'ic me ta melel te oy ta atojolic li Cristoe , o me solel mu'yuc o .
47013006	Ta jch'un ti chlic ana'ic ti mu nacauc chcalcutic ti li' oy Cristo ta jtojolcutic li vu'uncutique .
47013007	Ta jc'opancutic Dios ta atojolic ti mu me xc'ot ta pasel c'usi chopol avu'unique . Yu'un ma'uc ta jc'an lec ac'o ilatcuncutic li vu'uncutique . Ja' ta jc'ancutic ti ac'o apasic c'usi lec li vo'oxuque , yu'un jech lec cha'ilatic , ac'o me vu'uncutic mu'yuc lec chi'ilatcutic .
47013008	Yu'un ti bu melel chbat chquilcutique , mu'yuc c'usi ta jpascutic sventa ta jcontraincutic . Ja' no'ox oy ta co'ntoncutic ta jtuq'uibtascutic batel ti bu mu meleluc chbate .
47013009	Jech xcuxet no'ox co'nton ti vu'uncutic mu'yuc jtsatsalcutique , yu'un vo'oxuc oy atsatsalic . Yo'to ta jc'opancutic Dios ta atojolic , yu'un ac'o lecubanic batel .
47013010	Ja' yu'un ba'yuc ta jts'ibaboxuc tal ta carta ti c'alal nom to oyune , yu'un jech mu me xc'ot jtunes ta atojolic stsatsal li cabtel quich'oje . Li cabtel yac'ojbun Cajvaltique ja' sventa ta jtsatsubtasoxuc ; ma'uc sventa ta jsoquesoxuc .
47013011	Quermanotac , slajeb li c'usi chacalboxuc tale . Cuxetuc no'ox avo'ntonic , tuq'uibtaso abaic , patbo aba avo'ntonic , co'oluc c'usi chanop acotolic , junuc xa avo'ntonic . Li Dios ti stalel chc'anvane xchi'uc ti tsc'an jun no'ox co'ntontique , te chaxchi'inoxuc o .
47013012	C'opano lec abaic ta jujuntal ; ts'uts'o abaic ta sventa Cajvaltic .
47013013	Chabanuc xayalboxuc tal scotol li yu'untac Dios li'i .
47013014	Te ac'o comuc o ta atojolic li c'uxubinel yu'un Cajvaltic Jesucristoe , xchi'uc li c'anel yu'un Diose , xchi'uc li chi'inel yu'un Ch'ul Espiritue .
48001001	Vu'un Pabloun , vu'un yajtacbolalun Jesucristo . Muc cristianouc la stacun ; muc cristianouc laj yac'bun cabtel . Ja' la st'ujun stuc li Jesucristoe xchi'uc li Diose , ja' li Totil ti la xcha'cuxes loq'uel ta smuquinal li Jesucristoe .
48001002	Ta jc'opanotcutic tal jchi'uc scotol li jch'unolajeletic li' jchi'uque , vo'oxuc li steclumaloxuc Cristo ti buyuc no'ox oyoxuc te ta Galacia banamile .
48001003	Ac'o xc'uxubinoxuc , ac'o spasboxuc ta jun avo'ntonic li Dios Totile xchi'uc li Cajvaltic Jesucristoe ,
48001004	ja' li Boch'o laj yac' sba ta milel ta scoj jmultic , yu'un jech la scoltautic loq'uel ta sventa li c'usitic chopol li' ta banamile . Yu'un jech la sc'an li Dios cu'untique , ja' li Jtotique .
48001005	Ja' li Boch'o stuc no'ox ch-ich'at ta muc' sbatel osile . Jechuc .
48001006	Chch'ay co'nton avu'unic chca'ay ti ta anil no'ox laj acomtsanic li Boch'o laj yic'oxuc ta stojole , ti ta sventa Cristo laj yac' avilic yutsil yo'ntone , yu'un laj xa ach'unic yan c'op ti mu xco'laj xchi'uc li Lequil A'yeje .
48001007	Pero mu yu'unuc oy yan c'op ti xu' chijcolutic yu'une . Ja' no'ox ta scoj ti oy boch'otic te chasocboxuc avo'ntonique , yu'un tsyanijesic li Lequil A'yej yu'un Cristoe .
48001008	Me oy boch'o chayalboxuc yan c'op ti mu xco'laj jech chac c'u cha'al la jcholboxuque , ac'o me vu'uncutic , o me j'almantal liquem tal ta vinajel , ac'o batuc ta ch'ayel .
48001009	Jech chac c'u cha'al calojboxuc xa ono'oxe , chacalboxuc yan velta . Me oy boch'o yan chayalboxuc Lequil A'yej ti mu xco'laj jech chac c'u cha'al ach'unojique , ac'o batuc ta ch'ayel .
48001010	Yu'un ma'uc ta jsa' c'u x'elan lec ac'o yilun cristianoetic . Ja' ta jsa' c'u x'elan lec ac'o yilun li Diose . Ti ja'uc ta jc'an lec ac'o yilun li cristianoetique , muc yajtunelucun Cristo ti jechuque .
48001011	Quermanotac , ta jc'an chcac' lec ana'ic . Li Lequil A'yej ta jchole muc cristianouc laj yalbun .
48001012	Li vu'une muc ta cristianouc la jch'am tal , muc cristianouc la jchanbe . Ja' laj yac'bun jna' , ja' laj yac'bun quil ta jch'ulel stuc li Jesucristoe .
48001013	Yu'un ava'yojic c'u xi'elan c'alal co'ol to'ox jch'unoj jchi'uc li jchi'iltac ta judioale . Toj ech'em to'ox laj cuts'inta li steclumal Diose ; oy ta co'nton chcules ox scotol .
48001014	Vu'un ech'em la jchan jech chac c'u cha'al la xchanic li yantic jchi'iltac ta ch'iel te ta cosilale . Jech noxtoc vu'un toj ech'em tsots sc'oplal laj ca'ay c'u x'elan stalelic li jtot jme'e .
48001015	Pero li Diose t'ujbilun ono'ox yu'un ti c'alal mu'yuc to'ox chivoq'ue . Jech c'alal ic'ot yorail yu'une , ta yutsil yo'nton stuc laj yic'un .
48001016	Laj yac' ta ilel ta jtojol li Xnich'one , yu'un jech xu' ta jcholbe batel sc'oplal ta stojol li yanlum cristianoetique . Muc ba'yucuc xbat jac' ta stojol li boch'o oy sbec'tal , oy xch'ich'ale .
48001017	Mu'yuc bu xibat ta Jerusalén yu'un bat jc'opan li boch'otic ba'yuc ono'ox ochemic ta jcholc'ope . Tuc' libat ta Arábia ; ts'acal to lisut batel yan velta ta lum Damasco .
48001018	C'alal iloc' oxib jabile , ja'o libat ta Jerusalén , yu'un bat cotquin li Pedroe . Te la jchi'in vo'lajuneb ( 15 ) c'ac'al .
48001019	Mu'yuc bu laj quil yantic jcholc'opetic . Ja' no'ox te laj cotquin li Santiagoe , ja' li xchi'il Cajvaltique .
48001020	Li c'usi ta jts'ibaboxuc tal li'i , muc epalc'opuc ta jpas . Ja' testigo cu'un li Diose .
48001021	Ts'acal to libat ta yosilal Siria xchi'uc ta yosilal Cilicia .
48001022	Li jujutsob jch'unolajeletic yu'un Cristo ta Judea banamile mu xiyotquinicun .
48001023	Ja' no'ox ya'yojic ti jech chi'albat jc'oplale : “ Li boch'o laj to'ox scontrainutic ta vo'onee , le' ta orae yochel xa xcholel ti ja' tsc'an ta jch'untic li Cristoe , ja' ti tsc'an ox stu'pbe sc'oplal ta vo'one ” , xi jc'oplal laj ya'yic .
48001024	Te lic yalbeic slequilal Dios ta jventa .
48002001	C'alal iloc' chanlajuneb jabile , ja' to libat yan velta ta Jerusalén jchi'uc li Bernabee . Laj quic' batel jchi'incutic li Titoe .
48002002	Yu'un jech laj yac'bun jna' Dios ti libate . Ja' bat jc'opan stuquic li banquilal jcholc'opetique . Ja' bat calbe ya'yic c'u x'elan ta jcholboxuc Lequil A'yej , vo'oxuc li yanlumoxuque . Yu'un mu jc'an ti altic ch-ech' li cabtel laj xa jpase , xchi'uc li cabtel ta to jpas batele .
48002003	Li Tito jchi'inoj batele ja' grecia vinic , pero muc xalic ti persa ac'o yich' circuncisione .
48002004	Ja' no'ox oy jayibuc jch'unolajeletic ta alel la snaban sbaic ochel ta mucul ec . Yu'un tsc'an tsoquesic li coltael jtaojtic ta sventa Cristoe , yu'un ja' tsc'anic ti ac'o ochcutic ta mozoil yan velta yu'un li mantaletique .
48002005	Pero me jutuc muc jch'uncutic li c'usi laj yalique . Yu'un jech mu me xyanij smelol li Lequil A'yej ach'unojique , yu'un ja' melel .
48002006	Li jcholc'opetic ti lec otquinbil avu'unique , mu'yuc c'usi yan laj yalbuncutic . Li vu'une ma'uc tsots sc'oplal chca'ay me ep c'usi spasojic , yu'un li Diose co'ol sba chil scotol .
48002007	Ja' no'ox te laj yilic ti ja' cabtel yac'ojbun Dios ta jcholbe Lequil A'yej li boch'otic mu'yuc yich'ojic circuncisione , jech chac c'u cha'al Pedro ti ja' yabtel ta xcholbe ec li boch'otic yich'ojic circuncisione .
48002008	Li Dios ti laj yac'be yabtel Pedro sventa ch-abtej ta stojol li boch'otic yich'ojic circuncisione , ja' laj yac'bun cabtel ec sventa chi'abtej ta stojol li yanlum cristianoetique .
48002009	C'alal laj yilic c'u x'elan cabtel ac'bilun yu'un Dios li Santiago xchi'uc Pedro xchi'uc Juan ti ja' jech ilbilic jech chac c'u cha'al mero yoyale , la stsacbun jbats'ic'obcutic jchi'uc li Bernabee . Ja' svinajeb ti jchi'il jbacutic ta abtel jcotolcutique . Vu'un chituncutic o ta stojol li yanlum cristianoetique . Jech ec li stuquique ja' te chtunic o ta stojol li boch'otic yich'ojic circuncisione .
48002010	Ja' no'ox la st'abbuncutic ti mu me xch'ay ta co'ntoncutic li me'onetique . Lec laj ca'ay , yu'un jech ono'ox ta jpas .
48002011	C'alal ic'ot ta Antioquía li Pedroe , te laj cut ta sat , yu'un mu xa smeloluc li c'usi tspase .
48002012	Yu'un c'alal mu'yuc to'ox chvulic li boch'otic tacbilic tal yu'un Santiagoe , laj to'ox xchi'in ta ve'el li yanlum cristianoetique . Pero c'alal ivulique , la svoc' sba ; muc xa xchi'in ta ve'el li yanlum cristianoetique . Yu'un ixi' yu'un li boch'otic tsots sc'oplal cha'yic circuncisione .
48002013	Li yantic israeletique te la xch'ambeic xchuvaj ec li Pedroe . C'alal ta Bernabé la spas jech ec . Scotolic la xch'ambe sba sbolilic .
48002014	C'alal laj quil ti mu xa ja'uc jech tspasic jech chac c'u cha'al chal li Lequil A'yej ti ja' melele , jech lic calbe ta stojol scotolic li Pedroe : “ Li vo'ote ach'iubinoj stalel judío , pero tana co'ol xa ach'unoj achi'uc li yanlum cristianoetique , ¿ c'u yu'un ti chac'an chavac'be xchan stalel judío ec li yanlum cristianoetique ?
48002015	Li vu'utique judío ono'ox lijvoc'utic . Muc jpasmulil yanlum cristianouticuc .
48002016	Pero ac'o me judioutic , laj xa jna'tic ti muc ta sventauc mantaletic mu'yuc jmultic chijyilutic li Diose . Ja' no'ox ta sventa ta jch'untic li Jesucristoe . Ja' yu'un laj xa jch'untic li Jesucristoe , jech mu'yuc xa jmultic chijyilutic li Diose . Ma'uc ta sventa yu'un ivu' cu'untic xch'unel li mantaletique . Yu'un mu'yuc boch'o xu' mu'yuc smul ch-ilat yu'un Dios ta sventa yabtel stuc .
48002017	“ Ja' yu'un me jcotoltic ta sventa Jesucristo mu'yuc jmultic chijc'ote , ja' svinajeb ti jpasmulilutic ec li vu'utique . ¿ Me ja' ta scoj Jesucristo ti jech jpasmulilutic chijc'ote ? ¡ Mo'oj !
48002018	Yan me ja' chlic jcha'tunes yan velta noxtoc li c'usi laj xa'ox jip comele , le'e oy jmul chic'ot .
48002019	Yu'un c'alal ja' batem co'nton yu'un li mantaletique , xco'laj xchi'uc chamenun yu'un li mantaletique ; ts'acal to lic cuxicun ta sventa Dios .
48002020	Ja' yu'un co'ol lijoc'anat ta cruz jchi'uc Cristo ic'ot . Jech muc xa vu'ucun ti li' cuxulune . Ja' xa Cristo li' cuxul ta jtojol . Li jcuxlejal li' quich'oj ta jbec'tal ta orae , cuxul ta sventa xch'unojel co'nton ta stojol li Xnich'on Diose , ja' li Boch'o ep la sc'anune , ti laj yac' sba ta milel ta jcoje .
48002021	Ja' yu'un li vu'une mu'yuc ta jbajbe slequil yo'nton li Diose . Ti ja'uc ta sventa mantaletic mu'yuc jmultic chijyilutic Diose , altic icham ta cruz Cristo ti jechuque ” , xcut .
48003001	Galaciaetic , ¡ solel mu'yuc abijilic ! ¿ Boch'o la soquesboxuc avo'ntonic ti mu xa ja'uc chach'unic li c'usi melele ? Yu'un lec jamal la jcholbotcutic ava'yic sc'oplal li Jesucristoe ; xco'laj xchi'uc laj avil ta asatic joc'ol ta cruz icham ta jcojtic li Cristoe .
48003002	Avocolicuc , tac'bicun ca'tic li c'usi ta jac'boxuque : ¿ Me ta sventa mantaletic laj avich'ic li Ch'ul Espiritue , o me ta sventa no'ox laj ach'unic li Cristoe ?
48003003	¿ Me yu'un solel mu'yuc abijilic ? Lec laj aliquesic xch'unel ta sventa li Ch'ul Espiritue , pero tana chac'an chavu'esic ta atsatsal atuquic .
48003004	¿ Me altic ic'ot avu'unic li c'usitic ic'ot ta pasel ta atojolique ? Ta melel xu' mu'yuc stu chc'ot avu'unic .
48003005	Li Dios ti laj yac'boxuc Ch'ul Espiritue xchi'uc ti laj yac'boxuc avilic ep sq'uelubil stsatsale , ¿ me ja' ta sventa mantaletic ti jech la spasboxuque , o me ja' no'ox ta sventa laj ach'unic ti c'alal laj avich'ic cholbele ?
48003006	Na'ic me , li Abrahame lec i'ilat ta sventa xch'unojel yo'nton ta stojol Dios .
48003007	Ja' yu'un , li boch'otic jech ta xch'unic eq'ue , ja' mero smomnich'nab Abraham chc'otic .
48003008	Ts'ibabil ono'ox ta sc'op Dios ti ta sventa xch'unojel yo'ntonic mu'yuc smul ch-ilatic yu'un Dios li yanlum cristianoetique . Ja' yu'un li Diose laj yalbe Abraham li Lequil A'yej jech chac li'i : “ Vo'ot ta aventa chich'ic bendición cristianoetic ta sbejel banamil ” , xut .
48003009	Ja' yu'un li boch'otic oy xch'unojel yo'ntonique co'ol chich'ic bendición xchi'uc li Abraham ti lec la xch'une .
48003010	Yan li boch'otic batem yo'ntonic ta sventa li mantaletique , oyic o ta sventa ch'ayel . Yu'un jech ts'ibabil ta sc'op Dios : “ Ac'o ac'batuc stoj smul li boch'o mu xch'un , mu xich' ta muc' li chanubtasel li' ts'ibabil ta svunal mantaletique ” , xi ts'ibabil .
48003011	Ja' yu'un lec jamal chvinaj ti mu xu' mu'yuc jmultic chijyilutic Dios ta sventa li mantaletique . Yu'un jech yaloj li Diose : “ Li boch'o tuc' yo'nton chquil ta sventa xch'unojel yo'ntone , ja' ta xcuxi ” , xi .
48003012	Ja' yu'un li mantaletique muc xch'unojel co'ntonticuc no'ox tsc'an . Yu'un jech ts'ibabil : “ Li boch'o ta xch'un yu'une , ja' ta xcuxi ta sventa li mantaletique ” , xi ts'ibabil .
48003013	Ja' yu'un i'ay li Cristoe , ay scoltautic ta sventa li stojol mulil ti sc'oplal chquich'tic ta sventa li mantaletique . Ja' la xcuch scotol li stojol mulil ti sc'oplal chquich'tique . Yu'un jech ts'ibabil ta sc'op Dios : “ Li boch'o joc'ol ta te' chchame , ja' ac'bil stoj smul yu'un Dios ” , xi ts'ibabil .
48003014	Ja' yu'un ta sventa Cristo Jesús xu' tstaic yanlum cristianoetic ec li bendición i'albat yu'un Dios li Abrahame . Jech jcotoltic ta sventa xch'unojel co'ntontic xu' chquich'tic li Ch'ul Espíritu ti yaloj ono'ox Dios chijyac'butique .
48003015	Quermanotac , chacalboxuc ava'yic c'u x'elan tspasic li cristianoetique . C'alal oy c'usi tsots sc'oplal chchapanique , tspasbeic lec svunal , yu'un jech chcom o . Mu'yuc xa boch'o xu' tstu'p ; mu'yuc boch'o xu' chepajes .
48003016	Ja' jech la spas Dios ti c'alal oy c'usi la xchapan xchi'uc li Abraham ta sventa jun smomnich'one . Muc jechuc i'albat “ amomnich'nabtac ” , muc xiuc sc'oplal , yu'un muc ja'uc sc'oplal scotol . “ Amomnich'on ” , xi sc'oplal , yu'un ja' sc'oplal stuc li Cristoe .
48003017	Ja' yu'un li c'usi chcale ja' li'i : Li c'usi chapal yu'un Dios ta stojol li Abrahame j'ech'el chapal icom o . Li mantaletic ti ja' to ivul ta loq'uel c'alal i'ech' xa'ox chanib ciento xchi'uc lajuneb xcha'vinic ( 430 ) jabile , mu ja'uc tal slajesbe sc'oplal li c'usi ba'yuc yaloj Diose .
48003018	Ti ja'uc ta sventa mantaletic xu' chcu'unintic li c'usi yaloj Diose , muc xa ja'uc ta sventa ti yu'un ono'ox jech yaloj ti jechuque . Pero ta sventa ti yu'un jech yalojbe li Abrahame , ja' yu'un laj yac'be .
48003019	Pero ¿ c'usi stu li smantaltac Dios cha'e ? me xachiique , ja' sventa ac'o quiltic ti jbajmantalutique . Ja' itun o c'alal to ital li jun smomnich'on Abraham ti albil ono'ox yu'un Dios chtale . Li mantaletique ta sventa j'almantaletic laj yich' jelubtasbel tal li Moisese , jech ja' xa la sjelubtas tal ta jtojoltic ec .
48003020	Pero li c'usi laj yalbe Abraham li Diose , muc yanuc o boch'o la sjelubtas ; ja' laj yal stuc li Diose .
48003021	Pero me chanopic ti chopol chil sbaic xchi'uc mantaletic li c'usi yaloj ono'ox Diose , mo'oj . Ti yu'unuc ja' ta sventa mantaletic xu' chijcuxiutique , ta melel ta sventa mantaletic xu' mu'yuc jmultic chijyilutic Dios ti jechuque .
48003022	Pero ts'ibabil ta sc'op Dios ti scotol cristiano jpasmuliletique . Jech ta sventa xch'unojel yo'ntonic ta stojol Jesucristo xu' chich'ic c'usi yaloj ono'ox Dios li boch'o ta xch'unique .
48003023	C'alal mu'yuc to'ox tsta yorail chich' ch'unel li Cristoe , smozoinojuncutic li mantaletique , xchucojuncutic to'ox . Ja' to licolcutic c'alal la sta yorail chich' ch'unel li Cristoe .
48003024	Li mantaletique ja' j'ic'vanej ic'ot , yu'un ja' ta sventa litalcutic ta stojol li Cristoe . Jech ta sventa xch'unojel co'ntoncutic mu'yuc jmul lic'otcutic .
48003025	Ta sventa ti ista yorail ja' chich' ch'unel li Cristoe , jech muc xa teuc smozoinojuncutic o li mantaletique .
48003026	Ja' yu'un li vo'oxuque acotolic xnich'naboxuc xa Dios lac'otic ta sventa ti ja' laj ach'unic li Cristo Jesuse .
48003027	Yu'un ti c'u avepalic laj avich'ic vo' ta sventa ti jun lac'otic xchi'uc Cristoe , ja' laj alapbeic o stalel li Cristoe .
48003028	Jech mu'yuc xa judío , mu'yuc xa yanlum ; mu'yuc xa boch'o ochem ta mozoil , mu'yuc xa boch'o muc ochemuc ta mozoil ; mu'yuc xa vinic , mu'yuc xa ants . Yu'un jcotoltic jun no'ox lijc'ot ta stojol li Cristo Jesuse .
48003029	Ja' yu'un , me ta melel vo'oxuc yu'unoxuc xa li Cristoe , mero smomnich'naboxuc xa Abraham lac'otic o . Jech ta ono'ox xavich'ic c'usi albil yu'un Dios li Abrahame .
48004001	Chacalboxuc ava'yic ti c'u to'ox xij'elanutique . Ja' jech chac c'u cha'al jun biq'uit querem ti ja' sc'oplal chich'be c'usi oy yu'un li anima stote . Pero ta sventa ti biq'uit to li quereme , mu to xu' chich' , yu'un co'ol to c'otem jech chac c'u cha'al smozo li stote , ac'o me sc'oplal ja' yajval chc'ot ta ts'acal .
48004002	Mu to xu' chich' , yu'un ventainbil to , chabibil yu'un li boch'o tsts'itesvanique , ja' to me ista ti jayib jabil yaloj li totile .
48004003	Ja' to'ox jechutic ec li vu'utique ; xco'laj to'ox xchi'uc ololutic . Ja' to'ox smozoinojutic li c'usitic xch'unojic cristianoetic li' ta banamile .
48004004	Pero c'alal ista yorail c'usi ora albile , li Diose la stac tal li Xnich'one . Ivoc' ta jun ants ; ventainbil yu'un mantaletic ic'ot .
48004005	Yu'un jech xu' tscolta li boch'otic mozoinbilic yu'un mantaletique , yu'un jech xu' chijc'ot ta mero xnich'on li Diose .
48004006	Ta sventa ti lac'otic xa ta xnich'nab Diose , jech la stac tal li Ch'ul Espíritu yu'un Xnich'one ; laj yac' ochuc ta avo'ntonic . Ja' ta sventa ti “ Tati ” xavutic xa li Diose .
48004007	Jech muc xa mozoucoxuc , nich'oniloxuc xa . Ta sventa ti nich'oniloxuc xae , jech oy xa ta aventaic chavich'ic c'usi oy yu'un atotic ta sventa yutsil yo'nton li Diose .
48004008	Ta vo'one c'alal mu to'ox xavotquinic Diose , ja' to'ox latunic yu'un li c'usitic mu ja'uc diose .
48004009	Pero li' ta orae laj xa avotquinic li Diose , o ja' lec chcal ti xayotquinoxuc xa li Diose . ¿ C'u yu'un ti chac'an chbat atamic ta be yan velta li c'usi mu xcoltavane , ti altic no'oxe ? ¿ Me yu'un chac'an chasmozoinoxuc yan velta noxtoc ?
48004010	Yu'un ca'yoj ti oy xa c'usi chachabibeic sc'ac'aliltac , yualtac , yorailtac , xchi'uc sjabilaltaque .
48004011	Chlo'ilaj co'nton avu'unic me altic laj cac' jvocol ta abtel te ta atojolique .
48004012	Quermanotac , avocolicuc jech xapas abaic jech chac c'u cha'al vu'un , yu'un c'alal te oyun ta atojolique jech la jpas jba jech chac c'u cha'aloxuc ec . Mu yu'unuc oy c'usi chopol laj apasbicun ti jech chacalboxuque .
48004013	Xana'ic lec ti c'alal la jcholboxuc Lequil A'yej ta sliquebe , ja' ta sventa ti la staun tsots chamele .
48004014	Pero muc xana'leicun , muc xabajicun ta sventa li tsots vocol oy ta jbec'tale . Laj avich'icun ta muc' jech chac c'u cha'al jun yaj'almantal Dios , jech chac c'u cha'al Cristo Jesús .
48004015	¿ Bu ibat li xcuxetel avo'nton ataojique ? Vu'un laj quil jtuc ti chac aloq'ues ava'ay asatic sventa chavac'bicun ti oyuc c'uxi avutique .
48004016	¿ Me yu'un avajcontraicun xa lic'ot o ta sventa ti laj calboxuc c'usi melele ?
48004017	Li boch'o chaslo'laoxuque solel juteb xa yo'nton avu'unic yilel , pero ma'uc sventa chaslecubtasoxuc . Ja' no'ox oy ta yo'ntonic ti ac'o acomtsanuncutic li vu'uncutique , yu'un jech ac'o avich'ic ta muc' li stuquique .
48004018	Lec ti chcac'tic ta ilel ti tsots sc'oplal chca'itic jchi'iltique , pero tsc'an ja'uc sventa slequilal , xchi'uc tsc'an jechuc co'ntontic o . Mu me ja'uc no'ox jun avo'ntonic ta jtojol ec ti c'alal te oyun ta atojolique .
48004019	Jnich'nabtac , toj c'ux jvocol avu'unic yan velta jech chac c'u cha'al jun ants ti c'ux svocol c'alal chcuxe . Ja' to ch-ech' jvocol c'alal me laj quil ti chlic c'otuc lec ta avo'ntonic li Cristoe .
48004020	Toj chac te oyucun ca'ay ta atojolic ta ora , yu'un jech xu' ta jel c'u x'elan jnuc' chajc'opanoxuc . Yu'un mu jna' lec c'usi ta jpas ta aventaic .
48004021	Vo'oxuc ti chac'an chasutic yan velta ta stojol li mantaletique , albicun ca'ay ¿ me yu'un mu'yuc ava'yojbeic sc'oplal c'u x'elan li mantaletique ?
48004022	Yu'un ts'ibabil ta sc'op Dios ti oy ivoc' chib xnich'on li Abrahame . Li june me' quiara sme' ; li yane mu quiarauc li sme'e .
48004023	Li boch'o ochem ta quiaraile , i'ayin yol ta sventa sbec'talic . Yan li boch'o muc ochemuc ta quiaraile , i'ayin yol ta sventa yu'un jech yaloj li Diose .
48004024	Le'e oy lec smelol . Li chib antsetique ja' senyail ti chib c'usi la xchapan Diose . Li june ja' te la xchapan ta vits Sinaí . Ja' yu'un li boch'otic ja' oyic ta sventa li c'usi la xchapan Dios ta vits Sinaie , mozoinbilic yu'un li mantaletique ; ja' yalabtac Agar c'otemic .
48004025	Yu'un li Agare ja' senyail li vits Sinaí te ta Arábia banamile . Ja' senyail noxtoc li lum Jerusalén li' ta orae . Yu'un li Jerusalene ochemic ta mozoil xchi'uc jnaclumetic yu'un .
48004026	Yan li lum Jerusalén ta toyole mu'yuc ochem ta mozoil ; ja' jme'tic c'otem li vu'utique .
48004027	Yu'un jech ts'ibabil ta sc'op Dios : “ Cuxetuc no'ox avo'nton , vo'ot ti mu xana' xa'alaje ; tse'inan no'ox , avetan no'ox ta xcuxetel avo'nton , vo'ot ti mu'yuc ono'ox ava'yojbe xc'uxul alajele . Yu'un li boch'o ictabil comele ja' x'ech' to yepal ta xbol yalab jech chac c'u cha'al li boch'o lec nupul ts'acal xchi'uc smalale ” , xi ts'ibabil .
48004028	Ja' yu'un li vu'utique quermanotac , ja' jech c'otemutic jech chac c'u cha'al Isaac . Nich'onil lijc'ot ta sventa ti jech yaloj li Diose .
48004029	Pero li boch'o ivoc' ta sventa sbec'talic stot sme'e , laj yuts'inta li boch'o ivoc' ta sventa Espíritu yu'un Diose . Ja' yu'un ja' no'ox jech chijpasbat li' ta ora ec li vu'utique .
48004030	Pero ¿ c'usi chal li sc'op Diose ? : “ Taco loq'uel xchi'uc yol li me' quiarae . Yu'un li yol boch'o ochem ta quiaraile mu xu' tsvoc'be sbaic c'usi oy yu'un stotic xchi'uc yol li boch'o muc ochemuc ta quiaraile ” , xi ts'ibabil .
48004031	Ja' yu'un quermanotac , ma'uc yolutic li boch'o ochem ta quiaraile ; ja' yolutic li boch'o muc ochemuc ta quiaraile .
48005001	Ja' yu'un j'ech'el me ch'unic o ti colemoxuc xae , yu'un laj xa scoltaoxuc li Cristoe . Mu me xatic' abaic ta mozoil yan velta yu'un li mantaletique .
48005002	A'yo ava'yic , vu'un Pabloun ti jech chacalboxuc tale . Me chach'unic ti ja' tsots sc'oplal chavich'ic circuncisione , ja' mu'yuc stu chc'ot avu'unic c'usi la spas li Cristoe .
48005003	Chacalboxuc yan velta : Scotol li boch'o ja' tsots sc'oplal cha'ay chich' circuncisione , persa me ac'o xch'un scotol li mantaletique .
48005004	Ti jayiboxuc chanopic ti ta sventa mantaletic mu'yuc amul chayiloxuc Diose , ja' xa chavoc' abaic loq'uel ta stojol li Cristoe . Ja' xa chabajic o comel li coltael ta matanale .
48005005	Yu'un li vu'utique ta sventa yabtel Ch'ul Espíritu , ta sventa xch'unojel co'ntontic , jun co'nton jmalaojtic ti mu'yuc jmultic chijc'ot ta stojol Diose .
48005006	Yu'un ta stojol Cristoe , ma'uc tsots sc'oplal me quich'ojtic circuncisión , me muc quich'ojticuc circuncisión . Ja' tsots sc'oplal li xch'unojel co'ntontique , yu'un jech xu' cu'un chijc'anvanutic .
48005007	Ta sliquebe lec to'ox atamoj batel abeic . ¿ Boch'o la smacoxuc ta be ti mu xa ja'uc chach'unic li c'usi melele ?
48005008	Li maquel ta be laj ataique , muc ja'uc yabtel li Boch'o tsc'an chayic'oxuque .
48005009	Na'ic me ti jech chalic li cristianoetique : “ Ac'o me jutuc no'ox chich' aq'uel li svolesubil xch'ut pane , tsvolesbe xch'ut scotol ti c'u yepal vots'bile ” , xiic .
48005010	Pero li vu'une jch'unoj ta sventa Cajvaltic ti mu xc'ot ta pasel chajelic li c'usi laj ach'unique . Li boch'otic ja' no'ox tsc'an chayuts'intaoxuque ta ono'ox xbat stoj smulic , boch'ouc no'ox .
48005011	Quermanotac , ti ja'uc to chcalbe sc'oplal circuncisión li vu'une , mu'yuc boch'o chiscontrainun ti jechuque . Jech noxtoc mu'yuc chopol cha'yic c'alal cha'ibeic sc'oplal cruz ti jechuque .
48005012	Li boch'otic ja' no'ox tsc'an chasoquesboxuc avo'ntonique , toj lec ti oyuc c'uxi josbaticuc o loq'uel li c'usi yich'ojique .
48005013	Yu'un li vo'oxuque , quermanotac , la'ic'atic yu'un Dios , yu'un colem ac'o comanic o . Pero ta sventa ti colemoxuc xae , ma'uc yu'un xu' xa chapasic c'usiuc no'ox tsc'an li abec'talique . Ja' sventa ac'o acolta abaic , yu'un jech chac'anan abaic ta jujuntal .
48005014	Yu'un li smantaltac Diose ta jbel xa no'ox c'op xu' tstsac sba ta scotol jech chac li'i : “ C'ano achi'il jech chac c'u cha'al c'ux ta avo'nton abec'tal atuc ” , ti xie .
48005015	Pero me te no'ox ati'ti' abaic , at'ol-t'ol aba atuquique , bijanic me , yu'un atuquic no'ox chamil abaic .
48005016	Ja' yu'un chacalboxuc , ja' pasic c'usi tsc'an li Ch'ul Espiritue , yu'un jech mu ja'uc chaspasoxuc ta mantal li abec'talique .
48005017	Yu'un li c'usitic tsc'an jbec'taltique , scontra c'usi tsc'an li Ch'ul Espiritue . Jech ec li c'usi tsc'an Ch'ul Espiritue contra c'usi tsc'an li jbec'taltique . Jech te tscontrain sbaic o , ja' yu'un mu xu' avu'unic spasel li c'usi oy ta avo'nton chapasique .
48005018	Pero me ja' chastojobtasoxuc li Ch'ul Espiritue , mu'yucoxuc xa ta mozoil yu'un li mantaletique .
48005019	Li yabtel jbec'taltique lec stac' otquinel . Ja' jech chac li'i : mulivajel , spasel c'usitic toj chopol , spasel c'usitic c'upil cha'ay jbec'taltic ,
48005020	yich'el ta muc' c'usitic mu ja'uc Dios , ac'chamel , contrainvanej , liquesejc'op , ti'o'ntavanej , sbic'tal o'ntonal , tsalbail , voc'bail , sa'el c'usi lec ta ch'unel chca'itic ,
48005021	xpich'etel o'ntonal , yacubel , spasel c'usiuc no'ox ta q'uinetic , xchi'uc scotol li c'usitic yan co'ol sba jech chac le'e . Ja' yu'un scotol li boch'otic jech tspasic chac le'e , chacalboxuc ava'yic jech chac c'u cha'al calojboxuc xa ono'oxe , le'e mu xu' chventainatic o yu'un li Diose .
48005022	Yan li yabtel Ch'ul Espiritue ja' jech chac li'i : ta jc'anan jbatic , xcuxet no'ox co'ntontic , jun no'ox co'nton jcotoltic , oy smuc'ul co'ntontic , lec no'ox chijc'opojutic , oy slequil co'ntontic , oy xch'unojel co'ntontic ,
48005023	mu jtoybauticuc , jna'tic spajesel jbatic . Li boch'o jech tspase mu'yuc smul ta sventa li mantaletique .
48005024	Yu'un li boch'otic oyic xa ta stojol Cristo Jesuse , laj xa yaq'uic ta milel ta cruz li stalel sbec'talique , li c'usitic tsc'ane , xchi'uc li c'usitic nopen xa'ay spasele .
48005025	Ja' yu'un me ja' xa cuxulutic ta sventa li Ch'ul Espiritue , ja' xa ta jpastic batel li c'usitic tsc'ane .
48005026	Mu jtucuc xca'ay jbatic ; mu jsa'betic slo'il yo'ntonic li yantique ; mu x'it'ixaj co'ntontic yu'un yantic .
48006001	Quermanotac , me oy boch'o ich'ay ta bee , vo'oxuc ti ventainbil avo'ntonic yu'un Ch'ul Espiritue , bat coltaic ta smuc'ul avo'ntonic . Q'uelo me abaic jujunoxuc , yu'un xu' jech chtal preva ta atojolic ec .
48006002	Tsc'an talbat chacolta abaic ta xcuchel li avocolique , yu'un jech chach'unbeic o smantal li Cristoe .
48006003	Yu'un li boch'o tsnop lec xu' yu'un , pero me mu meleluque , tslo'la sba stuc .
48006004	Ja' yu'un , jujunoxuc tsc'an chaq'uelic lec c'u x'elan avabtel atuquic . Jech xu' chanop ti lec xu' avu'unique ; mu me ja'uc no'ox xaq'uelbe yabtel yan .
48006005	Yu'un jujunutic ja' cu'un jtuctic li c'usi ta jpastique .
48006006	Li boch'o ta xchanubtasat ta sc'op Diose , ac'o me yac'be scotol c'usitic chtun yu'un li jchanubtasvanej yu'une .
48006007	Mu me xalo'la abaic . Yu'un li Diose mu xu' chlabanat . Li c'usi tsts'un jujun cristianoe ja' chc'ot sc'aj .
48006008	Li boch'o ja' no'ox ta sts'un c'usi tsc'an sbec'tale , ja' chc'ot sc'ajbe sat li c'usi tsc'an sbec'tale , ja' li ch'ayele . Yan li boch'o ja' tsts'un c'usi tsc'an Ch'ul Espiritue , ja' chc'ot sc'ajbe sat li yabtel Ch'ul Espiritue , ja' li cuxlejal sbatel osile .
48006009	Ja' yu'un mu me xijlubtsajutic ta spasel li c'usitic leque . Yu'un tsta yorail chc'ot jc'ajbetic sat , me muc xchibaj co'ntontic ta spasele .
48006010	Ja' yu'un jpastic c'usi lec ta stojol scotol cristianoetic ti c'alal ja' yoraile . Pero ja' ech'em to tsc'an ta jpastic ta stojol li boch'o co'ol jch'unojtic Dios jchi'uctique .
48006011	Q'uelavilic c'u to smuc'tiquil li jts'ib li'i , yu'un vu'un ta jc'ob jtuc la jts'ibaboxuc tal li juteb li'i .
48006012	Li boch'otic tsujvanic ta yich'el circuncisione , ja' no'ox tsc'anic ti lec ch-ilatique , yu'un mu sc'an xich'ic uts'intael ta xcholel ti icham ta cruz li Cristoe .
48006013	Li boch'o tsots sc'oplal cha'yic circuncisione , mu yu'unuc ja' ch'unem xa yu'unic scotol li mantaletique . Ja' no'ox tsc'anic ti ac'o avich'ic circuncisión li vo'oxuque , yu'un jech ac'o lecuc sc'oplalic ta sventa li sbec'talique .
48006014	Pero li vu'une mu ja'uc tsots sc'oplal chca'ay ti ac'o ich'atcun ta muq'ue . Ja' tsots sc'oplal chca'ay ti ac'o ich'atuc ta muc' li Cajvaltic Jesucristo ti icham ta cruze . Yu'un ja' ta sventa ti chamen xa ic'ot ta jventa li c'usitic oy li' ta banamile , jech chamenun xa lic'ot ta sventa ec .
48006015	Yu'un ta stojol Cristoe , ma'uc tsots sc'oplal me quich'ojtic circuncisión , o me mu quich'ojticuc circuncisión . Ja' tsots sc'oplal ti ac'o ach'ubuc jtaleltique .
48006016	Scotol li boch'otic jech xch'unojic jech chac cha'al laj cale , ac'o junuc yo'ntonic o , xchi'uc ac'o c'uxubinaticuc o yu'un li Diose . Jech ac'o c'otuc ta stojol li boch'otic mero Israel chc'otic ta sventa Diose .
48006017	Slajeb xa chacalboxuc . Li' ta ora xchi'uc le' to batele mu xa me boch'o xac'bun jvocol avu'unic . Yu'un li vu'une quich'ojbe lec senyail ta jbec'tal ti vu'un yajtunelun Jesuse .
48006018	Quermanotac , te ac'o oyuc o ta atojolic li c'uxubinel yu'un Cajvaltic Jesucristoe . Jechuc .
49001001	Vu'un Pabloun , yajtacbolalun li Jesucristoe , yu'un jech la sc'an yo'nton li Diose . Ta jc'opanoxuc tal , vo'oxuc ti voc'biloxuc xa yu'un Dios te ta lum Éfeso ti jun avo'nton ach'unojic o li Cristo Jesuse .
49001002	Ac'o xc'uxubinoxuc , ac'o junuc avo'ntonic ta sventa li Diose ja' li Jtotique , xchi'uc ta sventa li Cajvaltic Jesucristoe .
49001003	Ac'o ich'atuc ta muc' li Diose ja' li Stot Cajvaltic Jesucristoe , ja' li boch'o laj yac'butic scotol li bendición te oy ta vinajel ta sventa ti jun lijc'ot jchi'uctic li Cristoe .
49001004	Xchi'uc la st'ujutic ta sventa Cristo ti c'alal mu'yuc to'ox banamile , yu'un jech mu'yuc jmultic , mu'yuc quic'ubaltic chijyilutic , yu'un c'anbilutic ono'ox yu'un .
49001005	Nopbil ono'ox yu'un ti chijc'ot ta mero xnich'on ta sventa li Jesucristoe , yu'un jech la sc'an ta slequil yo'nton stuc .
49001006	Yu'un jech ac'o calbetic slequilal , ac'o quich'tic ta muc' ta sventa ti ep slequil yo'ntone , ta sventa ti la xc'uxubinutique , ti lec xa chijyilutic ta sventa li Xnich'on ti lec sc'anoje .
49001007	Ja' li Xnich'on ti la smanutic ta xch'ich'al , yu'un jech la jtatic o perdón yu'un li jmultique , yu'un bats'i ep c'uxutic ta yo'nton .
49001008	Ivinaj ti bats'i ep c'uxutic ta yo'nton li Diose , yu'un laj xa yac'butic jbijiltic , laj yac'butic cotquintic scotol .
49001009	Laj xa yac'butic jna'tic li c'usi snopoj ta vo'one ti mu'yuc boch'o la sna'e . Ja' li c'usi chapal ono'ox yu'un stuc chac' c'otuc ta pasele .
49001010	Ja' ti nopbil ono'ox chac'be sventain scotol c'usitic oy li Xnich'on c'alal tsta yorail yu'une . Ja' banquilal chc'ot yu'un scotol c'usitic oy ta vinajel xchi'uc c'usitic oy li' ta banamil .
49001011	Jech noxtoc ja' ta sventa Cristo ti laj xa yu'uninuncutic ec li Diose , yu'un t'ujbiluncutic ono'ox yu'un ta vo'one , yu'un jech la sc'an yo'nton stuc . Yu'un li stuque tspas scotol c'usitic oy ta yo'nton .
49001012	Yu'un jech ich'bil ta muc' chc'ot ta jventacutic vu'uncutic ti jmalaojcutic chtal li Cristoe .
49001013	Ja' no'ox jech ec li vo'oxuque , c'alal laj ava'ibeic li sc'op ti ja' melele , ja' li Lequil A'yej ti chacolic yu'une , laj ach'unic ; jech laj avich'beic senyail ti yu'unoxuc o li Diose , ja' li Ch'ul Espíritu ti yaloj ono'ox Dios chijyac'butique .
49001014	Ja' sliqueb quich'ojtic li c'usi sc'oplal chc'ot quich'tic c'alal tsta yorail chcol scotol li yu'untac ti manbilic yu'une . Jech ich'bil ta muc' chc'ot li Diose .
49001015	Ja' yu'un c'alal laj ca'ay ti lec ach'unojic Cajvaltic Jesuse , xchi'uc ti lec ac'anojic li yu'untac Dios ti buyuc no'ox oyique ,
49001016	mu jquechan o stojbel ta vocol li Diose . Te ta jna'oxuc o jujun velta ti c'alal ta jc'opan Diose .
49001017	Yu'un jech ac'o yac'boxuc abijilic li Dios yu'un Cajvaltic Jesucristoe , ja' li Totil ti toj ech'em slequilale . Xchi'uc ac'o yac' ana'ic c'u x'elan yo'nton li Diose , yu'un jech chavotquinic lec c'u x'elan .
49001018	Jech chjam lec asatic , jech chana'ic c'u x'elan li spatubil avo'nton chamalaic ta sventa ti yic'ojoxuc xa ta stojole . Xchi'uc jech chana'ic c'u yutsil li slequilal chac'be scotol yu'untaque .
49001019	Jech chana'ic noxtoc ti toj ech'em svu'el ta jtojoltic , vu'utic ti jch'unojtique . Ta sventa svu'el stsatsal
49001020	la xcha'cuxes loq'uel ta ch'en li Cristoe , xchi'uc laj yac' chotluc ta sbats'ic'ob te ta vinajel .
49001021	Ja' banquilal ic'ot yu'un scotol li banquilaletic ta toyole , ti tsots svu'elique , ti tspasic mantale , xchi'uc ti toj muc'tic xa sbiic ta a'yele . Ma'uc no'ox banquilal comen li' ta orae , ja' banquilal o c'alal to ta sbatel osil .
49001022	Ja' i'ac'bat ta yolon yacan scotol li c'usitic oye , xchi'uc ja' Jolil ic'ot yu'un scotol li steclumal Diose .
49001023	Ja' sbec'tal ic'ot li steclumale , jech lec ts'acal ic'ot o sbec'tal li Cristo ti ja' oy ta sventa tsts'acubtas scotole .
49002001	Li vo'oxuque chamenoxuc to'ox ta scoj achopolilic , ta scoj amulic .
49002002	Yu'un ta vo'onee ja' laj apasic li c'usi sventa no'ox banamile , jech chac c'u cha'al tsc'an li banquilal ti ta ic' chanove , ti tsots svu'ele , ja' li boch'o mu'yuc sbec'tal ti ch-abtej ta stojol li boch'otic mu sc'an xch'unique .
49002003	Ta vo'onee ja' to'ox jech la jpastic jcotoltic . Ja' no'ox la jpastic li c'usitic tsc'an , li c'usitic lec cha'ay jbec'taltique , xchi'uc li c'usitic ta jnop jtuctique . Jech sc'oplal chbat jtoj jmultic jech chac c'u cha'al li yantic cristianoetique .
49002004	Pero ta sventa ti toj ep c'uxubinel yu'un Diose , xchi'uc ta sventa ti ep chisc'anutique , jech la xc'uxubinutic ,
49002005	ac'o me chamenutic to'ox ta scoj li jchopoliltique , ta scoj li jmultique , pero co'ol la xcha'cuxesutic xchi'uc li Cristoe . Jech ta sventa slequil yo'nton Dios ti colemutic xae .
49002006	Ta sventa ti co'ol la xcha'cuxesutic xchi'uc li Cristoe , jech co'ol laj yac' chotlicutic ta vinajel noxtoc ta sventa ti quich'ojtic ta muc' li Cristoe .
49002007	Yu'un jech chac' quiltic ti bats'i ep c'uxubinel sventa sbatel osile , ti ep sc'anojutic o ta sventa li Cristo Jesuse .
49002008	Yu'un ta yutsil no'ox yo'nton ti colemoxuc xa ta sventa xch'unojel avo'ntonique . Muc ta aventauc atuquic ti laj ataic coltaele , ja' amotonic no'ox yu'un li Diose .
49002009	Muc ta sventauc cabteltic , yu'un jech mu'yuc boch'o xu' tstoy sba .
49002010	Yu'un ja' stuc la spasutic , ja' laj yac' ayincutic ta sventa li Cristo Jesuse , yu'un ac'o jpastic c'usitic lec . Yu'un jech ono'ox chapal yu'un Dios tsc'an ta jpastic .
49002011	Jech na'ic me , vo'oxuc ti yanlumoxuc ta sventa abec'talique , ti “ mu'yuc yich'ojic circuncisión ” , xi ac'oplalic yu'un li boch'otic yich'ojic circuncisión ta sba sbec'talic ti i'ac'batic yu'un cristianoe .
49002012	Mu'yucoxuc to'ox ta stojol li Cristoe , voc'oloxuc to'ox ta stojol li slumal Israele . Me jutuc mu'yuc ta aventaic li c'usi chapal yu'un Diose xchi'uc li c'usi yaloj chaq'ue . Ja' yu'un me jutuc mu'yuc spatubil avo'ntonic , mu'yuc Dios avu'unic li' ta banamil .
49002013	Pero li' ta orae oyoxuc xa ta stojol li Cristo Jesuse . Vo'oxuc ti nom to'ox oyoxuque lanopajic xa tal ta sventa ti la smal xch'ich'al li Cristo Jesuse .
49002014	Yu'un li stuque ja' jco'lajesej o'ntonal cu'untic . Li chib lum ti voc'ol to'oxe , ja' la spas ta jun . Ja' la sjines li c'usi smacoj ta o'lol ti jech voc'olutic to'ox yu'une .
49002015	Ja' la slajesbe sc'oplal ta sbec'tal noxtoc li mantaletic ti ep ta chop c'usitic chac' jpastic ti toj tsots sc'oplal laj ca'itique . Ja' stuc la spas ta jun li chib ta lume ; la spas ta ach' , jech ico'laj o co'ntontic .
49002016	Ta sventa ti icham ta cruz li Cristoe , jech ico'laj yo'ntonic xchi'uc Dios li chib ta lume , yu'un jun no'ox ic'otic . La slajesbe o sc'oplal ti contra to'ox chil sbaique .
49002017	Ja' ay yal li Lequil A'yeje , ja' ti xu' chco'laj avo'nton achi'uquic Dios vo'oxuc ti nom oyoxuque , xchi'uc ti xu' chco'laj yo'ntonic xchi'uc Dios ec li boch'otic nopol oyique .
49002018	Jech ta sventa Cristo ti jcha'chopaltic xa xu' chij'och ta stojol Dios Totil ta sventa ti jun no'ox li Ch'ul Espíritu quich'ojtique .
49002019	Jech muc xa yanuc alumalic , muc xa yan cristianoucoxuc . Jchi'il xa jbatic , jun xa oyutic xchi'uc scotol li yantic yu'untac Diose , co'ol xa xnich'nabutic Dios lijc'ot .
49002020	Te xa laj avich'ic nacanel muyel ec ta sba li snacleb nae , ja' li yajtacbolaltac Jesuse xchi'uc li j'alc'opetique . Li ton i'och ta mero chiquin na cu'untique ja' stuc li Cristo Jesuse .
49002021	Ja' ta sventa ti lec stsacoj sba tsmeltsaj batel li nae , lec chch'i batel jech chc'ot ta jbej lequil ch'ulna yu'un li Cajvaltique .
49002022	Te xa capal chavich'ic latsel muyel ec li vo'oxuque , yu'un jech te chnaqui stuc Dios ta sventa li Ch'ul Espiritue .
49003001	Ta sventa ti jech ic'ot ta pasele , jech li' tiq'uilun o ta chuquel ta sventa Cristo Jesús , vu'un li Pabloune . Yu'un ja' sventa alequilalic vo'oxuc li yanlum cristianooxuque .
49003002	Chcal ti ava'yojic ti slequil no'ox yo'nton Dios laj yac'bun cabtel ta atojolique .
49003003	Ja' laj yac'bun jna' li c'usi snopoj ta vo'one ti mu'yuc boch'o la sna'e , jech chac c'u cha'al laj xa ono'ox jts'ibaboxuc tal jutuque .
49003004	C'alal chaq'uelic li jcarta li'i , xu' te chana'ic o ti laj xa jna' li c'usi snopoj ono'ox li Dios ti mu'yuc to'ox vinajeme .
49003005	Ja' li c'usi mucul to'oxe , ti muc x'ac'bat sna'ic li cristianoetic ta vo'one ijelovic li' ta banamile . Pero li' ta orae laj xa yac'be sna' ta sventa Ch'ul Espíritu li ch'ul j'alc'opetic yu'une xchi'uc li yajtacbolaltaque .
49003006	Ja' ti sc'oplal co'ol xu' chcu'unintic li c'usi chac' Diose , xchi'uc ti jun no'ox jbec'tal chijc'ot ta jcotoltique , ti co'ol xu' ta jtatic c'uxubinel jcotoltic ta sventa Cristo , ta sventa li Lequil A'yeje .
49003007	Ja' yu'un , vu'un laj quich' cabtel xcholel ta sventa slequil yo'nton li Diose , yu'un jech la sc'an yo'nton stuc ta sventa stsatsal svu'el .
49003008	Vu'un ti xc'oxilun yu'unic li yantic yu'untac Diose , vu'un laj quich' cabtel spuquel ta stojol yanlum cristianoetic li c'uxubinel yu'un Diose ja' li Lequil A'yej ti chijyalbutic ti mu albaj c'u yepal c'uxubinel yu'un li Cristoe .
49003009	Xchi'uc ja' cabtel chcac' lec ta na'el ta jamal c'u x'elan yutsil li c'usi nopbil ta vo'one , ti epal jabil muc xac' ta na'el li Dios ti la spas scotol c'usitic oye .
49003010	Yu'un jech ta sventa steclumal Dios chlic sna'ic j'almantaletic te oyic ta vinajel ti ep ta chop sbijil li Diose , ja' li j'almantaletic ti tsots svu'elique ti tsots yabtelique .
49003011	Yu'un jech ono'ox oy o ta yo'nton li Diose , jech laj yac' c'otuc ta pasel ta sventa li Cristo Jesuse , ja' li Cajvaltique .
49003012	Ja' li Cristo ti ja' ta sventa lec jamal co'ntontic , mu'yuc xi'el chca'itic , lec jamal jbetic xu' chij'och batel ta stojol Dios ta sventa xch'unojel co'ntontic ta stojol li Cristoe .
49003013	Ja' yu'un ta jc'anboxuc vocol ti mu me xlaj stsatsal avo'ntonic ta sventa ti li' chquich' vocol ta acojique , yu'un ja' sventa alequilalic .
49003014	Ja' yu'un ta jquejan jba ta stojol li Dios Totile .
49003015	Ja' li Totil ti ja' sventainoj scotol li boch'otic te oyic ta vinajele xchi'uc li boch'otic li' to oyic ta banamil ti jchop no'ox sbi c'otem ta scotolique .
49003016	Yu'un jech ac'o yac'boxuc scotol li slequilal yutsilale , xchi'uc jech ac'o abtejuc svu'el ta yut avo'ntonic ta sventa li Ch'ul Espíritu yu'une .
49003017	Yu'un jech j'ech'el te ac'o naquiuc o ta avo'ntonic li Cristo ta sventa li xch'unojel avo'ntonic ta stojole . Jech ch-ayin lec yibel , ch-ayin lec snacleb ta avo'ntonic li c'anvaneje .
49003018	Jech xu' avu'un chava'ibeic smelol xchi'uc scotol yantic yu'untac Dios c'u sjamlej , c'u snatil , c'u staylej , c'u smuc'ul li c'anel yu'un Cristoe .
49003019	Xchi'uc jech chavotquinic ti mu xlaj jna'tic c'u yepal li c'anel yu'un Cristoe , jech chavich'beic scotol c'u yepal slequilal yutsilal li Diose .
49003020	Li Dios li' ch-abtej ta jtojoltic ti toj ech'em svu'el , ti ech'em to jech tspas jech chac c'u cha'al ta jnoptic , o ta jc'anbetique ,
49003021	ich'biluc ta muc' yu'un scotol li jujutsob steclumale , xchi'uc ich'biluc ta muc' ta sventa li Cristo Jesuse , xchi'uc ta sventa li jujuc'ol cristianoetic chjelovique , xchi'uc c'alal to ta slajebal c'ac'al . Jechuc .
49004001	Ja' yu'un chacalboxuc , vu'un ti li' tiq'uilun ta chuquel ta sventa Cajvaltique , avocolicuc ja' me pasic batel li c'usi sc'oplal tsc'an chapasic ta sventa ti ic'biloxuc xae .
49004002	Biq'uit xavac' abaic , manso no'ox xapas abaic ; oyuc smuc'ul avo'ntonic , talbat xats'icbe abaic c'usi chc'ot ta pasel avu'unic ta sventa ti ac'anoj abaique .
49004003	Aq'uic persa ti jechuc jun oyanic o jech chac c'u cha'al la spasoxuc ta jun li Ch'ul Espiritue , junuc avo'ntonic o ta sventa ti lijpasutic xa ta jun jcotoltique .
49004004	Yu'un jun no'ox lijc'ot jcotoltic . Jun no'ox li Ch'ul Espíritu quich'ojtique , jech chac c'u cha'al jun no'ox li c'usi jmalaojtic chc'ot quich'tic ta sventa ti co'ol xa yic'ojutic li Diose .
49004005	Jun no'ox Cajvaltic , jun no'ox li xch'unojel co'ntontique , jun no'ox li ich' vo'e ,
49004006	jun no'ox Dios cu'untic , ja' Jtotic jcotoltic . Ja' sventainoj scotol , ja' tspas ta mantal scotol , li' oy ta co'ntontic jcotoltic .
49004007	Pero li jujunutique yantic o jmotontic laj yac'butic li Cristoe , jech chac c'u cha'al la sc'an yo'nton stuc chijyac'butique .
49004008	Yu'un jech ts'ibabil ta sc'op Dios : “ Imuy batel ta toyol , la xchuc muyel scotol li boch'otic la stsale , laj yac'be tal smoton li cristianoetique ” , xi ts'ibabil .
49004009	¿ C'usi smelol ti “ imuy batel ” xie ? Ja' chac' ta na'el ti iyal tal c'alal to ta banamile .
49004010	Li boch'o iyal c'alal to ta olone , ja' noxtoc ti imuy batel c'alal to ta sba yac'ol vinajele , jech icom ta yolon sc'ob scotol li c'usitic oye .
49004011	Ja' laj yac'be yabtel jujun li xnich'nabe . Oy laj yac'be yabtel sventa chc'ot ta yajtacbolal , oy la stic' ta j'alc'opetic , oy laj yac'be yabtel sventa tspuquic batel sc'op Dios , oy la stic' ta jchabivanejetic , xchi'uc ta jchanubtasvanejetic .
49004012	Jech la xchapan ta sventa li yu'untaque , yu'un jech xu' tspas li yabtelique , yu'un jech lec chch'i batel sbec'tal li Cristoe .
49004013	Jech jcotoltic co'ol oy xch'unojel co'ntontic chijc'ot , jcotoltic chcotquinbetic lec Xnich'on li Diose , xchi'uc ta jtatic lec vinical ; jech co'ol jch'ieltic chijc'ot jech chac c'u cha'al li Cristoe .
49004014	Jech muc xa co'oluticuc jech chac c'u cha'al ololetic ti talbat no'ox yo'ntonique , ti c'usiuc no'ox svontolch'unic jech chac c'u cha'al c'usi cuchbil no'ox ta iq'ue . Jech mu xcac' jbatic ta lo'lael yu'un li boch'otic lec sna'ic c'u x'elan chlo'lavanique , ti ch'ayemic ta bee .
49004015	Tsc'an ja' no'ox ac'o caltic c'usi melel ta sventa ti jc'anoj jbatique . Tsc'an chijch'iutic batel ta stojol li Cristoe , ja' li Joltique .
49004016	Vu'utic sbec'tal c'otemutic , lec jtsacojan jbatic , lec jnitojan jbatic ta jts'acaliltic , ta jch'uxuviltic . Jech co'ol ta jcolta jbatic jcotoltic ta sventa li c'usitic cabteltic ta jujuchope . Jech co'ol chijch'iutic batel jcotoltic , co'ol chijtsatsubutic batel ta sventa ti lec jc'anoj jbatique .
49004017	Ja' yu'un chacalboxuc ava'yic , ta jc'anboxuc tsots vocol ta sventa li Cajvaltique , mu xa me jechuc xapasic jech chac c'u cha'al li yantic achi'iltaquic ti mu xotquinic Diose , ti mu'yuc stu c'usitic tsnopique .
49004018	Oy ta ic' osil li sjol yo'ntonique , mu'yuc ta sventaic li cuxlejal yu'un Dios ta scoj li sbolilique xchi'uc ta scoj ti tsots yo'ntonique .
49004019	Jech ipimubic ta jyalel , ja' laj yac' sbaic o ta spasel li c'usitic tsc'an sbec'talique . Solel mu'yuc xa pajesel ta yo'ntonic o , ja' la spasic o scotol li c'usitic chopol ta pasele .
49004020	Pero li vo'oxuque mu jechuc laj achanic yu'un li Cristoe .
49004021	Yu'un li vo'oxuque ava'yojic c'usi tsc'an li Jesuse , xchi'uc ja' ta sventa lachanubtasatic lec ta sc'op ti ja' melele .
49004022	Ava'yojic ti tsc'an chajipic comel stalel li poco' cristianoe , ja' ti c'u to'ox xa'elanic ta vo'onee , yu'un ja' no'ox tsoquesvan , ja' no'ox chlo'lavan .
49004023	Tsc'an ch-ach'ub scotol li c'usitic chanop ta ajol ta avo'ntonique .
49004024	Tsc'an ja' xa chalapbeic stalel li ach' cristiano ti pasbil jech chac c'u cha'al stuc li Diose , ti tuq'ue ti me jutuc mu'yuc smule .
49004025	Ja' yu'un comtsanic li epalc'ope ; meleluc scotol li c'usitic chavalbe abaique . Yu'un jun no'ox c'otemoxuc , jmoj atsacoj abaic ta acotolic .
49004026	Me cha'ilinique , mu me teuc xasa' amulic o . Mu me sbejeluc c'ac'al xa'ilinic .
49004027	Mu me xajambeic sbe li pucuje .
49004028	Li boch'o ch-elc'aje , mu xa me x'elc'aj . Ac'o abtejuc , ac'o stunes ta spasel lequil abtel li sc'obe , yu'un jech xu' chlic scolta li boch'otic abul sbaique .
49004029	Mu xa me xloc' ta aveic scotol c'usitic mu'yuc lec . Ja' alic c'usitic lec ti ja' sventa chijtsatsubutic yu'une , yu'un jech xu' chtun yu'unic ec li boch'otic oy to c'usi sc'an yu'unique .
49004030	Mu me xavac'beic yat yo'nton li Ch'ul Espíritu yu'un Diose . Yu'un ja' senyail ac'biloxuc ti c'alal tsta sc'ac'alil coltaele .
49004031	Jipic loq'uel ta atojolic li c'usitic toj c'uxic chavalbe abaique , li sc'ac'al avo'ntonique , li sbic'tal avo'ntonique , xchi'uc ti xac'aq'uet no'ox chac'opojique , xchi'uc li chopolc'optavaneje , xchi'uc li c'usitic yantic chopole .
49004032	Lec xavil abaic , c'ux xava'ay abaic ta jujuntal . Talbat xapasbeic abaic perdón jech chac c'u cha'al la spasboxuc perdón Dios ta sventa li Cristoe .
49005001	Ja' chanbeic yo'nton li Diose , yu'un xnich'naboxuc xa , lec sc'anojoxuc .
49005002	C'ano abaic jech chac c'u cha'al la sc'anutic li Cristoe , yu'un laj yac' sba ta milel ta jcojtic . Ja' smoton Dios ic'ot , ja' milbil matanal ti oy lec smuil laj ya'ay li Diose .
49005003	Ja' yu'un li vo'oxuque , mu me xalo'iltaic , mu xa me xavalbeic sc'oplal li mulivajele , li c'usitic yan chopole , xchi'uc li xpich'etel avo'ntonique . Yu'un mu xa jechuc tsc'an tspas li yu'untac Diose .
49005004	Mu xavalic c'usi mu'yuc stu , bol lo'il , xchi'uc ixtol lo'il , yu'un mu xa smeloluc . Ja' xa no'ox xatojbeic ta vocol li Diose .
49005005	Yu'un xana'ic xa lec , li boch'otic chmulivajique xchi'uc ti tspasic c'usitic yan chopole , xchi'uc li boch'otic xpich'et no'ox yo'ntonique ti xco'laj xchi'uc ja' sdiosic c'otem li c'usi batem yo'nton xchi'uquique , mu xu' ch-ochic yo' bu chventainvan li Cristoe xchi'uc li Diose .
49005006	Mu me xaslo'laoxuc li boch'otic mu meleluc c'usi chalique . Yu'un li boch'otic mu xch'unic c'usitic yaloj Diose , chapal xa sc'oplal chbat stojic .
49005007	Ja' yu'un mu me xanaban abaic ta spasel ec jech chac c'u cha'al tspasique .
49005008	Yu'un ta vo'onee oyoxuc to'ox ta ic' osil , pero li' ta orae oyoxuc xa ta sac osil ta sventa li Cajvaltique . Ja' yu'un xanovanic jech chac c'u cha'al li boch'o chanov ta sac osile .
49005009	Yu'un li yabtelal sac osile ch-ayin slequil co'ntontic yu'un , chijtuq'uib yu'un , melel scotol c'usi chcaltic yu'un .
49005010	Xchi'uc ja' oy ta co'ntontic o ta jpastic li c'usitic lec chil Cajvaltique .
49005011	Mu me xatic' abaic ta spasbel yabtelal ec li ic' osil ti mu'yuc stue . Ja' lec ac'beic tsots taq'uiel li boch'otic jech tspasique .
49005012	Yu'un toj q'uexlal sba li c'usi tspasic ta mucule , mu stac' alel .
49005013	Pero me chlic vinajuc ta sventa yabtelal sac osile , chlic jamuc scotol . Yu'un li sac osile ja' yabtel chac' ta ilel scotol .
49005014	Ja' yu'un chc'ot ta pasel ti jech albil sc'oplale : “ Lican , vo'ot ti vayemote ; totsan tal ta stojol li animaetique , jech chlic yac' xojobal ta atojol li Cristoe ” , xi .
49005015	Ja' yu'un q'uelo me abaic lec ta sventa li c'usitic chapasique . Mu me jechucoxuc jech chac c'u cha'al li boch'o bolique , ja'uc jechoxuc jech chac c'u cha'al li boch'o bijique .
49005016	Tunesic lec li c'ac'al chjelov avu'unique , yu'un yantic tsoc batel li banamile .
49005017	Ja' yu'un mu me bolucoxuc , na'ic lec c'usi tsc'an yo'nton li Cajvaltique .
49005018	Mu me xayacubic , yu'un ja' chabolibic yu'un . Ja' ac'o nojuc ta avo'ntonic li Ch'ul Espiritue .
49005019	Ja' lo'iltabo abaic c'usi chal li salmoetique , li q'ueojetique , xchi'uc li bic'tal q'ueojetic yu'un Diose . Q'uejintaic , ich'ic ta muc' Cajvaltic ta scotol avo'ntonic .
49005020	Scotol li c'usiuc no'ox chc'ot ta atojolique tojbeic ta vocol Jtotic Dios scotol ora ta sventa li Cajvaltic Jesucristoe .
49005021	Tsc'an chavich' abaic ta muc' ta sventa ti avich'ojic xa ta muc' li Cristoe .
49005022	Li antsetique ac'o yich' ta muc' smalalic jech chac c'u cha'al chich'ic ta muc' li Cajvaltique .
49005023	Yu'un li vinique ja' jolil c'otem yu'un li yajnile , jech chac c'u cha'al li Cristoe ja' Jolil c'otem yu'un scotol li steclumale , ja' li sbec'tal c'oteme . Xchi'uc ja' Jcoltavanej yu'un .
49005024	Jech chac c'u cha'al chquich'tic ta muc' Cristo , vu'utic li steclumalutique , ja' jech ac'o yich' ta muc' smalal li antsetique , ac'o spasic scotol li c'usi oy ta sventaique .
49005025	Viniquetic , c'ano me avajnilic jech chac c'u cha'al sc'anoj steclumal li Cristoe , yu'un laj yac' sba ta milel ta scoj .
49005026	Yu'un jech la slecubtas , la spoc ta sventa li sc'ope .
49005027	Yu'un jech toj jun yutsil chc'ot c'alal te tsobol ta stojol li steclumale ; me jutuc mu'yuc yic'ubal , mu'yuc c'usi yatinoj , mu'yuc c'usi oy o . Jech bats'i lec , bats'i jun yutsil chc'ot o .
49005028	Ja' yu'un li viniquetique tsc'an jech ac'o sc'an yajnilic ec jech chac c'u cha'al c'ux ta yo'nton sbec'tal stuquique . Li boch'o lec sc'anoj yajnile ja' sc'anoj sba stuc chc'ot .
49005029	Yu'un mu'yuc boch'o tsbaj li sbec'tal stuque . Lec tsmac'lin , lec chc'uxubin jech chac c'u cha'al tspasbe steclumal li Cristoe .
49005030	Yu'un vu'utic jujuchop sbec'tal Cristo c'otemutic .
49005031	Ja' yu'un jech ts'ibabil ta sc'op Dios : “ Li vinique ta scomtsan stot sme' , yu'un ta xic' sbaic xchi'uc yajnil . Li chibic to'oxe jun no'ox sbec'tal ta xc'otic ” , xi ts'ibabil .
49005032	Le'e toj muc' smelol . Pero vu'un chcal ti ja' smelol c'u x'elan tspas ta sventa steclumal li Cristoe .
49005033	Ja' yu'un viniquetic , c'ano me avajnilic jujunoxuc jech chac c'u cha'al c'ux ta avo'nton abec'tal atuquique . Jech ec li antsetique , ac'o yich' ta muc' li smalalique .
49006001	Alab nich'nabetic , ch'unbeic smantal atot ame'ic ta sventa Cajvaltic , yu'un ja' jech tsc'an pasel .
49006002	Li sba mantal ti oy c'usi ta jtatic c'alal ta jch'untique , jech chal : “ Ich'o ta muc' atot ame' ,
49006003	yu'un jech lec chabat , jech jal chacuxi li' ta banamil ” , xi .
49006004	Vo'oxuc totil me'iletic , mu me xasa'beic sc'ac'al yo'nton li avol anich'onique . Tuc' xats'itesic , tojobtasic lec , chanubtasic lec ta sventa li Cajvaltique .
49006005	Vo'oxuc ti ochemoxuc ta mozoile , ch'unbeic smantal li avajvalic ti co'ol cristianooxuc achi'uquique . Ich'ic ta muc' , xi'anic me yu'un . Junuc avo'nton chatunic yu'un , jech chac c'u cha'al chijtun yu'un li Cristoe .
49006006	Mu me ja'uc no'ox lec xa chapasic yilel ti c'alal te sq'uelojoxuc avajvalic jech chac c'u cha'al li boch'otic ja' no'ox tsc'an lec ch-ilatic yu'un cristianoe . Ac'o jechucoxuc jech chac c'u cha'al yajtunel Cristo chava'yic . Scotoluc avo'nton pasic c'usi tsc'an li Diose .
49006007	Yutsiluc avo'nton xa'abtejic , nopic ti ja' Cristo cha'abtejic yu'une , ti muc ja'uc cristianoe .
49006008	Yu'un xana'ic ti ja' chc'ot jtatic ta stojol Cajvaltic li c'usitic lec ta jpastic jujunutique , ac'o me ochemutic ta mozoil , o me muc ochemuticuc ta mozoil .
49006009	Vo'oxuc li yajvaloxuque , ja' no'ox me jech lec xapasic ta stojol ec li amozoique . Mu me puru sibtaseluc xavac'beic . Na'ic me ti te oy Avajval achi'uquic ta vinajele , xchi'uc ti mu'yuc tst'uj boch'o chc'uxubin li Diose .
49006010	Slajeb xa chacalboxuc tal , oyuc me lec atsatsalic ta sventa ti jun oyoxuc xchi'uc li Cajvaltique , xchi'uc ta sventa li svu'el ti toj ech'em stsatsale .
49006011	Lapic me scotol li amaquic , li avabtejebic yac'oj Diose , yu'un jech chcuch avu'unic li lo'lael chac' tal li pucuj ti toj lec ya'yele .
49006012	Yu'un ma'uc ta jpastic c'op jchi'uctic li boch'o oy sbec'tal , oy xch'ich'alique . Ja' ta jtsal jba jchi'uctic li pucujetic ti tsots tspasic mantale , ti tsots svu'elique , ti ch-ilbajinvanic li' ta banamil ti oy ta ic' osile , ti ta ic' chanovique ti mu'yuc sbec'talique .
49006013	Ja' yu'un ich'ic me scotol li amaquic , li avabtejebic yac'oj Diose , yu'un jech xu' avu'unic li tsots pleito c'alal chc'ot ta atojolique . Me ivu' avu'unic scotol jech chac le'e , lec jun avo'nton va'al chacomic o .
49006014	Ja' yu'un chaplanic me lec cha'e . Chuquino me lec li achuquique , ja' li c'usi melele . Aq'uic me smac li sna avo'ntonique , ja' li c'usitic tuq'ue .
49006015	Lapo me lec li axonobique , ja' ti chapalucoxuc xchi'uc li Lequil A'yej ti tspas ta jun co'ntontic yu'une .
49006016	Tsaquic me lec li amaquique , ja' li xch'unojel avo'ntonique , yu'un ja' sventa chamacbeic o yabtejeb li pucuj ti tsanajtic sni' tsjip tal ta atojolique .
49006017	Aq'uic me li smac ajolique , ja' ti ach'unoj ti chacolique . Tsaquic me li avespadaic chayac'boxuc Ch'ul Espiritue , ja' li sc'op Diose .
49006018	Ta sventa ti chac'opanic Dios scotol orae , c'anbeic Dios ta sventa Ch'ul Espíritu li c'usi chac'anique . Viq'uiluc me lec asatic ta sventa li c'usi chavalic ta stojol Diose . C'anbeic vocol ta stojol ec li yantic yu'untac Diose .
49006019	Xchi'uc c'anbicun vocol ta jtojol ec li vu'une , yu'un ac'o sjambun que , jech jamal ac'o cal c'usi toj lec ta jtatic yu'un li Lequil A'yej ti mu'yuc to'ox vinajeme .
49006020	Yu'un ja' tacbilun ta xcholel , ja' yu'un ti li' chuculun ta cadenae . Jech ta jc'an ti ac'o oyuc lec stsatsal co'nton ta xcal jech chac c'u cha'al tsc'an chic'opoje .
49006021	Ti c'u cha'al xu' chava'yic c'u xi'elan eq'ue xchi'uc ti c'u x'elan chbat cu'une , ja' chc'ot yalboxuc scotol li quermanotic Tíquico ti lec c'anbile , ti jun yo'nton chtun yu'un Cajvaltique .
49006022	Yu'un ja' ta jtac tal ta atojolic sventa chtal yalboxuc , yu'un jech chana'ic c'u xi'elancutic , xchi'uc ja' chtal smuq'uibtasboxuc avo'ntonic .
49006023	Li Diose ja' li Totile xchi'uc li Cajvaltic Jesucristoe ac'o spasbe ta jun yo'nton li jch'unolajeletique , xchi'uc ac'o yac' c'anvanicuc , xchi'uc ac'o oyuc lec xch'unojel yo'ntonic .
49006024	Ac'o c'uxubinaticuc yu'un Dios scotol li boch'otic sc'anojic o ta scotol yo'ntonic li Cajvaltic Jesucristoe .
50001001	Vu'un Pabloun jchi'uc Timoteo , vu'un yajtuneluncutic li Jesucristoe , ta jc'opanoxuc tal vo'oxuc li yu'untacoxuc Cristo Jesús te ta lum Filipose , xchi'uc li jq'uelvanej yu'un jcholc'opetic avu'unique , xchi'uc li yajcoltaubbail jcholc'opetique .
50001002	Ac'o xc'uxubinoxuc , ac'o spasboxuc ta jun avo'ntonic li Diose , ja' li Jtotique xchi'uc li Cajvaltic Jesucristoe .
50001003	C'alal chat'abic ta co'ntone , persa ono'ox ta jtojbe ta vocol Dios ta aventaic .
50001004	Xcuxet no'ox co'nton ta jna'oxuc ta stojol Dios scotol ora ti c'alal ta jc'opan Dios jujun veltae ,
50001005	yu'un co'ol ta jcolta jbatic ta sventa li Lequil A'yeje , ja' jech avo'ntonic o ta sliqueb xchi'uc c'alal to tana .
50001006	Jch'unoj ti mu xpaj o li abtel avu'unic jech chac le'e . Yu'un li boch'o la sliques lequil abtel ta atojolique ta svu'es o batel c'alal to tsta sc'ac'alil chtal li Cristo Jesuse .
50001007	Ja' tsc'an jech ta jch'un ta aventaic , yu'un solel oyoxuc ta co'nton , yu'un chquil ti co'ol c'uxubinbilutic yu'un li Diose , ac'o me li' tiq'uilun ta chuquel , o me va'alun ta stojol ajvalil sventa chcac' lec ta na'el li Lequil A'yeje , co'ol ono'ox ta jcolta jbatic ta jcotoltic .
50001008	Ja' testigo cu'un Dios ti ta melel lec jc'anojoxuc jech chac c'u cha'al yo'nton li Cristo Jesuse .
50001009	Jech ta jc'anbe ep vocol Dios ti ech'em ac'o yepajesboxuc li c'anvanej avu'unique , xchi'uc ac'o bijubanic lec , ac'o ana'ic yotquinel lec scotol .
50001010	Yu'un jech ja' ac'o ana'ic st'ujel batel ti bu leque , jech mu'yuc avic'ubalic , mu'yuc amulic c'alal chtal li Cristoe .
50001011	Jech noxtoc ja' ac'o apasic li c'usitic tuc' ta pasele , ja' ta sventa Jesucristo xu' avu'unic , jech ch-ich'at ta muc' , jech lec chbat sc'oplal avu'unic li Diose .
50001012	Quermanotac , li c'usitic ic'ot ta pasel ta jtojole , ta jc'an chana'ic ti ja' sventa lec chpuc batel li Lequil A'yeje .
50001013	Scotol li yajsoldadotac muc'ta ajvalil li'i , xchi'uc scotol li yantique , sna'ojic xa ti ja' ta sventa Cristo li' chuculune .
50001014	Ep xa jch'unolajeletic itsatsub yo'ntonic ta stojol Cajvaltic ta sventa ti li' chuculune . Lec tsots yo'ntonic jamal chalic batel li sc'op Diose , mu'yuc xi'el cha'yic .
50001015	Ta melel oy boch'otic ja' no'ox chcholbeic sc'op Cristo ta scoj it'ix yo'ntonic , xchi'uc ta scoj tsalbail . Pero oy yantic ta yutsil yo'ntonic chcholic ,
50001016	yu'un lec sc'anojicun , yu'un sna'ic ti ja' ta scoj tsots sc'oplal chca'ay Lequil A'yej ti li' chuculune .
50001017	Pero li yantique chcholic batel ta sventa no'ox oy c'usi oy ta yo'nton stuquic ; muc ta yutsiluc yo'ntonic tspasic , yu'un tsnopic ti ja' jech xu' chiyepajesbicun jvocol ti li' chuculune .
50001018	Pero le'e mu'yuc tsots sc'oplal chca'ay . Ja' no'ox tsots sc'oplal chca'ay ti ac'o vinajuc batel sc'oplal li Cristoe , ac'o me yutsil yo'nton chcholic , o me mu yutsiluc yo'nton chcholic . Ja' no'ox xcuxet co'nton ti chvinaj batel sc'oplal li Cristoe .
50001019	Jech mu xpaj o li xcuxetel co'ntone , yu'un jna'oj lec ti chicole , yu'un chac'opanbicun Dios ta jtojol , xchi'uc chiscoltaun li Espíritu yu'un Jesucristoe .
50001020	Jun co'nton jch'unoj o , jmalaoj chc'ot ta pasel , muc alticuc chcac'be jba q'uexlal . Ta sventa ti mu xlaj o li stsatsal co'ntone jech ch-ich'at ta muc' Cristo ta jventa jech chac c'u cha'al ono'oxe , ac'o me cuxulun to , o me chicham .
50001021	Yu'un me oy to jcuxlejale , ja' yu'un li Cristoe ; me lichame , yu'un xa la jpas o canal .
50001022	Pero me li' to cuxulun jchi'uc jbec'tale li' to chi'abtej , yu'un jech oy to boch'o xu' chch'unic ta jventa . Jech mu jna' bu junucal ta jt'uj .
50001023	Yu'un ta jc'an xchibal . Ta jc'an chicham , yu'un jech xu' chbat jchi'in li Cristoe , yu'un toj ech'em lec ti bu oye .
50001024	Pero ta jc'an li' to cuxulun noxtoc , yu'un tsots sc'oplal tsc'an to li' chajcoltaoxuc .
50001025	Ta sventa ti jech jch'unoje , jech ta jna' ti li' to cuxulune . Li' to chajchi'inoxuc , yu'un jech xu' chatsatsubic lec , xchi'uc jech chataic lec xcuxetel avo'ntonic ta sventa li xch'unojel avo'ntonique .
50001026	Jech toj jun avo'nton chava'yic ta stojol Cristo Jesús c'alal me te xa'ox oyun ta atojolic yan veltae .
50001027	Ja' no'ox tsots sc'oplal ti ac'o apasic batel jech chac c'u cha'al chal li Lequil A'yej yu'un Cristoe . Yu'un jech c'alal chtal jq'ueloxuc , o c'alal nom oyune , ta xca'ay ac'oplalic ti staoj yav jun avo'ntonic oe , ti co'ol avo'nton chavac'beic yipal xch'unel li Lequil A'yeje ,
50001028	xchi'uc ti mu xaxi'ic yu'un li boch'otic chascontrainoxuque . Yu'un jech ac'o yilic ti ch'ayel chbat li stuquique , xchi'uc ti chacolic li vo'oxuque . Le'e ja' Dios tspas scotol .
50001029	Yu'un li vo'oxuque laq'uelanbatic xa li coltael ta sventa Cristoe . Ma'uc no'ox tsc'an ac'o ach'unic li Cristoe , ja' tsc'an noxtoc ti ac'o avich'ic vocol ta sventae .
50001030	Jech co'ol chavich'ic vocol jech chac c'u cha'al laj avilic laj quich' vocol li vu'une , xchi'uc jech chac c'u cha'al chava'yic chquich' o vocol li' ta orae .
50002001	Me ataoj xa stsatsal avo'ntonic yu'un li Cristoe , me apatoj xa avo'ntonic ta sventa ti sc'anojoxuque , me co'ol avo'ntonic ta sventa li Ch'ul Espiritue , me oy xa slequil avo'ntonic , xchi'uc me oy xa c'uxubinel ta avo'ntonique ,
50002002	toj xcuxet co'nton avu'unic . Pero ta jc'an ti ech'em to chavac'bicun xcuxetel co'ntone : co'oluc me c'usi xanop acotolic , co'ol me xac'anan abaic , co'oluc me avo'nton acotolic , co'oluc me ac'opic acotolic .
50002003	Mu me c'usi xapasic ta sventa yu'un chac'an chatsalvanic , xchi'uc ta sventa chatoy abaic . Biq'uit xavac' abaic , oyuc me stu ta avo'ntonic ec li achi'ilique .
50002004	Mu me ja'uc no'ox xbat asat ta aventa atuquic , ac'o oyuc ta avo'ntonic noxtoc li yantique .
50002005	Jechuc me avo'ntonic jech chac c'u cha'al yo'nton li Cristo Jesuse :
50002006	Yu'un li stuque co'olic xchi'uc li Diose , pero mu ja'uc tsots sc'oplal laj ya'ay .
50002007	La scomtsan , ay spas sba jech chac c'u cha'al mozo , la sco'oltsan sba jech chac c'u cha'al cristiano ; xco'laj xchi'uc vinic ivul li' ta banamil .
50002008	Pero c'alal laj yich' sbec'tal jech chac c'u cha'al cristianoe , ech'em to la sbic'tajes sba . La xch'un mantal , la xch'un milel noxtoc . La xch'un li milel ta cruz ti toj q'uexlal sbae .
50002009	Ja' yu'un li Diose la stoy muyel c'alal to ta toyol . Laj yac'be jun sbi ti ech'em smuc'ul ta scotol yan biiletique .
50002010	Yu'un jech ta sventa sbi Jesús chlic squejan sbaic scotol li boch'otic te oyic ta vinajele , xchi'uc li boch'otic li' oyic ta banamile , xchi'uc li boch'otic oyic ta yolon banamile .
50002011	Scotol cristiano ta jujuchop c'op chlic yalic ta jamal ti ja' Ajvalil stuc li Jesucristoe ; jech ich'bil ta muc' chc'ot li Dios Totile .
50002012	Ja' yu'un vo'oxuc ti lec jc'anojoxuque , lec laj ach'unic ti c'alal te jchi'ucoxuque . Pero mu me ja'uc no'ox , ech'em to me jech xach'unic ti c'alal nom oyune . Ja'uc me batem ta avo'ntonic xapasbeic yabtelal li coltael ataojique , tsotsuc me sc'oplal chava'yic , xi'anic me yu'un li Diose .
50002013	Yu'un ja' Dios laj yac' ta avo'ntonic ti chac'an chapasic c'usitic leque , xchi'uc ja' chac' c'otuc ta pasel avu'unic li c'usi tsc'ane .
50002014	Scotol li c'usitic chapasique pasic me ta yutsil avo'ntonic , mu me xabic'talvulajeticuc , mu me xavutilan abaic o .
50002015	Yu'un jech mu soc ac'oplalic , xchi'uc jech mu xata amulic . Jech chvinaj ta stojol chopol cristianoetic , ch'ayemal cristianoetic ti vo'oxuc xnich'naboxuc Diose , ti mu'yuc chopoloxuque . Ja' jech xaxojobanic ta stojolic jech chac c'u cha'al luz ti xojobanic c'alal ic' osile .
50002016	Jech chavaq'uic o ta ilel li Lequil A'yej sventa cuxlejale . Jech toj jun no'ox co'nton chca'ay c'alal chtal li Cristoe , yu'un mu alticuc laj cac' persa xanubal , xchi'uc mu alticuc li'abtej .
50002017	Pero me tsc'an noxtoc ti chich' malel jch'ich'al sventa chich' ts'acubtasel li matanal chavaq'uic ta stojol Diose ja' li xch'unojel avo'ntonique , xcuxet no'ox co'nton . Me jech chc'ot ta pasele , tsc'an xcuxet no'ox avo'ntonic ec li vo'oxuque .
50002018	Ja' no'ox jech ec li vo'oxuque , cuxetuc me avo'ntonic me jech chc'ot ta pasele , junuc me avo'ntonic . Co'ol cuxetuc no'ox co'ntontic .
50002019	Ta jna' ti chiscoltaun li Cajvaltic Jesuse , ja' yu'un ta jtac tal ta ora ta atojolic li Timoteoe , yu'un jech chpat co'nton ti c'alal chca'ay c'u xa'elanique .
50002020	Yu'un mu'yuc boch'o yan li' oy ti co'ol co'nton jchi'uque , ti oy ta yo'nton chascoltaoxuc ti c'u cha'al lec chabatique .
50002021	Yu'un scotolic ja' no'ox tsa'ic c'usi tsc'an stuquic . Mu ja'uc tsa'ic c'usi tsc'an li Cristo Jesuse .
50002022	Pero li vo'oxuque xavotquinbeic xa lec c'u x'elan yo'nton li Timoteoe . Avilojic ti lec la scoltaun ta xcholel li Lequil A'yeje , jech chac c'u cha'al jun nich'onil ti lec tscolta stote .
50002023	Jech jnopoj ja' ta jtac tal ta atojolic ta ora c'alal me laj quil c'u x'elan chbat li c'op ta jtojole .
50002024	Pero jch'unoj ti chiscoltaun li Cajvaltique , yu'un jech xu' chtal jq'ueloxuc jtuc ta oratic ec .
50002025	La jnop noxtoc ti tsots sc'oplal ta jtacboxuc sutel tal li quermanotic Epafroditoe , ja' li jchi'il ta abtele , ja' li jchi'il ta soldadoil c'oteme . Ja' ti laj ataquic tal yu'un chiscoltaun ta sventa li c'usi chtun cu'une .
50002026	Yu'un solel oy ta yo'nton tsc'an xa chasq'ueloxuc acotolic . Yu'un toj ep chlo'ilaj yo'nton ta sventa ti laj ava'yic i'ipaje .
50002027	Ta melel tsots i'ipaj , jutuc xa muc xcham o . Pero ic'uxubinat yu'un Dios . Ma'uc no'ox stuc ic'uxubinat , la xc'uxubinun ec li Diose , yu'un jech muc xiyac'bun yan tsots at-o'nton .
50002028	Jech tsots sc'oplal chca'ay ta jtacboxuc tal ta ora , yu'un jech ac'o cuxetuc no'ox avo'ntonic ti c'alal chavilbeic sat yan veltae . Jech mu xa ech'emuc chcat co'nton ec .
50002029	Cuxetuc me avo'nton xaviq'uic ta sventa Cajvaltic ti c'alal chc'ot ta atojolique . Li boch'otic ja' jech yo'ntonic jech chac c'u cha'al li Epafroditoe , ich'ic me ta muc' .
50002030	Yu'un li Epafroditoe jutuc mu icham ta sventa yabtel li Cristoe . Solel laj yac' sbec'tal o ta jcoltael , mu sventauc me te chcham o . Yu'un la sna' ti jech avo'nton chac'an chacoltaicune , ja' no'ox ti muc xatal atuquique .
50003001	Quermanotac , oy to c'usi chacalboxuc tal : Cuxetuc me avo'ntonic o ta stojol li Cajvaltique . Mu'yuc vocol chca'ay ta jts'ibaboxuc tal yan velta li c'usi calojboxuc xa ono'oxe , yu'un jech chabijubic .
50003002	Q'uelo me abaic ta sventa li colemal ts'i'etique , ja' li chopol jcholc'opetique ti ja' no'ox tsc'an chaxtuch'boxuc abec'talique .
50003003	Yu'un li vu'utique quich'ojtic xa li bats'i circuncisione , yu'un ta co'ntontic xa chquich'tic ta muc' Dios ta sventa li Ch'ul Espiritue . Jech toj jun xa co'nton chca'itic ta sventa li Cristo Jesuse , yu'un mu xa ja'uc jpatoj co'ntontic yu'un li senyail ta sba jbec'taltic no'oxe .
50003004	Li vu'une ech'em to xu' ta jpat co'nton yu'un ti jechuque , yu'un jpasoj scotol li c'usi sventa no'ox sba jbec'tale . Me oy boch'o ja' spatoj yo'nton yu'un li c'usi sventa no'ox sba sbec'tale , ac'o me sna' ti vu'un ech'em xu' ta jpat co'nton yu'une .
50003005	Yu'un ta xvaxquibal c'ac'al jvoq'uel laj quich' circuncisión . Vu'un mero sts'unubalun israel . Liquemun ta jchop yu'un Benjamín . Vu'un mero hebreoun , mero xnich'onun hebreo . Vu'un fariseoun , vu'uncutic ti bats'i tsots sc'oplal chca'icutic li smantal Diose .
50003006	Ta sventa ti bats'i tsots sc'oplal laj ca'ay li smantaltac Diose , jech laj cuts'intaan li jch'unolajeletic ta jujutsobe . Mu'yuc jmul o laj ca'ay , yu'un jch'unoj ti tuc' co'nton chiyilun Dios ta sventa li mantaletique .
50003007	Pero li c'usitic toj tsots to'ox sc'oplal laj ca'ye , mu'yuc stu ic'ot o cu'un ti c'alal la jch'un li Cristoe .
50003008	Ja' jech mu'yuc xa stu chquil o scotol c'usitic yan ta sventa ti laj xa quil ti ja' toj ech'em slequil c'alal laj cotquin li Cristo Jesuse , ja' li Cajvale . Ta sventa ti ja' xa jc'anoj o li Cristoe , jech la jip o comel scotol li c'usitic jch'unoj to'oxe . Ja' xa jech chquil jech chac c'u cha'al c'a'ep , yu'un jech ja' la jta li c'usi jtunel cu'une , ja' li Cristoe .
50003009	Xchi'uc jech jun chic'ot o jchi'uc . Muc xa ja'uc ta sventa mantaletic ti mu'yuc jmule , ja' xa ta sventa xch'unojel co'nton ta stojol li Cristoe . Yu'un ti c'u x'elan mu'yuc jmul chijyilutic Diose ja' ta sventa xch'unojel co'ntontic .
50003010	Jech ta jc'an chcotquin o batel li Cristoe , xchi'uc ta jc'an chcotquinbe svu'el li Dios ti la xcha'cuxes li Cristoe . Xchi'uc oy ta co'nton ti xu' chquich' vocol jech chac c'u cha'al laj yich' li Cristoe , xchi'uc ti xu' co'ol chicham jchi'uque .
50003011	Yu'un jech xu' chicha'cuxi ec .
50003012	Mu yu'unuc jtaoj xa scotol , mu yu'unuc mu'yuc xa c'usi sc'an cu'un . Pero chcac' persa ta jnuts batel , yu'un oy ta co'nton ta jta jech chac c'u cha'al la staun li Cristo Jesuse .
50003013	Quermanotac , li vu'une mu xu' chcal ti jtaoj xa scotole . Pero oy jun li c'usi ta jpase : Ja' ta jch'ay ta co'nton li c'usi icom xa ta jpate , ja' xa no'ox chcac' persa snutsel batel li c'usi mu'yuc to jtaoje .
50003014	Ta jc'an chic'ot c'alal ta slajeb yo' bu oy li jmoton ti sc'oplal chquich' ta sventa ti laj xa yic'un Dios ta sventa li Cristo Jesuse .
50003015	Ja' yu'un ti c'u quepaltic oy xa stsatsal co'ntontic ta stojol Diose , jechuc me co'ntontic jcotoltic . Me yan o c'usi oy ta avo'ntonique , Dios chayac'boxuc ana'ic .
50003016	Ja' ac'o jtamtic o batel , ja' ac'o jpastic o batel li c'usi jtaojtic xae .
50003017	Quermanotac , ja' chanbicun c'u x'elan co'nton . Q'uelo avilic c'u x'elan stalelic li boch'otic ja' xa xchanojbun co'ntoncutique .
50003018	Yu'un oy ep boch'otic mu'yuc stu cha'yic ti icham ta cruz li Cristoe . Ep xa ta velta calojboxuc , li' ta orae ta ya'lel jsat chacalboxuc tal yan velta .
50003019	Yu'un ja' stamojbeic o batel sbelal ch'ayel . Li sdiosic c'oteme ja' li c'usi tsc'an stuquique . Stuc no'ox xa'ay sbaic o yu'un li c'usitic toj q'uexlal sbae . Ja' no'ox tsnopic li c'usitic oy li' ta banamile .
50003020	Yan li vu'utique ja' jlumaltic li vinajele . Ja' xa no'ox ta jmalatic chyal tal ta vinajel li Jcoltavanej cu'untique , ja' li Cajvaltic Jesucristoe .
50003021	Ja' chvul sc'atajesbutic ta ach' li jbec'taltic li' quich'ojtic ti toj abul sbae . Jech co'ol yutsil jbec'taltic chijc'ot jchi'uctic . Ja' jech tspas ta sventa li svu'el ti sventainoj o scotol c'usitic oye .
50004001	Ja' yu'un quermanotac , vo'oxuc ti lec jc'anojoxuque , ti oyoxuc o ta co'ntone , vo'oxuc li xcuxeteloxuc co'ntone , vo'oxuc ti xco'laj xchi'uc jmoton c'otemoxuc chca'ye , j'ech'eluc me jun avo'ntonic o ta stojol li Cajvaltique , vo'oxuc ti lec jc'anojoxuque .
50004002	Ta jc'anbe vocol noxtoc li chib antsetic , ja' li Evodia xchi'uc Sintiquee , co'oluc me yo'ntonic ta stojol li Cajvaltique . Co'oluc me c'usi tsnopic .
50004003	Ta jc'anbot vocol ec quermano , vo'ot li jchi'il jbatique ti co'ol jun co'ntontic chijtun yu'un Cajvaltique , avocoluc coltao me li antsetique , yu'un ja' co'ol la jts'iccutic vocol ta xcholel li Lequil A'yeje . Xchi'uc coltao me li Clementee xchi'uc li yantic jchi'iltac ta abtele . Le'e te xa ts'ibabil sbiic ta vun sventa cuxlejal sbatel osil .
50004004	J'ech'el me cuxetuc o avo'nton acotolic ta stojol li Cajvaltique . Chacalboxuc yan velta , cuxetuc o me avo'ntonic .
50004005	Ac'beic yil scotol cristianoetic ti oy xa slequil avo'ntonique , yu'un po'ot xa chtal li Cajvaltique .
50004006	Mu me c'usi xlo'ilaj avo'ntonic yu'un . Me oy c'usi sc'an avu'un chava'yique , c'anbeic Dios , vocoletanic ta stojol , xchi'uc tojbeic ta vocol .
50004007	Jech chaspasboxuc o ta jun avo'ntonic li Diose . Li jun o'ntonal chac' Diose ech'em to xjelov jech chac c'u cha'al ta jnop ta jc'antic li vu'utique , ja' chaxchabiboxuc avo'ntonic xchi'uc c'usitic chanopic ta sventa ti avich'ojic ta muc' li Cristo Jesuse .
50004008	Quermanotac , slajeb xa chacalboxuc tal : Ja' me xanopic scotol li c'usi melele , li c'usi oy stue , li c'usitic tuq'ue , li c'usitic leque , li c'usitic lec ilbile , xchi'uc scotol li c'usitic lec sc'oplale . Scotol li c'usitic leque , ti stac' pasele , ja' no'ox me xanopic o .
50004009	Scotol li c'usitic laj achanic , laj ataic , laj ava'yic , xchi'uc li c'usitic laj avilic ta jventae , ja' no'ox me xapasic o . Jech te chaxchi'inoxuc o li Dios ti chac' jun co'ntontique .
50004010	Xcuxet no'ox co'nton ta stojol Cajvaltic ti laj ana'icun yan veltae . Jna'oj ti jech ono'ox avo'ntonique , ja' no'ox yu'un mu c'uxi xataicun .
50004011	Mu yu'unuc abul jba ti jech chcale . Yu'un jchanoj xa ti xcuxet no'ox co'nton ti c'u xi'elane .
50004012	Jna' c'usi ta jpas c'alal mu'yuc c'usi oy cu'un , xchi'uc c'alal oy ep c'usi oy cu'un . Jchanoj scotol c'usiuc chtal ta jtojol . Me lec noj jch'ut , me chivi'naj , me oy ep c'usi oy cu'un , o me toj abul jba , jna' c'usi chcut scotol .
50004013	Scotol xu' cu'un ta sventa Cristo , yu'un ja' chiyac'bun jtsatsal .
50004014	Pero lec ti laj acoltaicun ta sventa ti oy jvocole .
50004015	C'alal ay jliques spuquel sc'op Dios te ta avosilalic vo'oxuc li jch'unolajeloxuc te ta Filipose , lec xana'ic ti mu'yuc yan jch'unolajeletic laj yac'bicun c'usi itun cu'un c'alal liloc' batel te ta Macedonia banamile , ja' no'ox vo'oxuc atuquic laj acoltaicun .
50004016	Jech noxtoc c'alal te to'ox oyun ta lum Tesalonicae , laj atacbicun batel jun chib velta c'usitic itun cu'un .
50004017	Mu yu'unuc ta jc'an jmoton ti jech chcale . Ja' no'ox ta jc'an ac'o epajuc , ac'o jolinuc lec li ac'ulejalic bu nac'bile .
50004018	Li vu'une laj xa jta lec scotol , oy xa ep scomelal cu'un . Mu'yuc xa c'usi sc'an chca'ay . Laj xa quich' ti c'u yepal laj avac'beic tal li Epafroditoe ; toj lec chil li Diose , ja' jun milbil matanal cha'ay ti oy lec smuile .
50004019	Li Dios cu'untique chayac'boxuc scotol c'usitic sc'an avu'unic ta sventa Cristo Jesús , jech chac c'u cha'al li yutsil sc'ulejal stuque .
50004020	Jech ich'bil ta muc' ac'o c'otuc sbatel osil li Diose ja' li Jtotique . Jechuc .
50004021	Chabanuc xavalbe scotol li yu'untac Dios ta sventa Cristo Jesuse . Chabanuc la xayalboxuc tal li jch'unolajeletic li' jchi'inoje .
50004022	Chabanuc xayalboxuc tal scotol li yu'untac Dios li'i . Ja' toj tsots chayalboxuc tal chabanuc scotol li boch'otic te ch-abtejic ta sna ajvalil Cesare .
50004023	Ac'o xc'uxubinoxuc o acotolic li Cajvaltic Jesucristoe .
51001001	Vu'un Pabloun , yajtacbolalun li Jesucristoe , yu'un jech la sc'an li Diose . Chajc'opanotcutic tal ta carta jchi'uc quermanotic Timoteo , vo'oxuc ti jch'unolajeloxuc
51001002	ti yu'untacoxuc xa Dios te ta lum Colosas ti jun avo'ntonic ta stojol li Cristoe . Ac'o xc'uxubinoxuc , ac'o spasboxuc ta jun avo'ntonic li Dios cu'untique , ja' li Jtotique .
51001003	C'alal ta jc'opan Dios ta atojolic jujun veltae , ta jtojbecutic ta vocol li Diose , ja' li Stot Cajvaltic Jesucristoe .
51001004	Yu'un ca'yojcutic ti oy lec xch'unojel avo'ntonic ta stojol Cristo Jesuse , xchi'uc ti lec chac'anic scotol li yu'untac Diose ,
51001005	xchi'uc ach'unojic ti chataic li c'usi te nac'biloxuc ta vinajele . Ti jech ach'unoj chataique , ja' ta sventa ti laj ava'yic li Lequil A'yej ti ja' melele .
51001006	Li Lequil A'yej ic'ot ta atojolique , ipuc xa batel ta sbejel banamil . Yochel xa satinel , yochel xa ta ch'iel batel jech chac c'u cha'al ich'i te ta atojolic c'alal lic ava'yic , lic avilic c'u x'elan li c'uxubinel yu'un Dios ta melele .
51001007	Ja' li Lequil A'yej ti la xcholboxuc li Epafras ti co'ol yajtuneluncutic Dios jchi'uque , ti lec c'anbile , ti jun yo'nton chtun yu'un Cristo te ta atojolique .
51001008	Ja' laj yalbuncutic ti lec chac'anvanic ta sventa li Ch'ul Espiritue .
51001009	Ja' yu'un c'alal laj ca'icutic ac'oplalic li vu'uncutique , mu xlaj co'ntoncutic o ta jc'opancutic Dios ta atojolic . Ta jc'anbecutic ti ac'o ana'ic lec c'usi tsc'an yo'nton , xchi'uc ti ac'o yac'boxuc lec abijilic , ac'o sjamboxuc lec ajol avo'ntonique .
51001010	Yu'un jech xu' lec tuc' chaxanovic ta sventa ti oyoxuc ta stojol li Cajvaltique , jech xu' chapasic li c'usitic lec chile . Jech lec tsatin batel li lequil abtel chapasique , jech chach'iic batel ta yotquinel li Diose .
51001011	Xchi'uc jech chatsatsubic ta sventa li svu'el ti toj ech'em slequile , jech ch-ayin lec smuc'ul avo'ntonic , jech chcuch avu'unic scotol li vocole .
51001012	Jech xcuxet no'ox avo'nton chatojbeic ta vocol Jtotic Dios ti laj yac' avu'uninic ec li c'usi sc'oplal chich'ic li yu'untac Dios ti oyic xa ta sac osile .
51001013	Yu'un ja' la sloq'uesutic tal ta sc'ob li yajval ic' osile ; laj yac'utic ta sc'ob li Xnich'on ti lec sc'anoje , yu'un ja' ac'o sventainutic .
51001014	Ja' li Xnich'on ti la smanutic ta xch'ich'ale , ti ja' ta sventa la jtatic perdón yu'un jmultique .
51001015	Li Cristo ti laj yac' sba ta ilele , co'olic jech chac c'u cha'al li Dios ti mu xquiltique , ja' li jun no'ox Xnich'on ti te ono'ox oy c'alal mu'yuc to'ox c'usitic oye .
51001016	Ja' ta sventa i'ayin scotol li c'usitic oy ta vinajele , li c'usitic oy ta banamile , xchi'uc li c'usitic xquil ta jsatique , xchi'uc li c'usitic mu xquil ta jsatique , ti tsots tspasic mantale , ti ch'unbil smantalique , ja' li banquilaletique , ti tsots svu'elique . Scotol le'e ja' laj yich'ic pasel yu'un li Cristoe , xchi'uc ja' sventa ac'o ich'atuc ta muc' .
51001017	Yu'un li stuque te ono'ox oy o ti c'alal mu'yuc to'ox c'usitic oye . Ja' ta svu'el lec oy scotol li c'usitic oye .
51001018	Li stuque ja' jolil c'otem yu'un li steclumale . Ja' sbec'tal c'otem scotol . Te ono'ox oy o ta sliquebal . Ja' ba'yuc icha'cuxi loq'uel yu'un li animaetique , jech ja' banquilal ic'ot yu'un scotol .
51001019	Yu'un li Jtotic Diose jech la sc'an ti chac'be scotol stalel li Xnich'one ,
51001020	xchi'uc ti ja' ta sventa chlecub scotol li c'usitic oye , me ta vinajel , me ta banamil . Lec chil scotol ta sventa xch'ich'al li Xnich'on icham ta cruze .
51001021	Ja' no'ox jech ec vo'oxuc ti nom to'ox oyoxuc ta stojole , ti laj to'ox acontrainic ta sventa li c'usitic laj anopique xchi'uc ta sventa ti c'usitic laj apasique ,
51001022	ilecub xa yo'nton ta atojolic ec . Ja' ta sventa ti laj yac' sba ta milel li Xnich'one , yu'un jech mu'yuc amulic , mu'yuc avic'ubalic ti c'alal chac'otic ta stojole .
51001023	Ta melel ja' jech chac'otic me staoj yav lec nacal o li avo'ntonique , me jun avo'nton ach'unojic oe , me mu x'ech' avo'ntonic o ta smalael li c'usi sc'oplal chataic ta sventa ti Lequil A'yej laj ava'yique , ja' li Lequil A'yej ti laj xa yich' cholbel scotol cristianoetic li' ta banamile . Ja' cabtel o xcholel vu'un li Pabloune .
51001024	Li' ta orae toj xcuxet no'ox co'nton ti chquich' vocol ta acojique , yu'un jech ta jts'acubtas ta jbec'tal ti c'u to yepal sc'an sts'aqui svocol Cristo ta sventa li steclumale , ja' li sbec'tale .
51001025	Jech vu'un laj yac'bun cabtel li Diose , jech chitun te ta atojolic , yu'un jech ac'o c'otuc ta pasel chich' pucbel batel li sc'ope .
51001026	Ja' li c'usi muc sna'ic cristianoetic ta vo'one ti epal jabil xa sjelovelique . Pero li' ta orae laj xa yac'be sna' li yu'untaque .
51001027	Yu'un jech la sc'an Dios ti laj yac' avotquinic c'u slequil , c'u yutsil c'usi ta jtatic yu'un li c'usi mu'yuc to'ox vinajem , vo'oxuc li yanlum cristianooxuque . Ja' sc'oplal li Cristo ti te xa oy ta avo'ntonique , ti ja' ta sventa chamalaic li c'usi toj jun yutsile .
51001028	Ja' yu'un ta jcholbecutic ya'yic scotol li cristianoetique . Ta xcac'becutic lec sna'ic ; ta jchanubtascutic lec ta sventa li bijubtaseletique , yu'un jech staoj lec xch'iel scotolic c'alal chc'ot sva'an sbaic ta stojol Dios ta sventa ti jun oyic xchi'uc li Cristo Jesuse .
51001029	Ja' yu'un tsots chi'abtej , cac'oj persa ta sventa svu'el li Cristo li' ch-abtej ta jtojole .
51002001	Ta jc'an chana'ic c'u stsatsal chi'abtej ta aventaic , xchi'uc ta sventa li boch'otic te oyic ta lum Laodiceae xchi'uc ta sventa scotol li boch'otic mu'yuc to yilojbicun jsate .
51002002	Ta xcac' persa , yu'un jech xu' tstsatsub yo'ntonic ta stojol Dios . Jech co'ol chac'anan aba acotolic , jech chava'ibeic lec smelol , chavotquinic lec c'usi snopoj li Dios Totil ti mu'yuc to'ox vinajeme , ja' li sc'oplal Cristoe .
51002003	Yu'un ja' te oy ta stojol Cristo scotol li c'usitic toj lec ta jtatic yu'un li bijubtasele , li yotquinel c'usitic ja' sventa Diose .
51002004	Ti jech chacalboxuque , yu'un jech mu me xaslo'laoxuc li boch'otic toj lec ya'yel li c'usitic chalique .
51002005	Yu'un ac'o me mu'yuc te jchi'inojoxuc xchi'uc jbec'tal , pero te jchi'ucoxuc ta co'nton . Jech xcuxet no'ox co'nton , yu'un lec oyoxuc , xchi'uc staoj yav lec jun avo'nton ach'unojic o li Cristoe .
51002006	Ta sventa ti laj xa avich'ic ta muc' li Cajvaltic Jesucristoe , te me oyanic o ta stojol .
51002007	Ac'o lec avibelic , ac'o lec anaclebic ta stojol ta sventa li xch'unojel avo'ntonique . Ja' me pasic o ti c'u x'elan laj avich'ic chanubtasele . Tojbeic me ta vocol scotol c'ac'al .
51002008	Q'uelo me abaic , mu me xaslo'laoxuc li boch'otic bij scuyoj sbaique , ti mu meleluc c'usi chalique , ti stalel no'ox cristianoetique , ti sventa no'ox banamile , yu'un mu ja'uc ta sventa li Cristoe .
51002009	Yu'un li Cristoe yich'ojbe scotol c'u x'elan stalel li Diose .
51002010	Ja' no'ox jech li vo'oxuque avich'ojbeic xa scotol stalel ec li Diose , yu'un oyoxuc xa ta stojol li Cristo ti ja' tspas ta mantal scotol li pucujetic ti tsots tspasic mantale ti tsots svu'elique .
51002011	Xchi'uc ja' ta sventa noxtoc ti avich'ojic xa li circuncisión ti muc pasbiluc ta sc'ob cristianoe , yu'un icom xa avu'un li apoco' talelique , jech ja' xa avich'ojic li circuncisión yu'un Cristoe .
51002012	Jech co'ol lamucat o achi'uquic ti c'alal laj avich'ic vo'e , xchi'uc co'ol lacha'cuxi achi'uquic noxtoc , yu'un laj ach'unic ti oy svu'el li Dios ti la xcha'cuxes loq'uel ta smuquinal li Cristoe .
51002013	Ac'o me chamenoxuc to'ox ta scoj li amulique xchi'uc ta sventa li c'usi tsc'an abec'talique , pero li' ta orae co'ol xa laj yac' cuxianic xchi'uc li Cristoe . La spasboxuc perdón yu'un scotol li amulique .
51002014	La slajesbe sc'oplal noxtoc li mantaletic ti ja' ta sventa ep la jta o jmultic ta stojol Diose . La slajesbe yip , laj yac' ta joc'anel ta cruz .
51002015	La slajesbe stsatsalic noxtoc li pucujetic ti tsots tspasic mantale , ti tsots svu'elique . Laj yac' ta q'uexlal ta satilal ; pech'bil ta teq'uel icom o yu'un ti c'alal icham ta cruz li Cristoe .
51002016	Ja' yu'un mu me xatuc'ulanic me oy boch'o oy c'usi chayalboxuc ta sventa li ve'liletique , ta sventa li c'usitic chcuch'tique , ta sventa li sc'ac'alil q'uinetique , ta sventa li sepet ue , xchi'uc ta sventa li cuxub o'ntonale .
51002017	Yu'un scotol le'e ja' no'ox senyail laj yich' pasel ta sventa li Boch'o sc'oplal chtale , ja' mero sc'oplal li Cristoe .
51002018	Mu me xavich'ic ta muc' c'usi chayalboxuc li boch'otic biq'uit chac' sbaic yilele , ti chich'ic ta muc' li j'almantaletique , xchi'uc ti chalic oy c'usi chil ta xvayechique , ti ja' no'ox batem ta yo'nton tstoy sbaic ta sventa no'ox sbec'talique .
51002019	Mu'yuc bu stsacoj sbaic xchi'uc li Sjolique ja' li Cristoe , ti ja' chac' ch'iuc , ti ja' tsmac'lin lec li sbec'tal ta sventa ti lec stsacoj sbaic ta sts'acaliltac xchi'uc ta xch'uxuviltaque , jech lec chch'i batel ta sventa li ts'itesel chac' Diose .
51002020	Yu'un me co'ol lachamic xchi'uc li Cristoe , mu xa xapasic jech chac c'u cha'al tspas li cristianoetic ti ja' sventa no'ox banamile . ¿ C'u yu'un ta to xapasic li c'usitic chalique ? Xco'laj xchi'uc oyoxuc to ta sventa li banamile .
51002021	Yu'un ta to xach'unic ti c'alal jech chayalboxuque : “ Mu me xatsaquic le'e , mu me xalajesic le'e , mu me xapiquic le'e ” , ti xayutoxuque .
51002022	Scotol le'e chlaj sc'oplal ti c'alal chich' tunesele . Yu'un smantal , sc'op no'ox cristianoetic , chanubtasel no'ox yu'un cristianoetic .
51002023	Li c'usitic tspasique xijbijubutic xa yu'un yilel , yu'un ep c'usitic chch'unic , biq'uit chac' sbaic yilel , tsots mantal chac'be li sbec'talique . Pero me jutuc mu'yuc c'usi stu o ta sventa tspajes li c'usi chopol tsc'an sbec'talique .
51003001	Ta melel co'ol xa lacha'cuxesatic xchi'uc li Cristoe , ja' yu'un tsc'an ja' no'ox chasa'ilanic o li c'usi sventa vinajel te yo' bu chotol ta sbats'ic'ob Dios li Cristoe .
51003002	Ja'uc me te batem asatic yu'un li c'usi sventa vinajele ; mu me ja'uc xbat asatic yu'un li c'usi sventa no'ox banamile .
51003003	Yu'un chamenoxuc xa ya'yel . Ja' xa cuxuloxuc ta sventa li Cristo ti junic xchi'uc Diose . Ja' te nac'al ta stojol li acuxlejalique .
51003004	C'alal chtal li Cristo ti ja' xa acuxlejalique , co'ol chac'ot achi'uquic , co'ol alequil avutsil achi'uquic .
51003005	Ja' yu'un tsc'an j'ech'el chamenoxuc o ta sventa li c'usi sventa no'ox banamile : ja' li mulivajele , li c'usitic toj chopolique , li c'usi tsc'an abec'talique , li c'usitic chopol oy ta avo'ntonique , xchi'uc li xpich'etel avo'ntonique , yu'un xco'laj xchi'uc oy sloc'obal jdiostic chc'ot me jech co'ntontique .
51003006	Li boch'otic jech tspasique , ilintabilic xa yu'un li Diose .
51003007	Ta vo'one c'alal mu'yuc to'ox ach'unojique , ja' to'ox jech laj apasic ec .
51003008	Pero li' ta orae comtsanic scotol li c'usitic chopole : ja' ti stsoq'uet no'ox avo'ntonique , ti ta anil no'ox cha'ilinique , ti xcupet no'ox sc'ac'al avo'ntonique , ti chachopolc'opojique , xchi'uc li c'usitic mu'yuc stu chloc' ta aveique .
51003009	Mu xa me xavepalc'opta abaic , yu'un laj xa ajipic comel li poco' atalelique xchi'uc li yabtelal chapasic to'oxe .
51003010	Ja' xa xalapic o batel li ach' atalelique , yu'un jech yantic chalecubic batel . Jech co'ol chac'ot achi'uquic li Boch'o la spasutique , jech lec ts'acal chavotquinic scotol .
51003011	Jech mu'yuc xa sc'oplal me judioutic , me yanlumutic , me quich'ojtic circuncisión , me mu quich'ojticuc circuncisión , me bijutic , me muc bijuticuc , me ochemutic ta mozoil , me muc ochemuticuc ta mozoil . Ja' tsots sc'oplal ti co'ol chquich'tic ta muc' li Cristoe , yu'un ja' sventainoj scotol .
51003012	Ja' me lapic o li slequil avo'ntonique , li c'uxubinvaneje , ti biq'uit chavac' abaique , ti mansooxuc no'oxe , li yutsil avo'ntonique , xchi'uc li smuc'ul avo'ntonique . Yu'un t'ujbiloxuc xa yu'un li Diose , yu'unoxuc xa , lec sc'anojoxuc .
51003013	Talbat xats'icbe abaic me oy c'usi chc'ot ta pasel avu'unique . Pasbo abaic perdón me oy bu chlic c'op avu'unique . Jech chac c'u cha'al la spasboxuc perdón yu'un amulic li Cristoe , ja' jech tsc'an chapasbe abaic perdón ec li vo'oxuque .
51003014	Li c'usi tsots sc'oplal ta scotole , ja' ti oyuc ta avo'ntonic o li c'anvaneje , yu'un ja' mero jpasvanej ta jun .
51003015	Te me nacluc o ta avo'ntonic li jun o'ntonal chac' Cristoe . Ti laj yic'oxuc ta stojole , yu'un tsc'an jun no'ox chac'ot ta acotolic . Xchi'uc tsc'an chatojbeic ta vocol .
51003016	Ac'o c'otuc lec ta avo'ntonic c'usi chal li sc'op Cristoe . Chanubtaso abaic ; taq'uio abaic ta sventa scotol li bijubtasele . Q'uejinanic , tojbeic ta vocol Dios ta sventa q'ueojetic , ta salmoetic xchi'uc ta bic'tal q'ueojetic .
51003017	Scotol li c'usi chapasique xchi'uc li c'usi chavalique pasic ta sventa li Cajvaltic Jesuse . Tojbeic ta vocol Jtotic Dios ta sventa li Cajvaltique .
51003018	Antsetic , ich'o ta muc' li amalalique , yu'un ja' jech tsc'an chapasic ta stojol li Cajvaltique .
51003019	Viniquetic , c'ano me li avajnilique . Mu me toj simaronuc xapas abaic ta stojol .
51003020	Alab nich'nabetic , ch'unbeic smantal li atot ame'ique , yu'un ja' toj lec chil Cajvaltic c'alal me jech chapasique .
51003021	Vo'oxuc li totil me'iloxuque , mu me xasa'beic sc'ac'al yo'nton li avol anich'onique , yu'un jech mu xchibaj yo'ntonic ta spasel li c'usi chavalbeique .
51003022	Mozoetic , ch'unbeic smantal li avajvalic li' ta banamile . Mu me ja'uc no'ox lec chatunic yu'un ti c'alal te sq'uelojoxuc jech chac c'u cha'al li boch'o ja' no'ox tsc'an lec sc'oplal yu'un cristianoetique . Scotoluc avo'ntonic lec xa'abtejic ; ja' me xi'anic yu'un li Diose .
51003023	Scotol li c'usiuc no'ox chapasique , pasic ta scotol avo'ntonic . Ja'uc me cha'abtejic yu'un Cajvaltic chava'yic . Mu xanopic ti cristiano cha'abtejic yu'une .
51003024	Na'ic me ti chayac'boxuc amotonic li Cajvaltique , ja' li c'usi sc'oplal ono'ox chayac'boxuque . Yu'un li mero Avajvalic cha'abtejic yu'une ja' li Cristoe .
51003025	Yan li boch'o ja' tspas c'usi mu'yuc tuq'ue , ja' chich'be stojol li c'usi mu'yuc tuc' tspase , yu'un li Diose mu'yuc tst'uj boch'o chc'uxubin .
51004001	Vo'oxuc li yajvaloxuque ja' me xapasic c'usi lec , c'usi tuc' ta stojol li amozoique . Na'ic me ti oy Avajvalic te ta vinajel ec li vo'oxuque .
51004002	Jechuc me avo'ntonic o ti chac'opanic Diose . Viq'uiluc me asat achi'uquic ; tojbeic ta vocol li Diose .
51004003	C'alal chac'opanic Diose , c'opanbuncutic Dios ta jtojolcutic ec , yu'un jech ac'o sjam lec ti'na li Diose . Jech xu' ta jpucbecutic li sc'ope , jech chlic ya'ibeic sc'oplal li Cristoe , ja' ti mu'yuc to'ox vinajeme . Yu'un ja' ta sventa ti li' tiq'uilun ta chuquele .
51004004	Jech c'opanbicun Dios ta jtojol , yu'un jech xu' cu'un jamal chcal batel jech chac c'u cha'al tsc'an alele .
51004005	Bijanic me c'alal chachi'inic li boch'otic mu'yuc xch'unojic Diose . Tunesic me lec li c'ac'al chjelov avu'unique .
51004006	Li c'usi chavalique oyuc me lec smuil , oyuc me lec xchi'il . Nopo lec c'usi chavalbeic li boch'otic chataic ta c'opanele .
51004007	Ti c'u xi'elan li'i , ja' chtal yalboxuc scotol li quermanotic Tíquico ti lec c'anbile , ti jun yo'nton ch-abteje , ja' li jchi'il ta abtel ta sventa Cajvaltique .
51004008	Ja' ta jtac tal ta atojolic sventa chtal yalboxuc , yu'un jech chana'ic c'u xi'elancutic , xchi'uc jech chpat avo'ntonic ec .
51004009	Ja' ta xchi'in tal li Onesimoe , ja' li achi'ilique . Ja' li quermanotic ti jun yo'ntone , ti lec c'anbile . Ja' chtal yalboxuc xchibalic scotol li c'usi chc'ot ta pasel li'i .
51004010	Chabanuc xayalboxuc tal li Aristarco ti li' xchi'inojun ta yut chuquinabe . Chabanuc xayalboxuc tal ec li Marcose , ja' li yuts' yalal Bernabee . Ja' ti albiloxuc ono'ox sc'oplal tsc'an chavich'ic ta muc' c'alal me chc'ot sq'ueloxuque .
51004011	Chabanuc xayalboxuc tal noxtoc li Jesús , ja' li Justo yan sbie . Le'e ja' jchi'iltac ti co'ol quich'oj circuncisión jchi'uque . Ja' no'ox stuquic ep chiscoltaicun ta xcholel li ventainel yu'un Diose . Lec chpat co'nton yu'unic .
51004012	Chabanuc xayalboxuc tal li Epafrase , ja' li achi'ilique , ja' li yajtunel Cristoe . Scotol c'ac'al yac'oj persa tsc'opan Dios ta atojolic , yu'un tsc'an ti ac'o junuc avo'ntonic o ta stojol Diose , ti ac'o tsatsubanic leque , xchi'uc ti ac'o ana'ic lec scotol c'usi tsc'an Diose .
51004013	Vu'un quiloj jtuc ti solel oyoxuc ta yo'ntone , xchi'uc oy ta yo'nton noxtoc li jch'unolajeletic ta lum Laodiceae , xchi'uc ta lum Hierapolise .
51004014	Chabanuc xayalboxuc tal li jpoxtavanej Lucase , ja' ti lec c'anbile , xchi'uc li Demase .
51004015	Chabanuc xavalbeic li jch'unolajeletic te ta lum Laodiceae , xchi'uc li quermanatic ants Ninfase , xchi'uc li jtsob jch'unolajeletic te tstsob sbaic ta snae .
51004016	C'alal me laj xa ava'yic c'usi chal li jcarta li'i , tacbeic batel ec li jtsob jch'unolajeletic ta Laodiceae ; ac'o ya'yic ec . Jech a'yic c'usi chal ec li scartaique .
51004017	Albeic Arquipo ti ac'o me sventain lec li yabtel i'ac'bat yu'un Cajvaltique , ac'o me c'otuc ta pasel yu'un .
51004018	Li spatubil avo'ntonic cu'un li'i , vu'un ta jts'iba tal ta jc'ob jtuc , vu'un li Pabloune . Mu me xch'ay ta avo'ntonic ti li' chuculune . Ac'o xc'uxubinoxuc o li Diose .
52001001	Vu'un Pabloun , jchi'uc Silas , jchi'uc Timoteo , ta jc'opanotcutic tal ta carta , vo'oxuc li steclumaloxuc Cristo te ta lum Tesalonicae ti oyoxuc xa ta stojol li Dios Totile xchi'uc li Cajvaltic Jesucristoe . Ac'o xc'uxubinoxuc , ac'o spasboxuc o ta jun avo'ntonic li Diose .
52001002	Scotol ora ta jtojbecutic ta vocol Dios ta aventaic . Mu'yuc bu chach'ay ta co'ntoncutic ti c'alal ta jc'opancutic Diose .
52001003	Scotol ora ta jna'cutic ta stojol Jtotic Dios li avabtelic ta sventa xch'unojel avo'ntonique , xchi'uc li c'usi chapasic ta sventa chac'anvanique , xchi'uc ti oy stsatsal avo'ntonic ta sventa ti chamalaic li Cajvaltic Jesucristoe .
52001004	Quermanotac , vo'oxuc ti c'anbiloxuc yu'un Diose , xcotquincutic ti ta melel t'ujbiloxuc yu'un Diose .
52001005	Yu'un c'alal la jcholcutic ava'yic li Lequil A'yeje , muc tojol c'opuc no'ox laj ava'yic . Oy lec stsatsal laj ava'yic , xchi'uc i'abtej ta avo'ntonic li Ch'ul Espiritue ; ic'ot ta avo'ntonic ti ta melel ja' sc'op Diose . Laj avilic c'u xi'elancutic ti c'alal te oyuncutic ta atojolique , ti ja' no'ox oy ta co'ntoncutic ac'o ataic lequilal li vo'oxuque .
52001006	Jech ja' laj achanbun co'ntoncutic ec li vo'oxuque , xchi'uc laj achanbeic yo'nton li Cajvaltique . Xcuxet no'ox avo'ntonic ta sventa Ch'ul Espíritu laj ach'unic li sc'op Diose , ac'o me ep avocolic .
52001007	Ja' yu'un vo'oxuc laj avaq'uic ta ilel c'usi lec ta pasel ta stojol scotol li jch'unolajeletic te ta Macedonia banamile xchi'uc li' ta Acaya banamile .
52001008	Vo'oxuc ta aventaic ipuc batel li sc'op Cajvaltique , ma'uc no'ox te ta Macedonia xchi'uc li' ta Acaya . Ta buyuc xa no'ox ipuc batel ti oy lec xch'unojel avo'ntonic ta stojol Diose . Jech mu xa persauc oy c'usi chcalcutic li vu'uncutique .
52001009	Yu'un stuquic xa chalic c'u x'elan laj avich'uncutic ta muc' ti c'alal lic'otcutic te ta atojolique , xchi'uc ti laj acomtsanic yich'el ta muc' li c'usitic cuybilic ta diose , ti ja' latalic ta stojol li bats'i cuxul Diose , ti ja' xa chatunic yu'une .
52001010	Xchi'uc chalic noxtoc ti jun avo'nton chamalaic tsut tal ta vinajel li Xnich'on Dios ti la xcha'cuxes loq'uel ta smuquinale , ja' li Jesuse . Ja' li boch'o la scoltautic ti c'u cha'al mu xijbat ta tojob mulil ti li' to jmacojtic batele .
52002001	Li vo'oxuque quermanotac , xana'ic lec ti mu alticuc li'aycutic te ta atojolique .
52002002	Xana'ic ti laj quich'cutic uts'intael , laj quich'cutic q'uexlaltasel ta Filipose , pero laj yac'bun lec stsatsal co'ntoncutic li Dios cu'untique , jech te c'ot jcholcutic ava'yic li sc'ope , ac'o me toj ep laj quich'cutic contrainel .
52002003	Li c'usi laj calbotcutique , mu yu'unuc lo'labiluncutic , mu yu'unuc chopol c'usi oy ta co'ntoncutic , xchi'uc muc lo'lavanejuc ta jpascutic .
52002004	Yu'un xu' cu'uncutic laj yil li Diose , jech laj yac'bun cabtelcutic xcholel li Lequil A'yeje , ja' yu'un ja' ta xcalcutic batel . Mu ja'uc ta jsa'cutic c'u x'elan lec ac'o yiluncutic li cristianoetique . Ja' ta jc'an ti lec ac'o yiluncutic li Diose , yu'un ja' chil c'usi oy ta co'ntontic .
52002005	Xana'ic lec ti mu'yuc bu lec xa xic'opojcutic ta sventa yu'un oy c'usi ac'o avac'buncutic . Mu'yuc bu xilo'lavancutic ta sventa yu'un xpich'et co'ntoncutic yu'un ataq'uinic . Ja' testigo cu'uncutic li Diose .
52002006	Muc ja'uc la jsa'cutic ich'el ta muc' yu'un cristianoetic , me ja'uc vo'oxuc , me ja'uc ta yantic .
52002007	Ac'o me oy c'usi xu' ta jc'ancutic ta sventa ti vu'un yajtacbolaluncutic Cristoe , pero ja' no'ox laj cac'cutic avilic ti toj lec co'ntoncutic ta atojolique . Ja' jech la jpascutic jech chac c'u cha'al jun me'il ti lec ta xc'uxubin yole .
52002008	Bats'i ep jc'anojotcutic . Mu ja'uc no'ox oy ta co'ntoncutic ta jcholbotcutic li Lequil A'yeje ; oy ta co'ntoncutic chcac' jbec'talcutic ta acojic noxtoc , yu'un bats'i ep jc'anojotcutic ta jyalel .
52002009	Quermanotac , xana'ic lec c'u x'elan tsots li'abtejcutic , xchi'uc c'u x'elan lubel laj ca'icutic ta sventa ti laj cac'cutic persa c'alal te oyuncutic ta atojolique . Laj avilic ti ta c'ac'al ta ac'ubal tsots li'abtejcutic sventa chicuxicutique , yu'un jech muc xcac'cutic avocolic ti c'alal te la jcholcutic ava'yic li Lequil A'yej yu'un Diose .
52002010	Vo'oxuc testigooxuc , xchi'uc ja' testigo ec li Diose ti ta melel tuc' co'ntoncutic , ti lec c'usi la jpascutic , ti mu'yuc jmulcutic c'alal te oyuncutic ta atojolic vo'oxuc li jch'unolajeloxuque .
52002011	Xana'ic lec ti ja' jech la jpascutic ta atojolic jech chac c'u cha'al tspas jun totil ta stojol xnich'nabe .
52002012	Lec la jtaq'uiotcutic , la jtsatsubtascutic lec avo'ntonic . Laj calbotcutic ti tsc'an jech chapasic jech chac c'u cha'al tsc'an pasel ta stojol li Dios ti laj yic'oxuc sventa cha'ochic ta slequilal yo' bu tspas mantale .
52002013	Ja' yu'un mu xlaj co'ntoncutic o stojbel ta vocol li Diose . Yu'un c'alal laj ava'yic li sc'op Dios la jcholcutic ava'yique , lec laj avich'ic ta muc' . Muc xanopic ti ya'yej no'ox cristianoe . Laj ach'unic ti ja' sc'op Diose , ti ja' melele , jech te ch-abtej o ta avo'ntonic vo'oxuc ti ach'unojique .
52002014	Li vo'oxuque quermanotac , laj achanbeic c'u x'elan yo'ntonic li steclumal Dios te ta Judea ti oyic ta stojol Cristo Jesuse . Yu'un laj xa avich'ic uts'intael yu'un achi'iltaquic ec jech chac c'u cha'al laj yich'ic uts'intael yu'un judioetic li jch'unolajeletic te ta Judeae .
52002015	Ja'ic noxtoc ti la smilic Cajvaltic Jesuse , xchi'uc ti la smilbeic li j'alc'opetic yu'une , xchi'uc ti la snutsuncutic loq'uel ec li vu'uncutique . Tsa'beic sc'ac'al yo'nton li Diose , xchi'uc chopol chilic scotol cristianoetic noxtoc .
52002016	Tsc'an chispajesuncutic ec , yu'un jech mu me jcholcutic ava'yic sc'op Dios vo'oxuc li yanlumoxuque , yu'un jech mu me xacolic . Jech scotol c'ac'al chjelov ta bis li smulique . Ja' yu'un te xa oy ta stojolic li sc'ac'al yo'nton Diose .
52002017	Quermanotac , li' ta orae voc'olutic jayibuc c'ac'al ta q'uelel , pero ta co'ntoncutique mu'yuc voc'olutic . Yu'un oy ta co'ntoncutic ta jc'an ta jq'uelcutic asatic yan velta .
52002018	Ja' yu'un ta jc'an chitalcutic ta atojolic . Vu'un jtuc li Pabloune , oy xa sjayibal velta ta ox xtal jq'ueloxuc , pero la smacun ta be li banquilal pucuje .
52002019	Yu'un vo'oxuc no'ox smuc'uloxuc co'nton ; vo'oxuc xcuxeteloxuc co'nton , xchi'uc vo'oxuc no'ox ta aventaic ti mu'yuc c'usi jtaoj chca'ye . Vo'oxuc jcoronaoxuc chca'ay c'alal tsta yorail chtal li Cajvaltic Jesucristoe .
52002020	Ta melel vo'oxuc xcuxeteloxuc co'ntoncutic ; vo'oxuc ta aventaic ti mu'yuc c'usi jtaoj chca'icutique .
52003001	C'alal mu xa sts'ic cu'un ana'elique , la jnopcutic ti xu' jtuc te chicomcutic ta Atenase .
52003002	Jech la jtac tal li quermanotic Timoteoe , ja' li yajtunel Diose , ja' li jchi'il ta xcholel Lequil A'yej ta sventa Cristoe . Yu'un ja' chtal stsatsubtasboxuc avo'ntonic , chtal scoltaoxuc sventa ac'o ach'unic lec li Cajvaltique .
52003003	Yu'un jech mu'yuc boch'o chchibaj yo'nton avu'unic ta scoj li vocol chavich'ique . Yu'un xana'ic lec ti ic'bilutic ta sventa ac'o quich'tic vocole .
52003004	Yu'un c'alal te to'ox oyuncutic ta atojolique , laj ono'ox calcutic ava'yic ti ta xquich'tic vocole . Xana'ic xa ti ja' melele , yu'un ic'ot xa ta pasel ta atojolic .
52003005	Ja' yu'un li vu'une mu xa xcuch cu'un laj ca'ay , jech la jtac tal ta ora li Timoteoe , yu'un jech chca'ay c'u xa'elanic . Yu'un ta jc'an chca'ay me yoquel lec ach'unojic , yu'un naca me la xchibajesboxuc avo'ntonic li banquilal jlo'lavaneje , jech altic ch-ech' li cabtelcutic te ta atojolique .
52003006	Pero li' ta orae isut xa tal li Timoteoe ; laj xa yalbuncutic lec ac'oplalic . Laj yalbuncutic ti lec ach'unojique , ti lec chac'anvanique , xchi'uc ti scotol c'ac'al chana'uncutique , ti chac aq'ueluncutic ava'yic ec jech chac c'u cha'al chac jq'uelot ca'icutique .
52003007	Ja' yu'un quermanotac , lec ipat co'ntoncutic avu'unic c'alal laj ca'icutic ti oy lec xch'unojel avo'ntonique , ac'o me oy ep jvocolcutic , ac'o me abul jbacutic .
52003008	Xicuxicutic to jal ya'yel c'alal laj ca'icutic ti staoj yav jun avo'ntonic o ta stojol Cajvaltique .
52003009	Mu xa jna' c'u x'elan ta jtojbecutic ta vocol Dios ta aventaic ta sventa ti toj xcuxet no'ox co'ntoncutic avu'unic ta stojol li Dios cu'untique .
52003010	Ta c'ac'al ta ac'ubal ta jc'anbecutic Dios ta scotol co'ntoncutic ti oyuc c'uxi xu' cu'un chtal jq'uelotcutique , yu'un jech xu' chajcoltaoxuc ti bu sc'an to xach'unique .
52003011	Ja' ac'o stacuncutic tal ta atojolic stuc li Diose , ja' li Jtotique , xchi'uc li Cajvaltic Jesucristoe .
52003012	Ac'o yepajesboxuc slequil avo'ntonic li Cajvaltique , yu'un jech talbat chac'anan abaic , xchi'uc jech xu' chac'anic scotol boch'ouc no'ox , jech chac c'u cha'al lec jc'anojotcutic li vu'uncutique .
52003013	Jech tstsatsub lec avo'ntonic ta stojol Cajvaltic , jech mu'yuc amulic chac'otic ta stojol Jtotic Dios c'alal chtal xchi'uc scotol yu'untac li Cajvaltic Jesucristoe .
52004001	Quermanotac , oy to c'usi chacalboxuc tal . Ta jc'anboxuc vocol ta atojolic , ta jtaq'uioxuc ta sventa li Cajvaltic Jesuse , jech me xapasic o batel jech chac c'u cha'al laj achanic ta jventacutique , yu'un ja' no'ox jech tsc'an chapasic o , jech lec chil li Diose . Ech'em to jech tsc'an chapasic batel .
52004002	Yu'un xana'ic lec c'usi chanubtasel laj calcutic comel ava'yic ta sventa li Cajvaltic Jesuse .
52004003	Yu'un li c'usi oy ta yo'nton Diose , ja' ti ac'o lecubanic batele , ti ac'o acomtsanic li mulivajele .
52004004	Jujunoxuc tsc'an ac'o ana'ic lec c'u x'elan chaventain abec'tal atuquic ; tuc' xapasic ta stojol , ich'ic me ta muc' .
52004005	Mu me ja'uc no'ox xapas c'usi tsc'an abec'talic jech chac c'u cha'al tspasic li boch'otic mu xotquinic Diose .
52004006	Mu me boch'o xavac'beic svocol , mu me boch'o xalo'laic ta sventa li mulil le'e . Yu'un ta me spac sutel stuc li Cajvaltique jech chac c'u cha'al calojcutic xa ono'ox ava'yique .
52004007	Yu'un muc ic'biluticuc yu'un Dios sventa ac'o jpastic c'usi tsc'an jbec'taltic ; ja' ic'bilutic sventa ac'o lecubcutic batel .
52004008	Me oy boch'o ja' no'ox tsna'le li mantal li'i , muc ja'uc cristiano tsna'le ; ja' tsna'le li Dios ti laj yac'butic li Ch'ul Espiritue .
52004009	Ta sventa ti tsc'an chac'anan abaique , mu xa persauc ta jts'ibacutic tal ava'yic . Yu'un achanojic xa lec atuquic ta sventa Dios ti chac'anan abaique .
52004010	Xchi'uc ac'anojic noxtoc scotol li jch'unolajeletic ta scotol avosilalic ta Macedonia banamile . Pero ta jc'anboxuc vocol ta atojolic quermanotac , ti ech'em to jech ac'o apasic batele .
52004011	Ja' me tsotsuc sc'oplal chava'yic ti jun avo'nton lamaloxuque . Ja' no'ox ac'beic yipal spasel li c'usi tsc'an pasel avu'unique . Abtejanic jech chac c'u cha'al laj calboxuc comele .
52004012	Yu'un jech lec cha'ilatic yu'un yan cristianoetic , yu'un mu ja'uc chapat avo'ntonic ta stojol yan .
52004013	Quermanotac , ta jc'ancutic noxtoc ti ac'o ana'ic c'usi chc'ot ta pasel ta stojol li boch'otic chamenic xae , yu'un jech mu xavat avo'ntonic jech chac c'u cha'al li boch'otic mu'yuc c'usi tsmalaique .
52004014	Yu'un me jch'unojtic ti icham li Jesuse xchi'uc ti icha'cuxie , ja' no'ox jech ec li boch'otic oyic ta stojol Jesús c'alal chchamique , ta x'ic'atic batel yu'un Dios c'alal chtal li Jesuse .
52004015	Ja' yu'un chcalcutic ava'yic c'usi laj yal li Cajvaltique : Vu'utic ti cuxulutic toe , me jech li' to cuxulutic o chvul stautic li Cajvaltique , muc vu'uticuc ba'yuc chijelovutic batel yu'un li jch'unolajeletic ti chamenic xae .
52004016	Yu'un c'alal chyal tal ta vinajel stuc li Cajvaltique , oy boch'o tsots ch-avan tal , tsots chal mantal . Tsots ch-avan tal li banquilal yaj'almantal Diose , xchi'uc chca'itic oq'ues noxtoc . Jech li boch'otic xch'unojic Cajvaltic c'alal chchamique , ja' ba'yuc ta xcha'cuxiic .
52004017	Me jech to cuxulutic chvul stautic o vu'utic ti comenutic toe , co'ol chijcuchat muyel ta toc jchi'uctic , yu'un jech co'ol chbat jtatic li Cajvaltic te ta toyole , jech te ta jchi'intic o sbatel osil .
52004018	Ja' yu'un muq'uibtasbo aba avo'ntonic ta sventa li c'op li'i .
52005001	Yu'un mu'yuc boch'o sna' jayib c'ac'al , ti jayib jabil sc'an xtal li Cajvaltique , quermanotac , mu persauc ta jts'ibacutic tal .
52005002	Yu'un xana'ic xa lec acotolic ti ja' jech chtal jech chac c'u cha'al chtal j'elec' ta ac'ubaltique .
52005003	C'alal jech chal li cristianoetique : “ Jun co'ntontic , mu'yuc c'usi xi'bal sba ” , me xiique , ja'o ta ora no'ox chvul ta loq'uel tsots vocol ta stojolic . Ja' jech chac c'u cha'al jun ants ti ta ora no'ox chlic xa'ay c'alal oy xch'ute . Me junuc mu'yuc boch'o xu' chjatov .
52005004	Pero li vo'oxuque quermanotac , mu'yucoxuc xa ta ic' osil , jech mu ch'ayeluc avo'ntonic chvul staoxuc jech chac c'u cha'al li boch'o ch'ayem yo'nton chtaat yu'un jun j'eleq'ue .
52005005	Yu'un li vo'oxuque acotolic oyoxuc xa ta sac osil , oyoxuc xa ta c'ac'altic . Mu'yucoxuc xa ta sventa ic' osil ; mu'yucoxuc xa ta sventa ac'ubaltic .
52005006	Ja' yu'un mu me xijvayutic jech chac c'u cha'al li yantique . Viq'uiluc me jsatic , cuxuluc me co'ntontic .
52005007	Yu'un li boch'otic chvayique , chvayic ta ac'ubaltic . Li boch'otic chyacubique , chyacubic ta ac'ubaltic .
52005008	Pero vu'utic ti oyutic xa ta c'ac'altique , cuxuluc me co'ntontic . Ja'uc me smac sna co'ntontic chc'ot li xch'unojel co'ntontique xchi'uc ti chijc'anvane . Ja'uc me smac joltic chc'ot ti jun co'nton ta jmalatic chijcolutique .
52005009	Yu'un ma'uc laj yic'utic Dios sventa ac'o bat jtoj jmultic . Laj yic'utic yu'un ac'o colcutic sbatel osil ta sventa li Cajvaltic Jesucristoe .
52005010	Ja' li boch'o icham ta scoj jmultique . Jech ac'o me cuxulutic to , o me chamenutic xa c'alal chtal , tsc'an ti co'ol chijcuxiutic jchi'uctique .
52005011	Ja' yu'un tsatsubtasbo aba avo'ntonic ; coltao abaic ta jujuntal jech chac c'u cha'al chapasic ono'oxe .
52005012	Quermanotac , ta jc'anboxuc vocol ta atojolic ti tsc'an chavich'ic ta muc' li boch'otic oy yabtelic te ta atojolique , ti sventainojoxuque , ti chastojobtasoxuc ta sventa Cajvaltique .
52005013	Tsc'an chavich'ic lec ta muc' , tsc'an chac'anic lec ta sventa li yabtelique . Mu me xacontrain abaic ; jmojuc me avo'nton acotolic .
52005014	Ta jc'anboxuc vocol noxtoc quermanotac , albeic me mantal li boch'otic ch'ajique . Tsatsubtasbeic me yo'nton li boch'otic mu'yuc stsatsal yo'ntonique . Coltaic me li boch'otic aluben no'ox cha'yique . Mu me x'ech' avo'ntonic ; talbat xacolta abaic .
52005015	Q'uelo me abaic , mu me xapacbe abaic li c'usi chopol chapasbe abaique . Ja' tsc'an lec c'usi chapasbe abaic scotol c'ac'al li jujunoxuque . Jech noxtoc lec c'usi xapasbeic scotol li cristianoetique .
52005016	Cuxetuc o me avo'ntonic .
52005017	C'opanic Dios scotol c'ac'al .
52005018	Tojbeic ta vocol Dios scotol . Yu'un jech oy ta yo'nton Dios tsc'an chapasic ta sventa ti oyoxuc ta stojol li Cristo Jesuse .
52005019	Mu me xapajesbeic yabtel li Ch'ul Espiritue .
52005020	Mu me xana'leic li boch'otic chalic c'usi ch-ac'bat sna'ic yu'un Diose .
52005021	A'yo lec ava'yic scotol ; ja' xach'unic ti bu melele .
52005022	Pajeso abaic ta spasel scotol li c'usitic chopole .
52005023	Li Dios ti chac' jun o'ntonale , ac'o slecubtasoxuc o batel , ac'o slecubtas o atalelic xchi'uc ajol avo'ntonic xchi'uc abec'talic , yu'un jech mu'yuc amulic chvul staoxuc c'alal chtal li Cajvaltic Jesucristoe .
52005024	Li Dios ti laj yic'oxuc ta stojole mu sna' sjelilan sc'op ; ta spas ono'ox li c'usi yaloje .
52005025	Quermanotac , c'opanbun Dios ta jtojolcutic ec .
52005026	Chabanuc xavalbeic scotol li jch'unolajeletique ; tsacbo aba ac'obic ta sventa ti lec ac'anoj abaique .
52005027	Ta sbi Cajvaltic chacalboxuc tal , aptabo me ya'yic scotol jch'unolajeletic ec li jcartacutic li'i .
52005028	Ac'o xc'uxubinoxuc o acotolic li Cajvaltic Jesucristoe .
53001001	Vu'un Pabloun , jchi'uc Silas , jchi'uc Timoteo , ta jc'opanotcutic tal , vo'oxuc li steclumaloxuc Cristo te ta lum Tesalónica ti oyoxuc ta stojol li Jtotic Diose xchi'uc li Cajvaltic Jesucristoe .
53001002	Ac'o xc'uxubinoxuc , ac'o spasboxuc ta jun avo'ntonic li Jtotic Diose xchi'uc li Cajvaltic Jesucristoe .
53001003	Quermanotac , tsc'an scotol c'ac'al ta jtojbecutic ta vocol Dios ta aventaic . Yu'un ja' jech tsc'an pasel ta sventa ti lec ach'unojique , ti yantic chach'iic batel ta stojol Cajvaltique , xchi'uc ti acotolic jujunoxuc yantic ch-epaj batel li c'anvanej avu'unique .
53001004	Ja' yu'un li vu'uncutique solel mu'yuc xa c'usi jtaoj chca'icutic chcalcutic batel ac'oplalic ta stojol scotol li jujutsob jch'unolajeletic yu'un Diose . Chcalcutic ti oy lec smuc'ul avo'ntonique , ti oy lec xch'unojel avo'ntonique , ti lec tsts'ic avu'unic scotol li vocol xchi'uc contrainele .
53001005	Ja' svinajeb ti tuc' c'usi tspas li Diose , yu'un ic'ot xa ta atojolic li ventainel yu'un Dios ta sventa ti chats'iquic vocole .
53001006	Yu'un tuc' c'usi tspas li Diose , jech ta xac'be yich'ic vocol ec li boch'otic chayac'boxuc avich'ic vocole .
53001007	Vo'oxuc ti chavich'ic vocol li' ta orae , co'ol ta jcux co'ntontic c'alal chyal tal ta vinajel li Cajvaltic Jesucristoe xchi'uc li yaj'almantaltac ti ech'em svu'elique .
53001008	Ta xyal tal xchi'uc natiquil yat c'oc' , yu'un ja' chtal yac'be stoj smul li boch'otic mu xotquinic Diose , ti mu sc'an xch'unic li Lequil A'yej yu'un Cajvaltic Jesucristoe .
53001009	Le'e tsts'ic svocolic o ta ch'ayel sbatel osil . Nom oyic o ta stojol li Cajvaltique . Mu xilbeic o slequilal xchi'uc svu'el .
53001010	C'alal me la sta sc'ac'alil itale , ch-ich'at ta muc' yu'un scotol li boch'otic voc'bilic yu'une . Toj jun yutsil ch-ilat yu'un scotol li boch'otic la xch'unique . Ja' jech chavilic ec , yu'un laj ach'unic ti c'alal la jcholcutic ava'yique .
53001011	Ja' yu'un scotol c'ac'al ta jc'opancutic Dios ta atojolic , yu'un jech lec ac'o yiloxuc o ta sventa ti laj xa yic'oxuc ta stojole , xchi'uc ti ac'o yac' vu'uc avu'unic spasel ta sventa svu'el li c'usi lec ti oy ta avo'nton chapasique , xchi'uc ac'o yac' vu'uc avu'unic spasbel yabtelal li xch'unojel avo'ntonique .
53001012	Yu'un jech ich'bil ta muc' chc'ot sbi avu'unic li Cajvaltic Jesucristoe , jech chayac'oxuc ta ich'el ta muc' ec ta sventa slequil yo'nton li Dios cu'untique xchi'uc li Cajvaltic Jesucristoe .
53002001	Quermanotac , ta jc'anboxuc vocol ta atojolic ti mu me ta aniluc xajel c'usi chach'unic ta sventa ti c'usi ora chtal yic'utic li Cajvaltic Jesucristo sventa chbat jchi'intic oe . Mu me xavac' abaic ta lo'lael , ac'o me oy boch'o chc'ot yalboxuc ti jech i'ac'bat sna'ic yu'un Diose , o me chayac'boxuc aq'uelic carta ti chalic vu'uncutic la jpascutique , o me ta yeic chayalboxuc ti ital xa li Cajvaltique , mu me xch'ay avo'ntonic yu'un .
53002002	
53002003	Me jutuc mu me boch'o xlaj ta lo'lael avu'unic . Yu'un ba'yuc tsta yorail oy boch'o chchibaj yo'ntonic , xchi'uc ta xlic jun ven chopol vinic ti ja' sve'el ch'ayele .
53002004	Li vinic chcale ta stoy sba , chlic scontrain li Diose xchi'uc scotol li c'usitic yich'ojic ta muc' cristianoetique . Ta scuy sba ta Dios stuc . Ta x'och chotluc ta yut ch'ulna yu'un Dios ; chal ti ja' Dios stuque .
53002005	Na'ic me ti jech ono'ox laj calboxuc c'alal te to'ox jchi'ucoxuque .
53002006	Li vo'oxuque xana'ic xa boch'o spajesoj ti jech mu to xlic ta orae . Me la sta sc'ac'alile , ja' to ta xlic vinajuc .
53002007	Yu'un li' xa tspas yabtel ta mucul li chopol vinique . Ja' no'ox me iloq'uesat batel li boch'o spajesoj toe ,
53002008	ja'o chlic vinajuc li chopol vinique . Pero c'alal chtal li Cajvaltique , ta yic'al ye no'ox ta smil , ta xojobal no'ox ta xlaj .
53002009	Li ven chopol vinic ta xtale ventainbil yu'un scotol svu'el li banquilal pucuje . Jech puru tsotsic c'usi tspas . Ta spas ep sq'uelubiltac stsatsal , pero ja' no'ox sventa chlo'lavan .
53002010	Ta sventa ti ep ta chop chopol lo'lavanej ta spase , jech ta xlajic o ta lo'lael li boch'otic ch'ayel ta xbatique . Yu'un la sbajic li c'usi melele , ti ja' sventa xu' chcolic oe .
53002011	Ja' yu'un li Diose ta xac' tal tsots lo'lael ta stojolic , yu'un jech ac'o xch'unic li lo'laele .
53002012	Jech chich'ic chapanbel o smulic scotol li boch'otic muc xch'unic li c'usi melele , yu'un ja' lec laj ya'yic spasel li c'usitic chopole .
53002013	Pero ta sventa li vo'oxuc ti ach'unojic xae , ti c'anbiloxuc yu'un Cajvaltique , scotol c'ac'al tsc'an ta jtojbecutic ta vocol Dios ta aventaic . Yu'un t'ujbiloxuc ono'ox ta sliquebal , yu'un ac'o colanic sbatel osil ta sventa ti lecubtasbiloxuc xa yu'un li Ch'ul Espiritue , xchi'uc ta sventa ti laj ach'unic li c'usi melele .
53002014	Ja' yu'un laj yic'oxuc Dios ti c'alal la jcholcutic ava'yic li Lequil A'yeje , yu'un ac'o atabeic slequilal yutsilal li Cajvaltic Jesucristoe .
53002015	Ja' yu'un quermanotac , staojuc me yav o avo'ntonic ta stojol li Cajvaltique . Ja' me ch'unic o ti c'u x'elan la jchanubtasotcutic ta quecutic , o me ta jcartacutique .
53002016	Ac'o stsatsubtasboxuc avo'ntonic , ac'o scoltaoxuc stuc li Cajvaltic Jesucristoe xchi'uc li Dios cu'untique . Ja' li Jtotic ti ep la sc'anutique , ti laj yac'butic spatubil co'ntontic sventa sbatel osile , xchi'uc ti ta sventa slequil yo'nton laj yac' ti jech jun co'ntontic ta jmalatic li c'usi yalojbutique , yu'un jech j'ech'el jun avo'nton ja' chapasic o , ja' chavalic o li c'usitic leque .
53002017	
53003001	Slajeb xa chacalboxuc tal quermanotac . C'opanbuncutic Dios , yu'un ac'o pucuc ta ora li sc'op Cajvaltique . Ac'o ich'atuc ta muc' jech chac c'u cha'al ic'ot ta pasel ta atojolic li vo'oxuque .
53003002	Xchi'uc ac'o colcuncutic loq'uel ta sc'ob li jpasmulil cristianoetique , li chopol cristianoetique , yu'un mu ono'ox scotoluc ta xch'unic li Cajvaltique .
53003003	Mu sna' sjel sc'op li Cajvaltique , jech ta ono'ox xac'boxuc lec stsatsal avo'ntonic ; ta xchabioxuc ta sventa mu xastsaloxuc li pucuje .
53003004	Jch'unojcutic ta sventa Cajvaltic ti chapasic xa , xchi'uc ti ta ono'ox xapasic batel li c'usitic laj calbotcutic comele .
53003005	Cajvaltic ac'o scoltaoxuc ti ac'o c'anvananic jech chac c'u cha'al chc'anvan li Diose , xchi'uc ti ac'o avich'beic stsatsal yo'nton li Cristoe .
53003006	Quermanotac , ta xcalbotcutic mantal ta sventa Cajvaltic Jesucristo ti tsc'an chavoc' abaic ta stojol li boch'otic xch'unojic ti mu'yuc ta yo'nton yabtelique , ti mu ja'uc chch'unic jech chac c'u cha'al la jchanubtasotcutic comele .
53003007	Yu'un xana'ic xa c'usi tsc'an chapasic sventa ac'o achanic ti c'u xi'elancutique . Yu'un laj avilic c'u x'elan li'abtejcutic ti c'alal te oyuncutic ta atojolique .
53003008	Mu'yuc boch'o jeche' no'ox la jc'anbecutic li jve'elcutique . Ta c'ac'al ta ac'ubal mu'yuc bu la jcuxcutic ; tsots li'abtejcutic , yu'un muc jc'an xcac'cutic avocolic junuc li vo'oxuque .
53003009	Ma'uc yu'un mu'yuc sc'oplal xu' chamac'linuncutic . Ja' no'ox yu'un muc jc'ancutic jech , yu'un ta jc'an chcac'cutic avilic ti ta persa tsc'an cha'abtejic ec li vo'oxuque .
53003010	C'alal te oyuncutique , jech laj calcutic comel ava'yic : “ Li boch'otic mu x'abteje , ja' lec mu me xve' ” , xichicutic .
53003011	Yu'un ca'yojcutic ti oy jayibuc avu'unic ti mu'yuc ta yo'nton yabtelique . Ja' no'ox ta stiq'uilan sbaic ta buyuc no'ox ti muc ja'uc sventaique .
53003012	Li boch'o jech tspasique ta xcalbecutic mantal , ta jtaq'uicutic ta sventa li Cajvaltic Jesucristoe . Junuc yo'nton ac'o abtejicuc , ac'o ve'uc ta yabtel stuquic .
53003013	Li vo'oxuque quermanotac , mu me xalubtsajic ta spasel li c'usitic leque .
53003014	Me oy boch'o mu xch'un li c'usi laj calcutic tal ta carta li'i , q'uelic lec boch'o . Mu me xachi'inic , yu'un jech ac'o q'uexovuc .
53003015	Pero mu me xacontrainic . Albeic c'usi lec ta pasel , yu'un ja' quermanotic .
53003016	Ja' stuc Yajval jun o'ntonal ac'o spasboxuc ta jun avo'ntonic ta scotol ora . Ac'o xchi'inoxuc acotolic li Cajvaltique .
53003017	Li patub o'ntonal li'i vu'un ta jts'iba tal ta jc'ob jtuc , vu'un li Pabloune . Ja' jech senyail chcac' ta scotol jcarta , jech chvinaj ti vu'un jcartae .
53003018	Ac'o xc'uxubinoxuc o acotolic li Cajvaltic Jesucristoe .
54001001	Vu'un Pabloun , vu'un yajtacbolalun li Jesucristoe , ja' ta smantal li Diose , ja' li Jcoltavanej cu'untique , xchi'uc li Cajvaltic Jesucristoe , ja' ti jpatoj co'ntontic oy c'usi ta jmalatic ta sventae .
54001002	Chabanucot chacalbot tal , Timoteo , vo'ot li mero jnich'onot ta sventa ti laj ach'un li sc'op Dios laj calbote . Ac'o yac'bot bendición li Jtotic Diose xchi'uc li Cajvaltic Jesucristoe ; ac'o xc'uxubinot , ac'o spasbot ta jun avo'nton .
54001003	C'alal chibat xa'ox ta Macedonia banamile , laj calbot ti vo'ot te chacom ta Éfeso sventa ac'o avalbe mantal li boch'otic ta xchanubtasvanique ti mu me c'usiuc no'ox xaq'uic ta chanele ,
54001004	xchi'uc ti mu me stuc'ulanic li c'usiticuc no'ox lo'ilale , xchi'uc li sc'oplal smoltot syame'ic ta vo'one ti mu xlaj ta alel o yu'unique . Le'e ja' no'ox xu' chlic jtsaquilan jbatic o ta c'op yu'un . Mu xiscoltautic ta xch'unel li c'usi oy ta yo'nton Diose .
54001005	Ti jech chacalbote , ja' sventa ac'o jc'anan jbatic , yu'un jech chvinaj ti lecuben xa co'ntontic ta melele , xchi'uc ti tuc' c'usi oy ta jol ta co'ntontique , ti muc nacauc no'ox ta jcuy jbatic ti jch'unojtique .
54001006	Oy xa boch'o la scomtsanic xch'unel jech chac le'e , jech te ich'ay o batel xchi'uquic li c'usitic chalilanic ti mu'yuc stue .
54001007	Tsc'an chc'otic ta banquilal jchanubtasvanejetic ta smantal Dios , pero mu xa'ibeic smelol li c'usi ta xalique , xchi'uc mu xa'ibeic smelol li c'usi ta xchanubtasvanic ti melel xa scuyojique .
54001008	Pero li vu'utique ta jna'tic ti oy lec stu li smantaltac Dios me jna'tic stunesel jech chac c'u cha'al tsc'ane .
54001009	Tsc'an ta jna'tic , li mantaletique ma'uc ac'bil ta sventa li boch'o lequique . Ja' ac'bil ta sventa li jtoybaetique , li jbajmantaletique , li boch'otic ven chopolique , li jpasmuliletique , li boch'o mu xich'ic ta muc' Diose , li boch'otic tsbajic c'usitic voc'bil ta sventa Diose , li jmilvanejetique , xchi'uc boch'o ta smil stot , o me sme'ique ,
54001010	xchi'uc li boch'o ta xmulivajique , xchi'uc ti chmulivajic ta xchi'il no'ox sbaic ta vinicale , xchi'uc li boch'o ta xchonvanic ta mozoile , xchi'uc li j'epalc'opetique , xchi'uc li boch'o tst'abbeic sbi Dios ta sventa yepalc'opique , xchi'uc li boch'otic ta scontrainic li lequil chanubtasele .
54001011	Ja' li Lequil A'yej ti toj jun yutsile , ti laj yac'bun jventain li Dios ti ech'em slequile .
54001012	Coliyalbun Cajvaltic Jesucristo ti laj yac'bun jtsatsale . Yu'un la spat yo'nton cu'un , jech laj yic'un ta yajtunel .
54001013	Ac'o me ep to'ox c'usi yan xquich' xcal ta stojol , laj to'ox jcontrain xchi'uc la jchopolc'opta . Pero la xc'uxubinun , yu'un mu to'ox jna'be smelol , yu'un mu'yuc to'ox jch'unojbe li sc'ope .
54001014	Toj ech'em la xc'uxubinun li Cajvaltique . Laj yac'bun xch'unojel co'nton , xchi'uc laj yac' ti chic'anvane ; ja' jech ta jtatic ta sventa li Jesucristoe .
54001015	Ja' melel li c'op li'i ; ja' tsc'an ac'o yich' ch'unel . Li Jesucristoe i'ay ta banamil , ay scolta jpasmuliletic . Vu'une ech'em la jsa' li jmule ; ja' mu sta jech li yantique .
54001016	Pero la xc'uxubinun li Jesuse , yu'un jech laj yac' ta ilel ta jventa ti toj muc' yo'ntone , yu'un jech ac'o yilic ti xu' tsta xcuxlejalic sbatel osil ec li boch'otic ta xch'unique .
54001017	Ja' yu'un ja' ac'o quich'tic ta muc' , ja' ac'o calbetic slequilal stuc li Muc'ta Ajvalil cu'untic ta sbatel osile . Ja' li Dios ti mu sna' xcham oe , ti mu xquiltique , ti ja' no'ox stuc Dios cu'untique . Jechuc .
54001018	Timoteo , vo'ot ti xco'laj xchi'uc jnich'onote , ja' jech li bijubtasel chacac'bote . Ja' co'ol jech chac c'u cha'al i'ac'bat sna'ic yu'un Dios ti laj yalic ta aventae , jech ac'o me persa scontrainel li c'usi chopole .
54001019	J'ech'el me oyuc o xch'unojel avo'nton , xchi'uc staojuc o me yav tuc' c'usi oy ta ajol ta avo'nton . Oy boch'o la sbajic c'usi i'ac'bat sna'ic yu'un li sjol yo'ntonique , ja' yu'un ich'ay li xch'unojel yo'ntonique .
54001020	Ja' jech ic'ot ta pasel ta stojol li Himeneo xchi'uc Alejandroe . Le'e laj caq'uic ta sc'ob banquilal pucuj , yu'un jech ac'o xchanic ti mu me xchopolc'optaic li Diose .
54002001	Chacalbot ti ja' tsots sc'oplal ta scotol ti tsc'an chac'opanbeic Dios scotol cristianoetique . Vocoletanic ta sc'anbel vocol ta stojolic , xchi'uc tojbeic ta vocol Dios ta sventaic .
54002002	Tsc'an chac'opanbeic Dios noxtoc li ajvaliletique xchi'uc scotol li boch'otic oy yabtelique , yu'un jech xcuxet no'ox co'nton cuxulutic , xchi'uc jech jun co'ntontic , mu'yuc c'op chca'itic , jech jun co'nton chquich'tic ta muc' Dios , xchi'uc jech lec jc'oplaltic .
54002003	Toj lec me jech ta jpastique , xchi'uc toj lec chil li Diose , ja' li Jcoltavanej cu'untique .
54002004	Yu'un li stuque tsc'an ti ac'o coluc scotol cristianoetique , xchi'uc ti ac'o lic yotquinic li c'usi melele .
54002005	Yu'un jun no'ox Dios oy , xchi'uc jun no'ox boch'o chc'opoj cu'untic ta stojol Dios , vu'utic li cristianoutique . Ja' li Jesucristo ti cristiano ic'ote .
54002006	Yu'un ja' laj yac' sba ta milel cu'untic , ja' la smanutic jcotoltic . Yu'un ic'ot sc'ac'alil laj yac' ta ilel ti c'uxutic ta yo'ntone .
54002007	Ta sventa le'e , vu'un la st'ujun ta spuquel batel , xchi'uc ta yajtacbolal . Laj yac'bun cabtel sventa ta jchanubtas li boch'otic mu ja'uc israeletique yu'un jech ac'o xch'unic , ac'o sna'ic li c'usi melele . Ja' melel li c'usi ta xcale , mu'yuc chi'epalc'opoj .
54002008	Ja' yu'un ta jc'an ac'o sc'opanic Dios li viniquetic ti buyuc no'ox oyique , ac'o xbech sc'obic ta stojol Dios , ac'o mu'yucuc sc'ac'al yo'ntonic ; mu me chopoluc c'usi oy ta yo'ntonic .
54002009	Jech noxtoc li antsetic c'alal ta smeltsan sbaic xchi'uc sc'u' spoq'uique , ta smuc'uluc me yo'ntonic , ta yutsiluc me yo'ntonic ac'o slapic . Mu me toj yanuc xa sba spas li sjolique . Mu me st'ujumtas sbaic ta c'anal taq'uin , ta nats'il , xchi'uc ta c'u'il pac'al ti toyolic stojole .
54002010	Ja'uc st'ujumalic chc'ot ti lec yabtelique , yu'un ja' jech tsc'an tspasic li antsetic ti lec yich'ojic ta muc' Diose .
54002011	Li antsetique ac'o ch'anxiicuc ti c'alal cha'yic chanubtasele , biq'uit ac'o yac' sbaic .
54002012	Li vu'une mu'yuc chcal mantal ti ac'o chanubtasvanuc jun antse , mu xcac' xjelov ta stojol li viniquetique ; ac'o ch'anxiicuc no'ox .
54002013	Yu'un ja' ba'yuc ipasat yu'un Dios li Adane ; ja' ts'acal ipasat li Evae .
54002014	Xchi'uc mu ja'uc ilaj ta lo'lael li Adane ; ja' ants ti ilaj ta lo'laele . Ta sventa ti ilaj ta lo'laele , jech te la sta o smul .
54002015	Pero ta xcoltaatic ta sventa me tspas sbaic lec ta me'ile , me jun yo'nton j'ech'el xch'unojic oe , me chc'anvanique , xchi'uc me chac' sbaic ta ventainel yu'un Diose .
54003001	Ja' melel li c'op chacalbot li'i : Me oy boch'o tsc'an ta x'och ta jq'uelvanej yu'un jcholc'opetique , ja' jun lequil abtel tsc'an tspas .
54003002	Ja' yu'un li boch'o ta x'och ta jq'uelvanej yu'un jcholc'opetique , tsc'an lec sc'oplal , tsc'an jun no'ox yajnil , lec stalel , lec srazón , oy lec smelol c'u x'elan oy , ch-ic'van ochel ta sna , lec sna' xchanubtasvan .
54003003	Tsc'an mu xyacub , mu sa'ilan c'op , tsc'an lec no'ox yo'nton . Tsc'an oy lec smuc'ul yo'nton , xchi'uc mu ja'uc chbat yo'nton yu'un taq'uin .
54003004	Tsc'an sna' lec sventainel sna ; tsc'an chchanubtas lec ta xch'unel mantal li xnich'nabe xchi'uc ti lec chbat stalelique .
54003005	Yu'un me mu sna' sventainel sna stuque , ¿ c'u x'elan xu' yu'un tsventain li jch'unolajeletic yu'un Diose ?
54003006	Tsc'an mu ach' jch'unolajeluc ch-och , yu'un naca me stoy sba , naca me bat stoj smul jech chac c'u cha'al li pucuje .
54003007	Jech noxtoc tsc'an lec sc'oplal yu'un li boch'otic mu ja'uc jch'unolajele , yu'un jech mu xyal ta q'uexlal , jech mu x'och ta syoc li pucuje .
54003008	Jech noxtoc li boch'o ta x'och ta yajcoltaubbail jcholc'opetique tsc'an lec sc'oplalic , tsc'an melel c'usi chalic , tsc'an mu xyacubic , xchi'uc tsc'an mu xmucul sativanic ta sventa c'u x'elan tstsob sc'ulejalic .
54003009	Tsc'an j'ech'el chch'unic o li c'usi melel laj yac' jna'tic Diose , ti mu me c'usi yan snop ta sjol ta yo'ntonique .
54003010	Tsc'an ba'yuc ta xich'ic q'uelbel yabtelic ec . Me lec chbat yu'unique , xu' ta xcomic ta yajcoltaubbail jcholc'opetic .
54003011	Ja' no'ox jech ec li antsetique tsc'an lec sc'oplalic , tsc'an mu slo'ilta xchi'ilic , tsc'an tsq'uel sbaic lec , xchi'uc tsc'an lec sc'oplalic ta sventa scotol .
54003012	Li boch'o ch-och ta yajcoltaubbail jcholc'opetique tsc'an jun no'ox yajnil , xchi'uc tsc'an sna' lec sventainel xnich'nab xchi'uc sna .
54003013	Yu'un me lec tspas yabtelic li yajcoltaubbail jcholc'opetique , lec ich'bilic ta muc' , lec sc'oplalic . Jech tsta lec stsatsal yo'ntonic ta sventa ti xch'unojic Cajvaltic Jesucristoe .
54003014	Ta jc'an ta xtal jq'uelot ta ora no'ox , pero ta jts'ibabot tal li'i ,
54003015	yu'un naca me lijalij to , yu'un jech chana' c'u x'elan ac'o spasic ta stojol Dios li jch'unolajeletique , ja' li steclumal cuxul Diose , yu'un ja' yoyal ; ja' snacleb c'otem li c'usi melele .
54003016	Yu'un jbel sc'oplal toj yan to sba smuc'ul li c'usi melel la jch'untique : Ja' li sc'oplal li Boch'o laj yac' sba ta ilel ta jtojoltic xchi'uc sbec'tale , ivinaj ta sventa Ch'ul Espíritu ti tuc' yo'ntone ; i'ilat yu'un j'almantaletic . Ipucbat batel sc'oplal ta yantic banamil ; laj yich' ch'unel li' ta banamil , xchi'uc laj yich' iq'uel muyel ta lequilal .
54004001	Pero li Ch'ul Espiritue jamal yaloj ti oy boch'otic ta scomtsanic xch'unel Dios c'alal po'ot slajebal c'ac'ale , yu'un ja' lec cha'yic xch'unbel sc'op li jlo'lavanejetique xchi'uc li chanubtasel liquem ta sventa pucuje .
54004002	Ja' no'ox yabtel ta smaquic satil , ta x'epalc'opojic . Ja' xa jech oy sjol yo'ntonic jech chac c'u cha'al yav sc'aq'uemal li boch'o ac'bil smarcail ta c'ac'al taq'uine .
54004003	Ta xalic ti mu xu' chijnupinutique . Ta xalic noxtoc ti oy ve'liletic mu xu' ta jtuntique . Pero li ve'lile pasbil yu'un Dios ta sventa li boch'o xch'unojique ti xotquinic xa c'usi melele . Xu' ta stunesic . Ac'o stojbeic ta vocol li Diose .
54004004	Yu'un scotol li c'usitic spasoj Diose toj lec , jech mu lecuc me ta jbajtique . Ja' no'ox tsc'an ta jtojbetic ta vocol Dios ti c'alal ta jve'tique .
54004005	Yu'un ta sc'op no'ox Dios , xchi'uc ta sc'opanel Dios lecubtasbil ta xcom .
54004006	Me jech chachanubtas li jch'unolajeletique , lequil yajtunelot Cristo Jesús chac'ot . Ja' ave'elinoj lec li sc'op Diose xchi'uc li lequil chanubtasel ach'unoj ta sjunul avo'ntone .
54004007	Yan li poco' lo'iletic ti mu'yuc stue , ti sventa no'ox banamile , mu me xatuc'ulan . Ja' nopeso aba ta yich'el ta muc' li Diose .
54004008	Li boch'o ta snopes sbec'tal ta jchopuc tajimole , lec ta xtun ta sventa jaychopuc no'ox . Yan li boch'o ta snopes sba ta yich'el ta muc' Diose , ja' chtun ta sventa scotol . Oy c'usi ta jtatic yu'un ta sventa jcuxlejaltic li' ta ora xchi'uc ta sventa sbatel osil .
54004009	Ja' melel li c'op li'i ; tsc'an ac'o yich' ch'unel .
54004010	Ja' yu'un chij'abtejutic xchi'uc ta jts'ictic li vocole . Yu'un ja' jpatoj co'ntontic ta stojol li cuxul Diose , ja' li Jcoltavanej yu'un scotol cristianoetique , pero ja' ech'em ta xcoltaatic li boch'otic xch'unojique .
54004011	Li c'usi laj calbote , ja' me jech xavalbe ya'yic ; ja' me jech xachanubtas li jch'unolajeletique .
54004012	Mu me boch'o xavac' slabanot ta sventa ti queremot toe . Ac'o ta ilel ta stojol jch'unolajeletic ta sventa c'u x'elan chac'opoj , ta sventa atalel , ta sventa chac'uxubinvan , ta sventa xch'unojel avo'nton , xchi'uc ta sventa ti tuc' c'usi chapase .
54004013	Vo'ot oy ta aventa chavaptabe ya'yic sc'op Dios li jch'unolajeletique . Vo'ot xatsatsubtasbe yo'ntonic , vo'ot xachanubtas ja' to ti c'alal chitale .
54004014	Mu me xavixtan li avabtel la'ac'bat c'alal laj yac' sc'ob ta ajol li jcholc'opetique , yu'un jech i'ac'bat sna'ic yu'un Dios li c'usi laj yalic ta aventae .
54004015	Scotol le'e ja' me te oyuc o avo'nton yu'un ; ja' me ac'o o ta avo'nton , yu'un jech chil scotolic ti lec chbat avu'une .
54004016	Q'uelo me aba atuc , xchi'uc q'uelo me lec ti c'u x'elan chachanubtasvane . Ja' me te oyuc o ta avo'nton scotol li c'usitic laj calbote . Me jech chapase , chacol li vo'ote xchi'uc li boch'otic ta xa'ibot ac'ope .
54005001	Mu me xavut li boch'o mol xae . Taq'uio ta lequil c'op , cuyo jech chac c'u cha'al atot . Li queremetique cuyo jech chac c'u cha'al avits'in .
54005002	Li me'eletique cuyo jech chac c'u cha'al ame' . Li tsebetique cuyo jech chac c'u cha'al avixlal ; tuc'uc me avo'nton ta stojolic .
54005003	Oyuc me ta avo'nton li me'on antsetic ti mu'yuc boch'o oy yu'unique .
54005004	Pero me oy me'on ants ti oy yalabtac , o me syal'alabtaque , li alab nich'naletique , ja' ba'yuc tsc'an chchanic xc'uxubinel li boch'otic oy yu'unique , yu'un ja' yabtelic . Ac'o spaquic jech chac c'u cha'al c'uxubinbilic ich'iic tale . Me jech tspasique , toj lec chil li Diose .
54005005	Li me'on antsetic ta melele , ja' ti stuquic xae , ti ja' xa no'ox spatoj yo'ntonic o ta stojol li Diose , ti mu scomtsanic sc'opanel Diose , ti te xvocoletic o ta c'ac'al ta ac'ubale .
54005006	Yan li boch'o ja' no'ox batem ta yo'nton c'usi tsc'an stuque , ac'o me cuxul , pero chamen ch-ilat .
54005007	Li c'usi laj calbot li'i albo me ya'yic noxtoc , yu'un jech mu xtabat smulic .
54005008	Yu'un li boch'o mu'yuc ta yo'nton yuts' yalaltaque , me ja'uc li stot sme'e xchi'uc li yajnil xnich'nabe , altic chal ti xch'unoj Cajvaltique . Ja' xjelov xchopolil jech chac c'u cha'al li boch'o mu'yuc xch'unojique .
54005009	Li me'on antsetic ti xu' ch-och ta vun sbiique , ja' li boch'otic yich'ojic xa oxvinic ( 60 ) jabile , ti jun yo'nton laj yich'ic ta muc' anima smalalique ,
54005010	xchi'uc ti lec sc'oplalic ta sventa yabtelique : me la sts'ites lec yalabic , me i'ic'van ochel ta snaic , me oy la spocbeic yacan li yu'untac Diose , me oy la scoltaic li boch'otic oy svocole , xchi'uc me oy c'usitic yan lec la spasique .
54005011	Pero li me'on antsetic ti mu to sta oxvinic ( 60 ) sjabilalique , mu xu' chatsacbe ta vun sbiic , yu'un naca me ipich'aj to yo'ntonic , naca me la snop to chmalijic , jech chlic scomtsanic spasel li c'usi yalojic ta stojol Cristoe .
54005012	Jech oy smul chc'otic , yu'un muc xc'ot ta pasel li c'usi ba'yuc laj yal tspasique .
54005013	Xu' ta xliquic ta puru vu'lal ta naetic noxtoc ; te ta xlic pasicuc ta ch'aj . Ma'uc no'ox ti ta xch'ajubique , ta xlic lo'iltavanicuc noxtoc ; buyuc no'ox ta stic' sbaic , chalic batel li c'usi mu sventaicuque .
54005014	Ja' yu'un ja' lec ac'o malijicuc li me'on antsetic ti bu tsebic toe ; ac'o oyuc yolic , ac'o sventainic lec snaic , yu'un jech mu jtatic labanel yu'un li boch'o chopol chijyilutique .
54005015	Yu'un oy me'on antsetic laj xa scomtsanic xch'unel li Cajvaltique , ja' xa bat sts'aclinic li banquilal pucuje .
54005016	Me oy jch'unolajel ants ti oy me'on ants yuts' yalale , ac'o xc'uxubin . Mu me ja'uc xac'be svocol li jch'unolajeletique , yu'un jech li jch'unolajeletique xu' yu'un tscoltaic li me'on antsetic ti ta melel mu'yuc boch'o oy yu'unique .
54005017	Li jcholc'opetic ti lec tsventain yabtelique , tsc'an ech'em ac'o ich'aticuc ta muc' . Ja' ech'em ac'o ich'atuc ta muc' li boch'o yac'oj yo'ntonic ta xcholel sc'op Diose , xchi'uc ta xchanubtasvanique .
54005018	Yu'un jech ts'ibabil ta sc'op Dios : “ Mu me xavac'be svozal avacaxic ti c'alal tstec' loq'uel sbec' trigoe ” , xi ts'ibabil . Jech ts'ibabil noxtoc : “ Li boch'o ta x'abteje persa ta xich' stojol ” , xi ts'ibabil .
54005019	Mu me xatuc'ulan me oy ta xtic'bat smul jun jcholc'ope , ja' to me oy chib oxib testigoe .
54005020	Li boch'o oy smulique , taq'uio ta stojol scotol jch'unolajeletic , yu'un jech ac'o xi'icuc ec li yantique .
54005021	Ta xcalbot mantal ta stojol Dios , xchi'uc ta stojol Cajvaltic Jesucristo , xchi'uc ta stojol li yaj'almantaltac st'ujoje . Ja' me jech xapas batel jech chac c'u cha'al laj calbot li'i . Co'ol me xapas ; mu me t'ujbiluc no'ox boch'o jech xapasbe .
54005022	Mu me boch'o xavac' ac'ob ta sjol ta anil no'ox , yu'un naca me amaquibe smulic . Q'uelo me lec aba .
54005023	Jna'oj ti ep xa velta i'ipaj ach'ute . Mu xa me xavuch' puru vo' no'ox ; uch'an jutuc pasem ya'lel ts'usub ta sventa li ach'ute .
54005024	Oy boch'o ta xvinaj ta ora smulic ti c'alal mu'yuc to chich'ic chapanele , pero oy ts'acal to ta xvinaj .
54005025	Jech noxtoc oy boch'o ta xvinaj ta ora li c'usi lec ta spasique ; oy bu mu xvinaj ta ora , pero muc teuc mucul chcom o .
54006001	Li boch'otic ochemic ta mozoile tsc'an oy ta yo'nton chich' ta muc' li yajvalique . Jech mu chopoluc chbat sc'oplal yu'unic li Diose xchi'uc li c'usi jch'unojtique .
54006002	Me jch'unolajel li yajvalique , mu me ja'uc mu xich'ic ta muc' ta scoj ti co'ol xch'unojique . Ech'em to ac'o tunicuc yu'un , yu'un ja' xa jch'unolajel li boch'o ta x'abtejic yu'une . Xchi'il xa sbaic ta sventa Dios . Jech me xachanubtas , jech me xavalbe ya'yic .
54006003	Me oy boch'o yan o c'u x'elan ta xchanubtasvan ti mu xco'laj xchi'uc li sc'op Cajvaltic Jesucristo ti toj leque , xchi'uc me mu xco'laj xchi'uc ti c'u x'elan ta ich'el ta muc' Diose ,
54006004	ma'sat c'otem ta stoyobbail ; mu'yuc c'usi sna'ic o . Ja' no'ox oy ta yo'nton tstsaquilanvanic ta c'op . Ta sventa ti jech tspasique , ta xlic o it'ix o'ntonal , ta xlic o c'op , ta xlic xchopolc'opta sbaic o . Jech chopol chlic yil sbaic o .
54006005	Te tstsaquilan sbaic o ta c'op xchi'uc li boch'o co'ol soquem sjolic xchi'uque , ta scoj ti mu'yuc xch'unojic li sc'op Dios ti ja' melele , ti ja' no'ox oy ta yo'ntonic tsc'an tspasic ta jc'ulej ta sventa li sc'op Dios jch'unojtique .
54006006	Ta melel ja' jc'ulejaltic c'otem ti jch'unojtique , ti jun co'ntontic yu'un ti c'u yepal c'usitic oy cu'untique .
54006007	Yu'un mu'yuc ono'ox jc'ulejaltic ti c'alal lijvoc'utic li' ta banamile . Jech noxtoc mu'yuc c'usi ta xquich'tic batel ti c'alal chijchamutique .
54006008	Me oy jve'eltic xchi'uc jc'u' jpoc'tique , cuxetuc no'ox co'ntontic o .
54006009	Yan li boch'o tsc'an tspas ta jc'uleje , te ta sujat yu'un c'usi chopol , jech te chucbil ta xc'ot o . Ep c'usi chlic svovil c'upin . Mu'yuc lec c'usitic chlic snop , jech te ta soc o yo'nton , jech ch'ayel ta xbat o xchi'uc .
54006010	Yu'un li sc'upinel taq'uine ja' yibel scotol c'usitic chopol . Oy jayibuc ipich'aj yo'ntonic yu'un taq'uin , jech la scomtsanic xch'unel Cajvaltic . Jech la staic ep svocolic .
54006011	Pero vo'ot li yajtunelot Diose , voc'o me aba ta sventa scotol le'e . Ja' sa'o batel li c'usi tuc' ta pasele , li yich'el ta muc' Cajvaltique , li xch'unojel avo'ntone , li c'uxubinvaneje , ti ac'o oyuc lec stsatsal avo'ntone , ti ac'o cuchuc avu'un scotole , xchi'uc ti biq'uit chavac' abae .
54006012	Ac'o me persa xch'unel li Cajvaltique , tsotsan me . Oyuc ta avo'nton chavu'unin o li cuxlejal sbatel osile , yu'un ja' sventa ti la'ic'at yu'un Diose , xchi'uc jech jamal laj aval ta stojol ep jch'unolajeletic ti jech ach'unoje .
54006013	Li' ta orae ta jpasot ta mantal ta stojol Dios , ja' li boch'o chac' cuxiuc scotol c'usitic oye , xchi'uc ta stojol li Jesucristoe , ja' li boch'o jamal laj yal sba ta stojol Poncio Pilatoe .
54006014	Ch'uno me li c'usitic laj calbote . Mu me xapas c'usi chopol ; tuc' me ac'o batuc avu'un c'alal to chtal li Cajvaltic Jesucristoe .
54006015	Yu'un me la sta sc'ac'alil yu'un li Diose , ta stac tal li Cajvaltic Jesucristoe . Yu'un ja' no'ox stuc toj ech'em slequilal yutsilal ; ja' no'ox stuc ech'em smuc'ul . Ja' Ajvalil yu'un li ajvaliletique ; ja' Jpasmantal yu'un li jpasmantaletique .
54006016	Ja' no'ox stuc ti stalel cuxul , ti mu sna' xcham oe . Nacal ta tsots xojobal ; mu'yuc boch'o xu' ta xnoch'aj batel . Me junuc cristiano mu'yuc boch'o yiloj , mu'yuc boch'o xu' tsq'uel . Stuc no'ox ac'o ich'atuc ta muc' . Stuc no'ox ac'o spas mantal sbatel osil . Jechuc .
54006017	Li jc'ulejetic li' ta banamile , albo mantal ti mu me stoy sbaique , ti mu me ja'uc spat yo'nton yu'un li sc'ulejalique . Yu'un li c'ulejalile ta xlaj sc'oplal . Ja' ac'o spat yo'ntonic ta stojol li Diose , yu'un ja' chiyac'butic scotol li c'usitic ta xtun cu'untique , yu'un jech xcuxet no'ox co'ntontic .
54006018	Albo ya'yic ti ja' ac'o spasic c'usitic leque , ac'o ja'uc sc'ulejalic ti lec c'usitic tspasique . Mu me xlaj cha'ay chac' , mu me chlaj cha'ay tsq'uelan li c'usitic oy yu'unique .
54006019	Jech cac tstsobic batel li sc'ulejalic tstaic ta ts'acale ; jech ta xc'ot yich'ic li mero xcuxlejalique .
54006020	Timoteo , chabio me li c'usitic la'ac'bat aventaine . Mu me xatuc'ulan li lo'iletic sventa no'ox banamil ti mu'yuc stue , xchi'uc c'u x'elan tstsaquilanvanic ta c'op li boch'otic lec sna' scuyoj sbaique .
54006021	Oy jayibuc jech laj yalic batel , jech te ich'ayic o ta be xchi'uquic ; ja' la scomtsanic o xch'unel li c'usi melele . Ac'o xc'uxubinoxuc o li Cajvaltique .
55001001	Vu'un Pabloun , vu'un yajtacbolalun li Jesucristoe , yu'un jech la sc'an Dios ti chitun yu'une . Ja' ti yaloj ono'ox chac'butic jcuxlejaltic ta sbatel osil ta sventa li Cajvaltic Jesucristoe .
55001002	Chabanuc chacalbot tal Timoteo , vo'ot jnich'onot ya'yel , lec jc'anojot . Ac'o yac'bot bendición li Dios Totile xchi'uc li Cajvaltic Jesucristoe . Ac'o xc'uxubinot , ac'o spasbot ta jun avo'nton .
55001003	Ta c'ac'al ta ac'ubal c'alal ta jc'opan Diose , ta jtojbe ta vocol Dios , ja' li Dios ti ta scotol jol co'nton ta xitun yu'un , jech chac c'u cha'al itunic yu'un li jmoltotac ta vo'onee .
55001004	Toj chac jq'uelot ca'ay , yu'un la jna' ti ep la'oc' c'alal lacom cu'une . Jech toj xcuxet no'ox co'nton me laj quilote .
55001005	Yu'un ta jna' ti ta melel jun avo'nton ach'unoj Cajvaltique . Yu'un ba'yuc jech la xch'unic li ayame' Loida xchi'uc li ame' Eunicee . Ta jna' lec ti jech ach'unoj ec li vo'ote .
55001006	Ja' yu'un chacalbot , cha'cuxeso me lec li avabtel ti amoton laj yac'bot Dios c'alal laj cac' jc'ob ta ajole .
55001007	Yu'un li Diose ma'uc laj yac'butic espíritu sventa xi'el . Ja' laj yac'butic Espíritu sventa chac' stsatsal co'ntontic , xchi'uc chac' chijc'anvan , xchi'uc jna' spajesel jbatic .
55001008	Ja' yu'un mu me xaq'uexov ta xcholel li sc'op Cajvaltique , xchi'uc mu me xaq'uexov ta jcoj noxtoc ti li' tiq'uilun ta chuquel ta sventae . Ja' lec co'ol jts'ictic vocol ta sventa li Lequil A'yeje . Ja' ta svu'el Dios chcuch cu'untic .
55001009	Ja' li Dios ti la scoltautique , ti laj yic'utic ta sventa li ch'ul iq'uel yu'un stuque . Ma'uc ta sventa lec cabteltic ti laj yic'utique . Ja' ta sventa ti jech ono'ox snopoj stuque . Yutsil yo'nton stuc laj yic'utic . Jech ono'ox snopoj c'alal mu'yuc to'ox banamil ti chiscoltautic ta sventa li Cristo Jesuse .
55001010	Li' ta orae ivinaj xa ta sventa ti ital li Cristo Jesuse , ja' li Jcoltavanej cu'untique . Ja' la stsalbe svu'el li lajele , xchi'uc ja' ta sventa Lequil A'yej laj yac' ta na'el ti oy cuxlejal ti mu sna' xlaje .
55001011	Ja' yu'un , ac'bilun cabtel ta jcholc'op , ta yajtacbolal , xchi'uc ta jchanubtasvanej ta sventa li Lequil A'yeje .
55001012	Ta sventa ti jech ta jpase , jech ta xquich' o ep vocol . Pero mu xiq'uexov o , yu'un xcotquin lec li Boch'o jch'unojbe sc'ope . Jna'oj lec ti oy svu'el sventa chchabibun li xch'unojel co'nton c'alal to ta slajebal c'ac'ale .
55001013	Ja' me jech xachanubtasvan o jech chac c'u cha'al la jpase . J'ech'el me ch'uno o li lequil chanubtasel laj caq'ue , xchi'uc c'anvanan me ta sventa li Jesucristoe .
55001014	Chabio me li c'usi la'ac'bat aventain ti toj tsots sc'oplale . Xu' avu'un ta stsatsal li Ch'ul Espíritu oy ta co'ntontique .
55001015	Ana'oj ti la scomtsanicun scotol li boch'o xch'unojic li' ta Asia banamile . Te nabal ibatic ec li Figelo xchi'uc Hermogenese .
55001016	Ac'o c'uxubinatuc yu'un Dios ta sjunul sna' li Onesiforoe , yu'un ep xa ta velta ay spatbun co'nton . Mu'yuc xq'uexov ay sq'uelun ti li' tiq'uilun ta chuquele .
55001017	Ja' no'ox ti c'alal ivul li' ta Romae , la sa'un ta ora . Ja' to ilaj yo'nton ti c'alal la staune .
55001018	Ac'o c'uxubinatuc yu'un Cajvaltic c'alal me la sta sc'ac'alile . Li vo'ote ana'oj lec ti ep la scoltaun te ta Efesoe .
55002001	Ja' yu'un vo'ot ti jnich'onot chca'ye , tsatsubuc me lec avo'nton ta sventa li c'uxubinel ataoj ta sventa Jesucristoe .
55002002	Ti c'u x'elan laj ava'ay lichanubtasvan ta stojol epal cristianoetique , ja' me jech xachanubtas ec li yantic ti xu' yu'un chavile , ja' li boch'otic xu' yu'unic xchanubtasel yantic eq'ue .
55002003	Li vo'ote ts'icuc me avu'un vocol jech chac c'u cha'al jun soldado , yu'un vo'ot lequil yajsoldadoot li Jesucristoe .
55002004	Li boch'o ochem ta soldadoile mu xu' chbat stic' sba ta yan abtel . Ja' no'ox tsc'an ac'o spas c'usi tsc'an li boch'o i'ic'at yu'une , yu'un jech lec ch-ilat .
55002005	Jech noxtoc , li boch'o ta stsalvan ta tajimole , mu xu' ta xich' smoton me mu xch'un li smantalil tajimole .
55002006	Li boch'o chac' persa ch-abtej ta yosile , oy c'usi lec ta xloc' yu'un .
55002007	Nopo lec ava'ay li c'usi laj calbote . Cajvaltic chascoltaot ta ya'ibel smelol scotol .
55002008	Na'ilano li Jesucristo ti icha'cuxi loq'uel ta smuquinale , ja' li smomnich'on ajvalil David ic'ote ; ja' jech chal li Lequil A'yej ta jchole .
55002009	Ta sventa ti jech ta jchole , jech ta xquich' o ep vocol . Chucbilun ta cadena jech chac c'u cha'al ven chopol cristiano . Pero li sc'op Diose mu stac' chuquel ta cadena .
55002010	Ja' yu'un ta jts'ic scotol vocol ta scoj li boch'otic t'ujbilic yu'un Diose , yu'un jech ac'o colicuc ec ta sventa li Cristo Jesuse , jech chbat xchi'inic ta slequilal sbatel osil .
55002011	Ja' melel li a'yej li'i : Yu'un me jmoj lijchamutic jchi'uctique , jmoj chijcha'cuxiutic jchi'uctic noxtoc .
55002012	Me co'ol ta jts'ictic vocol jchi'uctique , co'ol ta jpastic mantal jchi'uctic noxtoc . Me ta jmuc ta co'ntontique , ja' no'ox jech chismucutic ta yo'nton ec .
55002013	Me mu junuc co'ntontic ta stojole , pero li stuque jun yo'nton o ta jtojoltic . Mu sna' sutes sc'op o .
55002014	T'abbo me ta yo'nton jch'unolajeletic scotol li'i . Tsots xavalbe mantal ta stojol Dios ti mu me scontrain sbaic ta sventa li c'usitic chalbe sbaique . Yu'un mu'yuc c'usi stu o . Ja' no'ox ta socbeic yo'nton li boch'o ta xa'yique .
55002015	Ac'o me persa ti lecuc chbat avu'un scotole , yu'un jech lec cha'ilat yu'un Dios ti c'alal chava'an aba ta stojole , jech lequil j'abtel chac'ot ; mu'yuc c'usi chaq'uexov o . Lec me tuc' xbat yalel avu'un li sc'op Dios ti ja' melele .
55002016	Voc'o me aba ta sventa li c'usiuc no'ox lo'ilal ti mu'yuc stue . Yu'un li boch'otic jech tspasique ech'em ta soc o batel xchi'uquic .
55002017	Yu'un li c'usi ta xchanubtasvanic oe ta x'epaj batel jech chac c'u cha'al c'a'el chamel . Ja' jech la spasic Himeneo xchi'uc Fileto .
55002018	Ja' la scomtsanic li c'usi melele . Chalic ti c'otem xa ta pasel li cha'cuxesele . Jech te la xchibajesbeic yo'nton jayibuc jch'unolajeletic .
55002019	Ac'o me tsc'anic ac'o chibajuc yo'nton li boch'otic xch'unojique , pero jbel sc'oplal c'usi yaloj li Diose . Jech ts'ibabil : “ Li Cajvaltique xotquin li boch'otic yu'untaque ” , xi . Jech ts'ibabil noxtoc : “ Scotol li boch'otic yich'ojic ta muc' Cajvaltique , ta xcom yu'unic c'usitic chopol ” , xi ts'ibabil .
55002020	Pero ta jbej muc'ta nae , mu ja'uc no'ox oy c'usitic chtun ti pasbilic ta c'anal taq'uin xchi'uc ta saquil taq'uine . Te oy noxtoc li c'usitic pasbilic ta te' xchi'uc ta lume . Oy no'ox jayibuc ti tsots sc'oplale ; oy jayibuc ti mu tsotsuc sc'oplale .
55002021	Li boch'o tsc'an mu scap sba xchi'uc li boch'otic jech tspasique , ja' jech chc'ot jech chac c'u cha'al li c'usi tsots sc'oplal ti ven jtunele , lecubtasbil xa , lec chtun ta stojol li yajvale , lec chapal ta sventa scotol c'usiuc no'ox lequil abtelal .
55002022	Voc'o me aba ta sventa c'usi stalel ta sc'upin li queremetique . Ja' sa'o li c'usi tuq'ue , li xch'unojel avo'ntone , li c'anvaneje , xchi'uc ti jun avo'nton achi'uc li boch'otic lec yich'ojic ta muc' Cajvaltic , ti lecuben xa yo'ntonique .
55002023	Voc'o me aba ta sventa li c'usi mu'yuc stu chavil ti mu'yuc smelole . Xana' ti ja' te chlic o c'op yu'unique .
55002024	Yu'un li yajtunel Diose ma'uc yabtel ta sliques c'op . Ja' tsc'an ti oy smuc'ul yo'nton ta stojol scotole , ti lec xu' yu'un chchanubtasvane .
55002025	Xchi'uc tsc'an tsts'ic yu'un , tsc'an ta slequil yo'nton tstuq'uibtas li jtoybaetique . Oy yic'al ta xtijbat yo'ntonic yu'un Dios , jech xu' ta sutes yo'ntonic , jech xu' chlic yotquinic li c'usi melele .
55002026	Jech ta xlic vuluc xch'ulelic , ta xlic loq'uicuc tal ta sc'ob li pucuj ti te chucbilic yu'un sventa tspasbeic c'usi tsc'ane .
55003001	Yu'un tsc'an chana' ti c'alal po'ot xa slajebal c'ac'ale ta to xlic tsots vocol .
55003002	Yu'un li cristianoetique ja' no'ox tspasic c'usi tsc'an stuquic . Ta xbat yo'ntonic yu'un taq'uin . Tstoy sbaic . Stuc no'ox xa'ay sbaic . Yan xich' xalic . Mu xch'unbeic smantal stot sme'ic . Mu c'usi sna' stojic ta vocol . Mu'yuc ta yo'ntonic yich'el ta muc' Dios .
55003003	Mu'yuc slequil yo'ntonic , mu'yuc xc'uxul yo'ntonic , ta sa'beic smul yantic , mu'yuc spajeb cha'yic li c'usi tsc'an yo'ntonique , solel mu xq'uexovic o , simaronijemic o ta jyalel , ja' tscontrainic o li c'usitic leque .
55003004	Ta x'ac'vanic ta c'abal ; sujoj no'ox sbaic o . Toj muc' chac' sbaic . Ja' batem ta yo'ntonic o li c'usi tsc'an stuquique ; mu ja'uc tsa'ic li Diose .
55003005	Jch'unolajel scuyoj sbaic , pero mu xaq'uic ta ilel ti oy stsatsal li Diose . Li boch'otic jech tspasique mu me xachi'in .
55003006	Yu'un oy boch'otic yu'unic ta x'ochic ta naetic , jech te ta slo'laic o li antsetic ti c'unic ta lo'laele , ti oy sbolil yo'ntonique , ti talbat no'ox yo'ntonic yu'un li c'usi tsc'anique .
55003007	Ja' chac' o ta yo'ntonic xchanel li c'usi ch-albatique , jech mu baq'uin xlic yotquinic o li c'usi melele .
55003008	Ja' jech chac c'u cha'al li Janes xchi'uc Jambres ti la scontrainic li Moisese , ja' jechic ec li viniquetic le'e . Ja' ta scontrainic li c'usi melele , yu'un boliben xa o sjol yo'ntonic ; me jutuc mu'yuc xch'unojic o .
55003009	Pero mu xu' yu'unic jal jech ta spasic . Yu'un li sbolilique ta xlic yotquinic scotol cristianoetic , jech chac c'u cha'al ic'ot ta pasel yu'un li chib viniquetic le'e .
55003010	Pero li vo'ote , ja' ach'unoj ti c'u x'elan lichanubtasvane , ti c'u x'elan jtalele , li c'usi oy ta co'ntone , ti c'u x'elan jch'unoje , li smuc'ul co'ntone , ti lec chic'anvane , xchi'uc ti chcuch cu'un scotole ,
55003011	xchi'uc ti c'u x'elan icuch cu'un scotol uts'intael xchi'uc vocole . Ana'oj c'u x'elan lipasbat ta Antioquía , ta Iconio , xchi'uc ta Listra . Yan to sba li uts'intael laj quich'e , pero ja' Cajvaltic la scoltaun scotol .
55003012	Yu'un li boch'o scotol yo'nton chtun o yu'un li Jesucristoe ta ono'ox xich' ep uts'intael .
55003013	Yan li boch'otic toj chopolique xchi'uc li jlo'lavanejetique , yo'to ech'em ta soquic o batel . Ta xlo'lavanic , pero jech lo'labil stuquic ec .
55003014	Pero li vo'ote ja' me tamo o batel li c'usi laj achane . Yu'un xana' lec ti ja' melele , xchi'uc xana' lec c'u x'elan li boch'o la xchanubtasote .
55003015	Yu'un ta abic'tal ono'ox laj avotquin li sc'op Dios ts'ibabile ; jech labijub , jech chacol ta sventa ti laj ach'un li Jesucristoe .
55003016	Yu'un scotol li sc'op Dios ts'ibabil comele ja' laj yac' ta na'el ta sventa svu'el stuc li Diose . Jech lec chtun ta sventa chanubtasel , ta sventa taq'uiel , ta sventa tuq'uibtasel , xchi'uc ta sventa bijubtasel ta spasel c'usi tuc' .
55003017	Jech chijbijub vu'utic ti jch'unolajelutic yu'un Diose , jech lec chapalutic ta spasel scotol lequil abtel .
55004001	Ta xcalbot mantal ta stojol Dios xchi'uc ta stojol li Jesucristoe , ja' li boch'o ta to xtal ta Ajvalilal sventa chtal xchapan li boch'otic cuxajtique xchi'uc li boch'otic chamenique .
55004002	Cholo o me batel li sc'op Diose . Ac'o persa , ac'o me yorail lec cha'yic , o me yorail mu'yuc lec cha'yic . Aq'uilanbo sna'ic , alilanbo ya'yic , tijbo yo'ntonic . Ta smuc'uluc me avo'nton xachanubtas .
55004003	Yu'un ta to sta sc'ac'alil ti mu sc'an xch'unic li lequil chanubtasele , ch-ech' yo'ntonic ta ya'yel . Yu'un ja' lec cha'yic li c'usi tsc'an stuquique , jech ta stsobic ep jchanubtasvanej yu'unic sventa ta xchanubtasatic o li c'usi lec cha'yique .
55004004	Ja' ta sva'lupatinic comel li c'usi melele . Ja' lec cha'yic li lo'iletic no'oxe .
55004005	Pero li vo'ote , tuneso me lec abijil ta sventa scotol . Cuchuc me avu'un scotol li vocole . Paso me li avabtel ta spuquel Lequil A'yeje . Ac'o me vu'uc avu'un li avabtel avich'oje .
55004006	Yu'un li vu'une ta xa xi'ac'at ta smoton Dios . Ic'ot xa sc'ac'alil ta xicham .
55004007	Ivu' xa cu'un stsalel li cajcontrae . Icuch xa cu'un li tsots anil jbats'il to'oxe . Staoj yav oy xch'unojel co'nton o .
55004008	Te xa nac'bil li jcorona ta sventa ti ivu' cu'une . Ja' chiyac'bun li Cajvaltique , ja' li tuq'uil Jchapanvaneje . Ja'o ta xac'bun c'alal me la sta sc'ac'alile . Mu jtucuc no'ox ti chi'ac'bat jmotone ; ta x'ac'batic ec li boch'o scotol yo'nton smalaojic ta sut tal li Cajvaltique .
55004009	Ac'o persa ti xu'uc avu'un chtal aq'uelun ta ora no'oxe .
55004010	Yu'un li Demase laj xa scomtsanun . Yu'un ja' la sc'upin li c'usi sventa banamile , jech ibat ta lum Tesalónica . Li Cresentee ibat ta Galacia banamil . Li Titoe ibat ta Dalmacia banamil .
55004011	Ja' xa no'ox Lucas li' jchi'inoje . Ic'o tal li Marcose , yu'un ta xtun cu'un sventa chiscoltaun ta abtel .
55004012	Li Tiquicoe la jtac batel ta Éfeso .
55004013	C'alal me latale , ich'bun tal li jlapbolal xaquita ti la jcomtsan ta Troas te ta sna Carpoe . Ich'bun tal noxtoc li vunetique ; ja' tsots sc'oplal li balbil vunetique .
55004014	Li Alejandro jtentaq'uine ep c'usi chopol la spasbun . Ta to x'ac'bat stojol yu'un Cajvaltic ta sventa li c'usi la spase .
55004015	Q'uelo me aba ta sventa ec , yu'un tsots ta scontrain li sc'op Dios ta jcholtique .
55004016	C'alal sba velta laj quich' chapanele , mu'yuc boch'o la scoltaun . La scomtsanicun scotolic . Ac'o pasbaticuc perdón yu'un Dios ta sventa ti jech la spasbicune .
55004017	Pero li Cajvaltique te ono'ox oy ta jts'el . Ja' laj yac'bun jtsatsal , jech ivu' cu'un xcholbel li sc'ope , jech laj ya'yic scotol li yanlum cristianoetique . Jech licol loq'uel ta ye li leone .
55004018	Ja' chiscoltaun o ta sventa scotol c'usi chopol . Ja' chiyic'un batel noxtoc ti bu tspas mantal ta vinajele . Ich'biluc ta muc' stuc li' ta ora , xchi'uc c'alal ta sbatel osil . Jechuc .
55004019	Chabanuc xavalbe li Prisca xchi'uc Aquilae , xchi'uc ta sjunul sna li Onesiforoe .
55004020	Li Erastoe te icom ta lum Corinto . Yan li Trofimoe te icom cu'un ta lum Mileto , yu'un ip cha'ay .
55004021	Ac'o persa ti xu'uc avu'un chtal aq'uelun ta ora ti c'alal muc to yorailuc sictique . Chabanuc la xalbot tal li Eubulo , Pudente , Lino , Claudia , xchi'uc scotol jch'unolajeletic li' oyique .
55004022	Ac'o xchi'inot li Cajvaltique . Ac'o xc'uxubinoxuc acotolic li Diose .
56001001	Vu'un Pabloun , yajtunelun Dios xchi'uc yajtacbolalun li Jesucristoe , yu'un jech ac'o xch'unic li boch'otic t'ujbilic yu'un Diose , xchi'uc ac'o yotquinic li c'usi melele , jech chac c'u cha'al jch'unojtique .
56001002	Jech tspat yo'ntonic ti xu' chcuxiic sbatel osile , ja' ti yaloj ono'ox Dios ta sliquebal ti ta xac' cuxicutique . Li stuque mu sna' x'epalc'opoj .
56001003	Li' ta orae ic'ot xa sc'ac'alil laj yac' ta a'yel sc'op ta sventa ti laj yac'bun cabtel xcholele . Ja' ta smantal stuc li Diose , ja' li Jcoltavanej cu'untique .
56001004	Jech ta jc'opanot tal ta carta , Tito , vo'ot li mero jnich'onot ta sventa ti co'ol jch'unojtique . Ac'o xc'uxubinot , ac'o spasbot ta jun avo'nton li Jtotic Diose xchi'uc li Jesucristoe ja' li Jcoltavanej cu'untique .
56001005	Ti te la jcomtsanot ta Creta banamile , ja' avabtel ac'o achapan li c'usi sc'an chapanele , xchi'uc ti ac'o at'uj jcholc'opetic yu'un jch'unolajeletic ta jujun lume . Ja' jech li mantal laj calbot comele .
56001006	Li boch'o ta x'och ta jcholc'ope tsc'an lec sc'oplal . Tsc'an jun no'ox yajnil , tsc'an xch'unojic xchi'uc yalab xnich'nab , yu'un xu' chtic'bat smulic me c'usiuc no'ox spasique , me jbajmantaletique .
56001007	Yu'un li boch'o ta x'och ta jq'uelvanej yu'un jcholc'opetique tsc'an lec sc'oplal , yu'un ja' chventainvan ta sventa li Diose . Ja' yu'un tsc'an mu stoy sba , tsc'an mu x'ilin ta ora , tsc'an mu xyacub , tsc'an mu sa'ilan c'op , tsc'an mu xbat yo'nton yu'un taq'uin .
56001008	Tsc'an ch-ic'van ochel ta sna , tsc'an ja' oy ta yo'nton li c'usitic leque , tsc'an oy lec sbijil , tsc'an tuc' yo'nton , tsc'an mu'yucuc smul ; tsc'an sna' lec sventainel sba .
56001009	Tsc'an ja' ac'o xch'un o li c'op ti ja' melel jech chac c'u cha'al ichanubtasate , yu'un jech xu' yu'un tspatbe yo'nton yantic ec ta sventa li lequil chanubtasele , xchi'uc jech xu' yu'un tstuq'uibtas li boch'o tscontrainic li lequil chanubtasele .
56001010	Yu'un oy ep jtoybaetic ; mu'yuc stu c'usi chalic . Ja' no'ox ta xlo'lavanic ; ja' ech'em jech tspasic li boch'otic tsots sc'oplal cha'yic circuncisione .
56001011	Le'e ja' tsc'an chamacbe yeic , yu'un ta xchibajesbeic yo'nton ta sjunul snaic li boch'otic xch'unojique , yu'un ja' ta xchanubtasvanic o li c'usi mu jechuc ta ch'unele , yu'un ja' no'ox oy ta yo'ntonic tsc'an tsa'ic taq'uin .
56001012	Oy jun j'alc'op yu'unic , jech jamal laj yalbe sc'oplal li xchi'iltaque : “ Li cretaetique puru j'epalc'opetic , toj simaronic , toj ech'em xve'ic , toj ch'ajic ta abtel ” , xi .
56001013	Ja' melel li c'usi laj yale , jech tsc'an tsots chapajes li boch'otic jech tspasique , yu'un jech j'ech'el ac'o xch'unic li c'usi melele .
56001014	Yu'un jech mu me ja'uc lec cha'yic xch'unel li lo'iletic yu'un judioetique xchi'uc li mantaletic yu'un cristianoetic ti sva'lupatinojic c'usi melele .
56001015	Li boch'otic lecubenic xae , lecuben xa ta sventaic scotol . Yan li boch'otic mu'yuc lecubenique , ti mu sc'an xch'unique , mu'yuc c'usi lecuben ta sventaic . Yu'un boliben o c'alal ta sjol ta sjol yo'ntonic .
56001016	Chalic ti xotquinic Diose pero ta sventa c'usitic tspasic chvinaj ti mu meleluque . Solel bolibenic o , jbajmantaletic o ; mu'yuc stuic o ta sventa li lequil abtele .
56002001	Pero li vo'ote , ja' me xaval li c'usi xco'laj xchi'uc lequil chanubtasele .
56002002	Li moletique , albo ya'yic ti ac'o snop lec c'usi tspasique , ti ac'o oyuc lec srazonique , ti ac'o sq'uel sbaic leque , xchi'uc ti ac'o xch'unic leque , ti ac'o c'uxubinvanicuque , xchi'uc ti ac'o oyuc smuc'ul yo'ntonique .
56002003	Ja' no'ox jech ec li me'eletique , albo ya'yic ti ac'o yich'beic lec smelole . Mu me puru lo'iltavanejuc tspasic , xchi'uc mu me xyacubic . Ja' tsc'an ja' ac'o yaq'uic ta chanel li c'usi leque .
56002004	Yu'un jech ac'o yac'beic xchan c'u x'elan ac'o sc'an lec smalalic li tsebetique , xchi'uc c'u x'elan ac'o xc'uxubin li yolique ,
56002005	ti ac'o sq'uel sbaic leque , ti ja' ac'o spasic c'usi leque , ti ac'o sq'uel lec yut snaique , ti ac'o oyuc slequil yo'ntonique , xchi'uc ti ac'o xch'unbeic smantal smalalique , yu'un jech mu xchopolc'optaat yu'unic li sc'op Diose .
56002006	Jech noxtoc li queremetique , albo mantal ti ac'o sq'uel sbaic leque .
56002007	Ta sventa scotol le'e , tsc'an vo'ot chavac' ta ilel li c'usi lec ta pasele . Lec me xachanubtasvan ; oyuc me lec smelol c'usi chaval .
56002008	Oyuc me lec stu li ac'ope ; lec me ac'o batuc avu'un scotol , yu'un jech mu chopoluc chc'opojic ta jtojoltic li boch'o chopol yo'ntonique , jech te ta xq'uexov stuquic .
56002009	Jech noxtoc li boch'o ochemic ta mozoile , albo ti ac'o xch'unbeic scotol smantal li yajvalique , ti lec ac'o spas sbaique , ti mu me staq'uilanic li c'usi ch-albatique .
56002010	Mu me smucul elc'anbeic c'usi oy yu'un li yajvalique . Ac'o yaq'uic ta ilel ti tuc' yo'ntonique , yu'un jech lec chbat sc'oplal li lequil chanubtasel yu'un Diose , ja' li Jcoltavanej cu'untique .
56002011	Yu'un laj xa yac' ta ilel li slequil yo'nton Diose , ja' ti tal yac'be scoltaelic scotol cristianoetique .
56002012	Li slequil yo'nton Diose ja' chac' c'otuc ta co'ntontic ti ac'o jcomtsantic c'usi chopole xchi'uc li sc'upinel c'usitic sventa banamile , yu'un jech lec xa c'usitic ta jpastic batel ; tuc' c'usitic chlic jpastic , xchi'uc ja' xa no'ox chquich'tic o batel ta muc' li Diose .
56002013	Jech jun no'ox co'ntontic ta jmalabetic sc'ac'alil li c'usi toj jun yutsile , ja' ti c'alal tsut tal li Muc'ul Dios Jcoltavanej cu'untique , ja' li Cristo Jesuse .
56002014	Ja' ti laj yac' sba ta milel ta jcojtic , yu'un jech la spojutic loq'uel ta sventa c'usitic chopole , xchi'uc ti la slecubtasutic sventa chijyu'uninutique , xchi'uc ti jutebuc co'ntontic ac'o jpastic c'usi leque .
56002015	Ja' me jech xavalbe ya'yic , ja' me jech xachanubtas , ja' me jech xataq'ui , yu'un oy avabtel ta stojol Dios . Mu me boch'o xaslabanot .
56003001	T'abbo me ya'yic ti tsc'an ac'o yich'ic ta muc' li ajvalile xchi'uc li boch'otic oy yabtelique . Ac'o xch'unic mantal ; chapalicuc ta spasel scotol li c'usitic leque .
56003002	Mu me boch'o xchopolc'optaic ; mu me sliquesic c'op ; ac'o oyuc slequil yo'ntonic . Ac'o yaq'uic ta ilel ta stojol scotol cristianoetic ti oy smuc'ul yo'ntonique .
56003003	Yu'un ja' jech bolutic to'ox ec , jbajmantalutic , ch'ayemutic to'ox , mozoinbilutic to'ox yu'un li c'usiuc no'ox chopole xchi'uc li c'usiuc no'ox tsc'an co'ntontique . Ja' la jpastic li c'usitic chopolique , xti'et no'ox co'nton yu'un jchi'iltic , chopol no'ox laj quil jbatic , contra laj quil jbatic .
56003004	Pero li Diose , ja' li Jcoltavanej cu'untique , laj yac'butic quiltic ti ep slequil yo'ntone xchi'uc ti ep sc'anoj li cristianoetique ,
56003005	jech la scoltautic . Pero mu ja'uc ta sventa tuc' c'usi la jpastic ti jech la scoltautique ; ja' ta sventa xc'uxul yo'nton stuc . Ja' ta sventa ti la spocutic , ti la sjelbutic co'ntontic , ti laj yac' cha'voc'cutic ta ach' ta sventa li Ch'ul Espiritue .
56003006	Yu'un muc bisbiluc no'ox lij'ac'bat Ch'ul Espíritu ta sventa li Jesucristoe , ja' li Jcoltavanej cu'untique .
56003007	Jech lec xa chijyilutic ta sventa li slequil yo'ntone . Jech jpatoj xa co'ntontic ti xu' chcu'unintic , ti xu' ta jtatic li cuxlejal sventa sbatel osile .
56003008	Ja' melel li c'op li'i . Jech ta jc'an ti chavac' persa yalele , yu'un jech ac'o c'otuc ta yo'ntonic spasel lequil abtel li boch'otic xch'unojic xa sc'op Diose . Yu'un le'e , toj lec me jech ta spasique ; lec chtun ta sventa scotol li cristianoetique .
56003009	Yan li lo'iletic ti mu'yuc stue , li sc'oplal smoltotaquic ta vo'one ti mu xlaj sc'oplal ta alel yu'unique , li tsacbail ta c'ope , li contrainejbail ta sventa mantaletique , altic ; solel mu'yuc c'usi stu o .
56003010	Li boch'o ta sliquesilan c'ope , taq'uio chib oxibuc velta . Me mu xch'une , comtsano .
56003011	Yu'un chvinaj ti ch'ayem o ta bee , ti jech yo'nton tsc'an tspas o li c'usi chopole . Jech te ta xac' sba o ta ch'ayel stuc ta sventa li c'usi tspase .
56003012	C'alal me la jtac tal ta atojol li Artemase o me ja' li Tiquicoe , abulajan xtal aq'uelun ta ora te ta lum Nicópolis , yu'un jnopoj te ta x'ech' cu'un yorail sictic .
56003013	Coltao me batel ta sventa sbeic li licenciado Zenas xchi'uc li Apoloe , yu'un jech mu'yuc c'usi sc'an yu'unic .
56003014	Ja' no'ox jech ec li jch'unolajeletic cu'untique , ac'o me xchanic spasel lequil abtel ti c'alal yorail oy c'usi tsots sc'oplal tsc'an pasele , yu'un jech oy yabtelic ta stojol Dios .
56003015	Chabanuc la xayalboxuc scotol li boch'otic li' jchi'inoje . Chabanuc xavalbeic ec li boch'otic co'ol jch'unojtic jchi'uctique . Ac'o xc'uxubinoxuc acotolic li Diose .
57001001	Filemón , vo'ot ti lec jc'anojotcutique , ti co'ol yajtunelutic Diose , ta jc'opanotcutic tal xchi'uc li quermanotic Timoteoe , vu'un li Pabloun ti li' chuculun ta sventa Jesucristoe .
57001002	Ta jc'opanoxuc tal achi'uc li jch'unolajel ants Apiae , xchi'uc li Arquipo ti co'ol chquich'tic vocol jchi'uctique , xchi'uc li jch'unolajeletic te tstsob sbaic ta anae .
57001003	Ac'o yac'boxuc bendición li Jtotic Diose xchi'uc li Cajvaltic Jesucristoe ; ac'o spasboxuc ta jun avo'ntonic .
57001004	Scotol ora ta jt'abot ta co'nton ti c'alal ta jc'opan Diose , ta jtojbe ta vocol li Dios cu'une .
57001005	Yu'un ca'yoj ac'oplal ti oy lec xch'unojel avo'nton ta stojol Cajvaltic Jesucristoe , xchi'uc ti lec ac'anoj scotol li boch'otic voc'bilic xa yu'un Diose .
57001006	Ta sventa ti oy xch'unojel avo'nton eq'ue , ta jc'anbe Dios ti ac'o avotquin lec scotol li c'usitic lec jtaojtic ta sventa ti jun oyutic xchi'uc Cristoe .
57001007	Quermano , toj xcuxet co'nton , xchi'uc lec ipat co'nton avu'un ti lec chac'anvane , yu'un vo'ot ta aventa ti itsatsub xa yo'ntonic ta stojol Dios li jch'unolajeletic ti voc'bilic xa yu'un Diose .
57001008	Ac'o me xu' ta jpasot ta mantal ta sventa Cristo li c'usi xu' chapase ,
57001009	pero ta sventa ti lec jc'anoj jbatique ja' yu'un ta jc'anbot vocol . Vu'un li Pabloun ti molun xae , ti li' tiq'uilun ta chuquel ta scoj li Jesucristoe ,
57001010	ta jc'anbot vocol ta sventa li jnich'on Onésimo ti xco'laj xchi'uc li' laj cac' voc'uc ta yut chuquinabe .
57001011	Le' olon tale , li Onesimoe ja' to'ox amozo ti mu xtun avu'une , pero li' ta orae lec ta xtun avu'un xchi'uc ta xtun cu'un ec .
57001012	Jech ta jtacbot sutel tal li jnich'on ti toj c'ux ta co'ntone .
57001013	Ta jc'an ox ti li' chcom jchi'in oe , yu'un jech ja' aq'uexol chc'ot sventa li' chtun cu'un ti c'alal li' tiq'uilun ta chuquel ta sventa li Lequil A'yeje .
57001014	Pero mu jc'an jpas jech ti c'alal mu xca'ay c'usi chavale , yu'un jech mu ta sujeluc chavac'bun ; ja' tsc'an ta yutsil avo'nton chavac' .
57001015	Ac'o me la svoc' sba ta atojol jayibuc no'ox c'ac'al li Onesimoe , pero itun ta sventa yu'un ac'o achi'in abaic sbatel osil .
57001016	Yu'un mu ja'uc xa no'ox mozo chc'ot avu'un ; x'ech' to slequil chc'ot jech chac c'u cha'al mozo . Yu'un ja' xa quermanotic ti lec jc'anojtique . Li vu'une lec jc'anoj , pero li vo'ote ech'em to xu' chac'an ; mu ja'uc no'ox ta sventa ti ja' cristianoe , ja' ta sventa noxtoc ti co'ol xa jch'unojtic Cristo jchi'uctique .
57001017	Ja' yu'un , me cuts' calal jbatic chava'ay ta sventa li Cajvaltique , ic'o me li amozoe jech chac c'u cha'al vu'un chavic'un chc'ot .
57001018	Me oy c'usi chopol la spasbote , o me oy yil avu'une , vu'un xac'anbun .
57001019	Vu'un Pabloun , ta jts'iba tal ta jc'ob jtuc ti vu'un ta jtojbot li yile , ac'o me mu jc'an xcalbot ti oy avil cu'un ta aventa atuc eq'ue .
57001020	Quermano Filemón , ta melel ta jc'an ti ac'o acoltaun ta sventa li Cajvaltique ; ac'bun xcuxetel co'nton ta sventa li Cristoe .
57001021	Jech ta jts'ibabot tal , yu'un ta jna' ti chach'une , xchi'uc ta jna' ti ech'em chach'un jech chac c'u cha'al chacalbot tale .
57001022	Jech noxtoc chapanbun ana sventa ta jch'amanbot , yu'un ta jnop ti ta to xac' chtal jq'ueloxuc li Diose , yu'un chac'opanbicun Dios ta jtojol .
57001023	Chabanuc xayalbot li Epafrase , ja' ti li' xchi'inojun ta chuquinab ta scoj li Jesucristoe .
57001024	Chabanuc xayalbot noxtoc li Marcose , li Aristarcoe , li Demase , xchi'uc li Lucase , ja' li jchi'iltac ta abtele .
57001025	Ac'o xc'uxubinoxuc o li Cajvaltic Jesucristoe .
58001001	Li Diose ep ta velta la sc'opan ta sventa j'alc'opetic li jmoltot jyame'tic ta vo'onee , xchi'uc ep ta chop c'u x'elan la sc'opan .
58001002	Yan li' ta ora ti slajebtic xa batel c'ac'ale , ta sventa xa Xnich'on la sc'opanutic li Diose , ja' li xnich'on ti laj yac'be sventain scotol c'usitic oye , xchi'uc ti ja' ta sventa la spas scotole .
58001003	Ja' ta sventa ivinaj c'u x'elan slequil yutsil li Diose xchi'uc c'u x'elan stalel . Jech noxtoc ja' ta sventa sc'op , ta sventa svu'el lec oy scotol li c'usitic oye . C'alal ilaj yabtel sventa la xch'aybutic jmultique , ibat chotluc ta sbats'ic'ob Dios ta toyol .
58001004	Ja' yu'un li Xnich'on Diose ja' banquilal ic'ot yu'un li j'almantaletique , yu'un ja' toj ech'em yutsil sbi ic'ot .
58001005	Yu'un me junuc j'almantal mu'yuc bu jech x'albat yu'un li Diose : “ Vo'ot Jnich'onot , ja' to laj cac' ta ilel ti vo'ot Jnich'onote ” , mu'yuc bu x'utat . “ Vu'un Stotun chic'ot , ja' jnich'on chc'ot ec ” , mu'yuc bu xi sc'oplal . “ Ac'o ich'atuc ta muc' yu'un scotol li j'almantaletic yu'un Diose ” , xi ts'ibabil . “ Li j'almantaletique ja' jechic jech chac c'u cha'al ic' , jech chac c'u cha'al sacsevul ti ja' no'ox chch'unic mantale ” , xi ts'ibabil . “ Dios cu'un , li avabtel sventa ajvalilale ja' sventa sbatel osil . Li avaston avich'oje ja' vaston sventa tuq'uil chapanel .
58001006	C'alal la stac tal li' ta banamil li Xnich'one , jech ono'ox ts'ibabil sc'oplal : “ Ac'o ich'atuc ta muc' yu'un scotol li j'almantaletic yu'un Diose ” , xi ts'ibabil .
58001007	Yan li j'almantaletique jech ts'ibabil sc'oplalic : “ Li j'almantaletique ja' jechic jech chac c'u cha'al ic' , jech chac c'u cha'al sacsevul ti ja' no'ox chch'unic mantale ” , xi ts'ibabil .
58001008	Yan li Xnich'on Diose jech ts'ibabil sc'oplal : “ Dios cu'un , li avabtel sventa ajvalilale ja' sventa sbatel osil . Li avaston avich'oje ja' vaston sventa tuq'uil chapanel .
58001009	Yu'un ja' chac'an li c'usitic tuq'ue ; ja' chacontrain li c'usi chopole . Ja' yu'un li Dios avu'une la st'ujot , jech voc'bil lacom ta sventa yabtel . Laj yac'bot ep xcuxetel avo'nton . Ja' mu sta jech ac'bilic li yantic achi'iltaque ” , xi ts'ibabil . “ Li vo'ote Cajval , ta sliquebal ono'ox vo'ot laj aliques li banamile , vo'ot yabtel ac'ob li vinajele .
58001010	Jech ts'ibabil noxtoc : “ Li vo'ote Cajval , ta sliquebal ono'ox vo'ot laj aliques li banamile , vo'ot yabtel ac'ob li vinajele .
58001011	Pero le'e ta ono'ox xlaj ; yan li vo'ote te oyot o sbatel osil . Li c'usitic apasoje ta xpocoib jech chac c'u cha'al ta xpocoib jc'u'cutic .
58001012	Tsta yorail chabal lec , chajel jech chac c'u cha'al ta jel jc'u'cutic . Pero li vo'ote atalel te oyot o ; mu sna' xlaj o avorail ” , xi ts'ibabil . “ Chotlan ta jbats'ic'ob ja' to c'alal ta xcac' atec'ubin li avajcontrataque ” , mu'yuc bu x'utatic .
58001013	Me junuc j'almantal mu'yuc jech albilic yu'un li Diose : “ Chotlan ta jbats'ic'ob ja' to c'alal ta xcac' atec'ubin li avajcontrataque ” , mu'yuc bu x'utatic .
58001014	Yu'un li j'almantaletique ja' no'ox chtunic yu'un Dios . Tacbilic no'ox yu'un Dios , yu'un ac'o bat scoltaic li boch'otic sc'oplal chcolic sbatel osile .
58002001	Ja' yu'un tsots sc'oplal tsc'an ta jnaban jbatic o ta stojol li c'usi ca'yojtic xae , yu'un jech mu xijch'ay comel ta be .
58002002	Yu'un li c'usi laj yalic j'almantaletic ta vo'onee , tsots sc'oplal , mu stac' paych'unel . Li boch'otic la sbajique ti muc xich'ic ta muq'ue , ja' jech i'ac'bat stojic ti c'u x'elan tsc'ane .
58002003	¿ Me vu'utic xa chijcol ec me mu xquich'tic ta muc' li muc'ta coltael jtaojtique ? Yu'un li coltaele ja' laj yal stuc ba'yuc li Cajvaltique , jech la xcholbutic lec ca'itic ec li boch'otic laj ya'yique .
58002004	Li Diose laj yac' lec ta ilel ti ja' melel li c'usi la xcholique , jech la yac'be spasic ep ta jchop sq'uelubiltac stsatsal . Xchi'uc laj yac'be sbijil jujunic ta sventa Ch'ul Espíritu jech chac c'u cha'al la sc'an stuque .
58002005	Li Diose mu ja'uc j'almantaletic chac'be sventain li banamil ta to xtale , ti li' chcalbetic sc'oplale .
58002006	Oy boch'o jech laj yal : “ ¿ C'usi stu li cristianoetic ti tsta ta na'ele ? ¿ C'usi xu' yu'un li cristiano ti tsots sc'oplal cha'ye ?
58002007	Yu'un jutuc xa no'ox biq'uit laj acomtsan jech chac c'u cha'al li j'almantaletique . Laj avac'be yabtel , laj avac' ti ich'bilic ta muq'ue . Laj avac'be sventain scotol li c'usitic apasoje .
58002008	Laj avac'be spas ta mantal scotol ” , xi ts'ibabil .
58002009	Pero chquiltic xa ti oy yabtel , ti ich'bil ta muc' li Jesús ti ja' biq'uit icom jayibuc c'ac'al jech chac c'u cha'al li j'almantaletique . Ti jech i'ich'at ta muq'ue , ja' ta sventa ti laj yich' vocol c'alal ichame . Ta sventa ti laj ya'ay c'u x'elan milele , ja' sventa slequilal scotol , yu'un toj ep slequil yo'nton li Diose .
58002010	Li Dios ti ja' la spas , xchi'uc ti ja' ta sventa i'ayin scotol li c'usitic oye , oy ta yo'nton chic' batel ta slequilal ep xnich'nab . Ja' yu'un jech la sc'an ti ac'o yich' vocol li Xnich'one , yu'un jech ic'ot ta pasel ti ja' yajval scoltaelic ic'ote .
58002011	Li boch'o tslecubtasvan batele xchi'uc li boch'otic chich'ic lecubtasele , xchi'il sbaic ta voq'uel chc'otic o scotolic . Jech mu xq'uexov ti chal : “ Ja' jchi'iltac ta voq'uel ” , xie .
58002012	Yu'un jech ts'ibabil : “ Ta to xcalbe ya'yic ac'oplal li jchi'iltac ta voq'uele ; ta to jq'uejinta alequilal ti bu tstsob sbaique ” , xi . “ Li vu'une ja' jpatoj o co'nton ta stojol li Diose ” , xi . “ Li' oyun xchi'uc li jchi'iltac yac'ojbun jventain Diose ” , xi .
58002013	Jech laj yal noxtoc : “ Li vu'une ja' jpatoj o co'nton ta stojol li Diose ” , xi . Jech laj yal noxtoc : “ Li' oyun xchi'uc li jchi'iltac yac'ojbun jventain Diose ” , xi .
58002014	Jech chac c'u cha'al oy xch'ich'al , oy sbec'tal li xnich'nabtaque , ja' no'ox jech ic'ot ec li stuque . Ja' yu'un c'alal ichame , la slajesbe o stsatsal li boch'o sventainoj lajele , ja' li pucuje .
58002015	Jech la scolta li boch'otic puru xi'el cha'yic o ta sventa li lajele .
58002016	Muc ja'uc la scolta li j'almantaletique . Ja' la scoltabe li smomnich'nab Abrahame .
58002017	Ja' yu'un persa la sco'lajes sba jech chac c'u cha'al li xchi'iltac ta voq'uele , yu'un jech ja' jc'uxubinvanej , ja' tuq'uil Banquilal Pale ic'ot yu'unic ta stojol Dios , jech xu' tstaic perdón yu'un smulic li steclumale .
58002018	Ta sventa ti laj ya'ay lec ta sbec'tal stuc li prevae , jech xu' yu'un tscolta ta sventa svu'el li boch'otic jech chtal preva ta stojolic eq'ue .
58003001	Ja' yu'un , jchi'iltac , vo'oxuc ti lecubtasbiloxuc xae , ti ic'biloxuc xa sventa cha'ochic ta vinajel eq'ue , ja' me xanopilanic li Jesús ti itacat tale , ja' li Banquilal Pale cu'untique , ja' li boch'o jch'unojtique .
58003002	Le'e jun yo'nton o ta stojol li Boch'o i'ac'bunuc yabtele , jech chac c'u cha'al jun yo'nton la sventainbe sna Dios ec li Moisés ta vo'onee .
58003003	Pero li Jesuse ja' ech'em ich'bil ta muc' ; ja' mu sta jech ich'bil ta muc' li Moisese . Jech chac c'u cha'al ja' ech'em ch-ich'at ta muc' li jpasnae ; ja' mu sta jech ch-ich'at ta muc' li nae .
58003004	Yu'un li jujubej nae persa oy boch'o tspas . Pero li boch'o la spas sbejel li banamile ja' stuc li Diose .
58003005	Li Moisese ta melel jun yo'nton la sventainbe sna li Diose . Lec itun ta stojol xchi'iltac jech chac c'u cha'al jun j'abtel . Le'e ja' laj yac' ta na'el li c'usi ta to xac' vinajuc Dios ta ts'acale .
58003006	Pero li Cristoe ja' Nich'onil , jech jun yo'nton tsventainbe li sna Diose . Li sna Diose ja' vu'utic ti me jun co'ntontic o ta stojol c'alal to ta slajebal c'ac'ale , me xcuxet no'ox co'ntontic ta jmalatic li c'usi sc'oplal chquich'tique .
58003007	Ja' yu'un jech chal li Ch'ul Espíritu ti ts'ibabil ta sc'op Diose : “ Me chava'yic chasc'opanoxuc Dios li' ta orae ,
58003008	mu me xatsatsubtas avo'ntonic , jech chac c'u cha'al la spasic te ta xocol banamil ta vo'one ti c'alal la sq'uelbeic yo'nton Diose .
58003009	Ja' te la spasbicun preva li amoltot ayame'ic ta vo'one ; la sq'uelbicun c'u x'elan co'nton , ac'o me laj yilic c'usi la jpas ta stojolic cha'vinic ( 40 ) jabil .
58003010	Jech li'ilin yu'unic li jc'ol cristianoetic le'e . Jech laj cal : ‘ Solel yanijem yo'ntonic o ; solel mu xotquinic o li lequil be cu'une ’ .
58003011	Ja' yu'un ta sc'ac'al co'nton jech laj cal ta jamal : ‘ J'ech'el mu x'ochic o ti bu caloj chcux yo'ntonique ’ , xichi ” , xi li Diose , xi li Ch'ul Espiritue .
58003012	Jchi'iltac , q'uelo me abaic , mu me oyuc boch'o chopol yo'nton ; mu me oyuc boch'o tsots yo'nton avu'unic , yu'un xu' chacomtsanic o li cuxul Diose .
58003013	Tsc'an talbat chatsatsubtasbe aba avo'ntonic ta jujun c'ac'al ti c'alal li' to oy li c'op “ li' ta orae ” , ti xie . Yu'un naca me tsatsubuc avo'ntonic ta sventa li lo'lael yu'un mulile .
58003014	Yu'un ta jchi'in jbatic jchi'uctic Cristo me j'ech'el jun co'nton jch'unojtic o c'alal to ta slajebal c'ac'al jech chac c'u cha'al lic jch'untique .
58003015	Ja' yu'un jech chal li Ch'ul Espiritue : “ Me chava'yic chasc'opanoxuc Dios li' ta orae , mu me xatsatsubtas avo'ntonic jech chac c'u cha'al la spasic ta vo'one ti la scontrainic Diose ” , xi .
58003016	¿ Boch'o sc'oplalic ti laj ya'yic ic'opanatic yu'un Diose , ti ja' no'ox la scontrainique ? ¿ Me mu ja'uc sc'oplalic scotol li israeletic ti iloq'uesatic tal ta Egipto yu'un Moisese ?
58003017	¿ Boch'o sc'oplalic ti i'ilintaatic yu'un Dios cha'vinic ( 40 ) jabile ? ¿ Me mu ja'uc sc'oplalic li boch'otic la sa' smulique , ti te ichamic ta xocol banamile ?
58003018	¿ Boch'o sc'oplalic ti laj yal ta jamal Dios ti jbel sc'oplal mu x'ochic o bu sc'oplal chcux yo'ntonique ? Ja' sc'oplalic noxtoc li boch'otic muc xch'unic c'usi i'albatic yu'un Diose .
58003019	Jech chquiltic ti ja' ta scoj tsots yo'ntonic ti jech muc x'ochic o ti bu sc'oplal chcux yo'ntonique .
58004001	Ja' yu'un xi'cutic me ; ma'uc me oy mu xij'och ec ti bu sc'oplal ta jcux co'ntontique , yu'un sc'oplal to xu' chij'och .
58004002	Yu'un li vu'utique ca'yojtic xa ec li Lequil A'yej jech chac c'u cha'al laj ya'yique , pero li c'usi laj ya'yique muc xtun yu'unic ; muc xac' ta yo'ntonic .
58004003	Yan li vu'utic ti laj xa jch'untique , chij'ochutic ti bu ta jcux co'ntontique , yu'un jech laj yal li Diose : “ Ja' yu'un ta sc'ac'al co'nton laj cal ti j'ech'el mu x'ochic o ti bu caloj chcux yo'ntonique ” , xi . “ Li Diose la xcux yo'nton ta svucubal c'ac'al , yu'un meltsajem xa yu'un scotol ” , xi . “ J'ech'el mu x'ochic o ti bu caloj chcux yo'ntonique ” , xi . “ Me chava'yic chasc'opanoxuc Dios li' ta orae , mu me xatsatsubtas avo'ntonic ” , xi .
58004004	Yu'un oy bu ts'ibabil c'usi la spas ta svucubal c'ac'al li Diose , jech chal : “ Li Diose la xcux yo'nton ta svucubal c'ac'al , yu'un meltsajem xa yu'un scotol ” , xi .
58004005	Ts'acal to laj yal noxtoc jech chac c'u cha'al laj xa ca'itique : “ J'ech'el mu x'ochic o ti bu caloj chcux yo'ntonique ” , xi .
58004006	Ja' yu'un sc'an to sta li boch'o xu' ch-ochique . Yu'un li boch'otic ba'yuc i'albatic Lequil A'yeje muc x'ochic ta scoj ti muc xch'unique .
58004007	Ja' yu'un li Diose laj yac'be yan yorail , ja' ti “ li' ta ora ” , xie . Ja' yu'un la xch'amanbe ye li David ta vo'onee , pero ep xa'ox jabil i'ech'ic ta banamil li boch'otic muc xch'unique , jech la xcha'al li Davide : “ Me chava'yic chasc'opanoxuc Dios li' ta orae , mu me xatsatsubtas avo'ntonic ” , xi .
58004008	Ti ja'uc bats'i xcuxubil yo'ntonic ti bu i'ic'atic ochel yu'un Josué ta vo'onee , li Diose muc xal yan velta ti tsta yorail oy boch'o chac'be xcux yo'ntonic ti jechuque .
58004009	Ja' yu'un oy to jun xcuxubil yo'ntonic li steclumal Diose .
58004010	Yu'un li boch'otic ch-ochic yo' bu chcux yo'ntonique chcux yo'ntonic ta abtel noxtoc , jech chac c'u cha'al la xcux yo'nton ta yabtel ec li Diose .
58004011	Ja' yu'un oyuc ta co'ntontic chij'och ti bu sc'oplal ta jcux co'ntontique . Yu'un jech mu'yuc boch'o chc'ot ta stojol cu'untic jech chac c'u cha'al ic'ot ta stojol li jbajmantaletique .
58004012	Yu'un li sc'op Diose cuxul , oy stsatsal , ech'em to jech chtuch' jelovel yu'un jech chac c'u cha'al espada ti cha'jot lec yee . Ch-och c'alal to ta yut jol co'ntontic . Tsli' jelovel c'alal to ta jts'acaliltic , c'alal to ta jch'uxuviltic . Xchi'uc sna' c'usi oy ta co'ntontic , xchi'uc c'usitic ta jnoptic .
58004013	Yu'un mu'yuc c'usi pasbil ti xu' nac'al chcom ta stojole . Scotol chajal ta sba ta sat stuc li Boch'o tsta yorail chc'ot calbetic c'usi la jpastique .
58004014	Ja' yu'un oy xa Banquilal Pale cu'untic ti i'och xa batel ta vinajele , ja' li Jesús Xnich'on Diose . Jech j'ech'eluc me staoj yav jun co'ntontic ac'o jch'untic o jech chac c'u cha'al calojtique .
58004015	Yu'un mu ja'uc jun banquilal pale cu'untic ti mu sna' c'u x'elan jvocoltic ta scoj ti mu'yuc jtsatsaltique . Ja' jun Banquilal Pale ti laj yich' pasbel preva scotol jech chac c'u cha'al vu'utique , pero li stuque mu'yuc smul .
58004016	Ja' yu'un junuc co'ntontic ac'o nopajcutic batel ta stojol li Jc'uxubinvaneje , yu'un jech xu' ta jtatic c'uxubinel , yu'un jech xu' ta jtatic coltael ti c'alal yorail oy jvocoltique .
58005001	Scotol li boch'otic i'ochic ta banquilal pale ti it'ujatic loq'uel ta stojol jchi'iltactique , ja' yabtel chc'opojic ta stojol Dios yu'un li jchi'iltactique . Ja' ta xaq'uic ta stojol Dios li matanaletique xchi'uc li milbil matanaletic sventa smulique .
58005002	Xu' chc'uxubin li boch'otic mu sna' c'usi lec tspasique xchi'uc li boch'otic ch'ayemic ta bee , yu'un cristiano ec li banquilal palee .
58005003	Ta sventa ti cristiano eq'ue , jech persa laj yac' milbil matanal ta sventa smul stuc jech chac c'u cha'al ta spas ta sventa li steclumale .
58005004	Mu'yuc boch'o ta stic' sba stuc ta lequil abtel jech chac le'e . Persa ic'bil yu'un Dios li boch'o i'oche jech chac c'u cha'al li Aarone .
58005005	Ja' no'ox jech ec li Cristoe muc stucuc laj yac' sba ta ich'el ta muc' ; ja' itic'at ta Banquilal Pale yu'un li Boch'o jech ono'ox laj yale : “ Vo'ot Jnich'onot ; ja' to laj cac' voc'an ya'yel ” , ti xi ono'oxe . “ Vo'ot cha'och ta paleal sbatel osil ; ja' jech avabtel chavich' jech chac c'u cha'al li Melquisedeque ” , xi .
58005006	Jech laj yal noxtoc : “ Vo'ot cha'och ta paleal sbatel osil ; ja' jech avabtel chavich' jech chac c'u cha'al li Melquisedeque ” , xi .
58005007	C'alal ja'o yorail yich'oj sbec'tal li Cristoe , ep la sc'an vocol ; ta ya'lel sat xvocolet ta stojol li Dios ti ja' xu' yu'un chiscoltautic ta sventa lajele . I'aybat sc'op ta sventa ti jun yo'nton laj yich' ta muc' li Diose .
58005008	Ac'o me Nich'onil , pero laj yich' vocol , jech laj ya'ay c'u x'elan ta ch'unel li c'usi tsc'an Diose .
58005009	Ta sventa ti ts'acal ivu' yu'un scotole , jech ja' ic'ot ta yajval xcuxlejalic sventa sbatel osil scotol li boch'otic ta xch'unique .
58005010	Ja' yu'un jech i'ac'bat yabtel yu'un Dios jech chac c'u cha'al yabtel li Melquisedeque .
58005011	Oy to ep c'usi ta jc'an ta xcalboxuc ta sventa li c'usi naca to laj calboxuque , pero tsots ta albel smelol , yu'un toj macal avo'ntonic .
58005012	Vo'one xa laj ach'unic , jchanubtasvanejoxuc xa ti jechuque . Pero tana tsc'an chavich'ic chanubtasel ta sliqueb yan velta c'usi lec chal li sc'op Diose . Yu'un lac'otic jech chac c'u cha'al olol ti chu'il to tsc'ane , yu'un mu to xu' avu'unic li tsatsal ve'lile .
58005013	Li boch'otic chu'il to tsc'anique yu'un mu to xotquin c'u x'elan ta ch'unel li c'usitic tuq'ue , yu'un olol to .
58005014	Li tsatsal ve'lile ja' sventa muc'tic cristiano , ja' li boch'otic xchanojic xa lec , ti c'un xa ta t'ujel cha'yic li c'usi leque xchi'uc li c'usi chopole .
58006001	Jech tsc'an ti mu ja'uc no'ox chcalilanbe jbatic ti c'u x'elan lij'albat sc'op Cristo ta sliquebe . Cac'tic persa ti ac'o ch'icutic lec batele . Mu me ja'uc no'ox xcalilanbe jbatic ti ac'o jsutes co'ntontic ta sventa li c'usi ch-ac'van ta ch'ayele , xchi'uc ti ac'o jch'untic Diose ,
58006002	xchi'uc li chanubtasel ta sventa ich' vo'e , ta sventa laj yac'butic sc'obic ta joltique , ta sventa cha'cuxesele , xchi'uc li chapanel sventa sbatel osile .
58006003	Me jech tsc'an Diose , ja' xa chacalboxuc batel li c'usi sventa chach'iic oe .
58006004	Yu'un li boch'otic i'ochic xa ta sac osile , ti laj xa yilic ti toj lec li matanal liquem tal ta vinajele , xchi'uc ti laj xa yich'ic li Ch'ul Espiritue ,
58006005	ti laj xa ya'ibeic c'u x'elan smuil li sc'op Diose , xchi'uc ti laj xa yilbeic stsatsal svu'el li ventainel yu'un Dios ta to xtale ,
58006006	me chlic yalicuc ta lume , mu xa xu' tsutic tal ta stojol Dios yan velta . Yu'un xco'laj xchi'uc chaq'uic ta joc'anel ta cruz yan velta li Xnich'on Diose , xchi'uc chaq'uic ta labanel noxtoc .
58006007	Nopo ava'yic c'u x'elan li banamile . Ti c'alal chaq'uilan vo'e , chuch'ilan . Jech lec chch'i li c'usitic chtun cu'untique , yu'un chich' li bendición chac' Diose .
58006008	Yan me ja' no'ox chch'i puru chopol ts'i'laletic xchi'uc puru ch'ixetique , mu'yuc stu li banamile , chopol ch-ilat o , jech tsta yorail ta xchic'at ta c'oc' .
58006009	Ac'o me jech chacalboxuc quermanotac , vo'oxuc ti lec jc'anojoxuque , ta jch'un ti ta ono'ox xataic li c'usitic leque ti ja' sventa chacolic sbatel osile .
58006010	Yu'un li Diose tuc' c'usi tspas . Mu xch'ay ta yo'nton ti lec avabtelique , ti chac'uxubinvanique , yu'un laj xa acoltaic li boch'otic voc'bilic yu'une , xchi'uc ti jech avo'nton chapasic o batele .
58006011	Ta jc'ancutic jech ac'o avaq'uic o ta ilel c'alal to ta slajeb ti tsots sc'oplal ta avo'ntonique , yu'un jech chc'ot ta pasel chataic li c'usi amalaojique .
58006012	Ja' mu jc'ancutic ti chach'ajubic ta spasel li c'usitic leque . Ja' tsc'an chachanbeic yo'nton li boch'otic ta sventa xch'unojel yo'ntonic , ta sventa smuc'ul yo'ntonic chich'ic li c'usi sc'oplal ono'ox ch-ac'batique .
58006013	Yu'un c'alal laj yal Dios ti oy c'usi chac'be li Abrahame , mu'yuc boch'o yan la st'abbe sbi , yu'un mu'yuc boch'o yan ech'em smuc'ul ; stuc la sva'an sba ta testigo .
58006014	Jech laj yalbe : “ Ta melel ta xcac'bot ep bendición , xchi'uc ta jboles ep amomnich'nab ” , xut .
58006015	Jech jun yo'nton la smala li c'usi i'albate , jech laj ono'ox sta li c'usi sc'oplal chich'e .
58006016	Yu'un c'alal oy c'usi chalic ta jamal li cristianoetic li' ta banamile , ja' tst'abbeic sbi li boch'o oy svu'ele , yu'un jech chvinaj ti ja' melel c'usi chalique , jech chich'ic ch'unbel o .
58006017	Ja' no'ox jech ec li Diose solel laj yac' lec ta ilel ti jbel sc'oplal chac' li c'usi yaloj ono'ox chac'be li boch'otic sc'oplal chac'bee . Jech lic yal ta jamal ta sventa sbi stuc noxtoc , yu'un jech chvinaj ti mu xlaj sc'oplal oe .
58006018	Jech oy chib c'usi mu xlaj sc'oplal laj yal li Diose , ja' svinajeb ti persa chc'ot ta pasel , ti mu ja'uc no'ox ch-epalc'opoje . Jech chpat lec co'ntontic , tstsatsub lec co'ntontic yu'un , vu'utic ti jch'unojtic , ti jpatoj xa co'ntontic ta jtatic li c'usi ta jmalatique .
58006019	Jech jun no'ox co'ntontic , lec nacal co'ntontic jech chac c'u cha'al anclataq'uin ti lec pajal yalel ta chac nab c'u cha'al mu xnic ta ic' li barcoe . Li xch'unojel co'ntontic sventa c'usi ta jmalatique c'otem c'alal to ta bats'i lequil ch'ul cuarto ta spat li velo
58006020	yo' bu i'och batel ta c'opojel cu'untic li Jesuse , yu'un ba'yuc ijelov batel cu'untic . Ja' banquilal pale ic'ot cu'untic ta stojol Dios ; ja' jech yabtel laj yich' jech chac c'u cha'al yabtel li Melquisedeque .
58007001	Yu'un li Melquisedeque ja' ajvalil ta lum Salem , xchi'uc ja' banquilal pale yu'un Dios ta vinajel noxtoc . Ja' ti bat snup ta be Abraham ta vo'one c'alal isut tal ta stsalel ajvaliletique , xchi'uc ti laj yac'be bendicione .
58007002	Ja' laj yich' li jujun ta lajlajuneb c'usitic la spoj sutel tal li Abrahame . Li sbie oy lec smelol . Li sbae “ ajvalil yu'un tuq'uil chapanel ” , xi smelol . Li yane “ ajvalil ta Salem ” , xi . Ja' smelol “ ajvalil yu'un jun o'ntonal ” .
58007003	Mu xvinaj boch'o stot , boch'o sme' , xchi'uc mu xvinaj boch'o smoltot syame'tac ta vo'one . Mu xvinaj c'usi ora ivoc' , xchi'uc c'usi ora icham . Xco'laj xchi'uc Xnich'on Dios , yu'un ja' banquilal pale sventa sbatel osil ya'yel .
58007004	Nopo lec ava'yic c'u smuc'ul yabtel li Melquisedeque . Yu'un c'alal ta jmoltotic Abraham ta vo'one laj yac'be li jujun ta lajlajuneb c'usitic la spoj sutel tal ti c'alal isut tal ta pasc'ope .
58007005	Ta melel c'alal ja' xa'ox ch-ochilanic ta paleal li smomnich'nab Levie , chal ta smantal Dios ti ja' ac'o yich'ic li jujun ta lajlajuneb chaq'uic xchi'iltaquique , yu'un co'ol smomnich'nab Abraham xchi'uquic .
58007006	Yan li Melquisedeque muc ja'uc smomnich'on Leví , pero laj yich' li jujun ta lajlajuneb i'ac'bat yu'un Abrahame , xchi'uc laj yac'be bendición li Abrahame , ja' ti albil ono'ox oy c'usi ch-ac'bat yu'un Diose .
58007007	Jcotoltic ta jna'tic ti ja' no'ox boch'o muc' yabtel xu' chac'be bendición li boch'o biq'uit yabtele .
58007008	Li paleetic ti laj yich'ic li jujun ta lajlajuneb c'usitic laj yaq'uic jchi'iltactique sna' xchamic . Yan li jun pale Melquisedeque chvinaj sc'oplal ti cuxul oe .
58007009	C'alal ta Leví xchi'uc smomnich'nabtac , ja' li boch'otic chich'ic li jujun ta lajlajunebe , yac'ojbeic jujun ta lajlajuneb ic'ot ec li Melquisedeque , yu'un ja' laj yac' li Abrahame .
58007010	Yu'un te xa'ox oy sts'unubalic ta sbec'tal Abraham ti c'alal ibat nupvanuc ta be li Melquisedeque .
58007011	Ti lajuc jtatic o lecubtasel ta sventa li Leví paleetic ti ja' laj yalbutic li smantaltac Diose , mu persauc ilic yan pale ti jechuque . Yu'un li jun pale cu'untic laj yich' va'anele , ja' jech yabtel laj yich' jech chac c'u cha'al yabtel li Melquisedeque ; mu xa ja'uc jech yabtel laj yich' jech chac c'u cha'al li Aarone .
58007012	Ta sventa ti ijel c'u x'elan ch-abtej li pale cu'untique , jech tsc'an chjel ec li mantaletic cu'untique .
58007013	Yu'un li Banquilal Pale cu'untique , ja' li Cajvaltique , yan sts'unubal bu liquem . Mu'yuc ono'ox boch'o i'ochic ta paleal yu'unic sventa chaq'uic smoton Dios .
58007014	Yu'un vinajem lec sc'oplal ti liquem ta jchop yu'un Judá li Cajvaltique . Mu'yuc albil sc'oplal yu'un Moisés me oy ch-ochic ta paleal li stuquique .
58007015	Ech'em to ivinaj ti yan o bu liquem sts'unubale , yu'un ja' xa jech yabtel laj yich' jech chac c'u cha'al li Melquisedeque .
58007016	Muc xa ja'uc jech laj yich' va'anel jech chac c'u cha'al chal li mantaletic ta sventa boch'otic sc'oplal ja' ch-ochilanic ta paleale . Ja' jech yabtel laj yich' jech chac c'u cha'al xu' yu'un ta sventa svu'ele , xchi'uc ta sventa ti mu'yuc slajeb xcuxlejale .
58007017	Yu'un jech ono'ox ts'ibabil sc'oplal li Cajvaltique : “ Vo'ot cha'och ta paleal sventa sbatel osil . Ja' jech avabtel chavich' jech chac c'u cha'al li Melquisedeque ” , xi ts'ibabil .
58007018	Jech ilaj sc'oplal o li mantaletic ta sventa yabtel paleetique , yu'un mu'yuc stsatsal , mu'yuc c'usi ivu' o .
58007019	Yu'un li mantaletique mu'yuc c'usi xtuq'uib yu'un , ja' yu'un ital yan spatubil co'ntontic , jech xu' xa chijnopajutic batel ta stojol Dios yu'un .
58007020	Yu'un jamal laj yich' alel ta sbi Dios ti jech chc'ot ta pasele . Li yantic boch'otic i'ochic ta paleale mu'yuc jech jamal laj yich' alel ta sventa sbi Dios .
58007021	Yan li Jesuse ta sventa sbi Dios jech laj yich' albel sc'oplal : “ Li c'usi laj yal ta jamal ta sventa sbi stuc li Diose , mu sutes sc'op o . Jech laj yal : ‘ Vo'ot cha'och ta paleal sbatel osil ’ , xi li Diose ” , xi ts'ibabil .
58007022	Ja' yu'un li Jesuse ja' la sventain li c'usi toj lec la xchapan ta jventatic li Diose .
58007023	Li sba paleetique epic , yu'un sna xchamic ; jech mu xu' ti jun no'ox pale j'ech'el tstsac o batel li abtele .
58007024	Yan li' ta orae mu sna' xcham o li Banquilal Pale cu'untique , jech mu sna' xlaj sc'oplal o li yabtel ta paleale .
58007025	Jech xu' yu'un lec ts'acal tscolta sbatel osil li boch'otic chnopajic batel ta stojol Dios ta sventae , yu'un cuxul o sbatel osil , jech te chc'opoj o cu'untic ta stojol li Diose .
58007026	Yu'un li Banquilal Pale cu'untique lec jbalintic . Yu'un tuc' yo'nton , mu'yuc smul , me jutuc mu'yuc yic'ubal ; mu co'oluc jech chac c'u cha'al vu'utic ti jpasmulilutique , xchi'uc x'ech' to smuc'ul ic'ot jech chac c'u cha'al li vinajele .
58007027	Jech mu xa persauc chac' milbil matanal jujun c'ac'al ta sventa smul stuc , xchi'uc ta sventa smul xchi'iltac jech chac c'u cha'al li yantic banquilal paleetic ijelovique . Yu'un li stuque jun no'ox velta laj yac' sba o ta smoton Dios sbatel osil ta jventatic .
58007028	Li smantal Dios laj yal Moisese ja' no'ox la sliquesbe sc'oplal paleetic ti mu'yuc stsatsalique , ti cristianoetic no'oxe . Yan ti c'alal laj yich' t'abbel sbi Diose , ja' la sliquesbe sc'oplal jun Banquilal Pale sventa sbatel osil , ja' li Xnich'on Diose ti tuc' yo'nton o sbatel osile .
58008001	Li c'usi toj tsots sc'oplal laj calboxuc tal ava'yique ja' ti oy xa jun Banquilal Pale cu'untic te chotol ta sbats'ic'ob Muc'ul Dios ta vinajele .
58008002	Ja' xa te ch-abtej ta mero ch'ulna ti ja' la sva'an stuc li Cajvaltique ; muc va'anbiluc yu'un cristiano .
58008003	Scotol li banquilal paleetique va'anbilic sventa chaq'uic smoton Dios , xchi'uc sventa tsmilic matanaletic . Ja' yu'un li Banquilal Pale cu'untique persa oy c'usi laj yac' ec .
58008004	Ti li'uc oy ta banamil li Jesuse , muc x'och ta paleal ti jechuque , yu'un te oyic o li boch'otic ch-ochic ta paleal ti chaq'uic smoton Dios jech chac c'u cha'al chal li smantaltac Moisese .
58008005	Pero ti bu itunique ja' senyail no'ox , yu'un ja' mero sc'oplal li vinajele . Ta jna'tic ti jech i'albat yu'un Dios li Moisés c'alal lic spas li ch'ulna pasbil ta nucule : “ Co'ol jech xapas jech chac c'u cha'al laj cac'bot avil senyail te ta jolvitse ” , x'utat .
58008006	Yan li Banquilal Pale cu'untique ja' xjelov to slequil yabtel laj yich' , yu'un ja' jc'opojel cu'untic ta sventa li c'usi xjelov to slequil la xchapan Dios ta jventatique , xchi'uc ja' xjelov to slequil li c'usi ta jtatic yu'une .
58008007	Ti tunuc cu'untic li c'usi ba'yuc laj yal Diose , muc xich' aq'uel yan ti jechuque .
58008008	Pero c'alal laj yil ti muc xlecub o li steclumale , ja' yu'un jech laj yal : “ Ta to sta sc'ac'alil oy c'usi yan ach' ta jchapan jchi'uc li smomnich'nab Israele xchi'uc li smomnich'nab Judae .
58008009	Mu xa co'oluc jech chac c'u cha'al la jchapan jchi'uc li smoltot syame'ic ta vo'one ti c'alal la jloq'uesic tal ta Egipto banamile . Yu'un mu j'ech'eluc la xch'unic o li c'usi la jchapan jchi'uque , jech la jcomtsanic , muc xa jtuc'ulanic o .
58008010	Ja' jech li c'usi ta jchapan ta stojolique : C'alal me la sta sc'ac'alil cu'une , ta xcac'be ta sjolic li jmantaltaque ; ta jts'ibabe ta yo'ntonic . Vu'un Diosun yu'unic chic'ot ; ja' jteclumal chc'otic o ec .
58008011	Jech mu'yuc xa boch'o jech chalbe xchi'ilic , mu'yuc xa boch'o jech chalbe yuts' yalalic : ‘ Tsc'an chavotquin lec li Cajvaltique ’ , mu'yuc xa boch'o xut . Yu'un scotolic chlic yotquinicun , c'alal ta muc' , ta biq'uit .
58008012	Yu'un j'ech'el ta jch'aybe o ta co'nton li xchopolilique ; mu'yuc xa bu ta jt'abbe o ta co'nton li smulique ” , xi li Diose .
58008013	C'alal laj yal Dios oy c'usi yan ach'e , ja' poco' icom li c'usi ba'yuc albile . Ja' yu'un li c'usi poco'e ta xa xlaj yorail .
58009001	Li c'usi ba'yuc chapanbile , oy lec mantal yu'un c'u x'elan chich'ic ta muc' li Diose , xchi'uc oy lec jbej xch'ulnail li' ta banamil .
58009002	Yu'un li ch'ulna pasbil ta nucule ja' jech pasbil chac li'i : Li sba c'olal scuartoal yo' bu oy li candelero xchi'uc mexae xchi'uc li pan ac'bil ta stojol Diose , ja' ch'ul cuarto sbi .
58009003	Li xchibal cuarto ta spat poq'ue ja' bats'i lequil ch'ul cuarto sbi .
58009004	Ja' te oy li scajleb xchic'ubil pom pixbil ta c'anal taq'uine , xchi'uc li xcaxail smantal Dios pixbil ta c'anal taq'uin ta yut xchi'uc ta spate . Ja' te tiq'uil li jun bin pasbil ta c'anal taq'uin sventa yavil manavaje . Xchi'uc ja' te tiq'uil noxtoc li snamte' Aarón ti inichine , xchi'uc li cha'pech ton yo' bu ts'ibabil smantaltac Diose .
58009005	Ta sba smac caxae ja' te oy sloc'obal li querubinetic ti oy xojobalique , ti smacojic ta xiq'uic yo' bu chich' ch'ayel mulile . Mu xu' chacalboxuc sc'oplal scotol le'e .
58009006	C'alal ichapaj yu'unic scotole , li paleetique te lic ochilanicuc scotol c'ac'al ta sba c'olal cuarto sventa tspasic li yabtelic sventa Diose .
58009007	Yan ta xchibal cuartoe ja' no'ox jun velta ta jabil i'och stuc li banquilal palee . C'alal ch-oche , persa chich' ochel ch'ich' ta stojol Dios sventa tspasbat perdón yu'un smul stuc xchi'uc smul xchi'iltac .
58009008	Ti jech la spas li banquilal palee , Ch'ul Espíritu chac' jna'tic ti yu'un mu to'ox xu' chij'och ta ch'ul cuartoe , yu'un mu'yuc to'ox jamal be ti c'alal ja' to'ox chtun li ch'ulna pasbil ta nucule .
58009009	Le'e ja' senyail li c'usi c'otem ta pasel li' ta orae . Yu'un li matanaletic xchi'uc li milbil matanaletique mu'yuc c'usi ivu' yu'un , yu'un muc j'ech'eluc xlecubic o ; muc spas o ta jun yo'ntonic li boch'otic jech la spasique .
58009010	Yu'un ja' no'ox mantaletic sventa sba sbec'talic , sventa ve'liletic , sventa c'usitic chuch'ic , xchi'uc c'usitic yan tspasic sventa tslecubtas sbaic . Ja' jech la spasic o c'alal to la spas ta ach' li Diose .
58009011	Pero li' ta orae te xa oy li Cristoe , ja' li Banquilal Pale ta sventa li c'usitic lec la jtatique . Ja' te ch-abtej ta Ch'ulna ti ja' toj lec , ti ja' lec ts'acale , ti muc xa pasbiluc ta sc'ob cristianoe , ti muc xa ja'uc li' ta banamile .
58009012	Muc xa ta sventauc xch'ich'al tot tentsun , xch'ich'al ch'ium tot vacax i'och ta bats'i lequil ch'ul cuarto li Banquilal Pale cu'untique ; ta sventa xa xch'ich'al stuc i'och . Jun no'ox velta i'och ta bats'i lequil ch'ul cuarto , yu'un j'ech'el la smanutic o ta xch'ich'al .
58009013	Li xch'ich'al tot vacax , me xch'ich'al tot tentsun , o me stanil ch'ium me' vacax ti lec c'aq'uem te ta xchic'ubil smoton Diose , itun sventa laj yich' vijel o li boch'o tsbolibtas sbae , jech lecubtasbil icom ta sventa sba sbec'tal .
58009014	Buuc xa li xch'ich'al Cristoe , j'ech'el la spocbutic o loq'uel ta jol ta co'ntontic li c'usi mu'yuc stu la jpastique , yu'un jech ja' xa chlic tuncutic yu'un li cuxul Diose . Yu'un li stuque mu'yuc smul ta stojol li Diose . Stuc laj yac' sba ta smoton Dios ta jventatic sventa sbatel osil ta sventa li Ch'ul Espiritue .
58009015	Ja' yu'un ja' xa jc'opojel cu'untic ta sventa li c'usi ach' la xchapan Diose , yu'un ja' la xch'ay ta sventa icham li jmul jtaojtic ta sventa ti muc xch'un cu'untic li c'usi ba'yuc chapanbile . Li boch'otic ic'bilic xae , chich'ic li c'usi albil ono'ox sc'oplal ch-ac'batic sventa sbatel osile .
58009016	Ja' jech chac c'u cha'al li boch'o tsts'iba ta vun boch'o chac'be c'usitic oy yu'une , tsc'an chcham ba'yuc li boch'o laj yale .
58009017	Yu'un me cuxul to li boch'o yaloje , mu to xu' chich' li boch'o sc'oplal chich'e . Ja' to me icham li boch'o yaloje , ja' to chc'ot ta pasel chich' .
58009018	Li sba c'usi chapanbile persa laj yich' tunesel ch'ich' ta sventa .
58009019	Yu'un c'alal ilaj yo'nton ta yaptael scotol mantaletic ta stojol steclumal li Moisese , lic stsac li xch'ich'al ch'ium tot vacaxetique xchi'uc li xch'ich'al tot tentsunetic capal ta vo'e . La stsac noxtoc sc'ob isopo te' xchi'uc tsotsil chij bonbil ta tsoj . La svij ta ch'ich' li svunal mantaletique xchi'uc scotol li steclumale .
58009020	Jech laj yalbe : “ Li'i ja' li ch'ich' sventa c'usi chapanbil yu'un Dios ti yaloj tsc'an chapasique ” , xut .
58009021	Jech noxtoc la svij ta ch'ich' li ch'ulna pasbil ta nucule , xchi'uc li c'usitic te chtun sventa tspasic c'usitic yaloj Diose .
58009022	Ta xal ta mantaletic ti jutuc mu scotoluc chlecub ta sventa ch'ich'e . Ta xal noxtoc ti manchuc persa chich' malel ch'ich'e , mu'yuc perdón yu'un mulil ti jechuque .
58009023	Li c'usi laj yich' pasel ti ja' senyail sventa vinajele , ja' jech laj yich' lecubtasel chac le'e . Pero li c'usi ja' xa sventa vinajele , ja' xjelov to slequil li matanal laj yich'e .
58009024	Yu'un li Cristoe mu ja'uc i'och ta bats'i lequil ch'ul cuarto li' ta banamil ti senyail no'oxe , ti pasbil no'ox ta sc'ob cristianoetique . Ja' te i'och ta vinajel ti bu mero ja' xa o stuque . Ja' te chc'opoj cu'untic ta stojol Dios sventa chiscoltautic .
58009025	Pero ma'uc sventa yu'un te chaq'uilan smoton Dios ep ta velta jech chac c'u cha'al la spas li banquilal pale ti persa chich' ochel yan ch'ich' c'alal ch-och ta bats'i lequil ch'ul cuarto jun velta ta jujun jabile .
58009026	Ti jechuc tspase , mu xa atbiluc jayib velta icham c'alal to ilic tal banamil ti jechuque . Pero li' ta ora ti slajebtic xa batel c'ac'ale jun no'ox velta laj yac' sba ta milel stuc , yu'un j'ech'el la xch'aybutic o li jmultique .
58009027	Ja' jech chac c'u cha'al ti jun no'ox velta chcham scotol li cristianoetique , ts'acal to ja' xa no'ox chtal chapanel ;
58009028	ja' no'ox jech ec li Cristoe , jun no'ox velta laj yac' sba ta milel , yu'un j'ech'el la xch'aybe o smul epal cristianoetic . Ts'acal to c'alal chtal xchibal veltae , mu xa ja'uc sventa chtal xch'ay mulil . Ja' xa no'ox chtal scolta li boch'otic smalaojic coltael yu'une .
58010001	Yu'un li mantaletique ja' no'ox laj yac' ta pasel puru senyailtac li c'usi sc'oplal chc'ot ta pasele . Muc ja'uc mero sc'oplal o laj yich' pasel . Scotol li c'usitic laj yich' pasele xchi'uc li milbil matanaletic laj yich' aq'uel ta jujun jabile , muc j'ech'eluc ilecubic o yu'un li boch'otic jech la spasique .
58010002	Ti j'ech'eluc ilecubic oe , muc smililanic jujun jabil ti jechuque . Ti j'ech'eluc ipocbat o smulic li boch'otic jech la spasique , muc xa xlo'ilaj yo'nton yu'un smulic ti jechuque .
58010003	Yu'un ti c'alal chich' aq'uel jujun jabile , te cht'ab ta yo'ntonic ti yu'un oy smulique .
58010004	Yu'un li xch'ich'al tot vacaxe xchi'uc li xch'ich'al tot tentsune mu xu' yu'un ti j'ech'el chixch'aybutic o jmultique .
58010005	Ja' yu'un c'alal jutuc xa'ox sc'an xtal li' ta banamil li Cristoe , jech laj yal : “ Muc ja'uc chac'an li milbil matanaletic , xchi'uc li c'usitic yan chavich' ac'bel amotonine . Jech laj avac'bun quich' jbec'tal .
58010006	Muc xcuxetuc xa avo'nton yu'un li chic'bil matanal xchi'uc li matanal sventa xch'ayubil mulil cha'ac'bate .
58010007	Ja' yu'un jech laj cal : ‘ Li' oyune , Dios cu'un , yu'un jech ono'ox ts'ibabil jc'oplal ta balbil vun ti ta jpas c'usi tsc'an avo'ntone ’ , xacutot ” , xi li Cristoe .
58010008	Ta ba'yuque jech laj yal : “ Muc ja'uc chac'an li milbil matanaletic xchi'uc li c'usitic yan chavich' ac'bel amotonine , xchi'uc li chic'bil matanal , xchi'uc li matanal sventa xch'ayubil mulile ; muc ja'uc xcuxet xa avo'nton yu'un ” , xi . Ti jech laj yich' pasele , ja' sventa ti yu'un jech chal li mantaletique .
58010009	Ts'acal jech laj yal noxtoc : “ Li' oyune , ta jpas li c'usi tsc'an avo'ntone ” , xi . Ta sventa ti jech laj yal ta slajebe , ja' la slajesbe o sc'oplal li c'usi laj yich' pasel ta ba'yuque .
58010010	Ta sventa li slequil yo'ntone , j'ech'el lijlecubutic o . J'ech'el ivu' o yu'un ta sventa ti laj yac' ta smoton Dios sbec'tal li Jesucristoe . Jun no'ox velta la spas o sventa sbatel osil .
58010011	Li paleetique scotol c'ac'al te ch-abtejic o ta ch'ulna ; te tsmililanbeic o smoton li Diose , ac'o me mu xch'ay o mulil yu'un .
58010012	Yan li Jesucristoe jun no'ox velta laj yac'be milbil matanal sventa sbatel osil li Diose ; ja' sventa la xch'aybutic o jmultic . Ts'acal bat chotluc ta sbats'ic'ob Dios .
58010013	Te tsmala c'alal to tsta yorail ch-ac'bat stec'ubin scotol li yajcontrae .
58010014	Yu'un ta jun no'ox milbil matanal laj yac' , jech j'ech'el mu'yuc smul ic'otic o li boch'otic voc'bilic xa yu'un Diose .
58010015	Ch'ul Espíritu chijyac'butic jna'tic ti ja' melele , yu'un jech ts'ibabil :
58010016	“ Ja' jech li c'usi ta jchapan ta stojolique . Me la sta sc'ac'alil cu'une , ta xcac'be ta sjolic li jmantaltaque ; ta jts'ibabe lec ta yo'ntonic ” , xi . “ Mu'yuc xa bu ta jt'abbe o ta co'nton li smulique xchi'uc li xchopolilique ” , xi .
58010017	Jech laj yal noxtoc : “ Mu'yuc xa bu ta jt'abbe o ta co'nton li smulique xchi'uc li xchopolilique ” , xi .
58010018	Ja' yu'un me j'ech'el ich'ay o mulil yu'une , mu xa sc'an yan matanal ta sventa mulil .
58010019	Ja' yu'un , jchi'iltac , jbel sc'oplal xu' xa chij'och batel ta bats'i lequil Ch'ul Cuarto ta sventa li xch'ich'al Cristoe .
58010020	Yu'un laj xa sjambutic ta sbec'tal stuc li muc'ta poc' ti smacoj to'ox li bee , jech xu' xa ta jtamtic batel li ach' bee , ja' li sbelal cuxlejale .
58010021	Ta sventa ti oy xa jun muc'ta Banquilal Pale cu'untic , vu'utic ti xnich'nabutic Diose ,
58010022	jech ac'o nopajcutic batel ta scotol co'ntontic , xchi'uc ta sventa ti j'ech'el jch'unojtic oe . Yu'un lecubtasbil xa co'ntontic , jech pocbil xa li c'usi chopol oy ta jol ta co'ntontique , xchi'uc pocbil xa jbec'taltic ta lequil vo' .
58010023	Jech junuc me co'ntontic o ; mu me chibuc co'ntontic ta sventa li c'usi jmalaojtic ti jch'unojtic chquich'tique , xchi'uc ti jech loq'uem ta quetique . Yu'un li boch'o yaloj chac'butique , mu sna' x'epalc'opoj .
58010024	Ac'o jnoptic c'u x'elan tsc'an chcalbe jbatic , yu'un jech co'ol ac'o c'uxubinvancutic xchi'uc co'ol ac'o jpastic c'usitic lec .
58010025	Mu me xijpaj ti ta jtsobilan jbatic ta ya'yel sc'op Diose . Mu me jchantic jech chac c'u cha'al ti oy jayibuc nopen xa xa'yic jeche . Tsc'an ac'o jtsatsubtasbe jba co'ntontic , ac'o cac'tic persa , yu'un po'ot xa chcha'tal li Cajvaltique .
58010026	Yu'un me yutsil co'nton ta jsa'ilan o jmultic ti c'alal laj xa cotquintic li sc'op Dios ti ja' melele , mu'yuc xa yan milbil matanal chcac'tic ta sventa li jmultique .
58010027	Ja' xa no'ox ta jmalatic li tsots chapanel chquich'tique , xchi'uc li natiquil yat c'oc' yo' bu chchic' scotol yajcontra li Diose .
58010028	Yu'un li boch'o la sbajic li smantal Dios laj yal Moisese , ta sc'op no'ox chib oxib testigo laj yich'ic milel .
58010029	¿ C'u to stsatsal tstoj smul xana'ic li boch'o chpech'beic ta teq'uel Xnich'on li Diose , ti mu'yuc xa stu ta yo'ntonic li xch'ich'al Cristo laj yac' tunuc ta sventa c'usi la xchapan Diose , ti chopol chalbeic sc'oplal li Ch'ul Espíritu ti ja' xc'uxubinelique ?
58010030	Yu'un ta jna'tic ti jech yaloj Diose : “ Vu'un ta jpac sutel jtuc ; vu'un ta xcac'be stojol ” , xi . Jech yaloj noxtoc : “ Vu'un Diosun , vu'un ta jchapan li jteclumale ” , xi .
58010031	¡ Toj xi'bal me sba me lij'och xa'ox ta sc'ob li cuxul Diose !
58010032	T'abo me ta avo'ntonic c'u xa'elanic ti c'alal lic ochanic ta sac osile , lec icuch avu'unic li tsots vocole .
58010033	Oy laj avich'ic chopolc'optael ; laj avich'ic uts'intael ta stojol cristianoetic . Xchi'uc laj acoltaic li boch'otic jech laj yich'ic vocol eq'ue .
58010034	Yu'un laj ac'uxubinic li boch'otic ochemic ta chuquele , xcuxet no'ox avo'ntonic ti c'alal lapojbat c'usitic oy avu'unique , yu'un xana'ic ti ja' toj lec li c'usi chc'ot avich'ic te ta vinajele , ti ja' mu'yuc slajebal oe .
58010035	Ja' yu'un mu me xach'ay li stsatsal avo'ntonique , yu'un ja' sventa chata o amotonic .
58010036	Yu'un tsots sc'oplal ti oy lec smuc'ul avo'ntonique , yu'un jech xu' avu'un chapasic c'usitic tsc'an li Diose , xchi'uc jech chc'ot ta pasel chavich'ic li c'usi yaloj Dios chijyac'butique .
58010037	Yu'un jutuc xa sc'an sta yorail . Jech ts'ibabil : “ Li boch'o sc'oplal tsut tale ta ono'ox xtal , mu xa xjalij .
58010038	Li boch'o tuc' yo'nton chquile yu'un oy xch'unojel yo'nton , ja' ta xcuxi . Yan me tsut batel ta sva'lupate , mu xcuxetuc co'nton yu'un ” , xi li Diose .
58010039	Pero li vu'utique mu jechuc co'ntontic ti chijsut batel ta jva'lupatic sventa ch'ayele . Yu'un j'ech'el jch'unojtic o ti chijcolutic sbatel osile .
58011001	Li xch'unojel co'ntontique ja' chac' ti jbel sc'oplal ta jtatic o li c'usi ta jmalatic ti mu'yuc to quilojtique .
58011002	Ja' ta sventa xch'unojel yo'ntonic ti lec sc'oplalic yu'un Dios li jmoltot jyame'tic ta vo'onee .
58011003	Ta sventa xch'unojel co'ntontic ta jna'tic ti ta jujubel no'ox sc'op i'ayin yu'un Dios scotol li c'usitic oye , ja' yu'un li c'usitic chquiltic ta jsatic li' ta orae i'ayin ta sventa li c'usi mu xquiltique .
58011004	Ta sventa xch'unojel yo'nton li Abele , jech ja' xjelov slequil smoton Dios laj yac'be jech chac c'u cha'al li Caine . Jech tuc' yo'nton i'ilat yu'un Dios ta sventa xch'unojel yo'nton ; lec i'albat sc'oplal yu'un Dios ta sventa li smoton laj yac'bee . Ac'o me chamen xa , pero li' to chc'opoj ya'yel .
58011005	Ta sventa xch'unojel yo'nton li Enoque , jech cuxul i'ic'at muyel ta vinajel ; muc xa'ay c'u x'elan lajel . Muc staic ta t'unel , yu'un Dios laj yic' muyel . C'alal mu'yuc to'ox ch-ic'at muyele , oy ono'ox sc'oplal ti lec ilbil yu'un Diose .
58011006	Yu'un me mu'yuc xch'unojel co'ntontique , mu xu' lec chijyilutic li Diose . Yu'un li boch'o chtal ta stojol Diose persa chch'un ti oy li Diose , xchi'uc ti ch-ac'bat smoton li boch'o ta sa'e .
58011007	Ta sventa xch'unojel yo'nton li Noee , jech c'alal i'albat yu'un Dios ti chtal li c'usi mu'yuc to yiloje , ta scotol yo'nton la spas jun barco yo' bu xu' chcolic sjunulic ta nae , yu'un laj yich' ta muc' li Diose . Ta sventa xch'unojel yo'nton laj yac' ta ilel ti oy smulic li cristianoetique . Ja' yu'un li Noee la sta li coltael ti sc'oplal ta jtatic ta sventa xch'unojel co'ntontique .
58011008	Ta sventa xch'unojel yo'nton li Abrahame , jech la xch'un ti c'alal i'ic'at yu'un Dios sventa ac'o batuc ta banamil yo' bu ch-ac'bat yu'unin ta ts'acale . Jech iloc' batel , ac'o me mu sna' bu chbat .
58011009	Ta sventa xch'unojel yo'nton noxtoc li Abrahame , jech c'alal inaqui ta yosil bu i'ac'bate , carpana no'ox la snain jech chac c'u cha'al yanlum . Ja' jech inaqui xchi'uc li Isaac , li Jacob ti sc'oplal ja' co'ol chich'ic xchi'uc li c'usi albil ono'ox ch-ac'batique .
58011010	Yu'un ja' la smala chc'ot ta muc'ta lum ti lec pasbil , ti lec tsots ac'bil snaclebe , ti ja' sva'anoj stuc li Diose .
58011011	Ja' no'ox jech ec li Sara ti mu sna' x'alaje , ta sventa xch'unojel yo'nton i'ayin lec stsatsal , jech lic xchi'in yol . I'alaj to , ac'o me ech'em xa yorail ch-alaj , yu'un la xch'un ti mu sna' sjel sc'op li boch'o laj yale .
58011012	Jech ec li Abrahame ac'o me jun no'ox vinic , xchi'uc ac'o me xco'laj xa xchi'uc chamen ya'yel , pero jech to yepal ibol smomnich'nab jech chac c'u cha'al c'analetic , jech chac c'u cha'al yi' ta ti'nab ti mu stac' atele .
58011013	Scotolic le'e oy xch'unojel yo'ntonic c'alal to ichamic . Mu'yuc to yich'oj c'alal ichamic li c'usi albilic ono'ox yu'un Dios ch-ac'batique . Pero yilojic xa batel ta nom laj ya'yic , xco'laj xa xchi'uc staoj laj ya'yic . Jech jamal laj yalic ti jelovel no'ox chjelovic li' ta banamile , ti muc ja'uc mero slumalic oe .
58011014	Li boch'otic jech chalique jamal chaq'uic ta a'yel ti yochelic sa'el li mero slumalique .
58011015	Ti ja'uc laj yalbeic sc'oplal bu iliquic tale , xu' te no'ox tsutic batel yan velta ti jechuque .
58011016	Pero mu jechuc , yu'un ja' la sc'anic ti bu toj leque , ja' li vinajele . Ja' yu'un li Diose mu xq'uexov ti “ vu'un Diosun yu'unic ” xie , yu'un smeltsanoj xa li jun muc'ta lum bu chac' naquiicuque .
58011017	Ta sventa xch'unojel yo'nton li Abrahame , jech c'alal iq'uelbat yo'nton yu'un Diose , laj yac'be smotonin li jun no'ox xnich'one , ja' li Isaaque , ac'o me albil ti ja' ta sventa Isaac sc'oplal chc'ot ta pasel li c'usi albile .
58011018	Yu'un jech albil : “ Ta sventa Isaac ta jboles ep amomnich'nab ” , x'utat .
58011019	Yu'un xch'unoj ti ech'em svu'el li Diose ; xch'unoj ti xu' yu'un ta xcha'cuxes loq'uel ta stojol animaetique . Ta melel xco'laj xchi'uc icha'cuxesbat li xnich'one , jech ja' senyail c'op icom .
58011020	Ta sventa xch'unojel yo'nton li Isaaque , jech la sc'anbe bendición ta stojol li chib xnich'nabe , ja' li Jacobe xchi'uc li Esaue ; laj yalbe c'u x'elan chbat jujunic .
58011021	Ta sventa xch'unojel yo'nton li Jacobe , jech c'alal po'ot xa'ox chchame , la sc'anbe bendición ta stojol li chib smomnich'nabe , ja' li xnich'nab Josee . Va'al xoq'uioj sba ta sjol snamte' la stojbe ta vocol Dios .
58011022	Ta sventa xch'unojel yo'nton li Josee , jech c'alal po'ot xa'ox chchame , la svulesbe ta sjolic xchi'iltac ti yaloj ono'ox Dios chloq'uic tal ta Egipto li smomnich'nab Israele . Jech laj yal mantal c'usi ac'o spasic ta sventa li sbaquile .
58011023	Ta sventa xch'unojel yo'nton li stot sme' Moisese , jech c'alal ivoc' li Moisese , la snaq'uic oxib u , yu'un laj yilic ti toj c'upil sba li olole ; muc xi'ic ta sventa ti yaloj mantal ajvalil ac'o chamuc scotol li queremetique .
58011024	C'alal sva'lej xa'ox li Moisese , ta sventa xch'unojel yo'nton muc sc'an ti ch-albat sc'oplal ja' sme' li stseb faraone .
58011025	Ja' la sc'an ti co'ol ac'o yich' uts'intael xchi'uc li xchi'iltaque , ja' li steclumal Diose . Muc ja'uc la sc'an li c'usi sventa no'ox banamil ti jliquel no'ox xcuxet yo'nton yu'une .
58011026	Yu'un la sna' ti ja' epal c'ulejalil chc'ot yu'un li vocol chich' ta sventa Cristoe , ti ja' mu sta jech yepal chc'ot li sc'ulejal egiptoetique . Yu'un ja' te batem sat yo' bu oy li smoton chc'ot yich'e .
58011027	Ta sventa xch'unojel yo'nton li Moisese , jech iloc' batel ta Egipto banamil . Mu ja'uc ixi' ta sventa ti i'ilintaat yu'un li faraone . Tsots yo'nton laj ya'ay , yu'un xco'laj xchi'uc yilojbe sat laj ya'ay li Boch'o mu xquil ta jsatique .
58011028	Ta sventa xch'unojel yo'nton la spasic li q'uin Coltaele , xchi'uc ti la sbonic ch'ich' ta sti' snaique , yu'un jech mu xich'ic milbel sba xnich'nabic yu'un Jmilvanej j'almantal ti c'alal chich' milbel scotol sba xnich'nab li egiptoetique .
58011029	Ta sventa xch'unojel yo'ntonic li jchi'iltactic ta vo'onee jech ijelovic tal ta Tsajal Nab . Xco'laj xchi'uc taqui banamil laj ya'yic . C'alal tsc'an ox chjelovic tal ec li egiptoetique , te ijic'ovic ta yut nab scotolic .
58011030	Ta sventa xch'unojel yo'ntonic li jchi'iltactic ta vo'onee , jech c'alal its'aqui yu'unic la sjoyibtaic vucub c'ac'al li lum Jericoe , ivuc' li coraltone .
58011031	Ta sventa xch'unojel yo'nton li jmulavil ants Rahabe , jech mu co'oluc te icham xchi'uc li xchi'iltac ti mu'yuc xch'unojique . Yu'un li Rahabe laj yic' ochel ta yutsil yo'nton li chib viniquetic c'alal ay sq'uelic ba'yuc c'u x'elan li osile .
58011032	Mu persauc chacalboxuc sc'oplal scotol . Ja' muc xa c'u xcut xacalboxuc tal sc'oplal li Gedeone , li Baraque , li Sansone , li Jeftee , li Davide , li Samuele , xchi'uc li yantic yaj'alc'optac Diose .
58011033	Le'e ta sventa xch'unojel yo'ntonic la stsalic yantic ajvaliletic , lec tuc' la spasic mantal , laj yilic ti icoltaatic yu'un Dios jech chac c'u cha'al albilique , oy imacbat ye jti'vanej bolometic jech muc xti'atic .
58011034	Oy itic'atic ta muc'ta c'oc' , muc xc'aq'uic . Oy chmilatic ox ta espada , pero icolic batel . Ja' ic'ataj ta stsatsalic li yalubenal sbec'talique . Jech oy lec ivu' yu'unic paspleito ; la snutsic batel yanlum soldadoetic .
58011035	Oy antsetic icha'cuxesbat yolic . Oy te ichamic o ta scoj ti toj ep i'ac'bat svocolique . Muc sutes sc'opic yu'un ac'o colicuc ; ja' tsots sc'oplal laj ya'yic ti chcha'cuxiique .
58011036	Oy yantic laj yich'ic labanel , laj yich'ic nucul ; ichucatic ta cadena , i'ochic ta chuquel .
58011037	Oy imilatic ta ton , ichamic ta uts'intael , ituch'atic ta sierra , imilatic ta espada . Oy muc xnaqui ta snaic ; buyuc no'ox oyic batel , slapojic snuculil chij , o me snuculil tentsun . Solel mu'yuc c'usi oy yu'unic ; toj ep i'uts'intaatic ; toj chopol c'usi ipasbatic .
58011038	Solel bajbilic o li' ta banamil . Ixanovic ta xocol banamil , ta vitsetic jech chac c'u cha'al boch'o ch'ayemic ta be ; bat snac' sbaic ta nailch'entic xchi'uc ta vomlumetic .
58011039	Ta sventa ti oy xch'unojel yo'ntonique , jech scotolic lec sc'oplalic yu'un Dios . Pero mu'yuc to chich'ic li c'usi albilic yu'un Dios ch-ac'batique .
58011040	Yu'un li Diose snopoj ono'ox ti oy c'usi lec chijyac'butic ec li vu'utique , yu'un jech xu' co'ol chc'ot quich'tic jchi'uctic .
58012001	Ja' yu'un li vu'utique joyibtabilutic ta q'uelel yu'un epal testigoetic . Jech tsc'an ac'o jiptic loq'uel scotol li c'usi chismacutique xchi'uc li mulil chispajesutique . Junuc co'ntontic ac'o cac'tic persa batel li canilajebtic ti jtamojtic xae .
58012002	Ja' te ac'o cac' batel jsatic ta stojol li Jesuse , ja' li boch'o chac' xch'unojel co'ntontique , xchi'uc li boch'o tsvu'ese . Ja' li boch'o laj yich' vocol ta cruze , ti mu'yuc sc'oplal laj ya'ay li q'uexlale , yu'un la sna' ti xcuxet no'ox yo'nton ta ts'acale . Jech ibat chotluc ta sbats'ic'ob Dios yo' bu tspas mantale .
58012003	Nopilano me ava'yic c'u x'elan laj yich' vocol yu'un jpasmulil cristianoetic li Jesuse , yu'un jech mu xlaj stsatsal avo'ntonic ec li vo'oxuque , jech mu xchibaj avo'ntonic .
58012004	Yu'un li vo'oxuque mu'yuc to bu chmal ach'ich'alic ta scontrainel li mulile .
58012005	¿ Me yu'un ich'ay xa ta avo'ntonic li chanubtasel yu'un Dios , vo'oxuc li xnich'naboxuque ? Yu'un jech yalojboxuc chac li'i : “ Jnich'on , mu me chopoluc xava'ay c'alal chayac'bot nucul li Cajvaltique . Mu me xchibaj avo'nton yu'un li taq'uiel chayac'bote .
58012006	Yu'un li Diose chac'be nucul li boch'o lec sc'anoje . Tsmaj li boch'o ja' xnich'one ” , xi .
58012007	Ja' yu'un cuchuc me avu'unic li nucul chayac'boxuc Diose , yu'un xnich'onoxuc . ¿ Me oy bu avilojic ti mu x'ac'bat nucul yu'un stot li jun nich'onile ?
58012008	Pero me mu xayac'boxuc nucul li Diose jech chac c'u cha'al chac'be yantic xnich'nabe , yu'un mu xnich'onucoxuc , yu'un yan o atotic .
58012009	Li jtotic li' ta banamile laj yalbutic mantal , laj yac'butic nucul ti c'alal ololutic toe , pero laj quich'tic ta muc' . ¿ C'u yu'un mu ech'emuc to jech chquich'tic ta muc' c'usi chijyalbutic li Jtotic ti ja' laj yac'butic jch'uleltique , yu'un ja' sventa chijcuxiutic ?
58012010	Li jtotic li' ta banamile atbil no'ox jayib c'ac'al laj yac'butic nucul , ja' no'ox ti c'u x'elan ic'ot yo'ntonic yu'un li c'usi la jpastique . Yan li Diose lec jtunel cu'untic ti chijyac'butic nucule , yu'un jech tuc' co'ntontic chijc'ot jech chac c'u cha'al tuc' yo'nton stuque .
58012011	Ta melel c'alal yorail chquich'tic nucule , mu'yuc bu xcuxet xa co'ntontic ; ja' no'ox chac' at-o'nton . Pero me lec icuch cu'untique , ta jtatic jun co'ntontic , chtuq'uib co'ntontic yu'un .
58012012	Ja' yu'un , tsotsanic me , vo'oxuc ti ilubtsaj xa ac'obique , xchi'uc vo'oxuc ti i'alub xa avacanique .
58012013	Ja' xat'unic batel li lequil bee , yu'un jech mu yanticuc tsoc yacanic li boch'o coxoique , jech yantic chlecub batel .
58012014	Tsotsuc me sc'oplal o chava'yic ti co'ol avo'nton acotolique , xchi'uc ti tuc'uc avo'ntonic scotol orae . Yu'un me mu'yuc tuq'uiben co'ntontique , mu xu' chbat jq'uelbetic sat li Cajvaltique .
58012015	Q'uelilanic me ti mu me oyuc boch'o mu sta li coltael chijyac'butic Diose , yu'un me yan o yo'ntone xu' jech chc'ot jech chac' c'u cha'al yibel ch'ail ts'i'lal , jech xu' ep boch'o chlic socuc yu'un .
58012016	Mu me boch'o xmulivaj avu'unic , xchi'uc mu me oyuc boch'o yan o yo'nton avu'unic jech chac c'u cha'al li Esaue . Yu'un li Esaue ta scoj no'ox jutuc ve'lil la xchon li bendición ti sc'oplal ja' chich' ta sventa ti ja' ba nich'onile .
58012017	Ca'yojtic ti ts'acal to tsc'an chich' li bendicione , pero muc xa x'ac'bat ; muc xa c'uxi laj yut la sjel li c'usi la spase , ac'o me ep to laj yoc'ta sba .
58012018	Yu'un li vo'oxuque mu ja'uc lanopajic tal ta vits ti stac' tspic cristianoe , ti bu itsane , ti bu i'ic'ub osile , ti bu ivul pimil toque , ti bu ibac' tsots chauque ,
58012019	xchi'uc ti bu i'oc' oq'uese , ti bu ic'opanatic yu'un Diose , xchi'uc ti bu la sc'anic vocol ti mu xa me xc'opanatic yan veltae .
58012020	Yu'un mu xa xcuch yu'un laj ya'yic li mantal jech i'albatique : “ Ac'o me ja' no'ox ats'unub avovolic ta xtal ta vits li'i , ta persa ta xmilat ta ton ” , x'utatic .
58012021	Toj ven xi'bal sba li c'usitic laj yilique , c'alal ta Moisés jech laj yal ec : “ Chinic ta xi'el ta jyalel ” , xi .
58012022	Li vo'oxuque ja' lanopajic tal ta vits Sión , ja' li slumal cuxul Diose , ja' li ach' Jerusalén te ta vinajel yo' bu xchi'inoj ep ta mil ( 1,000 ) j'almantaletique ,
58012023	xchi'uc ti bu sc'oplal chc'ot stsob sbaic li sba xnich'nab Dios ti ts'ibabil xa ta vun sbiic te ta vinajele . Ja' te yo' bu oy li Diose , ja' li Tuq'uil Jchapanvanej ta sbejel banamile , xchi'uc yo' bu oy xch'ulelic li boch'otic tuc' yo'ntonic ti icolic xae .
58012024	Ja' te yo' bu oy li Jesús ti ja' Jc'opojel cu'untic ta sventa li c'usi ach' chapanbile , ja' li boch'o la smal xch'ich'al sventa lecubtasele . Li xch'ich'al la smale toj lec c'usi ta jtatic yu'un ; mu jechuc jech chac c'u cha'al li xch'ich'al la smal Abele .
58012025	Ja' yu'un q'uelo me abaic , mu me xabajic li c'opanel yu'un Diose . Yu'un li boch'otic la sbajic c'usi i'albatic yu'un li banquilal yu'unic li' ta banamile , muc xcolic . ¡ Buuc xa me ta jbajtic comel li Dios ti chisc'opanutic tal c'alal ta vinajele , j'ech'el mu xijcol o !
58012026	C'alal ic'opoj ta vo'one li Diose , tsots inic li banamile . Pero li' ta orae jech yaloj ta jamal : “ Jun xa no'ox velta ta jniques scotol . Muc ja'uc xa no'ox ta jniques li banamile ; ta jniques c'alal ta vinajel ” , xi .
58012027	C'alal chal ti “ jun xa no'ox velta ta jniques ” xie , ja' svinajeb ti yu'un ja' chlaj sc'oplal li c'usitic pasbil ti xu' chnique . Ja' xa chcom o li c'usi mu sna' xlaje .
58012028	Ja' yu'un , vu'utic ti sc'oplal te ta jpastic mantal ti bu mu sna' xlaje , tsc'an ac'o jtojbetic ta vocol li Diose . Yutsiluc co'ntontic ac'o jpastic c'usi tsc'an , yu'un jech lec chil li Diose . Ac'o quich'tic lec ta muc' ta scotol co'ntontic .
58012029	Yu'un li Dios cu'untique ja' jech chac c'u cha'al c'oc' ti xu' yu'un chchic'vane .
58013001	Jechuc me avo'nton chac'an abaic o ta sventa ti co'ol ach'unojique .
58013002	Mu me xch'ay ta avo'ntonic ti tsc'an cha'ic'van ochel ta anaique . Yu'un oy boch'o jech la spasic , jech oy bu yaj'almantal Dios laj yiq'uic ochel ta snaic , pero muc sna'ic .
58013003	Mu me xch'ay ta avo'ntonic li boch'o ochemic ta chuquele . Tsc'an ti co'oluc ochemoxuc ta chuquel chava'ay achi'uquique . Jech noxtoc oyuc me ta avo'ntonic li boch'otic chich'ic uts'intaele . Tsc'an ti vo'ocoxuc ta abec'talic chc'ot chava'yic ec li uts'intaele .
58013004	Ich'ic me ta muc' acotolic li nupinele . Mu me xasoquesic ta sventa mulivajel li nupinele . Yu'un li boch'o chmulivajic , ti tsc'opan sbaique ta ono'ox xich'ic chapanbel smulic yu'un Dios .
58013005	Mu me xbat avo'ntonic yu'un taq'uin . Cuxetuc no'ox avo'ntonic ti c'u yepal oy avu'unique . Yu'un jech yaloj li Diose : “ Mu'yuc chaquictaot , mu'yuc chajcomtsanot ” , xi .
58013006	Jech ta sjunul co'ntontic xu' jech jamal chcaltic : “ Ja' Jcoltavanej cu'un li Cajvale , jech mu'yuc chixi' . ¿ C'usi xu' yu'un chispasbicun li cristianoetique ? ” , xu' xijchi .
58013007	Na'ic me li boch'otic sventainojoxuc ti laj yalboxuc sc'op Diose . Q'uelo avilic c'usi lec la staic ta sventa li c'usi lec la spasique . Ja' chanbeic c'u x'elan li xch'unojel yo'ntonique .
58013008	Li Jesucristoe mu sna' xjel o . Ja'o volje , ja'o li' ta ora ; ja'o c'alal ta sbatel osil .
58013009	Mu me xalajic ta lo'lael yu'un li c'usitic chaq'uic ta ch'unel ti mu'yuc bu ca'yojtic oe . Ja' no'ox junuc avo'nton ch'unic ti slequil no'ox yo'nton chiscoltautic li Cajvaltique . Ma'uc to te ta jtatic o coltael me ta jch'untic li mantaletic ta sventa ve'liletique . Li boch'otic jech chch'unique , me jutuc mu'yuc c'usi tstaic o .
58013010	Li vu'utique oy xa jun scajleb matanal cu'untic . Li boch'otic te ch-abtejic ta ch'ulna pasbil ta nucule , mu xu' tslajesic li c'usi te oy ta scajleb matanal cu'untique .
58013011	Li banquilal palee laj yich' ochel ta bats'i lequil ch'ul cuarto li xch'ich'al c'usi la smilic sventa xch'ayubil mulile . Yan li sbec'tale ta pat lum to bat xchiq'uic .
58013012	Ja' no'ox jech ec li Jesuse , c'alal la xch'aybe smul ta xch'ich'al li steclumale , ta pat lum to ay yich' milel .
58013013	Ja' yu'un ja' te xijbat . Ja' bat jtatic li Jesús te ta pat lume . Jcuchtic ec li vocol laj yich'e .
58013014	Yu'un li' ta banamile mu'yuc bu ta jtatic junuc lum ti xu' te chijnaquiutic o sbatel osile . Ja' yu'un ja' jsa'tic batel li lum ti ca'yojbetic sc'oplal ta to jtatique .
58013015	Jech tsc'an scotol c'ac'al ac'o calbetic slequilal Dios ta sventa li Jesucristoe . Ja'uc smoton Dios chc'ot cu'untic ti chquich'tic ta muq'ue , ti chloc' ta quetic ti ja' Cajvaltique .
58013016	Mu me xch'ay ta avo'ntonic spasel li c'usitic leque , xchi'uc ti tsc'an chacoltavanique . Yu'un ja' li matanal toj lec chil Diose .
58013017	Ch'unbeic me c'usi chayalboxuc li boch'otic sventainojoxuque ; ich'ic me ta muc' . Yu'un ja' ta xchabioxuc , yu'un tsna'ic ti ta ono'ox xc'ot yalic ta stojol Dios ti c'u x'elan ch-abtejique . Me chavich'ic ta muq'ue , xcuxet no'ox yo'nton ch-abtejic ; mu'yuc bu chlo'ilaj yo'nton avu'unic . Yu'un mu'yuc c'usi chataic ec me jech chapasique .
58013018	C'opanic Dios ta jtojolcutic . Ta jna'cutic lec ti mu'yuc c'usi chopol jpasojcutique , xchi'uc ti jech co'ntoncutic o ta jc'ancutic lec tuc' chbat cu'uncutic scotole .
58013019	Tsots ta jc'anboxuc vocol ti ja' ac'o ac'anbeic Dios ti xu'uc chtal jq'ueloxuc ta ora no'oxe .
58013020	Li Dios ti chac' jun o'ntonale , ti la xcha'cuxes loq'uel ta smuquinal li Cajvaltic Jesucristoe , ja' li Banquilal Jchabichij cu'untique , ti ja' ta sventa xch'ich'al laj yac' c'otuc o ta pasel sbatel osil li c'usi chapanbil yu'une ,
58013021	ac'o yac'boxuc scotol c'usitic lec , yu'un jech xu' avu'un chapasic li c'usitic tsc'ane . Chac' vu'uc avu'unic ta sventa Jesucristo li c'usitic lec chile . Jech ac'o ich'atuc ta muc' sbatel osil . Jechuc .
58013022	Ta jc'anboxuc vocol , quermanotac , ti ac'o avich'ic ta muc' li tojobtasel la jts'ibaboxuc tal li'i , yu'un jutuc no'ox laj calboxuc tal .
58013023	Chacalboxuc ti iloc' xa ta chuquel li quermanotic Timoteoe . Me ivul tal ta ora li'i , ta jchi'in tal ti c'alal chtal jq'ueloxuque .
58013024	Chabanuc xavalbeic scotol li boch'otic sventainojoxuque xchi'uc scotol li boch'otic voc'bilic xa yu'un Diose . Chabanuc la xayalboxuc tal ec li jch'unolajeletic li' ta Italia banamile .
58013025	Ac'o xc'uxubinoxuc o acotolic li Diose .
59001001	Vu'un Santiagoun , , vu'un yajtunelun Dios xchi'uc li Cajvaltic Jesucristoe . Chabanuc chacalboxuc tal vo'oxuc li lajcha'chop sts'unubaloxuc Israel ti butic puquemoxuc batel ta yantic banamile .
59001002	Quermanotac , cuxetuc no'ox avo'ntonic c'alal me chtal ep ta chop preva ta atojolique ,
59001003	yu'un xana'ic me ta xich' q'uelel xch'unojel avo'ntonic ta sventa li prevae , ta x'ayin lec smuc'ul avo'ntonic ta sts'iquel li vocoletique .
59001004	Me oy smuc'ul avo'ntonique , tsc'an lec chbat yabtelal noxtoc , jech lec ts'acal chbat avu'unic ; mu'yuc xa c'usi yan sc'an avu'unic .
59001005	Me oy boch'o mu'yuc sbijil avu'unique , c'anbeic li Diose ; ja' chayac'boxuc . Yu'un li stuque yutsil yo'nton ta xac' ; mu sna' x'ech' yo'nton ta c'anbel .
59001006	Pero tsc'an oy xch'unojel avo'ntonic ti c'alal chac'anique ; tsc'an mu chibuc avo'ntonic . Yu'un li boch'o chib yo'nton tsc'ane , ja' jech chac c'u cha'al nab ti chich' yuq'uilanel ta jujujot yu'un iq'ue .
59001007	Li boch'o jech yo'nton le'e , mu me snop ti oy c'usi ch-ac'bat yu'un Cajvaltique .
59001008	Yu'un tsjelilan li c'usi tsnope ; mu junuc no'ox li be tstam batele , yu'un xtal xbat no'ox li yo'ntone .
59001009	Li jch'unolajel ti toj abul sbae , cuxetuc no'ox yo'nton ta sventa ti oy xa c'usi toj lec staoje .
59001010	Li jc'uleje biq'uit ac'o yac' sba , yu'un li sc'ulejale ja' jech chac c'u cha'al xnich ts'i'lal ti mu xjalije .
59001011	C'alal ta xloc' c'ac'ale , c'alal tsots ta xc'uxube , ta xtaquij li ts'i'lale . Li xniche ta xlilij yalel jech ta xch'ay o li st'ujumale . Ja' no'ox jech ec li jc'uleje , c'alal yochel sa'el sc'ulejale , te ta xch'ay o batel xchi'uc .
59001012	Xcuxet no'ox yo'nton li boch'o ta xcuch yu'un li preva chtal ta stojole , yu'un me lec iloc' yu'une , ta xich' scorona sventa chcuxi ; yu'un yaloj ono'ox Dios ta xac'be li boch'o sc'anojic Diose .
59001013	Li boch'o tsujat ta spasel c'usi chopole , mu me snop ti ja' tsujat yu'un li Diose . Yu'un li Diose mu sujat ta spasel c'usi chopol li stuque , jech mu xisujutic ta spasel c'usi chopol noxtoc .
59001014	Li jujunutique scoj yu'un jech co'nton ta jpastic li c'usi chopole , jech chijyic'utic , chislo'lautic .
59001015	Yu'un c'alal chcac'tic ayinuc li xpich'etel co'ntontique , ta xlic voc'uc li mulile . C'alal me laj xa xchanbe yipale , chac' lajel .
59001016	Quermanotac , vo'oxuc ti lec jc'anojoxuque , mu me xalo'la abaic .
59001017	Scotol li c'usi leque xchi'uc li c'usitic lec tuc' chij'ac'bate ja' te ta xlic tal ta vinajel . Ja' chistacbutic tal li Jtotic Dios ti la spas li c'usitic chac' xojobale . Li Diose ja' jech oy o ; mu sna' sjelilan c'usi chijyac'butic .
59001018	Ta sventa ti jech la sc'an stuc li Diose , jech laj yac' cha'voc'cutic ta sventa li sc'op ti ja' melele , jech vu'utic sliqueb lijc'ot yu'un scotol li c'usitic spasoje .
59001019	Quermanotac , vo'oxuc ti lec jc'anojoxuque , a'yo lec ava'yic li c'usi cha'albatique . Mu xac'opojic ta anil ; mu xa'ilinic ta anil .
59001020	Yu'un li boch'o ta x'iline , mu xa ja'uc tspas li c'usi lec chil Diose .
59001021	Ja' yu'un li vo'oxuque , comtsanic scotol li c'usitic mu xtune xchi'uc li c'usitic chopol ti epajem xae . Biq'uit xavac' abaic c'alal chava'yic li sc'op Dios ti ts'unbil xa ta avo'ntonique , yu'un ja' oy stsatsal xu' chacolic yu'un .
59001022	Pasic me li c'usi chava'yic ta sc'op Diose . Mu me ja'uc no'ox chava'yilanic , yu'un jech mu ja'uc no'ox chalo'la abaic .
59001023	Li boch'o ja' no'ox cha'yilan sc'op Diose , me mu spase , ja' jech chac c'u cha'al jun vinic ti ta sq'uel sat ta nene .
59001024	Ac'o me laj yil c'u x'elan li sate , pero ich'ay ta yo'nton ; lec no'ox cha'ay sba ti c'alal chanov batele .
59001025	Yan li boch'o mu xch'ay ta yo'nton c'usi cha'ye , ti ja' te oy o ta yo'nton li lequil mantal ti ja' chac' colcutique , xchi'uc ti chch'un o li c'usi chale , xcuxet no'ox yo'nton yu'un li c'usi ta spase .
59001026	Me oy boch'o chal ti lec xch'unoje , pero me mu sna' spajesel yee , ja' no'ox ta slo'la sba . Mu'yuc stu chc'ot li c'usi xch'unoje .
59001027	Me ta melel lec xch'unoje , mu'yuc c'usi chopol tspas ta stojol li Jtotic Diose . Ja' no'ox jech tspas chac li'i : Ta sq'uel me'on ololetic xchi'uc me'on antsetic ti c'alal oy svocolique , xchi'uc mu soques sba ta sventa li c'usitic chopol li' ta banamile .
59002001	Quermanotac , vo'oxuc ti ach'unojic li Cajvaltic Jesucristo ti toj ech'em slequilale , mu me xat'ujic li boch'o lec chavilique .
59002002	Jech chac c'u cha'al me oy ch-och chib viniquetic c'alal ja'o tsoboloxuque : Li june ven lec sc'u' spoc' slapoj , xchi'uc oy lec yixtolal sc'ob pasbil ta c'anal taq'uin ; li yane bats'i me'on , solel mu'yuc lec sc'u' spoc' . Me jech chavalbeic li boch'o lequic sc'u' spoq'ue : “ La' chotlan li' ta lequil chotlebale ” , me xavutique ; yan li me'one jech chavalbeic : “ Vo'ote te no'ox va'lan , me mo'oje chotlan ta lumtic ” , xavutic ,
59002003	
59002004	¿ me mu atuquicuc no'ox chasoques abaic ti jech chapasique ? ¿ Me mu yu'unuc chopol c'usi chanopic ti jech chat'ujic boch'o chavich'ic ta muq'ue ?
59002005	Quermanotac , vo'oxuc ti lec jc'anojoxuque , a'yo lec ava'yic . Li Diose ja' la st'uj li boch'otic me'on li' ta banamile , yu'un jech jc'ulej chc'otic ta sventa xch'unojel yo'ntonic , xchi'uc jech chich'ic c'usi yaloj Dios chac'be li boch'otic sc'anojic Diose .
59002006	Yan li vo'oxuque ja' chabajic li me'onetique . ¿ Me mu ja'uc jc'ulejetic ti chayuts'intaoxuc , xchi'uc ti chayic'oxuc batel ta stojol jchapanvanejetique ?
59002007	¿ Me mu ja'uc noxtoc ti ta xchopolc'optabeic xch'ul bi li Boch'o avich'ojic ta muq'ue ?
59002008	Me ta melel chach'unbeic li smantaltac Dios ti ts'ibabil jech chac li'i : “ C'ano me achi'il jech chac c'u cha'al c'ux ta avo'nton abec'tal atuc ” , xie , ta melel lec c'usi chapasic .
59002009	Yan me chat'ujic no'ox boch'otic lec chavilique , chata amulic , jbajmantaloxuc chac'otic , yu'un mu xach'unbeic li smantaltac Diose .
59002010	Yu'un li boch'o xch'unojbe scotol smantaltac Diose , pero me oy bu ta sbaj junuque , sbajoj chc'ot scotol .
59002011	Yu'un li Boch'o laj yal : “ Mu me xamulivaj ” xie , ja' laj yal noxtoc ti : “ Mu me xamilvan ” xie . Ja' yu'un li boch'o mu'yuc ta xmulivaje , pero me ja' imilvane , jbajmantal xa ic'ot o .
59002012	Ja' yu'un tsc'an lec c'usi chavalic ; tsc'an lec c'usi chapasic ta stojol li Diose , yu'un ja' chixchapanutic ta sventa li mantal ti laj yac' colem lijc'ote .
59002013	Yu'un li boch'o mu'yuc c'ux ta yo'nton xchi'ile , jech mu'yuc c'ux ta o'ntonal ec ti c'alal ta xchapanate . Yan li boch'o c'ux ta yo'nton xchi'ile , ja' jech c'ux ta o'ntonal ec ti c'alal yorail ta xchapanate .
59002014	Quermanotac , ¿ c'usi chtun o li boch'o chal lec xch'unoj ti me mu'yuc chvinaj ta yabtele ? ¿ Me xu' chcol yu'un ti c'u x'elan xch'unoj cha'ye ?
59002015	Jech chac c'u cha'al me oy jch'unolajel , me vinic me ants , ti mu'yuc sc'u' spoc' xchi'uc ti mu'yuc sve'el jujun c'ac'ale ,
59002016	me jech chavalbeic : “ Junuc avo'nton batan ; mu me xalaj ta sic , xchi'uc te bu chata batel ave'el ” , me xavutique , pero me mu'yuc chavac'beic jutuc li c'usi ta xtun yu'une , ¿ c'usi bal o ti jech chavalbeique ?
59002017	Yu'un me ja' no'ox chcaltic oy xch'unojel co'ntontic , me mu'yuc yabtelale , mu'yuc stu ; chamen chc'ot o .
59002018	Pero me oy boch'o jech chale : “ Vo'ote tsots sc'oplal chava'ay ti lec c'usitic chapase . Yan li vu'une xu' no'ox chca'ay ti oy lec xch'unojel co'ntone ” , me xie , jech ta jac'be : “ ¿ C'uxi chquil me ta melel oy xch'unojel avo'nton me mu'yuc chapasbe yabtelale ? Vu'une chavil ti oy xch'unojel co'ntone , yu'un ta jpasbe yabtelal ” , chcut .
59002019	Li vo'ote xu' no'ox chava'ay ti ach'unoj jun no'ox Dios oye ; lec ti jech ach'unoje . Pero ja' jech xch'unojic ec li pucujetique , ja' yu'un oy xi'el cha'yic .
59002020	Bol cristiano , tsc'an chana' lec : Li boch'o chal oy xch'unojel yo'nton ti me mu'yuc tspasbe yabtelale , mu'yuc c'usi stu o .
59002021	Li jmoltotic Abraham ta vo'onee , lec i'ilat yu'un Dios ta sventa li c'usi la spase ; ja' ti ta ox xac' ta milbil matanal li xnich'one , ja' li Isaaque .
59002022	Q'uelo lec avil . Li xch'unojel yo'ntone ivinaj ta sventa yabtel . Ta sventa li yabtelal xch'unojel yo'ntone , lec ts'acal ic'ot o .
59002023	Ja' ic'ot o ti jech ts'ibabil ta sc'op Diose : “ Li Abrahame lec i'ilat yu'un Dios ta sventa xch'unojel yo'nton ” , xi . Ja' yu'un li Abrahame lec laj yil sbaic xchi'uc Dios , xi sc'oplal .
59002024	Laj xa ava'yic ti lec chijyilutic Dios ta sventa c'usi ta jpastique ; ma'uc no'ox stuc li xch'unojel co'ntontic tsc'ane .
59002025	Jech noxtoc li jmulavil ants Rahabe , lec i'ilat yu'un Dios ta sventa ti laj yic' ochel ta sna li chib viniquetique , xchi'uc ta yan be xa laj yac' suticuc batel .
59002026	Jech chac c'u cha'al li jbec'taltique , me mu'yuc jch'uleltique , chamen chcom . Ja' no'ox jech ec li xch'unojel co'ntontic me mu'yuc yabtelale , chamen chcom noxtoc .
59003001	Quermanotac , mu me epuc xa'ochic ta jchanubtasvanej . Na'ic me vu'uncutic ti ochemuncutic ta jchanubtasvaneje tsots chquich'cutic ich'bel jc'opcutic .
59003002	Yu'un jcotoltic ep bu ta jta jmultic . Me oy boch'o mu sta smul ta sventa c'usi chale , ja' xa tuq'uil vinic . Xu' xa yu'un tspas ta mantal scotol li sbec'tale .
59003003	Jech chac c'u cha'al c'alal chcac'betic sfreno li ca' sventa ac'o xch'un mantale , c'un xa ta pasel ta mantal scotlijil .
59003004	Q'uelo lec avilic noxtoc li barcoe : Ac'o me toj ven muc' , ac'o me ven tsots ta xnet'at yu'un li iq'ue , pero ta juteb no'ox stijubil xu' chic' batel buyuc no'ox tsc'an li boch'o ta stije .
59003005	Ja' no'ox jech ec li quetique biq'uit no'ox ta scotol li jbec'taltique , pero toj muc' , toj ech'em c'usi xu' chal . Jech noxtoc ac'o me juteb no'ox chlic li c'oq'ue , pero xu' yu'un chchic' epal toyolaltic .
59003006	Ja' no'ox jech ec li quetique xco'laj xchi'uc c'oc' c'otem ; ja' mero yavil li c'usi chopole . Ja' no'ox juteb ac'bil ta jbec'taltic ti ja' jsoquesvanej ta scotol jbec'taltique . Li sc'ac'ale ja' te liquem tal ta c'atinbac . Te chixchiq'uilanutic o ti jayib c'ac'al cuxulutique .
59003007	Scotol li chonbolometic ta banamile , xchi'uc li mutetique , xchi'uc li quiletel chonetique , xchi'uc scotol li xchanul nabe xu' chich' pasel ta mantal . Yu'un ep xa boch'otic jech spasojic .
59003008	Pero li cristianoe mu xu' yu'un tspas ta mantal li yee . Ja' mulil ti mu xpaje , yu'un nojem ta veneno jech chac c'u cha'al jti'val chon .
59003009	Yu'un ta quetic ta xcalbetic slequilal li Diose , ja' li Jtotique ; xchi'uc ta quetic ta jchopolc'optatic noxtoc li cristianoetic ti ja' sloc'obal Diose .
59003010	Ta jch'oj no'ox quetic ta xloc' c'usitic lec xchi'uc c'usitic chopol . Quermanotac , mu lecuc ti jech chc'ot ta pasel cu'untique .
59003011	Nopo ava'yic . Ta jch'oj nio'e ¿ me xu' ta xloc' chi'il vo' xchi'uc ch'ail vo' ?
59003012	Jech noxtoc ¿ me xu' ta xac' sat oliva ta te'el igo ? xchi'uc ¿ me xu' ta xac' sat igo ta ts'usub ? Jech noxtoc mu xu' chloc' chi'il vo' xchi'uc lequil vo' ta jch'oj nio' .
59003013	Me oy boch'o avu'unic ti lec bij , ti oy lec c'usi sna' cha'ye , ac'o yac' ta ilel ta sventa stalel xchi'uc ta sventa c'usi lec tspas . Biq'uit ac'o yac' sba ta sventa li c'usi xu' yu'un ta sventa sbijile .
59003014	Yan me ta scoj yit'ixal yo'nton , me ta scoj no'ox xchopolil yo'nton , xchi'uc me ta scoj yu'un tsc'an tstsalvane , mu me snop ti lec bije ; xchi'uc mu me snop ti xch'unoj li c'usi melele .
59003015	Yu'un ma'uc jech li bijilil chlic tal ta stojol Diose . Le'e ja' sventa no'ox banamil , stalel no'ox cristiano ; ja' sventa pucuj .
59003016	Yu'un me ja' no'ox yit'ixal co'ntontic , me ja' no'ox oy ta co'ntontic tsalbaile , te jinil-vuc'ulutic o , te chlic o ep c'usitic chopol .
59003017	Yan li jbijiltic chlic tal ta stojol Diose , lec scotol c'usitic ta jpastic yu'un . Jech noxtoc mu jliquestic c'op , oy ta co'nton jchi'iltic , oy slequil co'ntontic ; chijc'uxubinvanutic , muc t'ujbiluc no'ox boch'o chquich'tic ta muc' , xchi'uc muc ja'uc no'ox ta jmactic satil .
59003018	Li boch'otic chac' persa ch-abtejic ta sventa ac'o mu'yucuc c'ope , jun yo'nton sc'ajbe sat li yabtelique , ja' li c'usi tuq'ue .
59004001	Li sliqueb c'op , li sliqueb utbail avu'unique ¿ me mu ja'uc ta scoj ti mu xapajes abaic ta sc'upinel li c'usi chac'anique ? ¿ Me mu ja'uc chastsaloxuc li xpich'etel avo'ntonique ?
59004002	Bats'i juteb avo'ntonic yu'un , pero mu xataic . Jech chlic milvanan achi'uquic , chlic acontrain abaic , chlic ati'-o'nta abaic , chlic asa'ic c'op , pero mu xataic o li c'usi chac'anique . Mu xataic ta scoj ti mu xac'anbeic li Diose .
59004003	Ac'o me chac'anbeic li Diose , pero mu xataic , yu'un chopol c'usi oy ta avo'ntonic . Ja' no'ox chac'an chalajesic o ta spasel li c'usi tsc'an avo'ntonique .
59004004	¡ Jmulaviloxuc ta stojol Dios ! ¿ Me mu xana'ic ti yajcontra Dios chijc'ot me ja' ta jc'antic c'usi sventa banamile ? Li boch'o ja' lec chil sba xchi'uc li c'usitic sventa banamile , ja' yajcontra Dios chc'ot .
59004005	Mu me xanopic ti mu'yuc stu ti jech ts'ibabil ta sc'op Diose : “ Li Diose laj yac' ta co'ntontic ti tsc'an stuc no'ox ac'o quich'tic ta muq'ue ” , xi ts'ibabil .
59004006	Pero li Diose slequil no'ox yo'nton chixc'uxubinutic , ja' yu'un jech ts'ibabil : “ Li Diose tscontrain li jtoybaetique ; yan li boch'o biq'uit chac' sbaique ja' ta xc'uxubin ” , xi .
59004007	Ja' yu'un ac'o abaic ta sc'ob li Diose . Ja' contrainic li pucuje , jech chjatov loq'uel ta atojolic .
59004008	Nopajanic ta stojol li Diose , jech chnopaj ta atojolic ec . Comtsanic c'usitic chopol chapasic vo'oxuc jpasmuliletic . Lecubtaso avo'ntonic vo'oxuc ti cha'jot bu avac'oj avo'ntonique .
59004009	Ato avo'ntonic , oc'tao abaic . Li tse'ej chapasique ac'o c'atajuc ta avoq'uelic . Li xcuxetel avo'ntonique ac'o c'atajuc ta yatel avo'ntonic .
59004010	Ja' lec biq'uit xavac' abaic ta stojol li Cajvaltique , jech lec muc' chac'otic yu'un .
59004011	Quermanotac , mu me xachopolc'opta abaic . Li boch'o ta xchopolc'opta xchi'ile , me mu'yuc stu chile , ja' xa ta xchopolc'opta o c'usi chal li mantaletique . Ja' xa mu'yuc stu chc'ot yu'un li mantaletique . Me jech vo'ot mu'yuc stu avu'un li mantale , mu xa vo'ocot chach'un li mantale ; vo'ot xa jchapanvanejot chac'ot yu'un .
59004012	Pero jun no'ox Boch'o laj yac' li mantale , xchi'uc ja' Jchapanvanej noxtoc . Ja' xu' yu'un chiscoltautic , xchi'uc ja' xu' yu'un chijyulesutic . Li vo'ote ¿ c'usi avabtel ti chaval c'u x'elan li achi'ile ?
59004013	Li' ta orae a'yo me ava'yic vo'oxuc ti jech chavalique : “ Tana , o me oc'ome , batic ta junuc lum . Te jalijcutic junuc jabil , te manulajcutic ; te bolomajcutic , jech ta jtatic ep taq'uin ” , xachiic .
59004014	Pero mu xana'ic me cuxuloxuc ta yoc'omal . Yu'un ja' jechoxuc jech chac c'u cha'al lumal toc ti ta anil no'ox ta xtale , xchi'uc ti ta anil no'ox ta sacch'ay batele .
59004015	Li c'usi tsc'an chavalique ja' jech chac li'i : “ Me jech to tsc'an Cajvaltic cuxulutique , xu' ta jpastic jech ” , chianic no'ox .
59004016	Pero li vo'oxuque ta atoyobbailic no'ox li c'usi chavalique . Scotol li toybaile ja' chopol .
59004017	Li boch'o sna' c'usi lec ta pasel , me mu spase , ja' mulil .
59005001	A'yo ava'yic , vo'oxuc jc'ulejetic , oc'anic , xchi'uc avananic ta sventa ti tsots avocolic ta xtale .
59005002	Li ac'ulejalique c'a'emic xa ; li ac'u' apoq'uique lajemic xa ta chil .
59005003	Li c'anal taq'uin , li saquil taq'uin avu'unique solel pimubenic xa xcux . Li xcuxe ja' svinajeb ta aventaic ti mu'yuc stue . Ja' chaslajesoxuc jech chac c'u cha'al c'oc' . Altic ep atsoboj ac'ulejalic , yu'un slajebal xa c'ac'al .
59005004	A'yo ava'yic , li scomelal stojol aviniquic ta c'aoj ti muc ts'acaluc laj atojic batele , sbats'ilic avanel . Li yavanelic jc'aojetique ic'ot ta stojol Cajvaltic ti ech'em svu'ele .
59005005	Ti c'alal cuxuloxuc li' ta banamile , ja' no'ox laj avac' abaic ta sc'upinel li c'usitic tsc'an avo'ntonique ; toj jun no'ox avo'ntonic chava'yic . Ja' no'ox laj ajubes abaic jech chac c'u cha'al vacax ti ja' no'ox tsmala sta yorail chich' milele .
59005006	Laj atic'beic smul , xchi'uc laj avaq'uic ta milel li boch'otic mu'yuc smulique . Li stuquique mu'yuc c'usi laj yalic .
59005007	Ja' yu'un quermanotac , ts'iquic me , oyuc me smuc'ul avo'ntonic o c'alal to chtal li Cajvaltique . Q'uelavilic c'u x'elan li boch'o ta x'abteje , jun yo'nton ta smala chloc' li c'usi ta sts'un li' ta banamile . Jun yo'nton ta smala c'usi ora chyal li vo'e .
59005008	Ja'uc me jechoxuc ec li vo'oxuque , oyuc me smuc'ul avo'ntonic , junuc avo'ntonic , yu'un jutuc xa sc'an xcha'sut tal li Cajvaltique .
59005009	Quermanotac , mu me xatic'be aba amulic , yu'un jech mu xavich'ic chapanbel amulic . Yu'un li Jchapanvaneje va'al xa tal ta ti'na .
59005010	Quermanotac , chanic me jech chac c'u cha'al laj yich'ic vocol , xchi'uc jech chac c'u cha'al its'ic yu'unic vocol li j'alc'opetic ti ic'opojic ta sventa Cajvaltique .
59005011	Q'uelo avilic , toj lec sc'oplal ta xcalbetic li boch'o lec icuch yu'unic vocole . Li vo'oxuque ava'yojic c'u x'elan icuch yu'un vocol li Jobe , xchi'uc xana'ic noxtoc ti c'u x'elan laj yich' c'uxubinel ta ts'acal yu'un Cajvaltique . Yu'un li Cajvaltique oy slequil yo'nton , ja' stalel Jc'uxubinvanej o .
59005012	Quermanotac , li c'usi tsots sc'oplal chacalboxuque , mu me xava'an ta testigo avu'unic li vinajel xchi'uc banamile , xchi'uc mu me c'usi yan xava'anic ta testigo . Me oy c'usi chavalique , “ Xu' ” , me xachiique , ac'o xu'uc o . “ Mu xu' ” , me xachiique , ac'o jechuc o ; yu'un jech mu xata amulic ta stojol li Diose .
59005013	Me oy boch'o chich' vocol avu'unique , ac'o sc'opan Dios . Me oy boch'o xcuxet yo'ntone , ac'o sq'uejintabe slequilal Dios .
59005014	Me oy boch'o ip cha'ay avu'unique , ac'o yic' tal li jcholc'opetique , ac'o c'opanbatuc Dios ta stojol , xchi'uc ac'o jaxbatuc aceite ta sbi li Cajvaltique .
59005015	Me oy xch'unojel yo'nton ta sc'opan Diose , ta xcol li jchamele , yu'un ja' ta stsatsubtasat yu'un li Cajvaltique . Me oy smul li boch'o icole , ta spasbat perdón noxtoc .
59005016	Ja' yu'un jamal xavalbe abaic li amulique , talbat xac'opanbe abaic Dios ta atojolic , yu'un jech chacolic . C'alal tsc'opan Dios boch'o tuc' yo'ntone , oy lec stsatsal li sc'ope .
59005017	Li j'alc'op Elías ti co'ol cristianoutic jchi'uctique , oy stsatsal li sc'op c'alal la sc'anbe Dios ti mu me xac' vo'e , jech muc xac' vo' o'lol xchanibal jabil li' ta banamil .
59005018	Ts'acal lic sc'opan Dios yan velta , jech ital vo' ta vinajel , laj yac' sat li ts'unubaltic li' ta banamile .
59005019	Quermanotac , me oy boch'o ta xch'ay ta bee ti ta scomtsan xch'unel li c'usi melele , li boch'o ta xbat yic' sutel tale ,
59005020	na'ic me ti ja' ta sventa ay yic' sutel tal , laj yac'be scomtsan chopol be stamoj ti jech ta xcol ta sventa lajele , xchi'uc ti jech ich'ay epal mulil ta sventae .
60001001	Vu'un Pedroun , yajtacbolalun li Jesucristoe , chabanuc chacalboxuc tal , vo'oxuc ti te puquemoxuc batel ta Ponto , ta Galacia , ta Capadocia , ta Asia , xchi'uc ta Bitinia banamile .
60001002	Vo'oxuc ti t'ujbiloxuc ono'ox yu'un Dios Totil ta sventa ti jech ono'ox snopoje , xchi'uc ta sventa ti laj xa slecubtasoxuc li Ch'ul Espiritue , yu'un jech ac'o ach'unic , ac'o avich'ic lecubtasel ta sventa xch'ich'al li Cajvaltic Jesucristoe . Ac'o ataic ep c'uxubinel xchi'uc ac'o ataic o jun avo'ntonic .
60001003	Coliyalbutic li Diose , ja' li Stot Cajvaltic Jesucristoe , yu'un toj ep la xc'uxubinutic , laj yac' cha'voc'cutic ta ach' ta sventa ti la xcha'cuxes ta smuquinal li Cajvaltic Jesucristoe . Jech la jta spatubil co'ntontic ti mu xlaj sc'oplale .
60001004	Jech ta xquich'tic li c'usi sc'oplal ja' cu'untic ti chapanbil yu'un Dios te ta vinajel ti mu sna' xc'a'e , ti mu sna' soque , xchi'uc ti mu sna' xlaje .
60001005	Ta sventa xch'unojel avo'ntonic ta stojol Dios , jech ta xchabioxuc ta svu'el yu'un jech xu' chataic li coltael xchapanoje ; ja' to chayac'boxuc avilic ta slajebal c'ac'al .
60001006	Ja' yu'un li vo'oxuque cuxetuc no'ox avo'ntonic , ac'o me ep ta chop preva chtal ta atojolic me jech chc'ot ta pasele , pero mu'yuc jal chavich'ic .
60001007	Yu'un ja' sventa chich' q'uelel me oy xch'unojel avo'ntonic . Yu'un li xch'unojel co'ntontique toj lec . Ja' mu sta jech li c'anal taq'uin chich' q'uelel ta c'oq'ue , yu'un sna' xlaj . Yan li xch'unojel avo'ntonic chich' q'uelele , jun yutsil , lec ac'oplalic yu'un ; ich'biloxuc ta muc' c'alal chtal li Cajvaltic Jesucristoe .
60001008	Li vo'oxuque ac'anojic xa li Cajvaltic Jesucristoe , ac'o me mu'yuc to avilojic . Li' ta orae ach'unojic xa , pero mu'yuc to chavilic . Ja' yu'un toj xcuxet no'ox avo'ntonic , toj yan sba yutsil chava'yic , mu xa xana' c'usi chavalic .
60001009	Jech chavich'ic li c'usi sc'oplal chataic ta sventa xch'unojel avo'ntonique , ja' ti chacolic sbatel osile .
60001010	Li j'alc'opetic ta vo'onee tsc'an tsna'ic ec , la sjac'beic lec sc'oplal li coltael ti laj yalic comel ti ta amotonic chavich'ique .
60001011	La sjaq'uic lec c'u x'elan , c'usi ora chc'ot ta pasel chich' vocol li Cristo ti i'ac'bat yalbeic sc'oplal yu'un li Espíritu yu'un Cristo te oy ta stojolique , xchi'uc c'u x'elan li slequilal tsta ta ts'acale .
60001012	Li Diose laj yac'be sna'ic ti mu ja'uc ta sventa stuquic li c'usi laj yalique , ti ja' ta aventaic vo'oxuque . Ja' ti laj xa avich'ic albel yu'un li boch'otic ja' yabtel chcholic li Lequil A'yej ta sventa svu'el Ch'ul Espíritu tacbil tal ta vinajele . Li j'almantaletique toj chac ox sq'uel ya'yic ec ti jech chc'ot ta pasele .
60001013	Ja' yu'un bijanic me , nopic lec li c'usi chapasique . Junuc avo'nton malaic li c'usi sc'oplal chayac'boxuc ta slequil yo'nton Dios c'alal ta xcha'tal li Cajvaltic Jesucristoe .
60001014	Ja' tsc'an jechoxuc jech chac c'u cha'al nich'onil ti lec jch'unej mantale . Mu me xapasic c'usi tsc'an avo'ntonic jech chac c'u cha'al laj apasic ti c'alal mu to'ox xavotquinic Diose .
60001015	Ja' chanbeic stalel li Boch'o laj yic'oxuc ta stojole , yu'un li stuque tuc' yo'nton . Jech tsc'an tuc' scotol c'usi chapasic ec li vo'oxuque .
60001016	Yu'un jech ts'ibabil ta sc'op Dios : “ Tuc'uc me avo'ntonic , yu'un li vu'une tuc' co'nton ” , xi ts'ibabil .
60001017	Li vo'oxuque “ Tati ” me xavutic li Dios ti tuc' chchapan c'u x'elan tspas jun cristianoe , ti mu'yuc tst'uj boch'o chc'uxubine , ich'ic ta muc' ti c'u sjalil chajelovic li' ta banamile .
60001018	Yu'un xana'ic ti smanojoxuc xa loq'uel ta sventa li achopol talelic ti mu'yuc stue , ti ja' la xchanubtasoxuc comel li amoltot ayame'ic ta vo'onee . Xana'ic ti mu ja'uc la stojoxuc o li c'usi sna' xlaje . Muc ta c'anal taq'uinuc , muc ta saquil taq'uinuc la stojoxuc .
60001019	Ja' la smanoxuc o ta xch'ul ch'ich'al li Jesucristoe , yu'un ja' laj yich' milel ta jcojtic jech chac c'u cha'al ch'ium chij laj yich' milel , ti toj leque , ti mu'yuc bu chopole .
60001020	Vo'one ono'ox nopbil c'alal mu'yuc to'ox banamil ti jech chc'ot ta pasele , pero ja' to ic'ot ta pasel ti c'alal po'ot xa slajebal c'ac'ale ; ja' sventa alequilalic li vo'oxuque .
60001021	Ja' ta sventa ti laj ach'unic Diose , yu'un li Diose la xcha'cuxes loq'uel ta smuquinal , xchi'uc laj yac'be slequilal yutsilal . Ja' yu'un li vo'oxuque jun avo'ntonic ach'unojic li Diose xchi'uc apatoj avo'ntonic ta stojol .
60001022	Li vo'oxuque pocbil xa avo'ntonic ta sventa ti ach'unojic xa li sc'op Dios ti ja' melele , yu'un chac'anan abaic ta sventa ti achi'il xa abaic ta voq'uel c'oteme . Jech tsc'an j'ech'el chac'anan abaic o ta scotol avo'ntonic xchi'uc ta scotol atsatsalic .
60001023	Yu'un lacha'voq'uic ta ach' , pero mu xa ja'uc laj avich'beic sts'unubal li atot ame'ic ti sna' xlaje . Ja' xa sventa li sc'op Dios ti cuxul , ti mu sna' xlaj oe .
60001024	Yu'un jech ts'ibabil ta sc'op Dios : “ Scotol li cristianoetique ja' jechic jech chac c'u cha'al ts'i'lal . Li yutsil slequilique ja' jech chac c'u cha'al nichim . Li ts'i'lale ta xtaquij , li nichime ta xbaj yalel .
60001025	Yan li sc'op Cajvaltique mu sna' xlaj o sbatel osil ” , xi .
60002001	Ja' yu'un tsc'an chacomtsanic scotol li c'usitic chopole , li lo'lavaneje , ti chamacbeic sat achi'ilique , li ti'o'ntavaneje , xchi'uc scotol li lo'iltavaneje .
60002002	Ja'uc jechoxuc jech chac c'u cha'al ololetic ti naca to chvoq'uique , ti tsa'ilan xchu'ique . Ja'uc jechoxuc ta sa'ilanbel sve'el avo'ntonic li vo'oxuque , yu'un jech chach'iic ta sventa li sc'op Dios ti ja' melele , jech chacolic .
60002003	Yu'un laj xa avilic ti toj lec yo'nton li Cajvaltique .
60002004	Ja' yu'un nopajanic ta stojol li Cajvaltic ti ja' jech chac c'u cha'al lequil tone , ti ibajat yu'un li cristianoetique , pero ta stojol Diose lec t'ujbil , oy lec stu .
60002005	Ja' jech li vo'oxuque lequil ton c'otemoxuc , chavich'ic latsel muyel yu'un jech chac'otic ta jbej ch'ulna yu'un Dios . Vo'oxuc ch'ul paleoxuc chac'otic , jech ta sventa Jesucristo xu' chavaq'uic lequil matanal sventa sbatel osil ti lec chil Diose .
60002006	Ja' yu'un jech ts'ibabil ta sc'op Dios : “ A'yo ava'yic , ta xcac' jbej lequil ton te ta Sión ; lec t'ujbil , tsots sc'oplal . Ja' ta xcom ta sventa chiquin na . Li boch'o ja' tspat yo'nton ta stojole mu xyal o ta q'uexlal ” , xi ts'ibabil .
60002007	Vo'oxuc li jch'unolajeloxuque ja' sventa alequilalic . Pero ta sventa li boch'otic mu xch'unique , ja' ta xc'ot ta pasel ta stojolic ti jech ts'ibabil ta sc'op Diose : “ Li ton ti la sbajic li jpasnaetique ja' ono'ox icom ta chiquin na ” , xi .
60002008	“ Ja' sventa ac'o sbosi yacanic o ; ja' sventa ac'o yalicuc o ta lum ” , xi .
60002009	Pero li vo'oxuque sts'unubaloxuc xa li boch'o t'ujbil yu'un Diose , bats'i pale xa c'otemoxuc ta stojol Dios , ch'ul muc'ta lum xa c'otemoxuc , yu'uninojoxuc xa li Diose . Yu'un jech ac'o apucbeic batel li c'usitic toj lec la spas Diose , ti laj yic'oxuc loq'uel ta ic'al osile , ti laj yac'oxuc ta sac osil ti toj jun yutsile .
60002010	Ta vo'onee muc to'ox steclumalucoxuc li Diose , pero li' ta orae steclumaloxuc xa . Ta vo'onee mu'yuc to'ox c'uxubinbiloxuc yu'un li Diose , pero li' ta orae laj xa xc'uxubinoxuc .
60002011	Vo'oxuc ti lec jc'anojoxuque , ta jc'anboxuc vocol ta atojolic vo'oxuc ti ja' jechoxuc jech chac c'u cha'al yanlum , ti jxanubaletic no'oxe , ti jelovel no'ox chjelovic li' ta banamile . Mu me xach'unic li c'usi tsc'an abec'talique , yu'un scontra sbaic xchi'uc li c'usi tsc'an co'ntontique .
60002012	Lecuc me c'usi chapasic ta stojol li boch'otic mu'yuc yich'ojic ta muc' Diose . Ac'o me chal ac'oplalic ti chopol c'usi chapasique , pero c'alal chilic ti lec c'usitic chapasique , chalbeic slequilal Dios ti c'alal chtal chapanvanuque .
60002013	Ich'ic me ta muc' ta sventa Cajvaltic li boch'otic oy yabtelic li' ta banamile , jech chac c'u cha'al li muc'ta ajvalile , yu'un ja' tsots yabtel yich'oj .
60002014	Jech noxtoc li yantic ajvaliletique , yu'un ja' tacbilic sventa chac'beic stoj smul li boch'otic chopol c'usi tspasique , xchi'uc ti ac'o yalbeic lec sc'oplal li boch'otic lec c'usi tspasique .
60002015	Yu'un li Diose ja' tsc'an ti lec c'usitic chapasic li vo'oxuque , yu'un jech chmac ye avu'unic li boch'otic bolic ti mu c'usi sna'ique .
60002016	Aq'uic ta ilel ti colemoxuc xae . Ti jech colemoxuque , mu me xanopic ti xu' xa chbat apasic c'usitic chopole . Ja' tsc'an chac'otic ta yajtunel Dios .
60002017	Ich'ic me ta muc' scotol li cristianoetique . C'anic me li boch'o co'ol jch'unojtic Dios jchi'uctique . Ich'ic ta muc' li Diose ; ich'ic ta muc' noxtoc li muc'ta ajvalile .
60002018	Mozoetic , ich'ic me ta muc' ta scotol avo'ntonic li avajvalique . Mu me ja'uc no'ox xavich'ic ta muc' li boch'otic lequique , ti c'ux chaya'yoxuque . Ac'o me simaronic , ich'ic ta muc' noxtoc .
60002019	Yu'un ja' lec chil Dios li boch'o jeche' no'ox ta xich' vocol , ti sna'oj tuc' c'usi tspas ta stojol Diose .
60002020	Yu'un me ta scoj oy c'usi chopol chapasic ti chavich'ic vocole , mu'yuc stu chc'ot li vocol chats'iquique . Pero me ta sventa c'usi lec chapasic ti chavich'ic tsots vocole , me lec tsts'ic avu'unique , toj lec chil li Diose .
60002021	Yu'un ja' jech tsc'an Dios ti laj yic'oxuc ta stojole , yu'un ja' jech laj yich' vocol ta aventaic ec li Cristoe . Ja' laj yac'boxuc avilic c'usi tsc'an chapasic , yu'un jech ac'o ats'aclinic batel .
60002022	Li Cristoe me jutuc mu'yuc smul , me jutuc mu'yuc x'epalc'opoj .
60002023	C'alal laj yich' chopolc'optaele , mu'yuc xchopolc'optavan ec . C'alal ja'o chich' tsots vocole , mu'yuc bu isibtasvan . Ja' no'ox laj yac'be sventain li Dios ti tuc' chchapanvane .
60002024	Ja' stuc la xcuch ta sbec'tal li jmultic c'alal ja'o joc'ol ta cruze , yu'un jech xu' chijchamutic ta sventa li mulile ; ja' chijcuxiutic ta spasel li c'usi tuq'ue . Li Cristoe ep ituch' sbec'tal , yu'un jech vo'oxuc colem lacomic .
60002025	Yu'un li vo'oxuque ja' to'ox jechoxuc jech chac c'u cha'al ch'ayemal chijetic , pero li' ta orae lasutic tal ta stojol li Jchabivaneje . Ja' xa ta xchabioxuc jech chac c'u cha'al jchabichij , ja' xchabioj li acuxlejalique .
60003001	Jech ec li vo'oxuque antsetic , ich'ic me ta muc' li amalalique . Yu'un me oy mu'yuc xch'unojic sc'op Dios li amalalique , c'alal chilic ti lecubenoxuque , xu' ta xlic xch'un ta aventaic . Mu persauc chavalbeic ,
60003002	yu'un chilic ti lec c'usi chapasique xchi'uc ti lec avich'ojic ta muc' Diose .
60003003	Mu me ja'uc ta sventa sba abec'talic ac'o vinajuc li at'ujumalique . Mu me ja'uc ta sventa ti toj yan xa sba c'u x'elan chapas li ajolique , xchi'uc ti chac'ac'umtas abaic ta c'anal taq'uine , xchi'uc ti toj c'upil sba li ac'u' apoq'uique .
60003004	Ja'uc me ta sventa ti lecuben yut avo'ntonique , xchi'uc ti oy smuc'ul avo'ntonique , yu'un ja' mu xlaj sc'oplal . Le'e ja' toj lec chil li Diose .
60003005	Yu'un ja' jech la spasic ec li antsetic ta vo'onee ; ja' st'ujumalic ic'ot ec li slequil yo'ntonique . Ja' no'ox la spat yo'ntonic ta stojol li Diose , jech ivu' yu'unic laj yich'ic ta muc' li smalalique .
60003006	Ja' jech la spas ec li Sarae , la xch'unbe smantal li Abrahame , yu'un la sna' ti ja' totil te ta snae . Ja' jech li vo'oxuque yalaboxuc Sara chac'otic me ja' chapasic li c'usi leque , me mu'yuc c'usi chaxi'ic yu'une .
60003007	Ja' no'ox jech ec li vo'oxuque viniquetic , nopic me c'u x'elan lec jun avo'nton achi'uc li avajnilique . C'ux me xava'yic , ich'ic me ta muc' . Na'ic me ti ja' c'unic li stuquique xchi'uc ti co'ol ic'biloxuc yu'un Dios xu' chavich'ic li cuxlejal ti mu sna' xlaje . Me jech chapasique , mu'yuc macal chc'ot ta be ac'opic ti c'alal chac'opanic Diose .
60003008	Slajeb xa chacalboxuc , co'oluc me avo'nton ta acotolic . C'ux me xava'ay abaic , c'ano me abaic , yu'un jun xa atotic . Oyuc slequil avo'ntonic ; biq'uit me xavac' abaic .
60003009	Mu me chopoluc c'usi xapasbeic ec li boch'o chopol c'usi chaspasboxuque . Mu me xachopolc'optaic ec li boch'o ta xchopolc'optaoxuque . Ja' tsc'an chac'anbeic slequilalic , yu'un jech ac'o staic bendición . Yu'un ic'biloxuc yu'un Dios ti jech ac'o apasique , yu'un jech ac'o avich'ic bendición .
60003010	Yu'un jech chal ta sc'op Dios : “ Li boch'o tsc'an jun yo'nton chcuxie , ti tsc'an xcuxet no'ox yo'nton chjelov li' ta banamile , ac'o spajes ye ta yalel c'usi chopol , xchi'uc ac'o spajes ye ta epalc'op .
60003011	Ac'o svoc' sba ta sventa li c'usi chopole , ja' ac'o spas li c'usi leque . Ac'o sa'ilan li c'usi ja' sventa jun yo'ntone , ja' ac'o spasilan o batel .
60003012	Yu'un li Cajvaltique ja' te oy sat ta stojol li boch'o tuc' c'usi tspasique ; lec stuc'ulanbe sc'op ti c'alal chc'opanate . Yan li boch'o chopol c'usi tspasique ja' chopol ch-ilatic yu'un li Cajvaltique ” , xi ts'ibabil .
60003013	Mu'yuc boch'o chopol c'usi chaspasboxuc me vo'oxuc batem avo'ntonic ta spasel c'usitic leque .
60003014	Me ta scoj lec c'usitic chapasic chavich'ic vocole , cuxetuc no'ox avo'ntonic li vo'oxuque . Mu me xaxi'ic yu'un ; mu me xlo'ilaj avo'ntonic yu'un .
60003015	Ich'ic no'ox ta muc' Cajvaltic Cristo ta avo'ntonic . Chapalucoxuc me scotol c'ac'al c'usi chatac'beic me oy boch'o chasjac'boxuc ta sventa li c'usi apatoj avo'nton chamalaique .
60003016	Pero ta smuc'uluc avo'nton xavalic ; ich'vananic me ta muc' . Mu me xapasic li c'usi xu' chac' slo'il ajol avo'ntonique , yu'un jech chq'uexovic li boch'otic chopol chilic li c'usi lec chapasic ta sventa Cristoe .
60003017	Ja' lec me ta xquich'tic vocol ta sventa c'usi lec ta jpastic me jech tsc'an Diose . Ja' vocol me ta scoj chopol c'usi ta jpastique .
60003018	Yu'un li Cristoe laj ono'ox yich' vocol ec ti c'alal icham ta scoj jmultique . Jun no'ox velta j'ech'el la xch'aybutic o . Li stuque mu'yuc smul , pero laj yich' vocol ta scoj jpasmuliletic , yu'un jech chijyic'utic batel ta stojol Dios . Icham xchi'uc sbec'tal , pero icha'cuxi xchi'uc ach' sbec'tal ta sventa Espíritu .
60003019	Li xch'ulele ay yalbe ya'ay ch'ulelaletic yo' bu chucajtic ti ivu' xa yu'une .
60003020	Ja' li jbajmantaletic ta vo'one ti c'alal cuxul to'ox li Noee , ti imalaatic yu'un Dios ac'o xch'unic c'alal ja'o chich' pasel barcoe . Pero mu'yuc ep boch'o icolic ; ja' no'ox vaxquib icolic ta sventa li vo'e .
60003021	Li vo' le'e ja' senyail li vo' chquich'tique , jech chijcolutic . Li vo' chquich'tique mu ja'uc sventa chispocbutic jbec'taltic . Ja' sventa ti lecuben xa jol co'ntontic ta stojol Dios ta sventa ti icha'cuxi li Jesucristoe .
60003022	Ja' li boch'o imuy batel ta vinajel , ti te xa oy ta sbats'ic'ob Diose , ti ich'bil ta muc' yu'un li j'almantaletic xchi'uc li pucujetic ti tsots svu'elique .
60004001	Ja' yu'un ja'uc me jechoxuc li vo'oxuque , cuchuc me avu'unic ec li vocol jech chac c'u cha'al laj yich' vocol li Cristoe . Yu'un li boch'o laj xa yich' vocol ta sbec'tale itsal xa yu'un o li mulile ,
60004002	jech mu xa ja'uc tspas li c'usi tsc'an sbec'tale . Ja' xa tspas c'usi tsc'an Dios ti jayib to c'ac'al cuxule .
60004003	Ep c'ac'al jech laj apasic jech chac c'u cha'al tspasic li boch'otic mu xich'ic ta muc' Diose ; ja' laj avac' abaic ta spasel li c'usitic chopole , li c'usi tsc'an abec'talique , li yacubele , xchi'uc i'ech' ta bis avu'unic li ve'el uch'bajele , xchi'uc laj avich'ic ta muc' li c'usitic cuybilic ta dios ti toj chopol chil Diose .
60004004	Li vo'oxuc li' ta orae , labal cha'yic ti mu'yuc xa chachi'inic ta spasel li c'usitic chopol tspasic ti mu'yuc spajebal yu'unique , jech chopol xa chal ac'oplalic .
60004005	Le'e ta to xich'ic chapanel yu'un li Boch'o chapal sventa chac'be stoj smul li boch'otic cuxulique xchi'uc li boch'otic chamenique .
60004006	Ja' yu'un c'alal ta boch'otic chamenic xa'ox laj yich'ic albel li Lequil A'yeje , yu'un jech xu' chcuxiic li boch'otic ch-ac'bat xcuxlejalic yu'un Diose , ac'o me laj xa yich' stojol smulic li' ta banamil jech chac c'u cha'al chich' scotol cristianoetique .
60004007	Po'ot xa chlaj scotol li c'usitic oye . Ja' yu'un bijanic me ta sventa li c'usi chapasique ; teuc me avo'ntonic ta sc'opanel li Diose .
60004008	Pero ja' tsots sc'oplal ti ech'em to ac'o ac'an abaic li vo'oxuque . Yu'un li c'anvaneje ta xac' ch'ayuc ep mulil .
60004009	Iq'uic ochel li boch'o chc'ot ta anaique ; mu me xabic'talvulajeticuc xapasic .
60004010	Jujunoxuc tunesic ta stojol yantic ti c'u x'elan amotonic yac'ojboxuc Diose , jech lequil j'abteloxuc chac'otic ta sventa li c'usitic xu' avu'un ac'biloxuc yu'un Diose .
60004011	C'alal me oy boch'o chc'opoje , ja' ac'o yal jech chac c'u cha'al chal li sc'op Diose . Me oy boch'o tsc'an ta xtune , ac'o spas ti c'u x'elan stsatsal ac'bil yu'un Diose . Scotol li c'usitic chapasique , ac'o ja'uc sventa ch-ich'at ta muc' Dios avu'unic ta sventa li Jesucristoe , yu'un ja' no'ox ich'bil ta muc' , ja' no'ox oy svu'el sbatel osil . Jechuc .
60004012	Vo'oxuc ti lec jc'anojoxuque , mu me ch'ayeluc chc'ot avo'ntonic ta sventa li tsatsal vocol chavich'ique , yu'un ja' sventa chich' q'uelel avo'ntonic . Mu me xanopic ti atuquic xa no'ox jech chavich'ic vocole .
60004013	Ja' tsc'an cuxetuc no'ox avo'ntonic , yu'un co'ol chavich'ic vocol jech chac c'u cha'al laj yich' vocol li Cristoe . Jech xcuxet no'ox avo'ntonic noxtoc ti c'alal tsta yorail chtal xchi'uc slequilal yutsilale .
60004014	Cuxetuc no'ox avo'ntonic me oy boch'o chaxchopolc'optaoxuc ta scoj li Cristoe , yu'un li Ch'ul Espíritu yu'un Dios ti toj ech'em slequilale te xchi'inojoxuc o .
60004015	Me oy boch'o chich' vocol avu'unique , mu me ta scojuc imilvan , i'elc'aj , la sa' tsots smul , o me la stic' sba ti bu mu sventauque .
60004016	Me ta xich' vocol ta scoj ti xch'unoj Cristoe , mu me xq'uexov . Ac'o no'ox yalbe slequilal Dios ta sventa ti xcuchojbe xa sbie .
60004017	Yu'un li nucul chac' Diose laj xa sliques ta stojol yalab xnich'nab . Me ja' ba'yuc tsliques ta stojol yalab xnich'nabe , ¿ c'u to x'elan chich'ic ta slajebal li boch'otic mu xch'unic li Lequil A'yeje ?
60004018	Me ta vocol ta xcol li boch'o tuc' yo'ntone , ¿ c'u to x'elan chc'ot ta pasel ta stojolic li boch'otic ven chopolic , xchi'uc li jpasmuliletique ?
60004019	Ja' yu'un , li boch'o chich' vocol ta sventa ti jech tsc'an Diose , ac'o no'ox spasilan o li c'usitic leque , xchi'uc ac'o yac' sbaic o ta sc'ob li Diose , ja' li Jpasvanej yu'unique . Yu'un li stuque staoj yav yo'nton o ta stojolic .
60005001	Vo'oxuc li jcholc'opoxuque , chacalboxuc c'usi lec ta pasel , yu'un co'ol oy cabteltic . Xchi'uc vu'un laj quil c'u x'elan laj yich' vocol li Cristoe , xchi'uc co'ol ta jchi'in ta slequilal c'alal me icha'sut tale .
60005002	Chabiic me li xchijtac Dios ti ac'bil aventainique . Mu me ta sujeluc xapasic ; yutsiluc me avo'nton xapasic jech chac c'u cha'al tsc'an li Diose . Mu me ja'uc ta scoj ti xpich'et avo'ntonic yu'un taq'uine . Scotoluc avo'nton xapasic li avabtelique .
60005003	Mu me xacuy abaic ta jpasmantal ta stojol li boch'otic aventainojique . Ja' tsc'an vo'oxuc chavaq'uic ta ilel c'usi lec ta pasel ta stojolic .
60005004	Yu'un jech c'alal chtal li Banquilal yu'un jchabichijetique , chavich' amotonic ti toj jun yutsile ti mu sna' xlaj oe .
60005005	Jech ec li vo'oxuque queremetic , ich'ic me ta muc' li jcholc'opetique . Acotolic tsc'an talbat chavich' abaic ta muc' ; biq'uit xavac' abaic , yu'un jech ts'ibabil : “ Li Diose chopol chil li jtoybaetique ; yan li boch'o biq'uit chac' sbaique ja' chc'uxubin ” , xi ts'ibabil .
60005006	Ja' yu'un biq'uit me xavac' abaic ta stojol li Dios ti ech'em stsatsale , jech chayac'oxuc ta ich'el ta muc' ti c'alal ta sta yoraile .
60005007	Ac'beic sventain Dios scotol li slo'il avo'ntonique , yu'un oy ta yo'nton tsc'an ta scoltaoxuc .
60005008	Bijanic me , viq'uiluc me asatic yu'un li avajcontraique , ja' li pucuje , yu'un xjoyet no'ox jech chac c'u cha'al león ti x'avet no'ox ta sa'el li boch'o tsc'an tsti'e .
60005009	Contrainic li pucuje , j'ech'el oyuc o xch'unojel avo'ntonic . Na'ic me ti ja' jech chich'ic vocol ec li jch'unolajeletic ti buyuc no'ox oyic ta sbejel banamile .
60005010	Me icuch avu'unic li vocol ti jliquel no'ox li' chquich'tique , li Dios ti toj ep slequil yo'ntone , ti laj yic'oxuc yu'un ac'o bat achi'inic ta slequilal ta sventa ti ach'unojic li Jesucristoe , chayac'boxuc lec stsatsal avo'ntonic , chaspasboxuc ta jun avo'ntonic , chasnacanboxuc lec avo'ntonic .
60005011	Ja' ac'o spas mantal stuc sbatel osil li Diose . Jechuc .
60005012	Li Silvanoe , ja' li jchi'iltic ti jun yo'nton ta jtojole , ja' la sts'ibabun li cha'oxbel c'usi chacalboxuc tal li'i , yu'un ta jbijubtasoxuc , xchi'uc chacalboxuc ta jamal ti ta melel ataojic xa li c'uxubinel yu'un Diose . J'ech'el me c'anic o li c'uxubinel yu'une .
60005013	Chabanucoxuc la xal li jtsob jch'unolajeletic li' ta Babilonia ti co'ol t'ujbilutic yu'un Dios jchi'uctique . Chabanucoxuc la xal ec li Marcos ti xco'laj xchi'uc jnich'one .
60005014	Chabanuc xavalbe abaic ta jujuntal . Te tsacbo aba ac'obic , ja' svinajeb ti ac'anoj abaic ta sventa ti co'ol ach'unojic Diose . Ac'o junuc avo'nton acotolic , vo'oxuc ti oyoxuc ta stojol li Jesucristoe .
61001001	Vu'un Simón Pedroun , vu'un yajtunelun xchi'uc yajtacbolalun li Jesucristoe , chabanuc chacalboxuc tal , vo'oxuc ti ach'unojic xa Cajvaltique , ja' ti toj jun yutsil jech chac c'u cha'al jch'unojcutique . Ti Jech la jch'untique , ja' ta sventa ti tuc' c'usi tspas li Diose xchi'uc li Jcoltavanej cu'untique .
61001002	Ac'o ataic ep c'uxubinel , xchi'uc ac'o junuc o avo'ntonic ta sventa ti laj xa avotquinic li Diose xchi'uc li Cajvaltic Jesucristoe .
61001003	Ta sventa ti laj xa cotquintic li Dios ti laj yic'utic ta svu'el stsatsale , jech laj xa yac'butic scotol c'usitic ta xtun cu'untic sventa chijcuxiutic , xchi'uc sventa chquich'tic ta muc' .
61001004	Jech laj xa yac'butic li c'usi toj jun yutsile ti toj muq'ue ti sc'oplal ono'ox chijyac'butique , jech xu' xa chavich'beic batel stalel li Diose , jech xu' chaloq'uic ta sventa li c'usitic toj chopol li' ta banamil ti xpich'et co'ntontic yu'une .
61001005	Jech ma'uc no'ox tsc'an ti oy xch'unojel avo'ntonique ; tsc'an noxtoc ti scotol avo'ntonic chavaq'uic persa spasel li c'usi leque . Me chavaq'uic persa spasel li c'usi leque , chlic jamuc lec asatic .
61001006	Me labijubique , xu' avu'un chapajes aba atuquic . Me xu' avu'un chapajes aba atuquique , ch-ayin smuc'ul avo'ntonic . Me i'ayin smuc'ul avo'ntonique , jun avo'nton chavich'ic ta muc' Dios .
61001007	Me jun avo'nton chavich'ic ta muc' Diose , chac'an li achi'iltaquique . Me ac'anoj li achi'iltaquique , oy xa c'anvanej ta avo'ntonic .
61001008	Me laj xa ataic scotol jech chac le'e , me ch-epaj batel avu'unique , oy atuic , jech chvinaj ta avabtelic ti ta melel mu alticuc laj avotquinic li Cajvaltic Jesucristoe .
61001009	Pero li boch'otic mu jechuc ta spase , ja' jechic jech chac c'u cha'al ma'sat ti mu xc'ot sat ta nome , yu'un ich'ay xa ta yo'ntonic ti ipocbat loq'uel li smul la spasic ta vo'onee .
61001010	Ja' yu'un quermanotac , aq'uic persa ti jechuc o avo'ntonique ti j'ech'el ac'o ach'unic o ti ic'biloxuc , ti t'ujbiloxuc yu'un Diose . Me jech chapasique , me jutuc mu xayalic o ta lum .
61001011	Jech lec jamal ti'na ta aventaic , jech ta jbel sc'oplal cha'ochic yo' bu chventainvan sbatel osil li Cajvaltique , ja' li Jesucristo Jcoltavanej cu'untique .
61001012	Ja' yu'un mu xlaj co'nton ta jvulesboxuc ta avo'ntonic scotol le'e , ac'o me ana'ojic xa lec , ac'o me j'ech'el ach'unojic o li c'usi melele .
61001013	Yu'un ti c'alal li' to cuxulune , jech co'nton o chajt'abilanboxuc ta avo'ntonic .
61001014	Yu'un laj xa yac'bun jna' Cajvaltic Jesucristo ti po'ot xa chcom li jbec'tal li'i .
61001015	Pero chcac' persa ta jpas ti bu c'alal xu' cu'une , yu'un jech xu' chavules ta avo'ntonic scotol c'usitic laj calboxuc ti c'alal chamenun xa'oxe .
61001016	C'alal laj calcutic ava'yic c'u x'elan svu'el li Cajvaltic Jesucristoe xchi'uc ti c'u x'elan ta xcha'tale , muc lo'iluc no'ox la jch'uncutic , muc nopbiluc no'ox . Laj quil ta jsat jtuccutic c'u x'elan li smuc'ul stsatsale .
61001017	Yu'un te oyuncutic ti c'alal i'ac'at ta ich'el ta muq'ue ti i'ac'bat slequil yutsilal yu'un Jtotic Diose . Ivinaj tal c'op ta stojol c'alal to ta lequilal : “ Li'i ja' Jnich'on , lec jc'anoj , lec jpatoj co'nton yu'un ” , xi .
61001018	Laj ca'ay ta jchiquin jtuccutic ti jech ic'opoj tal ta vinajele , yu'un co'ol te oyuncutic xchi'uc Jesús ta sjol ch'ul vits .
61001019	Jech ta jna'tic o ti ja' melel c'usi laj yalic comel li yaj'alc'optac Dios ta vo'onee . Jech tsc'an j'ech'el ac'o ach'unic o ta scotol avo'ntonic . Yu'un ja' chtun cu'untic jech chac c'u cha'al candil ti tsacubtas li ic' osil c'alal to tsacub osile , xchi'uc c'alal to chloc' tal li muc'ta c'anal sventa chac' xojobal ta avo'ntonique .
61001020	Tsc'an chana'ic lec ba'yuc li'i : Scotol li sc'op Dios ts'ibabile mu'yuc boch'o xu' tsloq'uesbe smelol ta stuc no'ox .
61001021	Yu'un li sc'op Diose mu ta yo'ntonuc cristiano iloc' tal . Ja' iventainatic yu'un Ch'ul Espíritu . Ja' viniquetic ic'opojic ta sventa Dios .
61002001	Pero oy ono'ox ilic jlo'lavanej j'alc'opetic ta stojol li israeletique . Ja' jech ta xlic jlo'lavanej jchanubtasvanejetic ta atojolic ec li vo'oxuque . Ja' ta xchanubtasvanic ta sventa li c'usi mu meleluc ti ja' sventa ch'ayele . Ja' ta scomtsanic li Yajvalic ti ja' itojbunuc smulique . Ti jech tspasique , jech ta xich'ic ta ora li stojol smulique .
61002002	Ep boch'otic ta xlic spasic jech chac c'u cha'al tspas stuquique , ti ja' no'ox tspas c'usi tsc'an sbec'talique . Ja' ta scojic ti chopol chbat sc'oplal yu'unic li sc'op Cajvaltic ti ja' melele .
61002003	Ta scoj xpich'etel yo'ntonic yu'un taq'uin ti jech ta slo'laoxuc ta sventa sc'opique , ja' yu'un li stojol mulil ti chapal ono'ox chich'ique mu xa jaluc sc'an . Li cha'yel sbatel osile te xa malabilic yu'un .
61002004	Yu'un li Diose muc spasbe perdón yu'un smul li j'almantaletic ti la sa' smulic ta stojole ; la sjip batel ta yutil ic'al osil . Te chucbilic o c'alal to tsta yorail chich' stojol smulic .
61002005	Jech noxtoc li Diose mu'yuc la spasbe perdón li cristianoetic ta vo'onee , jech laj yac' tal pulel ta vo' ta stojol li chopol cristianoetique . Ja' no'ox icol li Noé xchi'uc yan vucub xchi'iltaque , yu'un laj yal ta jamal c'usi tuc' ta pasel .
61002006	Jech noxtoc li Diose laj yac'be stoj smul li cristianoetic te ta lum Sodoma xchi'uc ta lum Gomorrae . La xchic' ta c'oc' ; stanil xa icomic o . Ja' sq'uelubil icom ta sventa li boch'o toj chopol c'usitic ta spasique .
61002007	Pero li Diose la scolta li Lote , ti ja' tuq'uil vinique , ti vocol icuch yu'un c'usitic la spasic li chopol cristianoetique .
61002008	C'alal laj ya'ay , c'alal laj yil c'usi tspasic li chopol cristianoetic te xchi'uc ta nacleje , jujun c'ac'al puru at-o'nton laj ya'ay , yu'un tuc' yo'nton .
61002009	Li Cajvaltique sna' c'uxi chut tscolta ta svocol li boch'o ta x'ich'at ta muc' yu'une , xchi'uc sna' bu chac' batel li boch'otic toj chopolique yu'un jech te oyic o c'alal to tsta yorail ta xich'ic chapanel .
61002010	Ja' jech ta xich'ic pasbel li boch'otic ja' batem yo'ntonic spasel li c'usi chopol tsc'an sbec'talique , xchi'uc ti ta sna'leic li boch'o chventainvane . Yu'un toj tsots yo'ntonic , ven jtoybaetic , mu xi'ic ta xchopolc'optael li j'almantaletic ta toyol ti tsots svu'elique .
61002011	Yan li j'almantaletic yu'un Diose , ac'o me x'ech' to svu'elic , pero mu stoy sbaic ta stic'bel smulic ta stojol Dios li boch'otic oy svu'elic ta toyole .
61002012	Yan li jlo'lavanejetic le'e ja' xchi'ilic chonbolom ; mu'yuc xch'ulelic , c'usiuc no'ox spasic . Ja' no'ox ivoq'uic sventa ta xmilatic , xchi'uc sventa ac'o c'a'icuc . Chchopolc'optaic li c'usi mu xotquinique , pero ja' jech ta xchamic jech chac c'u cha'al chonbolometic .
61002013	Ta ono'ox xich'ic vocol ta scoj ti laj yac'beic svocol yantique . C'upil no'ox sba ta pasel cha'yic ta c'ac'altic li c'usitic tsc'an sbec'talique . Ja' yu'un toj q'uexlal sba ti te chtal xchi'inoxuc ta ve'el c'alal yorail jmoj chave'ic ta sventa Cajvaltique , yu'un ja' no'ox ta soquesboxuc ac'oplalic ta scoj li xchopolilique .
61002014	Li satique nojem ta sc'upinel mulivajel ; mu x'ech' yo'ntonic ta sa'el li mulile . Ja' ta xac'beic xchanic ec li boch'otic mu'yuc to stsatsal yo'ntonique . Li yo'ntonique nopen xa xa'ay sc'upinel li c'usi tsc'anique . Oyic xa o ta sventa ch'ayel .
61002015	Yu'un ich'ayic xa o ta be ; ja' la scomtsanic li tuq'uil bee . Ja' xa la stambeic sbe li Balaame , ja' li xnich'on Beore , ja' ti la stsac taq'uin sventa tspas c'usi chopole .
61002016	Pero la sta tsots pajesel ta scoj li sbolile , yu'un ic'opanat yu'un li sme' sburo ti mu ono'ox sna' xc'opoje . Ja' jech ic'opoj jech chac c'u cha'al cristiano , jech ipajesat li bol j'alc'op Balaame .
61002017	Li jlo'lavanej jchanubtasvanejetique ja' jechic jech chac c'u cha'al nio' ti mu'yuc ya'lele , xchi'uc ja' jechic jech chac c'u cha'al toc ti cuchbil no'ox batel ta tsatsal iq'ue . Jech chapanbil xa sc'oplal ta xbatic ta yutil ic'al osil .
61002018	Yu'un tstoy sba xchi'uquic li c'usi chalic ti mu'yuc stue . Ja' jech ta slo'laic o ta sventa c'usi chopol tsc'an sbec'talic li boch'otic naca to tsvoc' sbaic loq'uel tal ta stojol li boch'otic ch'ayemic ta bee .
61002019	Ta xalbeic ti colemique , pero li stuquique mozoinbilic o yu'un li c'usi chopol tsc'an sbec'talique . Yu'un li boch'o tstsalat yu'un c'usi tsc'an sbec'tale , mozoinbil xa chc'otic o yu'un .
61002020	Yu'un li boch'o laj xa scomtsan c'usi chopol tspas li' ta banamil ta scoj ti laj xa yotquin li Cajvaltic Jesucristoe , ja' li Jcoltavanej cu'untique , pero me ta to xlic sc'upinic yan veltae , me tstsalat yu'une , x'ech' to chopol chbat jech chac c'u cha'al ta ba'yuque .
61002021	Yu'un ja' lec ti mu'yucuc laj yotquin o li tuq'uil bee . Ja' vocol ti laj yotquin ti ts'acal tsut batel ta sva'lupate , ti tscomtsan xch'unel li ch'ul mantal i'ac'bate .
61002022	Ja' jech chc'ot ta pasel yu'un jech chac c'u cha'al chal ta bic'tal chanubtaseletic ti ja' melele : “ Li ts'i'e chbat slo' yan velta li xee ” , xi . Jech chich' alel noxtoc : “ Li me'chitom ti ja' to laj yich' atintasele chbat sbon sba ta ach'el yan velta ” , xi sc'oplal .
61003001	Vo'oxuc ti lec jc'anojoxuque , li'i ja' xa xchibal jcarta ta jts'ibaboxuc tal . Ta xchibal jcarta li'i ja' ta jt'abboxuc ta avo'ntonic li bijubtasel laj calboxuc ta sventa ti ac'o tuc'uc c'usi chanopique .
61003002	Yu'un jech ac'o ana'ic c'usi laj yalic comel li ch'ul j'alc'opetique , xchi'uc li smantal Cajvaltique , ja' li Jcoltavaneje , ti la xchanubtasoxuc li yajtacbolaltaque .
61003003	Ja' tsc'an ba'yuc chana'ic lec li'i : C'alal slajebtic xa batel c'ac'ale , ta xlic jlabanvanejetic ti ja' no'ox batem yo'nton tspasic c'usi tsc'an yo'nton stuquique .
61003004	Jech chalic : “ ¿ C'usi spas li Cristo ti yaloj ta xcha'tale ? Yu'un bisil o ti c'u ono'ox x'elan c'alal ichamic li jmoltot jyame'tique . Ti c'u ono'ox x'elan ta sliquebal c'alal imeltsaj li banamile , ja' jech o c'alal to tana ” , xiic .
61003005	Le'e sc'anc'un xa'yic muc xac' ta yo'ntonic c'u x'elan imeltsaj ta vo'one li vinajel xchi'uc banamile . Sna'ic ti ta jbel no'ox sc'op Dios iloc' tal ta vo' li banamile xchi'uc ti cacal ta vo' icom li banamile .
61003006	Jech noxtoc ta sventa pulel ta vo' ich'ay li banamile .
61003007	Jech noxtoc li' ta orae , li vinajel xchi'uc banamile chapanbil xa sc'oplal ta xc'ac' ta c'oc' ti c'alal yorail chapanele , ja' ta sc'op noxtoc li Diose . Xchi'uc ja' yorail chbatic ta ch'ayel li chopol cristianoetique .
61003008	Pero vo'oxuc ti lec jc'anojoxuque , mu me xch'ay ta avo'ntonic ti xco'laj no'ox xchi'uc jun c'ac'al cha'ay jmil jabil li Cajvaltique . Jech noxtoc , li jmil jabile xco'laj xchi'uc jun c'ac'al cha'ay .
61003009	Mu yu'unuc mu xc'ot ta pasel c'usi yaloj li Cajvaltique , jech chac c'u cha'al oy boch'o chalic ti mu xc'ot ta pasele . Yu'un toj ep smuc'ul yo'nton ta atojolic , mu sc'an ti oy boch'o ch'ayel chbat junuque . Ja' tsc'an scotol ac'o sutes yo'nton yu'un smulic ta stojol li Diose .
61003010	Li sc'ac'alil c'alal chtal Cajvaltique ja' jech chac c'u cha'al jun j'elec' . Ta sc'ac'alil le'e , tsots xvo'et c'alal chc'ac' li vinajele . Li c'usitic oy ta vinajele ta x'ul ta c'oc' . Jech noxtoc li banamile xchi'uc scotol li c'usitic te oye ta xlaj scotol .
61003011	Ta sventa ti chlaj ta c'oc' scotol li c'usitic oye , jech tsc'an ti lec , ti tuc' chapas abaique . Tsc'an ti j'ech'el chavich'ic o ta muc' li Diose .
61003012	Yu'un jech jun avo'nton chamalaic , jech chavaq'uic taluc ta ora sc'ac'alil li Diose ; ja'o yorail ta xc'ac' ta c'oc' li vinajele xchi'uc ta x'ul ta c'oc' scotol li c'usitic oye .
61003013	Pero li vu'utique ja' xa ta jmalatic li ach' vinajel xchi'uc ach' banamil ti yaloj ono'ox Dios ta xac'butique , ti bu puru tuc' xa c'usitic te oye .
61003014	Ja' yu'un vo'oxuc ti lec jc'anojoxuque , c'alal chamalaic ta xc'ot ta pasel jech chac le'e , aq'uic persa ti junuc avo'ntonic , ti mu'yucuc avic'ubalic , ti mu'yuc amulic chvul staoxuc li Diose .
61003015	Na'ic me ti ep smuc'ul yo'nton li Cajvaltique , yu'un tsc'an chijcolutic . Ja' no'ox jech la sts'ibaboxuc ta vun ec li quermanotic Pablo ti lec jc'anojtique , yu'un jech i'ac'bat sbijil yu'un li Diose .
61003016	Ta scotol li svune ja' jech la sts'ibabe comel sc'oplal . Li svune oy bu tsotsic ta a'ibel smelol , ja' yu'un li boch'otic mu sna'ique xchi'uc li boch'otic mu'yuc lec xchanojique ta syanijesbeic smelol jech chac c'u cha'al ta syanijesbeic smelol li yantic sc'op Dios ts'ibabile , jech ta xbatic o ta ch'ayel xchi'uquic .
61003017	Ja' yu'un vo'oxuc ti lec jc'anojoxuque , ba'yuc xa laj ava'yic scotol . Ja' yu'un bijanic me , yu'un jech mu xaslo'laoxuc li chopol jlo'lavanejetique , jech mu xacomtsanic li c'usi lec ach'unojic xae .
61003018	Ja' tsc'an chach'iic batel ta yotquinel , xchi'uc ta sventa slequil yo'nton li Cajvaltic Jesucristoe , ja' li Jcoltavanej cu'untique . Stuc no'ox ac'o ich'atuc ta muc' li' ta orae xchi'uc c'alal ta sbatel osil . Jechuc .
62001001	Ta jts'ibaboxuc tal ava'yic sc'oplal li Boch'o te ono'ox oy ta sliquebal banamile , yu'un laj ca'ibecutic sc'op , laj quil ta jsat jtuccutic , la jq'uelcutic lec , xchi'uc la jpic ta jc'obcutic . Ja' li Boch'o sventainoj cuxlejale .
62001002	Li Cuxlejale laj xa yac' sba ta otquinel ; laj quilcutic li vu'uncutique , ja' yu'un ta xcalbecutic sc'oplal . Ta xcalcutic ava'yic c'u x'elan li Boch'o sventainoj cuxlejal sbatel osile . Te ono'ox xchi'uc sbaic xchi'uc li Jtotic Diose . Laj xa yac' sba ta ilel ta jtojolcutic .
62001003	Jech ta xcalcutic ava'yic li c'usi laj quilcutique xchi'uc li c'usi laj ca'icutique , yu'un jech chijpasutic ta jun , jech chac c'u cha'al jun oyuncutic xchi'uc li Jtotic Diose xchi'uc li Xnich'one , ja' li Jesucristoe .
62001004	Ja' yu'un ta jts'ibabotcutic tal li'i , yu'un jech co'ol xcuxet no'ox co'ntontic .
62001005	Li'i ja' li sc'op Jesucristo laj yalbuncutique , jech ta xcalcutic ava'yic ec . Li Diose ja' luz , me jutuc mu'yuc ic' osil ta stojol .
62001006	Me ta xcaltic ti jun xa oyutic jchi'uctic Diose , pero me te to chijxanovutic ta ic' osile , chij'epalc'opojutic , yu'un mu ja'uc ta jpasilantic li c'usi melele .
62001007	Yan me chijxanovutic ta sac osil jech chac c'u cha'al oy ta sac osil stuque , ta melel jun chijc'ot ta jcotoltic ; chispocbutic loq'uel scotol jmultic ta xch'ich'al Xnich'on , ja' li Jesuse .
62001008	Me ta xcaltic ti mu'yuc jmultique , ta jlo'la jba jtuctic ; mu'yuc to ta co'ntontic li c'usi melele .
62001009	Yan me jamal chcalbetic Dios li jmultique , chispasbutic perdón , chispocbutic loq'uel scotol sbolil co'ntontic . Yu'un li stuque tuc' yo'nton , melel c'usi chal .
62001010	Me chcaltic ti mu'yuc jmultic oe , ja' ta jcuytic ta j'epalc'op li Diose ; yu'un mu'yuc to ta co'ntontic li sc'ope .
62002001	Jnich'nabtac , ti jech ta jts'ibaboxuc tal li'i , yu'un jech mu xasa' amulic . Yan me oy boch'o ta sta smule , oy boch'o chc'opoj cu'untic ta stojol li Jtotic Diose , ja' li Cajvaltic Jesucristoe ti tuc' yo'ntone .
62002002	Yu'un ja' laj yac' sba ta milbil matanal sventa la stojbutic jmultic . Mu ja'uc no'ox vu'utic ti la stojbutic jmultique ; ja' smul scotol cristianoetic ta sbejel banamil la stojbe .
62002003	Me ta jch'unbetic li smantaltac Diose , jech ta jna'tic o ti xcotquintic xae .
62002004	Pero me oy boch'o jech ta xal : “ Vu'une xcotquin xa li Diose ” , me xie , pero me mu xch'unbe smantaltaque , ja' j'epalc'op ; mu'yuc ta yo'nton li c'usi melele .
62002005	Yan li boch'o ta xch'unbe sc'ope , ta melel oy xa ta yo'nton li c'anvanej ta sventa Diose , jech ta jna'tic o ti jun xa oyutic jchi'uctic li Diose .
62002006	Li boch'otic chalic ti jun xa oyic xchi'uc Diose , ac'o me spas jech chac c'u cha'al la spas li Cajvaltic Jesucristoe .
62002007	Vo'oxuc ti lec jc'anojoxuque , muc ach' mantaluc ta jts'ibaboxuc tal li'i . Ja' ono'ox li mantal la'albatic ta sliquebale ; ja' li vo'one mantal ti ava'yojic ono'oxe .
62002008	Pero li c'usi ta jts'ibaboxuc li'i ja' ach' mantal ta xc'ot avu'unic . Chvinaj ta sventa Cristo ti ja' melele , xchi'uc chvinaj ta aventaic ec li vo'oxuque . Yu'un ta xjelov xa batel li ic' osile ; ja' xa xojoban tal li sac osile .
62002009	Me oy boch'o ta xal ti oy xa ta sac osile , pero me xti'et yo'nton yu'un xchi'ile , te to oy ta ic' osil .
62002010	Yan li boch'o lec sc'anoj xchi'ile , oy xa ta sac osil ; mu'yuc xa ta yo'nton li c'usi sventa tsta o smule .
62002011	Yan li boch'o xti'et yo'nton yu'un xchi'ile , te to oy ta ic' osil . Te to chanov ta ic' osil , jech mu sna' bu chbat , yu'un ma'sat c'otem yu'un li ic' osile .
62002012	Jnich'nabtac , ta jts'ibaboxuc tal li'i , yu'un pasbiloxuc xa perdón yu'un amulic ta sventa li Jesucristoe .
62002013	Totil me'iletic , ta jts'ibaboxuc tal li'i yu'un laj xa avotquinic li Boch'o te ono'ox oy o ta sliquebale . Querem tsebetic , ta jts'ibaboxuc tal li'i , yu'un laj xa atsalic li pucuje .
62002014	Jnich'nabtac , ta jts'ibaboxuc tal li'i , yu'un laj xa avotquinic li Jtotic Diose . Totil me'iletic , ta jts'ibaboxuc tal li'i , yu'un laj xa avotquinic li Boch'o te ono'ox oy ta sliquebale . Querem tsebetic , ta jts'ibaboxuc tal li'i , yu'un oy xa lec stsatsal avo'ntonic , xchi'uc oy xa ta avo'ntonic li sc'op Diose , xchi'uc laj xa atsalic li pucuje .
62002015	Mu me xbat avo'ntonic yu'un li c'usi sventa banamile xchi'uc li c'usitic chopol oy ta banamile . Li boch'o ja' batem yo'nton ta sventa banamile , ja' mu'yuc sc'anoj o li Jtotic Diose .
62002016	Yu'un scotol li c'usitic oy li' ta banamile , ja' li c'usi chopol tsc'an jbec'taltique , li c'usi tsc'upin jsatique , li toybail ta sventa c'ulejalile , le'e ma'uc te liquem tal ta stojol li Jtotic Diose ; ja' sventa no'ox banamil .
62002017	Pero li banamile xchi'uc li c'usi chac' batuc co'ntontic yu'une , ta ono'ox xlaj ; yan li boch'o ja' tspasilan c'usi tsc'an yo'nton Diose ja' ta xcuxi sbatel osil .
62002018	Jnich'nabtac , ja' xa slajebal c'ac'al . Ava'yojic ti ta ono'ox xtal li yajcontra Cristoe . Li' ta orae oy xa ep li yajcontra Cristoe . Jech ta jna'tic o ti ja' xa slajebal c'ac'ale .
62002019	Ja' li' iliquic ta jtojoltic , pero ta melel mu ja'uc ono'ox jch'unolajeletic ; ti ja'uc jch'unolajeletique , li' jchi'uctic o ti jechuque . Ti jech ic'ot ta pasele ja' svinajeb ti mu ja'uc ono'ox jch'unolajeletique .
62002020	Li vo'oxuque laj xa yac'boxuc avich'ic Ch'ul Espíritu li Boch'o mu'yuc smule , jech voc'biloxuc xa lacomic , jech acotolic xa oy abijilic .
62002021	Ti ta jts'ibaboxuc tal li'i , ma'uc yu'un mu to xavotquinic li c'usi melele , yu'un xavotquinic xa . Jech xana'ic ti mu xloc' epalc'op ta sventa li c'usi melele .
62002022	Li boch'o j'epalc'op ta xc'ote ja' li boch'o ta xal ti mu ja'uc Cristo li Jesuse . Le'e ja' yajcontra Cristo , yu'un mu xch'unic li Totile xchi'uc li Nich'onile .
62002023	Li boch'o chalic ti mu ja'uc Xnich'on Dios li Jesuse , mu xich'ic ta muc' noxtoc li Totile . Yan li boch'o jamal chal ti ja' Xnich'on Dios li Jesuse , yu'un yich'ojic ta muc' noxtoc li Totile .
62002024	Li vo'oxuque , j'ech'el me te oyuc o ta avo'ntonic li sc'op Dios laj ava'yic ta sliquebale . Me j'ech'el te oy ta avo'ntonic li sc'op Dios laj ava'yic ta sliquebale , jech j'ech'el te oy o ta atojolic ec li Nich'onile xchi'uc li Totile .
62002025	Li Cajvaltic Jesucristoe laj yal ti oy c'usi chijyac'butique , ja' li cuxlejal sbatel osile .
62002026	Ti jech ta jts'ibaboxuc tale , ja' ta sventa ti oy boch'otic tsc'an ta slo'laoxuque .
62002027	Pero li vo'oxuque , te oy o ta atojolic li Ch'ul Espíritu ti laj yac'boxuc Cristoe , jech voc'biloxuc xa o yu'un , jech mu xa persauc oy boch'o yan ta xchanubtasoxuc . Ja' xa stuc Ch'ul Espíritu ta xac' ana'ic scotol ; puru melelic c'usi chal , mu epalc'opuc . Te me oyanic o ta stojol li Cristoe , jech chac c'u cha'al la xchanubtasoxuc li Ch'ul Espiritue .
62002028	Jnich'nabtac , li' ta orae j'ech'el me te oyanic o ta stojol li Cristoe , yu'un jech jun co'ntontic , jech mu xijq'uexov ta stojol ti c'alal chvul ta loq'uele .
62002029	Yu'un xana'ic xa ti tuc' yo'nton stuc li Cristoe , jech tsc'an chana'ic noxtoc ti ja' xnich'nab Dios scotol li boch'otic tuc' c'usitic ta spasique .
62003001	A'yo ava'yic , toj ep la sc'anutic li Jtotic Diose , jech “ jnich'nabtac ” xijyututic . Ta melel vu'utic xnich'nabutic . Ja' yu'un li boch'otic ja' batem yo'ntonic ta sventa banamile mu xijyotquinutic , yu'un mu'yuc yotquinojic li Diose .
62003002	Vo'oxuc ti lec jc'anojoxuque , xnich'nabutic xa li Diose , ac'o me mu to xvinaj c'u x'elan chijc'otutic . Pero jna'tic xa ti chijco'lajutic jchi'uctic Cristo c'alal ta xtale , jech ta to xcotquintic c'u x'elan .
62003003	Scotol li boch'otic jech spatoj yo'ntonic ta stojol li Cristoe ta xaq'uilan sbaic ta lecubtasel jech chac c'u cha'al lec li Cristoe .
62003004	Scotol li boch'otic ta sa'ilan smulique jbajmantal xa chc'otic noxtoc , yu'un li mulile jbajmantal chijc'ot yu'un .
62003005	Li vo'oxuque xana'ic xa ti ital ta banamil li Cristoe , ja' sventa tal xch'ayes li mulile , yu'un li stuque mu'yuc smul .
62003006	Scotol li boch'o oyic xa ta stojol Cristoe , mu xa sa'ilan smulic . Yan li boch'o ta sa'ilan smulique , yu'un mu'yuc to yilojic , mu to xotquinic li Cristoe .
62003007	Jnich'nabtac , mu me boch'o xaslo'laoxuc . Li boch'o ja' ta spas c'usitic tuq'ue , ja' tuc' yo'nton , jech chac c'u cha'al tuc' yo'nton li Cristoe .
62003008	Yan li boch'o ta to sa'ilan smule te to oy ta sc'ob pucuj . Yu'un li pucuje ja' la sliques li mulil ta sliquebale ; ja' jech yabtel o . Ja' yu'un ital ta banamil li Xnich'on Diose , ja' tal slajesbe stsatsal yabtel li pucuje .
62003009	Li boch'o ja' xnich'on Diose mu xa sa'ilan smul . Yu'un te xa oy stalel Dios ta yo'nton , jech ja' xa xnich'on Dios c'otem ; mu'yuc xa ta yo'nton tsa'ilan smul .
62003010	Jech ta xvinaj boch'o xnich'nab Dios xchi'uc boch'o xnich'nab pucuj . Scotol li boch'o mu spasilanic c'usitic tuq'ue xchi'uc li boch'otic mu'yuc sc'anoj xchi'ile , mu ja'uc xnich'on Dios .
62003011	Yu'un ja' jech li chanubtasel laj ava'yic tal ta sliquebale . Ja' ti ac'o jc'anan jbatic ta jcotoltique .
62003012	Mu me jpastic jech chac c'u cha'al Caín ti ja' xnich'on pucuje , jech la smil li yits'ine . ¿ Me xana'ic c'u yu'un ti la smil li yits'ine ? Yu'un li stuque toj chopol c'usi tspas ; yan li yits'ine tuc' c'usi tspas .
62003013	Quermanotac , mu me ch'ayeluc chc'ot avo'ntonic me chopol chayiloxuc li cristianoetic ti oyic ta sventa banamile .
62003014	Li vu'utique jna'ojtic ti lijloc'utic xa ta sventa lajele , ti ja' xa lij'ochutic ta sventa cuxlejale , yu'un jc'anojtic xa li jchi'iltactique . Yan li boch'o mu sc'an xchi'ile , te to oy ta sventa lajel .
62003015	Scotol li boch'o xti'et yo'nton yu'un xchi'ile ja' jmilvanej chc'ot . Jna'ojtic ti mu xcuxi sbatel osil li jmilvaneje .
62003016	Li Jesucristoe laj yac' quiltic c'u x'elan li c'anvaneje , yu'un laj yac' sba ta milel ta jventatic . Ja'uc me jechutic ta sc'anel ec li jchi'iltique , ac'o me chijlajutic ta milel ta scojic .
62003017	Li boch'o oy c'usi oy yu'une , me chil ti oy boch'o abul sbae pero me mu scoltae , ¿ c'u x'elan chvinaj ti oy ta yo'nton li c'uxubinel yu'un Diose ?
62003018	Jnich'nabtac , mu me jeche'uc no'ox xloc' ta quetic ti chijc'anvanutique . Ac'o vinajuc ta sventa cabteltic ti ta melel chijc'anvanutique .
62003019	Me chijc'anvanutique , jech ta jna'tic o ti oyutic ta stojol li Dios ti ja' melele , jech mu xlo'ilaj co'ntontic ta stojol li Diose .
62003020	Ac'o me oy chal co'ntontic ti oy jmultique , pero li Diose yiloj c'usi oy ta co'ntontic , sna'oj scotol .
62003021	Vo'oxuc ti lec jc'anojoxuque , me mu'yuc chalbutic co'ntontic ti oy jmultique , oy stsatsal co'ntontic ti c'alal ta jc'opantic Diose .
62003022	Jech chiyac'butic scotol li c'usitic ta jc'anbetique , yu'un ta jch'unbetic li smantaltaque , yu'un ja' ta jpastic li c'usi tsc'ane .
62003023	Li smantal Diose ja' ti ac'o cac' xch'unojel co'ntontic ta stojol li Xnich'one , ja' li Jesucristoe , xchi'uc ti ac'o jc'anan jbatic jech chac c'u cha'al laj yalbutic mantale .
62003024	Li boch'o ta xch'unbe smantaltaque te oy ta stojol li Diose , xchi'uc te oy Dios ta stojol ec . Ta jna'tic ti li' oy ta jtojoltique , yu'un ja' chijyac'butic jna'tic li Ch'ul Espíritu yac'ojbutique .
62004001	Quermanotac , vo'oxuc ti lec jc'anojoxuque , mu me xach'unic c'usi chalic me oy boch'o chayalboxuc ti ja' ac'bil sna'ic yu'un Ch'ul Espiritue . Ja' lec q'uelic ba'yuc me ja' Espíritu yu'un Dios oy ta stojolic , o me ma'uc . Yu'un oy xa ep jlo'lavanej j'alc'opetic li' ta banamil .
62004002	Ja' jech xu' chavotquinic me ja' ventainbilic yu'un li Espíritu yu'un Diose : Me jamal chalic ti i'ay yich' sbec'tal li' ta banamil li Jesucristoe , ja' ventainbilic yu'un li Espíritu yu'un Diose .
62004003	Yan me mu jamaluc chalbeic sc'oplal li Jesucristoe , mu'yuc yich'ojic li Espíritu yu'un Diose ; ja' yajcontratac Cristo . Ava'yojic ti ta ono'ox xtal li yajcontra Cristoe ; oy xa li' ta banamil ta ora .
62004004	Jnich'nabtac , vo'oxuque xnich'naboxuc xa li Diose , jech laj xa atsalic li jlo'lavanej j'alc'opetique . Yu'un ja' xjelov svu'el li Ch'ul Espíritu oy ta atojolique ; ja' mu sta jech svu'el li pucuj ti sventainoj li boch'otic oyic ta sventa banamile .
62004005	Yu'un li stuquique oyic ta sventa banamil , ja' yu'un ja' chalilanic c'usi sventa banamil . Jech ec li boch'otic oyic ta sventa banamile toj lec cha'yic .
62004006	Yan li vu'utique xnich'nabutic xa li Diose . Li boch'otic xotquinic Diose ta xa'ibutic li jc'optique . Yan li boch'o mu xotquinic Diose mu xich'ic ta muc' li jc'optique . Ja' jech ta xcotquintic li boch'otic ja' ventainbilic yu'un li Espíritu ti ja' melele . Jech ta xcotquintic noxtoc li boch'otic ja' ventainbilic yu'un jlo'lavaneje .
62004007	Quermanotac , vo'oxuc ti lec jc'anojoxuque , jc'anan me jbatic . Yu'un li c'anvaneje ja' te liquem tal ta stojol Dios . Scotol li boch'otic ta xc'anvanique ja' xa xnich'nab Dios , xotquin xa li Diose .
62004008	Yan li boch'otic mu xc'anvanique , mu to xotquinic li Diose . Yu'un li Diose ja' stalel ta xc'anvan o .
62004009	Li Diose laj yac' quiltic ti ep sc'anojutique , yu'un la stac tal li' ta banamil li jun no'ox Xnich'one , yu'un jech xu' ta jtatic jcuxlejaltic ta sventa .
62004010	Ja' jech laj quiltic c'u x'elan li c'anvaneje . Yu'un muc vu'uticuc ba'yuc la jc'antic li Diose ; ja' ba'yuc la sc'anutic . Jech la stac tal li Xnich'one ; ja' milbil matanal ic'ot ta sventa jmultic .
62004011	Vo'oxuc ti lec jc'anojoxuque , me ja' jech la sc'anutic li Diose , ja' jech tsc'an ta jc'anan jbatic ec .
62004012	Mu'yuc boch'o yiloj li Diose , pero me ta jc'anan jbatique , li' nacal ta co'ntontic . Jech yantic ch-epaj batel ta co'ntontic li c'anvanej yu'une .
62004013	Ti c'u x'elan ta jna'tic ti oyutic ta stojol Diose , xchi'uc ti li' nacal ta co'ntontic eq'ue , ja' ti laj xa yac'butic li Ch'ul Espíritu yu'une .
62004014	Li vu'uncutique laj quil jtuccutic ti la stac tal Xnich'on li Jtotic Diose sventa tal scolta li cristianoetic li' ta banamile .
62004015	Li boch'o ta xal ta jamal ti ja' Xnich'on Dios li Jesuse , te oy Dios ta yo'nton , jech ec li stuque te oy ta stojol li Diose .
62004016	Li vu'utique laj xa jna'tic , xchi'uc jch'unojtic xa ti sc'anojutic li Diose . Li Diose ja' stalel ta xc'anvan o . Li boch'o ta xc'anvane te oy ta stojol li Diose . Jech ec li Diose te nacal ta yo'nton .
62004017	Jech ch-epaj batel ta co'ntontic li c'anvanej yu'une . Jech mu'yuc chijxi' ti c'alal tsta sc'ac'alil chapanele ; oy stsatsal co'ntontic . Yu'un c'alal li' oyutic ta banamile , ja' jech co'ntontic jech chac c'u cha'al yo'nton stuc li Jesucristoe .
62004018	Li boch'o c'otem ta yo'nton li c'anele , mu'yuc ta xi' . Yu'un li c'anel yu'un Diose ta sloq'ues batel li xi'ele . Yu'un li xi'ele ja' xi'elal stojol mulil . Li boch'o ta to xi'e , yu'un mu'yuc to c'otem lec ta yo'nton li c'anele .
62004019	Li vu'utique jc'anojtic xa li Diose , yu'un ba'yuc la sc'anutic .
62004020	Pero me oy boch'o jech ta xal : “ Li vu'une lec jc'anoj Dios ” , me xie , pero me xti'et yo'nton yu'un xchi'ile , ja' j'epalc'op . Yu'un li boch'o mu sc'an xchi'il ti chil ta sate , ¿ c'uxi xu' ta sc'an li Dios ti mu xilbe sate ?
62004021	Yu'un li smantal Cajvaltic laj yalbutic comele : li boch'o ta sc'an Diose ac'o sc'an noxtoc li xchi'iltaque , xi .
62005001	Scotol li boch'o ta xch'un ti ja' Cristo li Jesuse , ja' xa xnich'nab Dios . Li boch'o lec sc'anoj li Stote , lec sc'anojbe noxtoc li yantic xnich'nabe .
62005002	Me ta jc'anbetic xnich'nabtac li Diose , ja' svinajeb ti jc'anojtic li Diose xchi'uc ti ta jch'unbetic smantaltaque .
62005003	Me jc'anojtic o li Diose , ta jch'unbetic li smantaltaque . Mu'yuc tsots ta ch'unbel chca'itic li smantaltaque .
62005004	Yu'un scotol li boch'o ja' xa xnich'nabtaque tstsal yu'unic li c'usi sventa banamile . Li xch'unojel co'ntontique ja' chac' vu'uc cu'untic stsalel li c'usitic sventa banamile .
62005005	Li boch'o ta xch'un ti ja' Xnich'on Dios li Jesuse , tstsal yu'un li c'usitic sventa banamile .
62005006	Li Jesucristoe oy svinajeb ti ja' Xnich'on Diose , ja' ti c'alal laj yich' vo'e xchi'uc ti la smal xch'ich'ale . Ma'uc no'ox ti c'alal laj yich' vo'e , ja' te ivinaj noxtoc ti c'alal la smal xch'ich'ale . Ja' jech chalbe sc'oplal ec li Ch'ul Espiritue , xchi'uc ja' melel c'usi chal .
62005007	Li oxib li'i ja' svinajeb ic'otic :
62005008	Ja' li Ch'ul Espiritue , li vo'e , xchi'uc li ch'ich'e . Li oxibique jun no'ox c'usi chalic .
62005009	C'alal oy c'usi chalic cristianoetic ti chalic ti ta melel yilojique , ta jch'untic . Pero li c'usi chal ta jamal sc'op Diose ech'em to tsots sc'oplal , yu'un yaloj ta jamal ti ja' Xnich'on li Jesuse .
62005010	Li boch'otic ta xch'un li Xnich'on Diose , yu'un oy ta yo'ntonic li sc'oplal albil ti ja' Xnich'on Dios li Jesuse . Li boch'o mu xch'un c'usi yaloj Diose ja' j'epalc'op chc'ot yu'un li Diose , yu'un mu xch'un li c'usi yaloj ta sventa Xnich'one .
62005011	Li c'usi yaloj Diose ja' li'i : Ja' ti chijyac'butic cuxlejal sventa sbatel osile . Li cuxlejal sventa sbatel osile ja' te oy ta stojol li Xnich'one .
62005012	Li boch'o xch'unoj ti ja' Xnich'on Diose , oy xa xcuxlejal sventa sbatel osil . Yan li boch'o mu'yuc c'otem ta yo'nton li Xnich'on Diose , mu'yuc xcuxlejal sventa sbatel osil .
62005013	Vo'oxuc ti ach'unojic xa li Xnich'on Diose , la jts'ibaboxuc tal li'i , yu'un jech ac'o ana'ic ti oy xa acuxlejalic sventa sbatel osile .
62005014	Jtaoj xa spatubil co'ntontic ta stojol li Diose , jech c'alal oy c'usi ta jc'anbetic jech chac c'u cha'al tsc'an stuque , ta jna'tic ti ta xa'ay jc'optique .
62005015	Me ta jna'tic ti chiya'ibutic jc'optique , ta jna'tic noxtoc ti ta jtatic xa li c'usi ta jc'anbetique .
62005016	Me ta xquiltic ti oy jchi'iltic ta spasilan c'usi chopol ti ma'uc to sventa ch'ayele , ja' sc'an ta jc'opanbetic Dios ta stojol , jech ch-ac'bat xcuxlejal yu'un Dios me ma'uc to sventa ch'ayel li mulil tspase . Yu'un oy mulil ti ja' sventa ch'ayele . Ta sventa le'e , mu'yuc chacalboxuc ti ac'o ac'opanbeic Dios ta stojole .
62005017	Scotol li c'usitic chopole ja' mulil ono'ox . Pero oy mulil ti mu ja'uc sventa ch'ayele .
62005018	Li boch'otic stotinojic xa li Diose , ta jna'tic ti mu xa teuc tsa'ilan o smulique . Yu'un li Xnich'on Diose chchabi li xnich'nabe , jech mu xpicatic yu'un li pucuje .
62005019	Ta jna'tic ti xnich'nabutic xa li Diose , xchi'uc ti oyic ta sc'ob pucuj scotol li yan cristianoetic li' ta banamile .
62005020	Ta jna'tic noxtoc ti i'ay ta banamil li Xnich'on Diose , laj yac'butic jbijiltic sventa ac'o cotquintic li bats'i Dios ta melele . Jun me ac'o oyuticuc o jchi'uctic li Boch'o ta melel ja' stuc oe , ja' li Jesucristo Xnich'on Diose . Le'e ja' bats'i Dios ta melel ; ja' Cuxlejal sventa sbatel osil .
62005021	Jnich'nabtac , q'uelo me abaic ta sventa li sloc'obal c'usitic cuybilic ta Diose .
63001001	Vu'un jcholc'opun , ta jc'opanot tal achi'uc li avalabe , vo'oxuc ti t'ujbiloxuc yu'un Diose . Ta melel lec jc'anojoxuc . Ma'uc no'ox vu'un ti lec jc'anojoxuque . Ja' jech sc'anojoxuc noxtoc li boch'otic laj xa xch'unic li sc'op Dios ti ja' melele .
63001002	Lec jc'anojotcutic ta sventa li sc'op Dios ti ja' melele , yu'un li' oy ta co'ntontic ta sbatel osil .
63001003	Ac'o xc'uxubinoxuc li Dios Totile , xchi'uc li Jesucristoe , ja' li Xnich'on Jtotic Diose . Ac'o spasboxuc o ta jun avo'ntonic ta sventa li c'usi melele xchi'uc ta sventa ti jc'anoj jbatique .
63001004	Toj xcuxet co'nton c'alal laj quil jayibuc avalabtac ti ja' ta xch'unic c'usi melel jech chac c'u cha'al yalojbutic li Jtotic Diose .
63001005	Li' ta orae ta jc'anbot vocol ti ac'o jc'anan jbatic jcotoltique . Ma'uc ach' mantal ta jts'ibabot tal ; ja' ono'ox li mantal laj ca'itic c'alal lic jch'untique .
63001006	Me ta jc'an jbatique , ja' ta jch'unbetic o smantal li Diose . Ja' jech li mantal ca'yojtic tal ta sliquebale , ja' ti ac'o jc'anan jbatique .
63001007	Yu'un oy xa ep jlo'lavanejetic buyuc no'ox ta xanovic , mu xch'unic ti i'ay yich' sbec'tal li Jesucristoe . Li boch'o jech tspasique ja' jlo'lavanejetic , xchi'uc ja' yajcontratac Cristo .
63001008	Q'uelo me abaic li vo'oxuque , yu'un jech mu alticuc ch-ech' li cabtelcutic ta atojolique , jech chc'ot avich' lec amotonic .
63001009	Me oy boch'o xjelov to sna' xchanubtasvan scuyoj sbae , me mu ja'uc ta xch'un jech chac c'u cha'al ichanubtasvan li Jesucristoe , mu'yuc Dios ta stojol . Yan li boch'o ja' ta xch'un c'u x'elan ichanubtasvan li Jesucristoe , ja' oy ta yo'nton li Jtotic Diose xchi'uc li Nich'onile .
63001010	Me oy boch'o chc'ot ta atojolic ti mu jechuc ta xchanubtasvanic jech chac c'u cha'al ichanubtasvan li Jesuse , mu me xavotes ta anaic , xchi'uc “ lec ti latale ” , mu me xavuticuc .
63001011	Yu'un li boch'o “ lec ti latale ” , xute , ta smaquibe li c'usi chopol ta spase .
63001012	Oy to ep c'usitic ta jc'an ta xcalboxuc tal , pero mu jc'an ta jts'ibaboxuc tal , yu'un ta jc'an ta xtal jq'ueloxuc jtuc , jech xu' ta jc'opan jbatic lec ta quetic , yu'un jech xcuxet no'ox co'ntontic .
63001013	Chabanucot la xalic yalabtac avix ti t'ujbil yu'un Diose .
64001001	Vu'un jcholc'opun , chabanuc chacalbot tal Gayo , vo'ot ti lec jc'anojot ta melele .
64001002	Vo'ot ti toj lec jc'anojote , ta jc'opanbot Dios ta atojol sventa ac'o lecuc chbat avu'un scotol , xchi'uc ti ac'o tsotsuc lec abec'tal jech chac c'u cha'al oy lec stsatsal avo'nton ta stojol Diose .
64001003	Toj xcuxet no'ox co'nton c'alal laj ca'ay ivul yalbicun jayibuc jch'unolajeletic ti jun avo'nton ach'unoje , xchi'uc ti chapas batel c'usi chal li sc'op Dios ti ja' melele .
64001004	Mu'yuc c'usi yan ti toj xcuxet co'nton yu'une ; ja' toj xcuxet co'nton c'alal chca'ibe sc'oplal jnich'nabtac ti ja' tspasic c'usi melele .
64001005	Vo'ot ti lec jc'anojote , lec jun avo'nton chatun yu'un li jchi'iltactic ta jch'unolajel te chc'otic ta atojole ti nom liquemic tale .
64001006	Yu'un li stuquique c'ot yalic ta jamal ta stojol jtsob jch'unolajeletic ti toj lec laj ac'uxubine . Toj lec ti jech chacolta ta sventa sbeique . Ja' toj lec chil Dios ti jech chapase .
64001007	Yu'un ja' ta sventa Jesucristo ti loq'uemique , mu'yuc c'usi tstaic batel ta stojol li boch'otic mu'yuc xch'unojique .
64001008	Jech tsc'an ta jc'uxubintic li boch'o jech chanovique , yu'un co'ol ta jcolta jbatic o ta xcholel li sc'op Dios ti ja' melele .
64001009	Oy xa c'usi la jts'ibabe tal li jtsob jch'unolajeletic tee , pero li Diotrefese muc xich' ta muc' , yu'un tsc'an ti ja' chcom ta banquilal stuque .
64001010	Ja' yu'un c'alal me litale , ta xcalbe ya'ay ti chopol c'usi tspase , yu'un chopol chalilan batel jc'oplalcutic . Mu xu' o cha'ay ti jech ta spase . Mu xic' ochel noxtoc li jch'unolajeletic te chc'otique . Li boch'otic ta xotesique ta spajes noxtoc , xchi'uc ta snutsan loq'uel ta stojol jch'unolajeletic .
64001011	Vo'ot ti lec jc'anojote , mu me ja'uc xachan li c'usi chopol ta pasele . Ja' chano li c'usi leque . Li boch'o lec c'usi ta spasique ja' xnich'nab Dios . Yan li boch'o chopol c'usi ta spase mu xotquin li Diose .
64001012	Scotol ta xalbeic sc'oplal ti toj lec li Demetrioe , xchi'uc lec xvinaj ta sventa li c'usi melel xch'unoje . Ja' no'ox jech ec li vu'uncutique ta xcalcutic ti ja' leque . Xana' ti ja' melel c'usi ta xcalcutique .
64001013	Oy to ep c'usi ta jc'an ta xcalbot , pero mu jc'an ta jts'ibabot tal vun .
64001014	Yu'un ta jc'an chtal jq'uelot ta ora , jech xu' ta jc'opan jbatic lec .
64001015	Junuc avo'nton . Chabanuc la xayalboxuc li jch'unolajeletic li'i . Jech chabanuc xavalbeic ta jujuntal ec li jch'unolajeletic te yo' bu oyote .
65001001	Vu'un Judasun , yajtunelun li Jesucristoe , yits'inun li Santiagoe , chabanuc chacalboxuc tal vo'oxuc ti ic'biloxuc yu'un Jtotic Diose , ti c'anbiloxuc yu'une , xchi'uc ti chabibiloxuc yu'un Cajvaltic Jesucristoe .
65001002	Ech'em ac'o xc'uxubinoxuc o li Diose , ac'o sc'anoxuc o , ac'o spasboxuc o ta jun avo'ntonic .
65001003	Vo'oxuc ti lec jc'anojoxuque , solel oy ox ta co'nton ta jts'ibaboxuc tal sc'oplal li coltael oy ta jtojoltique . Pero laj quil ti ja' toj tsots sc'oplal ta jts'ibaboxuc tal ti mu me xavaq'uic yanijuc li sc'op Dios jch'unojtique , ti j'ech'el ac'bilic o li boch'otic voc'bilic xa yu'un Diose .
65001004	Yu'un oy jayibuc viniquetic ta mucul ta stic' sbaic te ta atojolic ti ja' no'ox chlo'lavanique . Li viniquetic le'e , ja' ti oy ono'ox sc'oplalic ta sc'op Dios ta vo'one ti chbat stoj smulique . Ven chopolic , tsyanijesbeic smelol li slequil yutsil yo'nton Dios cu'untic sventa xu' tspasic o li c'usi chopol tsc'an yo'ntonique . Mu xich'ic ta muc' li Jesucristo ti ja' no'ox stuc Cajvaltique , ti ja' Yajval scotole .
65001005	Ac'o me ana'ojic lec c'usi ipasbatic yu'un Dios li israeletic ta vo'onee , pero ta jcha't'abboxuc ava'yic . C'alal la scolta loq'uel ta Egiptoe , laj yules scotol li boch'otic muc xch'unique .
65001006	Jech noxtoc li yaj'almantaltac ti muc xich'ic ta muc' li yabtel ac'bilique , ti la scomtsanic li yavil ac'bilique , li Diose la xchuc ta ic' osil sbatel osil c'alal to tsta yorail chich'ic chapanbel smulic .
65001007	Ja' jech ipasbatic noxtoc li cristianoetic ta lum Sodoma xchi'uc ta lum Gomorrae xchi'uc ta lumetic ti te nopolique , yu'un solel laj yac' sbaic o ta spasel c'usi tsc'an sbec'talic ti mu xa jechuc sc'oplal ta pasele . Ja' yu'un te xa tstoj smulic o ta c'oc' sbatel osil . Ja' bijubtasel icom ta sventa scotol li yantique .
65001008	Pero ac'o me jech ic'ot ta pasel , li jlo'lavanejetic le'e ta sventa xvayechic chalic ti xu' chuts'inta sbec'talique . Ta sbajbeic stsatsal li Diose , xchi'uc ta xchopolc'optaic li boch'otic tsots yabtelic te ta vinajele .
65001009	Mu ja'uc jech la spas li banquilal j'almantal Miguel c'alal la stsac sbaic ta c'op xchi'uc pucuj ta sventa boch'o chu'uninbe sbec'tal li Moisese . Li Miguele mu'yuc c'usi chopol laj yal ; ja' no'ox jech laj yalbe : “ Ac'o xchapanot stuc li Cajvaltique ” , xut .
65001010	Pero li jlo'lavanej cristianoetic le'e ta xchopolc'optaic scotol li c'usi mu xotquinique . Yan li c'usi lec xotquinic jech chac c'u cha'al oy ta yo'nton chonbolometique , ja' tspasic o c'usi tsc'an sbec'talic sventa tsoques sbaic .
65001011	Toj ven abul sbaic . Ja' stamojbeic batel sbe li Caine . Solel ich'ayic o ta be ta scoj taq'uin jech chac c'u cha'al li Balaame . Ich'ayic o batel ta scoj stoyobbailic jech chac c'u cha'al li Coree .
65001012	Jech noxtoc ta soques ac'oplalic ti c'alal chtal xchi'inoxuc ta ve'el , c'alal jmoj chave'ic ta sventa ti co'ol ach'unojique . Pero me jutuc mu xich'ic ta muc' li c'usi chapasique . Ja' no'ox tspasic li c'usi tsc'an yo'nton stuquique . Ja' jechic jech chac c'u cha'al toc ti mu'yuc ya'lele , ti cuchbil no'ox batel ta jujujot yu'un iq'ue . Ja' jechic noxtoc jech chac c'u cha'al te' ti mu'yuc sat c'alal yorail tsatine . Solel taquin o , ts'acal chich' bulel o loq'uel c'alal ta yibel .
65001013	Ja' jechic jech chac c'u cha'al nab ti bats'i tsots tsyuq'uilan sbae , ti chloc' svoque . Yu'un xco'laj xchi'uc puru svoc no'ox ya'yel li c'usi tspasic ti toj q'uexlal sbae . Ja' jechic jech chac c'u cha'al c'anal ti ch'ayem xa ta sbee , jech chapal xa yu'un Dios chich'ic jipel ochel ta ic' osil sbatel osil .
65001014	Jech ec li Enoc ti ja' svucc'olal xa smomnich'on Adane , lec jamal laj yal c'usi chc'ot ta pasel ta stojol li cristianoetic le'e : “ Laj quil ital li Cajvaltique , xchi'uc tal ep ta mil yaj'almantaltac .
65001015	Yu'un tal xchapan scotol li cristianoetique ; tal yac'be stoj smulic scotol li boch'otic ven chopolic ta sventa ti toj chopol c'usi la spasique , ti toj tsotsic c'usi iloc' ta yeic c'alal la xchopolc'optaic Diose ” , xi .
65001016	Li jlo'lavanejetic le'e mu'yuc c'usi lec chilic . Ta puru sa'sa'c'op oyic o ; mu'yuc c'usi lec cha'yic o . Ja' no'ox tsa'ic li c'usi tsc'an sbec'talique . Tstoy sba xchi'uquic li c'usi chalique ; ven lec xa xc'opojic ta stojol cristianoetic yilel sventa tsa'ic li c'usi tsc'an stuquique .
65001017	Pero vo'oxuc ti lec jc'anojoxuque , na'ic me c'usi laj yalic comel li yajtacbolaltac Cajvaltic Jesucristoe .
65001018	Jech laj yalboxuc comel : “ Ta slajebtic xa c'ac'ale ta xlic jlabanvanejetic ti ja' no'ox oy ta yo'nton tspasic c'usi tsc'an sbec'talique , li c'usitic toj chopolique ” , xiic .
65001019	Li cristianoetic le'e ja' ta sliquesic li voc'baile ; ja' ta spasic o li c'usi tsc'an stuquique . Mu'yuc yich'ojic o li Espíritu yu'un Diose .
65001020	Pero vo'oxuc ti lec jc'anojoxuque , yantic me ac'o tsatsubuc batel li xch'unojel avo'ntonic ta stojol Diose . C'opanic Dios ta sventa li Ch'ul Espiritue .
65001021	Te me oyanic o ta stojol li Dios ti lec sc'anojoxuque , junuc avo'ntonic malaic tsta sc'ac'alil chixc'uxubinutic li Cajvaltic Jesucristoe , ja' ti chac' jcuxlejaltic sventa sbatel osile .
65001022	C'uxuc me ta avo'ntonic li boch'otic mu to sna' lec c'usi chch'unique .
65001023	Coltaic , pojic to me loq'uel ta c'oc' li boch'otic stamojic xa batel sbelal ch'ayele . C'uxuc me ta avo'ntonic noxtoc scotol li yantique . Pero bijanic me yu'unic , contrainic me li c'usi chopol tspasique , yu'un bats'i bolibenic o ta jyalel ; c'alal ta sc'u' spoq'uic xcuchoj o li xchopolilique .
65001024	Li Dios ti stuc no'oxe , ti ja' Jcoltavanej cu'untique , xu' yu'un chaxchabioxuc , yu'un jech mu xayalic ta spasel li c'usi chopole , jech mu'yuc amulic ti c'alal chc'ot ava'an abaic ta xch'ul lequilale . Jech toj xcuxet no'ox avo'ntonic . Ja' yu'un stuc no'ox ac'o albatuc slequilal , ac'o spas mantal , ac'o sventain ta svu'el stsatsal stuc li' ta ora ta sventa li Jesucristoe , xchi'uc c'alal to ta sbatel osil . Jechuc .
65001025	
66001001	Li'i ja' li c'usitic i'ac'bat sna' yu'un Dios li Jesucristo ti po'ot xa chc'ot ta pasele , yu'un jech chijyac'butic jna'tic ec vu'utic ti chijtunutic yu'une . Jech la stac tal yaj'almantal , tal yac'be sna' li yajtunel Juane .
66001002	Ja' li Juan ti chal ta jamal ti ja' melel c'usi laj yal li Diose , xchi'uc ti ja' melel jech i'albat yu'un li Jesucristoe , xchi'uc ti ja' melel scotol li c'usitic laj yile .
66001003	Xcuxet no'ox yo'nton li boch'o chapta xchi'uc li boch'o cha'ay li c'usitic yaloj Dios li'i , xchi'uc me ta xch'unic li c'usitic ts'ibabile , yu'un po'ot xa chc'ot ta pasel .
66001004	Vu'un Juanun , ta jc'opanoxuc tal ta carta , vo'oxuc li jch'unolajeloxuc ta vucub lum te ta Asia banamile . Ac'o xc'uxubinoxuc , ac'o spasboxuc ta jun avo'ntonic li Boch'o te ono'ox oy oe , xchi'uc ti te oy o c'alal to tanae , xchi'uc ti te oy o sbatel osile . Ti jech chavich'ic c'uxubinel , xchi'uc chavich'ic pasbel ta jun avo'ntonique , ja' ta sventa noxtoc li vucub espíritu te oy yo' bu chotol li Diose ,
66001005	xchi'uc ta sventa li Jesucristoe , ja' li tuq'uil testigoe , ja' ti ba'yuc icha'cuxi loq'uel ta smuquinale , ja' li banquilal yu'un scotol ajvaliletic li' ta banamile , ti ep c'uxutic ta yo'ntone , ti la smanutic ta xch'ich'al ta sventa jmultique .
66001006	Ja' ti laj yac' ochcutic ta pasmantale , xchi'uc ti laj yac' ochcutic ta paleal ta stojol Diose , ja' li Stote . Jech ac'o ich'atuc ta muc' sbatel osil li Cajvaltique ; ja' ac'o spas mantal stuc sbatel osil . Jechuc .
66001007	A'yo ava'yic , li Cristoe ta xyal tal ta toc . Scotol cristianoetic ta xil ta satic , xchi'uc ta xilic ec li boch'otic la smilique . Scotol jnaclumetic ta banamil ta x'oq'uic yu'un . Ta melel jech chc'ot ta pasel . Jechuc .
66001008	Jech chal li Cajvaltic Diose : “ Vu'un sliquebun , vu'un slajebun ” , , xi . Ja' li Boch'o te ono'ox oy oe , xchi'uc ti te oy o c'alal to tanae xchi'uc ti te oy o sbatel osile , ti ech'em svu'ele .
66001009	Vu'un Juanun , jchi'il jbatic , co'ol chquich'tic vocol ta sventa li Jesucristoe , xchi'uc co'ol oy ta jventatic ta jchi'intic ta pasmantal , xchi'uc co'ol chcuch cu'untic li vocole . Li vu'une li' ay yaq'uicun ta jun biq'uit banamil cacal ta nab , Patmos sbi . Li' chuculun ta scoj li sc'op Diose , xchi'uc ta scoj ti laj calbe sc'oplal li Jesucristoe .
66001010	Ta sc'ac'alil Cajvaltique la sventainun svu'el li Ch'ul Espiritue , jech laj ca'ay c'op ta jpat jech chac c'u cha'al ch-oc' oq'ues .
66001011	Jech laj yalbun : “ Li c'usi chavile , ts'ibao ta vun . Taco batel ta stojol li vuctsob jch'unolajeletic te oyic ta lum Éfeso , ta Esmirna , ta Pérgamo , ta Tiatira , ta Sardis , ta Filadelfia , xchi'uc ta Laodiceae ” , xiyutun .
66001012	Jech lijoyij , la jq'uel li boch'o ta sc'opanune . Te laj quil vucub candelero pasbil ta c'anal taq'uin .
66001013	Ta o'lol li vucub candeleroe oy boch'o te oy xco'laj xchi'uc cristiano yilel . Natil c'u'il slapoj , c'otem c'alal to ta snuc' yacan . Oy xchuc , chucul ta sna yo'nton pasbil ta c'anal taq'uin .
66001014	Li sjole xchi'uc li stsotsil sjole sac jech chac c'u cha'al saquil tsots , sac jech chac c'u cha'al tayo . Li jujubej sate xpulpun no'ox jech chac c'u cha'al yat c'oc' .
66001015	Li yacane sts'ayayet jech chac c'u cha'al bronce taq'uin c'alal chic'bil ta horno scotol li yic'ubale . C'alal chc'opoje , ja' jech chac c'u cha'al nojelal uc'um .
66001016	Stsacoj ta sbats'ic'ob vucbej c'anal , xchi'uc chloc' espada ta ye . Li espadae lec ts'ubts'ub sni' , xchi'uc lec juxbil xcha'jotal ye . Li sate xojoban jech chac c'u cha'al c'alal toj c'ux li c'ac'ale .
66001017	C'alal laj quile , liyal ta lum ta stojol ; xco'laj xchi'uc chamen lic'ot . La stijun ta sbats'ic'ob , jech laj yalbun : “ Mu xaxi' . Vu'un sliquebun , vu'un slajebun .
66001018	Vu'un ti jtalel cuxulun oe . Licham , pero licha'cuxi ; cuxulun o sbatel osil . Vu'un jventainoj scotol . Vu'un oy ta jc'ob sllavial li lajele xchi'uc li yavil animaetique .
66001019	Ts'ibao ta vun li c'usi laj xa avile , xchi'uc li c'usi li' chc'ot ta pasel ta orae , xchi'uc li c'usitic chc'ot ta pasel ta ts'acale .
66001020	Li vucub c'anal jtsacoj ta jbats'ic'ob laj avile xchi'uc li vucub candelero pasbil ta c'anal taq'uine , ja' jech smelol chac li'i : Li vucub c'anale ja' li j'almantal ta jujutsob jch'unolajeletic ta vucub lume . Li vucub candeleroe ja' li vuctsob jch'unolajeletique ” , xiyutun li Cajvaltique .
66002001	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Efesoe : ‘ Li Boch'o stsacoj ta sbats'ic'ob vucub c'anale xchi'uc ti te chanov ta o'lol li vucub candeleroe , jech chayalboxuc :
66002002	Vu'une xcotquin li avabtelique ; jna'oj ti tsots cha'abtejic ta jtojole , xchi'uc ti tsts'ic avu'unic vocole , xchi'uc ti mu xac'an xachi'inic li boch'otic chopolique . Jech noxtoc laj xa aq'uelbeic lec yabtelic li boch'otic jcholc'opetic scuyoj sbaique ; laj avilic ti ja' no'ox ch-epalc'opojique .
66002003	Laj ats'iquic vocol ; tsots la'abtejic ta jventa ; muc xchibaj avo'ntonic .
66002004	Pero oy to c'usi mu lecuc chquil , yu'un mu xa xac'anicun lec jech chac c'u cha'al ta sliqueb .
66002005	Vuleso ta avo'ntonic ti bu lic chibajanic tale . Suteso avo'ntonic . Taic ti c'u ono'ox xa'elanic ta sliquebale . Me mu xapasic jeche , chital ta ora , chtal jloq'ues li candelero ta atojolique . Jech ta jpas ti me mu xasutes avo'ntonique .
66002006	Pero oy to c'usi lec chapasic chquil . Yu'un chacontrainic c'usi tspasic li nicolaetique . Jech contra chquil ec .
66002007	Li boch'o oy xchiquine , ac'o ya'ibe smelol c'usi ch-albat yu'un Ch'ul Espíritu li jujutsob jch'unolajeletique . Li boch'o tstsal yu'un scotole ta xcac'be slo'ic li sat te' sventa cuxlejal sbatel osile , ja' ti te oy ta o'lol ts'unubaltic yu'un Diose , xayutoxuc li Cajvaltique ’ , uto ” , xiyutun .
66002008	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Esmirnae : ‘ Li Boch'o te oy ta sliqueb xchi'uc ta slajebe , ja' ti icham xchi'uc ti icha'cuxie , jech chayalboxuc :
66002009	Vu'une xcotquin li avocolique xchi'uc li ame'onalic ta scoj vocole , pero jc'ulejoxuc chquil . Xchi'uc jna'oj noxtoc ti chchopolc'opoj ta atojolic li mero judioetic scuyoj sbaique . Pero ta melel mu ja'icuc . Ja' sna banquilal pucuj c'otemic .
66002010	Mu me xaxi'ic yu'un li vocol chtal ta atojolique . A'yo ava'yic , li pucuje ta stic'oxuc jayibuc ta chuquel , yu'un ta sq'uelboxuc avo'ntonic . Chavich'ic tsots vocol lajunebuc c'ac'al . Junuc me avo'ntonic ta jtojol ac'o me te chachamic o , jech chacac'boxuc acoronaic sventa cuxlejal sbatel osil .
66002011	Li boch'o oy xchiquine ac'o ya'ibe smelol c'usi ch-albat yu'un Ch'ul Espíritu li jujutsob jch'unolajeletique . Li boch'o tstsal yu'un scotole mu xbat yich' vocol ta xchibal velta lajel , xayutoxuc li Cajvaltique ’ , uto ” , xiyutun .
66002012	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Pergamoe : ‘ Li boch'o yich'oj espada ti lec ts'ubts'ub sni' , xchi'uc ti lec juxbil xcha'jotal yee , jech chayalboxuc :
66002013	Vu'une xcotquin ti bu nacaloxuque ; jna'oj ti te nacaloxuc yo' bu yac'oj xchotleb li banquilal pucuje . Pero te to acuchojbicun o li jbie ; mu'yuc bu xamuc ta avo'ntonic ti ach'unojique . Muc xaxi'ic o c'alal imilat te yo' bu oyoxuc li cajtunel Antipas ti jun yo'nton itun te yo' bu yac'oj xchotleb li banquilal pucuje .
66002014	Pero oy to jutuc c'usi chopol chapasic chquil . Yu'un te achi'uquic li boch'otic jech chchanubtasvanic jech chac c'u cha'al li Balaame . Ja' ti la xchanubtas ajvalil Balac ta vo'one c'u x'elan xu' chyalic ta lum li israeletique , yu'un jech xu' chlic sti'ic li milbil matanal ta sventa c'usitic cuybilic ta Diose , xchi'uc jech xu' chlic mulivajicuc .
66002015	Jech noxtoc lec chavilic li boch'otic jech ta xchanubtasvanic jech chac c'u cha'al li nicolaetic ti vu'un chopol chquile .
66002016	Ja' yu'un suteso me avo'ntonic . Me mu xasutes avo'ntonique , chital ta ora ta atojolic ; vu'un jtuc chtal jcontrain xchi'uc li espada chloc' ta quee .
66002017	Li boch'o oy xchiquine , ac'o ya'ibe smelol c'usi ch-albat yu'un Ch'ul Espíritu li jujutsob jch'unolajeletique . Li boch'o tstsal yu'un scotole ja' chcac'be sve'ic li manavaj ti mu'yuc boch'o sna' c'u x'elane , xchi'uc ta xcac'beic jbej unin saquil ton yo' bu ts'ibabil ach' sbi stuc ti mu'yuc boch'o yan xotquine . Ja' no'ox stuc xotquin li boch'otic chich'e , xayutoxuc li Cajvaltique ’ , uto ” , xiyutun .
66002018	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Tiatirae : ‘ Li Xnich'on Dios ti xpulpun no'ox jujubej sat jech chac c'u cha'al yat c'oq'ue , xchi'uc ti sts'ayayet yacan jech chac c'u cha'al bronce taq'uin c'alal me ch'ulbil xa leque , jech chayalboxuc :
66002019	Vu'une xcotquin li avabtelique xchi'uc ti ac'anojicune . Xcotquin noxtoc ti oy xch'unojel avo'ntonique , ti lec cha'abtejic cu'une , xchi'uc ti lec tsts'ic avu'unic scotole . Jna'oj ti ech'em to cha'abtejic cu'un jech chac c'u cha'al la'abtejic ta sliquebe .
66002020	Pero oy to jutuc c'usi chopol chapasic chquil . Yu'un te no'ox aq'uelojic li Jezabel ti tscuy sba ta j'alc'op cu'une . Te chchanubtas , te tslo'la cajtuneltac ti xu' tsti'ic li milbil matanal ta sventa c'usitic cuybilic ta Diose , xchi'uc ti xu' chmulivajique .
66002021	Laj xa jmala jal ti ac'o sutes yo'ntone , pero mu sc'an sutes yo'nton ta sventa li mulivajele .
66002022	Ja' yu'un a'yo ava'yic , vu'un ta jip yalel ta svayab . Jech noxtoc li boch'otic ja' la xch'unic lo'lael yu'un li antse , ta xcac'be tsots svocolic ec me mu sutes yo'ntonic yu'un smulique .
66002023	Yan li mero yalabtac stuc li antse , ta jmilic o . Yu'un jech tsna'ic o scotol cu'untac ta jujutsob ti vu'un jna'ojbe , ti vu'un xcotquinbe yo'nton li cristianoetique , xchi'uc ti vu'un ta xcac'be stojol ti c'u x'elan yabtelique .
66002024	Vo'oxuc ti te oyoxuc ta Tiatira ti mu'yuc ach'unojic li chopol chanubtasel le'e , xchi'uc ti mu'yuc ach'unojic noxtoc ti chalic tsc'an ta jna'betic c'u x'elan yo'nton li Satanase , mu'yuc yan icatsil chacac'boxuc .
66002025	Ja' no'ox chacalboxuc , li c'usi ach'unojique ja' me ch'unic o c'alal to chital .
66002026	Li boch'otic tstsal yu'un scotole , ti jun yo'nton tspasic o c'usi ta jc'an c'alal to ta slajebe , ja' chcac'be tsots yabtelic ta sventa scotol cristianoetic ta jujun banamil jech chac c'u cha'al yac'ojbun cabtel li Jtote . Biq'uitic tslilinic ta vaston ti pasbil ta taq'uine , jech j'ech'el chvoq'uic o jech chac c'u cha'al bin .
66002027	
66002028	Jech noxtoc ta xcac'beic li muc'ta c'anal chloc' ta jujun sobe .
66002029	Li boch'o oy xchiquine , ac'o ya'ibe smelol c'usi ch-albat yu'un Ch'ul Espíritu li jujutsob jch'unolajeletique , xayutoxuc li Cajvaltique ’ , uto ” , xiyutun .
66003001	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Sardise : ‘ Li boch'o te oy ta stojol li vucub espíritu yu'un Diose xchi'uc li vucbej c'analetique , jech chayalboxuc : Li vu'une xcotquin li avabtelique . Lec cuxuloxuc ta alel , pero chamenoxuc .
66003002	Vic'o me asatic . Ich'beic yipal achi'uquic ti c'u to yepal comen avu'unique , yu'un ta xa me xcham scotol . Yu'un mu'yuc bu tuc' jtaoj avabtelic ta stojol li Diose .
66003003	Vuleso me ta ajolic li c'usi laj ava'yic , xchi'uc ti c'u x'elan lachanubtasatic ta sliquebe . Ja' me ch'unic o . Suteso me avo'ntonic . Me mu xaq'uel abaique , ta xital ta atojolic jech chac c'u cha'al j'elec' ; mu xana'ic c'usi ora chital .
66003004	Pero oy to jayibuc te achi'uquic ta Sardis ti mu'yuc yic'ubtasoj sc'u'ique . Le'e oy ta sventa chixchi'inicun ta xanubal xchi'uc li saquil-c'u'ique .
66003005	Li boch'o tstsal yu'un scotole ja' jech sac sc'u' tslapic , xchi'uc mu'yuc ta jtu'pbe ta vun sbiic sventa cuxlejal sbatel osil , xchi'uc jamal chcalbe sbiic ta stojol li Jtote xchi'uc ta stojol li yaj'almantaltaque .
66003006	Li boch'o oy xchiquine , ac'o ya'ibe smelol c'usi chal Ch'ul Espíritu ta stojol li jujutsob jch'unolajeletique , xayutoxuc li Cajvaltique ’ , uto ” , xiyutun .
66003007	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Filadelfiae : ‘ Jech chal li Boch'o mu'yuc smule , ti melel scotol c'usi chale , ja' li Boch'o yich'oj ta sc'ob li sllavi Davide . Ja' li Boch'o ta sjam ti mu'yuc boch'o xu' yu'un tsmaque , ja' li Boch'o ta smac ti mu'yuc boch'o xu' yu'un tsjame .
66003008	Xcotquin li avabtelique . A'yo ava'yic , jamal xa lec ti'na cu'un ta aventaic ; mu'yuc boch'o xu' tsmac . Ac'o me jutuc no'ox atsatsalic , pero ach'unojbicun o li jc'ope . Mu'yuc amucojicun ta avo'ntonic .
66003009	Ja' yu'un a'yo ava'yic , ta xcac'boxuc ta ac'obic li nail tsobobbail yu'un banquilal pucuje , ja' li boch'otic chalic ti ja' judioetique pero ma'uc ; ja' no'ox ch-epalc'opojic . Ta xcac' ti ac'o tal squejan sbaic ta atojolique , yu'un jech ac'o sna'ic ti ta melel c'anbiloxuc cu'une .
66003010	Ta sventa ti laj achabi ta avo'ntonic ti laj calboxuc tsc'an chcuch avu'unic vocole , ja' no'ox jech ec li vu'une chajchabioxuc ti c'alal tsta yorail chcac'be svocol scotol li cristianoetic ta sbejel banamile ti c'alal chich' q'uelbel c'u x'elan yo'ntonique .
66003011	A'yo ava'yic , po'ot xa chital . Junuc me avo'nton tsaquic o li c'usi ataojique , yu'un jech mu xbat ta yan li amotonique .
66003012	Li boch'o tstsal yu'un scotole ja' chcac' c'otuc ta yoyal xch'ulna li Dios cu'une ; mu xa xloc' o . Ta jts'ibabe ta stojolic sbi li Dios cu'une xchi'uc sbi li lum yu'un Dios cu'une , ja' li ach' Jerusalén chlic tal ta vinajel yo' bu oy li Dios cu'une . Xchi'uc ta jts'ibabe ta stojolic noxtoc li ach' jbie .
66003013	Li boch'o oy xchiquine , ac'o ya'ibe smelol c'usi chal Ch'ul Espíritu ta stojol li jujutsob jch'unolajeletique , xayutoxuc li Cajvaltique ’ , uto ” , xiyutun .
66003014	Jech laj yalbun noxtoc li Cajvaltique : “ Jech xats'ibabe batel li j'almantal yu'un jtsob jch'unolajeletic ta lum Laodiceae : ‘ Jech chal li Boch'o Jechuc , xi sbie , ja' li tuq'uil testigoe , ti melel c'usi chale , ti ja' la sliques scotol li c'usitic oye :
66003015	Xcotquin li avabtelique . Jna'oj ti mu'yuc c'oc'oxuc xchi'uc ti mu'yuc sicoxuque . Lec ti oyuc c'uxi xasicubic , o ti oyuc c'uxi xac'ac'ubique .
66003016	Pero ta sventa ti sam-q'uixinoxuc no'oxe , ti mu'yuc bu lec sicoxuc xchi'uc ti mu'yuc bu lec c'oc'oxuque , ta jc'an chajxetaoxuc loq'uel .
66003017	Yu'un jech chavalic : Vu'une lec jc'ulejun , jtaoj xa scotol , mu'yuc c'usi yan sc'an cu'un , xachiic . Mu xavil abaic ti solel me'onoxuc , ti abul abaic , ti xataq'uic oc'tael , ti ma'satoxuc , xchi'uc ti bats'i cuxul t'anal chaquiloxuque .
66003018	Ja' yu'un chacalboxuc c'usi lec ac'o apasic . Vu'un xtal amanbicun bats'i lequil c'anal taq'uin ti chic'bil lec ta c'oc' yic'ubale , yu'un jech lec jc'ulej chac'otic ta melel . Xchi'uc vu'un xamanbicun saquil c'u'il , jech mu xa xavac'be abaic q'uexlal , yu'un muc xa t'analucoxuc . Xchi'uc chacac'boxuc lec poxil satil sventa chavac' ta asatic , yu'un jech xu' chlic avilic lec osil .
66003019	Li boch'otic lec jc'anoje ta jtaq'ui , ta xcac'be nucul . Tsotsanic me cha'e ; suteso me avo'ntonic .
66003020	A'yo ava'yic , li vu'une li' oyun ta ti'na chajc'opanoxuc . Li boch'o cha'ay c'alal ta jc'opane , me chisjambun li ti'nae , ta x'och jchi'in ; ta jchi'in ta ve'el , jech chixchi'inun ta ve'el ec .
66003021	Li boch'o tstsal yu'un scotole ta jchi'in ta chotlej ta jchotleb , jech chac c'u cha'al laj yac' chotlicun jchi'uc li Jtote , yu'un itsal cu'un scotol .
66003022	Li boch'o oy xchiquine , ac'o ya'ibe smelol c'usi chal Ch'ul Espíritu ta stojol li jujutsob jch'unolajeletique , xayutoxuc li Cajvaltique ’ , uto ” , xiyutun .
66004001	C'alal jech li'albat scotol chac' le'e , ts'acal laj quil jamal ti'na ta vinajel . Li c'op ti ba'yuc laj ca'ay , ti xco'laj xchi'uc x'oc' oq'uese , jech laj yalbun : “ La' muyan tal li'i ; vu'un chacac'bot avil scotol li c'usitic ta to xc'ot ta pasele ” , xiyutun .
66004002	Jech ta ora no'ox la sventainun svu'el li Espiritue , jech laj quil jun muc'ta chotlebal ta vinajel . Oy boch'o te chotol tspas mantal .
66004003	Li boch'o te chotole oy xojobal jech chac c'u cha'al xojobal jaspe ton xchi'uc cornalina ton . Ta muc'ta chotlebale te oy jun vacnabal . Ja' jech ta q'uelel jech chac c'u cha'al esmeralda ton .
66004004	Ta joyob li muc'ta chotlebale oy yan chanib xcha'vinic ( 24 ) chotlebal te oy . Ja' te chotajtic chanib xcha'vinic ( 24 ) banquilaletic , puru sac sc'u' slapojic , xchi'uc oy scoronail sjolic pasbil ta c'anal taq'uin .
66004005	Ta muc'ta chotlebale te chloc' sacsevuletic , xchi'uc xc'ulet no'ox chauquetic . Ta yeloval li chotlebale oy vucub candil te tsanajtic ; le'e ja' li vucub espíritu yu'un Diose .
66004006	Ta yeloval li chotlebale , xco'laj xchi'uc nab yilel , sts'ayts'un jech chac c'u cha'al nen . Ta mero stuq'uil , xchi'uc ta spat xocon li muc'ta chotlebale oy chanib c'usi cuxajtic nojemic ta satil . Oy sat ta yelovic xchi'uc ta spatic .
66004007	Li sba c'usi cuxule xco'laj xchi'uc león . Li xchibale xco'laj xchi'uc tot vacax . Li yoxibale xco'laj xchi'uc sat vinic . Li xchanibale xco'laj xchi'uc xic chvil .
66004008	Li chanib c'usi cuxajtique oy vaquib xic' jujunic . Jech noxtoc oy satic ta spat xiq'uic xchi'uc ta yolon xiq'uic . Ta c'ac'al ta ac'ubal scotol ora jech chalic : “ Ch'ul Dios , Ch'ul Dios , ja' Ch'ul Dios stuc li Cajvaltic ti ech'em svu'ele . Ja' li Boch'o te ono'ox oye , xchi'uc ti te oy o li' ta orae , xchi'uc ti te oy o sbatel osile ” , xiic .
66004009	C'alal ja'o chalbeic slequilal , ja'o chich'ic ta muc' , xchi'uc tstojbeic ta vocol li Boch'o te chotol ta chotlebale , ja' li Boch'o cuxul o sbatel osile .
66004010	Li chanib xcha'vinic ( 24 ) banquilaletique ja'o chlic spatan sbaic ta stojol ec li Boch'o te chotol ta chotlebale , chlic yich'ic ta muc' li Boch'o cuxul o sbatel osile . Tsloq'ues li scoronaique ; te chaq'uic ta stuq'uil xchotleb , jech chalic :
66004011	“ Cajval , vo'ot Diosot cu'uncutic , vo'ot no'ox atuc oy ta aventa albel alequilal , ich'el ta muc' , xchi'uc vo'ot no'ox atuc oy avu'el . Yu'un vo'ot laj apas scotol li c'usitic oye , yu'un jech la sc'an avo'nton ti jech oye , ti jech i'ayin scotole ” , xiic ta stojol li Diose .
66005001	Li boch'o te chotol ta muc'ta chotlebale laj quil te stsacoj ta sbats'ic'ob jlic balbil vun ts'ibabil ta spat xchi'uc ta yut . Ac'bil lec vucub spac' .
66005002	Laj quil noxtoc jun j'almantal ech'em stsatsal , tsots i'avan , jech laj yal : “ ¿ Boch'o puru lec c'usi spasoj ti xu' yu'un ta sjam li vune xchi'uc ti xu' yu'un ta xtuch'be spaq'ue ? ” , xi .
66005003	Pero me junuc mu'yuc boch'o , me ta vinajel , me ta banamil , me ta yutil banamil ti xu' yu'un tsjam li vune , ti xu' yu'un ta sq'uele .
66005004	Jech ep li'oc' , yu'un muc xich' tael boch'o puru lec c'usi spasoj ti xu' yu'un tsjam li vune , ti xu' yu'un ta sq'uele .
66005005	Jech laj yalbun jun li chanib xcha'vinic ( 24 ) banquilaletique : “ Mu xa'oc' . A'yo ava'ay , spasoj xa canal jun sts'unubal li Judae , ech'em stsatsal jech chac c'u cha'al león . Ja' smomnich'on li David ta vo'onee . Laj xa stsal scotol , jech xu' yu'un tsjam li vune ; xu' yu'un ta xtuch'be li vucub spaq'ue ” , xiyutun .
66005006	C'alal la jtoy jsate , ja' to laj quil te cotol jcot Ch'ium Chij ta o'lol yo' bu oy li chotlebale , xchi'uc li chanibique , xchi'uc li chanib xcha'vinic ( 24 ) banquilaletique . Li Ch'ium Chije oy yav ta sbec'tal ti imilate . Oy vucub xulub xchi'uc vucbej sat . Le'e ja' senyail li vucub espíritu tacbil batel ta sbejel banamile .
66005007	Li Ch'ium Chije bat stsac li vun te stsacoj ta sbats'ic'ob li Boch'o te chotol ta chotlebale .
66005008	C'alal laj yich' li vune , li chanibique xchi'uc li chanib xcha'vinic ( 24 ) banquilaletique la spatan sbaic ta stojol li Ch'ium Chije . Li chanib xcha'vinic ( 24 ) banquilaletique yich'anoj jujun yarpaic xchi'uc jujun stazaic pasbil ta c'anal taq'uin nojic ta pom . Ja' senyail sc'opic c'alal tsc'opanic Dios li boch'otic voc'bilic yu'un Diose .
66005009	La sq'uejintaic jun ach' q'ueoj , jech chal : “ Vo'ot no'ox atuc puru lec c'usi apasoj ti ivu' avu'un laj avich' li vune , xchi'uc xu' avu'un chatuch'be li spaq'ue . Yu'un vo'ot laj avich' milel . Ta ach'ich'al laj aman sventa chc'otic ta yu'untac Dios li cristianoetic ta jujuchop sts'unubal , ta jujuchop c'op , ta jujun lum , xchi'uc ta jujun banamile .
66005010	Laj xa avac' ochicuc ta pasmantal ; laj xa avac' ochicuc ta paleal ta stojol Dios , te xa tspasic mantal ta banamil ” , xi li sq'ueojique .
66005011	C'alal jq'ueloje , laj ca'ay chc'opoj epal j'almantaletic te ta joyob li chotlebale , xchi'uc ta joyob yo' bu oy li chanibique xchi'uc li chanib xcha'vinic ( 24 ) banquilaletique . Li j'almantaletique bats'i ep ta millón ta jyalel .
66005012	Tsots i'avan scotolic : “ Li Ch'ium Chij imilate ja' no'ox stuc oy ta sventa chich' lec svu'el , sc'ulejal , sbijil , stsatsal , ich'el ta muc' , yutsilal , xchi'uc albel slequilal ” , xiic .
66005013	Laj ca'ay ic'opoj scotol li c'usitic pasbilic ta vinajel , ta banamil , ta yut banamil , ta nabetic , xchi'uc scotol li c'usitic te oye , jech laj yalic : “ Li Boch'o te chotol ta chotlebale xchi'uc li Ch'ium Chije ac'o albatuc slequilal yutsilal , ac'o ich'atuc ta muc' , ac'o yich' svu'elic o sbatel osil ” , xiic .
66005014	Li chanib c'usi cuxajtique jech laj yalic ec : “ Jechuc ” , xiic . Li chanib xcha'vinic ( 24 ) banquilaletique la spatan sbaic ta banamil ; laj yich'ic ta muc' li Boch'o cuxul o sbatel osile .
66006001	Li Ch'ium Chije laj quil la xtuch' li sba vucub spac' balbil vune . C'alal la xtuch'e , laj ca'ay ic'opoj jun li chanib c'usi cuxajtique . Li snuq'ue ja' jech chac c'u cha'al xbac' chauc . Jech laj yal : “ ¡ La' ! ” , xut .
66006002	La jq'uel , ja' to laj quil te oy jcot saquil ca' . Li boch'o scajlebinoje yich'oj jun sflecha . I'ac'bat scorona , iloc' batel jech chac c'u cha'al li boch'o lec xu' yu'un tstsalvane , yu'un bat stsal scotol .
66006003	C'alal laj yich' tuch'el li xchibal spac' vune , laj ca'ay ic'opoj li xchibal c'usi cuxajtique . Oy boch'o jech laj yalbe : “ ¡ La' ! ” , xut .
66006004	Te iloc' tal jcot tsajal ca' . Li boch'o scajlebinoje ja' ac'bil svu'el sventa ac'o socbe sjol cristianoetic li' ta banamil , yu'un jech ac'o lic smilan sbaic . I'ac'bat batel jun smuc'ta espada .
66006005	C'alal ituch' li yoxibal spac' vune , laj ca'ay ic'opoj li yoxibal c'usi cuxajtique , jech laj yal : “ ¡ La' ! ” , xut . La jq'uel , ja' to laj quil te oy jcot ic'al ca' . Li boch'o scajlebinoje stsacoj ta sc'ob jun skilo .
66006006	Laj ca'ay oy boch'o chc'opoj te ta o'lol li chanibique , jech laj yal : “ Li stojol jun kilo trigoe ja' jech stojol chc'ot jech chac c'u cha'al jun c'ac'al tojolil . Yan li cebadae ja' oxib kilo xtoj ta jun c'ac'al tojolil . Yan li oliva xchi'uc ts'usube mu me xasoques ” , xi .
66006007	C'alal ituch' li xchanibal spac' vune , laj ca'ay ic'opoj li xchanibal c'usi cuxajtique . Jech laj yal : “ ¡ La' ! ” , xut .
66006008	La jq'uel , ja' to laj quil te oy jcot ca' , sacvayan sc'anal . Li boch'o scajlebinoje ja' Lajel sbi . Ja' te nabal batel yu'un li Yavil Animaetic sbie . I'ac'bat svu'el sventa ch-och ta sc'ob o'lol jvoc' li cristianoetic ta banamile , yu'un jech ac'o chamicuc ta espada , ta vi'nal , ta tsatsal chamel , xchi'uc ac'o lajicuc ta ti'el ta chonbolometic .
66006009	C'alal ituch' li yo'bal spac' vune , laj quil te oyic ta yolon scajleb smoton Dios xch'ulelic li boch'otic imilatic ta sventa sc'op Diose , xchi'uc ta sventa ti jamal laj yalic ti xch'unojique .
66006010	Tsots i'avanic , jech laj yalic : “ Cajval , vo'ot ti tuc' avo'ntone , ti melel c'usi chavale , ¿ baq'uin to chachapan , baq'uin to chapacbe sutel li boch'otic la smiluncutic ti te oyic ta banamile ? ” , xiic .
66006011	Jech te i'ac'bat sac sc'u'ic , jech i'albatic : “ Malaic to jutuc , ja' to me its'aqui ti c'u yepal chmilat achi'iltaquic ti chtunic cu'un jech chac c'u cha'al vo'oxuque ” , x'utatic .
66006012	C'alal te jq'ueloje , laj quil ituch' noxtoc li svaquibal spac' vune . Jech laj ca'ay ital tsots niquel . Li c'ac'ale i'ic'ub jech chac c'u cha'al ic'al poc' tslapic ta sventa me'nal . Li ue itsajub sbejlijil jech chac c'u cha'al ch'ich' .
66006013	Li c'analetic ta vinajele ibajan yalel tal ta banamil jech chac c'u cha'al chlilij unin sat igo ta tsatsal ic' .
66006014	Li vinajele la sbal sba batel jech chac c'u cha'al ta jbaltic vun . Scotol li vitsetique xchi'uc li bic'tal banamil cacajtic ta nabe iloc'an ta yavilic .
66006015	Li ajvaliletic ta banamile , li jpasmantaletique , li jc'ulejetique , li banquilal soldadoetique , li boch'otic tsots xu' yu'unique , li mozoetique , xchi'uc li boch'otic muc ochemicuc ta mozoile , la snac' sbaic ta nailch'entic , xchi'uc ta japjap ch'entic ta vitsetic .
66006016	Jech laj yalbeic li vitsetique xchi'uc li ch'entique : “ Loman tal ta sba cac'olcutic , but'iuncutic , yu'un jech mu xiyiluncutic li Boch'o te chotol ta muc'ta chotlebale , xchi'uc jech mu xitaatcutic ta sc'ac'al yo'nton li Ch'ium Chije .
66006017	Yu'un ic'ot xa sc'ac'alil itsan li sc'ac'al yo'ntone , mu'yuc boch'o chcuch yu'un ” , xiic .
66007001	Ts'acal laj quil chanib j'almantaletic te va'ajtic ta xchanjotal xchiquin banamil . Ja' spajesojic li ic' ta xchanjotal xchiquin banamile , yu'un jech mu me xtal ic' li' ta banamil , xchi'uc ta nab , xchi'uc jech mu me xnic ta ic' jbejuc te' .
66007002	Jech noxtoc laj quil yan j'almantal iloc' tal ta sloq'ueb c'ac'al , ja' yich'ojbe li sello yu'un cuxul Diose . Tsots laj yapta li chanib j'almantaletic ac'bil tsots svu'elic sventa tsoquesic li banamil xchi'uc nabe .
66007003	Jech laj yalbe : “ Mu to me xasoquesic li banamile , xchi'uc li nabe , xchi'uc li te'etique , ja' to me laj cac'be smarcail sti'baic scotol li yajtuneltac Dios cu'untique ” , x'utatic .
66007004	Laj ca'ay ti c'u yepal i'ac'bat smarcail sti'baique . Ja' chanib xvaxacvinic ta mil ( 144,000 ) ta scotol li jaychop smomnich'nab Israele .
66007005	Li jchop liquemic ta Judae lajcha'mil ( 12,000 ) laj yich' smarcail sti'baic . Li jchop liquemic ta Rubene lajcha'mil ( 12,000 ) laj yich'ic ec . Li jchop liquemic ta Gade lajcha'mil ( 12,000 ) laj yich'ic ec .
66007006	Li jchop liquemic ta Asere lajcha'mil ( 12,000 ) laj yich'ic ec . Li jchop liquemic ta Neftalie lajcha'mil ( 12,000 ) laj yich'ic ec . Li jchop liquemic ta Manasese lajcha'mil ( 12,000 ) laj yich'ic ec .
66007007	Li jchop liquemic ta Simeone lajcha'mil ( 12,000 ) laj yich'ic ec . Li jchop liquemic ta Levie lajcha'mil ( 12,000 ) laj yich'ic ec . Li jchop liquemic ta Isacare lajcha'mil ( 12,000 ) laj yich'ic ec .
66007008	Li jchop liquemic ta Zabulone lajcha'mil ( 12,000 ) laj yich'ic ec . Li jchop liquemic ta Josee lajcha'mil ( 12,000 ) laj yich'ic ec . Li jchop liquemic ta Benjamine lajcha'mil ( 12,000 ) laj yich'ic ec .
66007009	C'alal jech laj quile , ts'acal laj quil te oy epal cristianoetic liquemic tal ta jujun banamil , ta jujuchop sts'unubalic , ta jujun lum , xchi'uc ta jujuchop c'op . Bats'i ep ta jyalel , mu xlaj ta atel . Te va'ajtic yo' bu chotol li Diose xchi'uc ta stojol li Ch'ium Chije . Puru sac sc'u' slapoj scotolic , xchi'uc stsacanojic yanal xan .
66007010	Tsots i'avanic : “ Ti lijcolutic xae , ja' ta sventa li Dios cu'untic li' chotol ta muc'ta chotlebale , xchi'uc ta sventa li Ch'ium Chije ” , xiic . “ Toj lec ti jech ic'ot ta pasele . Toj ech'em slequilal , yutsilal . Toj ech'em sbijil . Stuc no'ox chtojbat ta vocol scotol . Ich'biluc ta muc' stuc . Toj ech'em svu'el , toj ech'em stsatsal sbatel osil li Dios cu'untique . Jechuc ” , xiic .
66007011	Scotol li j'almantaletic te sjoyibtaojic chotlebale , xchi'uc ti te sjoyibtaojic li chanib xcha'vinic ( 24 ) banquilaletique , xchi'uc li chanibique , la spatan sbaic ta banamil ; laj yich'ic ta muc' li Diose .
66007012	Jech laj yalic : “ Toj lec ti jech ic'ot ta pasele . Toj ech'em slequilal , yutsilal . Toj ech'em sbijil . Stuc no'ox chtojbat ta vocol scotol . Ich'biluc ta muc' stuc . Toj ech'em svu'el , toj ech'em stsatsal sbatel osil li Dios cu'untique . Jechuc ” , xiic .
66007013	Jech la sjac'bun jun li banquilaletique : “ ¿ Boch'otic ti li' oyic puru sac sc'u' slapojique ? ¿ Bu liquemic tal ? ” , xiyutun .
66007014	Jech la jtac'be : “ Cajval , mu jna' . Vo'ot xana' ” , xcut . Jech laj yalbun : “ Le'e ja' li boch'otic imilatic ta scoj ti tsots liquem vocol ta banamile . Xchuc'oj xa lec sc'u'ic , yac'oj xa sbaic ta sacubtasel ta xch'ich'al li Ch'ium Chije .
66007015	“ Ja' yu'un li' xa oyic o ta stojol li Dios li' chotol ta chotlebale . Ta c'ac'al ta ac'ubal li' chtunic yu'un Dios ta xch'ulna . Li Dios li' chotol ta xchotlebe smacoj batel ta xyaxinal scotolic .
66007016	Mu xa xvi'najic , mu xa xtaquij yo'ntonic o ; mu'yuc xa c'ux c'ac'al cha'yic , mu'yuc xa chiq'uil cha'yic .
66007017	Yu'un ja' chabibilic o yu'un li Ch'ium Chij te oy ta o'lol yo' bu chotol li Diose ; ja' ch-ic'atic batel ta nio' sventa cuxlejal . Tscusbat ya'lel satic yu'un li Diose ” , xiyutun .
66008001	C'alal la xtuch' svucubal spac' vun li Ch'ium Chije , ich'abi scotol te ta vinajel ; oy van o'loluc ora mu'yuc c'usi xbac' .
66008002	Laj quil i'ac'bat yoq'uesic li vucub j'almantaletic te va'ajtic o ta stojol Diose .
66008003	Laj quil iloc' tal yan j'almantal te bat sva'an sba ta stuq'uil scajleb smoton Dios , yich'oj jun xchic'ubil pom pasbil ta c'anal taq'uin . I'ac'bat ep pom sventa tscapbe ta sc'opic c'alal tsc'opanic Dios li boch'otic tuc' yo'ntonic li' ta banamile . Te bat yac' ta scajleb smoton Dios ti pasbil ta c'anal taq'uin te oy ta stuq'uil chotlebale .
66008004	Li xch'ayilal pom la xchic' j'almantale tuc' imuy batel ta stojol li Diose . Te capal imuy batel xchi'uc sc'opic li boch'otic tuc' yo'ntonique .
66008005	Li j'almantale la stsac li xchic'ubil pome . La snojes ta ac'al ti te oy ta scajleb smoton Diose ; la sjip yalel tal li' ta banamil . Jech tsots ibac' chauc , xchi'uc ep c'usitic yan ibac' , xchi'uc ivinaj ep sacsevul , xchi'uc ital tsots niquel .
66008006	Li vucub j'almantaletic ti yich'oj yoq'uesique la xchapan sbaic sventa chlic sjupanic .
66008007	C'alal la sjupan yoq'ues li sba j'almantale , ital ep bot ta banamil , xchi'uc c'oc' capal ta ch'ich' . Jutuc xa mu sta o'lol ic'ac' li te'etique xchi'uc li yaxal ts'i'laletique .
66008008	C'alal la sjupan yoq'ues li xchibal j'almantale , laj quil ijipat ochel ta nab xco'laj xchi'uc jun muc'ta vits , xpulpun sc'ac'al . Jutuc xa mu o'loluc ic'ataj ta ch'ich' li nabe .
66008009	Jech noxtoc jutuc xa mu o'loluc icham li c'usitic cuxajtic ta nabe , xchi'uc jutuc mu o'loluc ilaj ta scotol li barcoetique .
66008010	C'alal la sjupan yoq'ues li yoxibal j'almantale , ibaj tal jbej muc'ta c'anal , tsanal iyal tal jech chac c'u cha'al toj . Jutuc muc sta o'lol la smac ta scotol li uc'umetique xchi'uc li nio'etique .
66008011	Li c'anale ch'ail vomol sbi . Jutuc mu o'loluc ich'aub ta scotol li vo'etique . Jech ep cristianoetic ichamic ta scoj xch'ail li vo'e .
66008012	C'alal la sjupan yoq'ues li xchanibal j'almantale , jutuc xa mu sta o'lol isoc li c'ac'ale , li ue , xchi'uc li c'analetique . Jutuc mu o'loluc imac xojobalic . Jutuc mu o'loluc imac li sac osil ta c'ac'altique . Ja' jech ta ac'ubaltic noxtoc .
66008013	C'alal te jq'ueloje , ja' to laj quil te xvilet ta o'lol vinajel jun xic . Tsots i'avan , jech laj yal : “ ¡ Ay , ay , ay ! Toj abul sbaic li boch'otic te nacajtic ta banamil c'alal tsjupan yoq'uesic li yan oxib j'almantaletic ti quechel toe ” , xi .
66009001	C'alal la sjupan yoq'ues li yo'bal j'almantale , laj quil bajem tal ta banamil jbej c'anal . Ja' i'ac'bat sllavial li natil xabe .
66009002	C'alal la sjam li natil xabe , iloc' ep ch'ayil jech chac c'u cha'al xch'ayilal jun muc'ta c'oc' . I'ic'somtaj osil ta scoj li ch'ayil iloc' ta xabe .
66009003	Te capal iloc' tal ta ch'ayil epal c'ulub ; i'ac'bat yabtelic sventa chti'vanic jech chac c'u cha'al xti'van stsec .
66009004	I'albatic mantal ti mu me soquesic li ts'i'laletique , li c'usitic lec yoxique , xchi'uc li te'etique . I'albatic ti ja' no'ox ac'o yuts'intaic li boch'otic mu'yuc yich'ojic smarcail Dios ta sti'baique .
66009005	I'albatic noxtoc ti mu me smilic o li cristianoetique . Ja' no'ox ac'o yuts'intaic vo'ob u . Li xc'uxul chti'vanique ja' jech xc'uxul jech chac c'u cha'al xti'van stsec .
66009006	C'alal ja'o jech yoraile , li cristianoetique tsa'ilan c'u x'elan xu' chchamic , pero mu staic . Tsc'an chchamic , pero mu xloc' batel ta stojolic li lajele .
66009007	Li c'ulubetique ja' jech chac c'u cha'al ca' ti chapalic lec c'alal chbatic ta paspleitoe . Oy scoronail sjolic pasbil ta c'anal taq'uin yilel . Li satique ja' jech chac c'u cha'al sat cristiano .
66009008	Natic stsotsil sjolic jech chac c'u cha'al stsotsil sjol antsetic . Li stanal yeique ja' jech chac c'u cha'al stanal ye león .
66009009	Oy smac scotol sbec'talic pasbil ta tsatsal taq'uin . C'alal chbac' xiq'uique , ja' jech xbac' jech chac c'u cha'al xbac' epal caretaetic ti nitbil ta anil yu'un ca'etic c'alal chbatic ta paspleitoe .
66009010	Oy sneic jech chac c'u cha'al sne stsec ti chti'vane . Ac'bil yabtelic ti ac'o yac'beic svocol ta sneic vo'ob u li cristianoetique .
66009011	Li c'ulubetique ja' ajvalil yu'unic li j'almantal to'ox ti sventainoj xabe . Ja' Abadón sbi ta hebreo c'op ; Apolión sbi ta griego c'op .
66009012	Li sba velta vocole ijelov xa . Pero sc'an to yan chib velta .
66009013	Li svaquibal j'almantale la sjupan ec li yoq'uese . C'alal la sjupane , laj ca'ay oy boch'o chc'opoj te ta o'lol li chanib xulub scajleb smoton Dios pasbil ta c'anal taq'uin te oy ta stojol Diose .
66009014	Jech i'albat li svaquibal j'almantal yich'oj yoq'uese : “ Bat coltao li chanib j'almantaletic te chucajtic ta ti' muc'ta uc'um Eufratese ” , x'utat .
66009015	Jech icoltaatic li chanib j'almantal chucajtique . Le'e chapalic sventa chbat smilic cristianoetic ta sbejel banamil . Ja' no'ox tsmalabeic yorail , sc'ac'alil , yual , sjabilal , jech jutuc mu sta o'lol la smilic ta scotol li cristianoetique .
66009016	Laj ca'ay c'u yepal li yajsoldadoic cajajtic ta ca'e , ja' lajunvinic millón ( 200,000,000 ) ta scotol .
66009017	Li ca'etique xchi'uc li boch'otic cajajtic laj quil ta jch'ulele oy smac yo'ntonic , tsoj jech chac c'u cha'al c'oc' . Ja' jech sbon jech chac c'u cha'al zafiro ton xchi'uc azufre . Li sjol sca'ique xco'laj xchi'uc sjol león . Chloc' c'oc' xchi'uc ch'ayil xchi'uc azufre ta yeic .
66009018	Li oxchop c'usi chloc' ta yeic li ca'etique jutuc xa mu sta o'lol la smilic o li cristianoetic ta sbejel banamile . Ja' ichamic o ta scoj li c'oq'ue , li ch'ayile , xchi'uc li azufree .
66009019	Yu'un li ca'etique oy svu'el ta yeic xchi'uc ta sneic . Yu'un li sneique ja' jech chac c'u cha'al jti'val chon . Oy sjol jech xu' chti'vanic o .
66009020	Pero li cristianoetic ti c'u yepal cuxul icomic ta scoj li vocol le'e , me jutuc muc sutes yo'ntonic . Muc scomtsanic o yich'el ta muc' li c'usitic pasbil ta sc'obique . Muc scomtsanic yich'el ta muc' li pucujetique xchi'uc li sloc'obal sdiosic pasbilic ta c'anal taq'uin , ta saquil taq'uin , ta cobre , ta ton , ta te' , ti mu xilic osile , ti mu xa'yic c'ope , ti mu xanovique .
66009021	Jech noxtoc muc scomtsanic li milvaneje , li ac'chamele , li mulivajele , xchi'uc li eleq'ue .
66010001	Laj quil iyal tal ta banamil yan j'almantal ech'em stsatsal . Pixil ta toc iyal tal , xchi'uc oy vacnabal ta sjol . Li sate oy xojobal jech chac c'u cha'al xojobal c'ac'al . Li yacane ja' jech chac c'u cha'al natiquil yat c'oc' .
66010002	Stsacoj ta sc'ob jun biq'uit balbil vun , mu'yuc pac'bil . Ta sbats'i-acane ja' la stec' o nab . Ta sts'et acane ja' la stec' o banamil .
66010003	Tsots i'avan jech chac c'u cha'al x'avan león . C'alal i'avane , ja'o ic'opoj vucub chauc .
66010004	C'alal ic'opojique , ta ox jts'iba ta vun li c'usitic laj yalique . Pero laj ca'ay oy boch'o ic'opoj ta vinajel jech laj yalbun : “ Mu me xaval c'usi laj yalic li vucub chauque . Mu me xats'iba ta vun ” , xiyutun .
66010005	Li j'almantal ti stec'oj nab xchi'uc banamile la stoy sbats'ic'ob ta vinajel .
66010006	Jech laj yal ta sbi li Boch'o cuxul o sbatel osile , ja' li Boch'o la spas vinajel xchi'uc scotol c'usitic te oye . Ja' li Boch'o la spas banamil xchi'uc scotol c'usitic te oye , xchi'uc ti la spas nabetic xchi'uc scotol c'usitic te oye . Jech laj yal : “ Mu'yuc xa ep c'ac'al sc'an xc'ot ta pasel .
66010007	Ja' xa no'ox me lic c'opojuc li svucubal j'almantale , me la sjupan li yoq'uese , chc'ot ta pasel ta ora li c'usi snopoj ono'ox tspas Dios ta vo'one ti muc sna'ic li cristianoetique , ja' ti laj ono'ox yalbe li yajtuneltaque , ja' li yaj'alc'optaque ” , xi .
66010008	Li boch'o la sc'opanun tal ta vinajele , la sc'opanun yan velta , jech laj yalbun : “ Batan , bat tsaco li biq'uit vun ti mu'yuc pac'bile , ti te stsacoj li j'almantal ti stec'oj nab xchi'uc banamile ” , xiyutun .
66010009	Jech bat jc'opan li j'almantale ; la jc'anbe li biq'uit vune . Jech laj yalbun : “ Ich'o , bic'an . C'alal chabiq'ue , chi' chava'ay jech chac c'u cha'al spom muc'ta pom . Ts'acal ta xch'aub ta yut ach'ut ” , xiyutun .
66010010	Jech laj quich' li biq'uit vun stsacoj j'almantale ; la jbic' . Ta melel chi' laj ca'ay jech chac c'u cha'al spom muc'ta pom . Pero ts'acal ich'aub ta yut jch'ut .
66010011	Jech laj yalbun : “ Tsots sc'oplal tsc'an chaval yan velta c'usi chc'ot ta pasel ta stojol li epal lumetique , li jujun banamile , li jujuchop c'ope , xchi'uc li ajvaliletique ” , xiyutun .
66011001	Jech li'ac'bat jch'ix aj xco'laj xchi'uc metro . Jech li'albat : “ Batan , bat biso c'u smuc'ul li ch'ulna yu'un Dios te ta Jerusalene xchi'uc li scajleb smotone . Ato noxtoc ti jayib te chich'ic ta muq'ue .
66011002	Yan li yamaq'uil ta spate mu me xatsac ta bisel , yu'un cac'ojbe xa ta sc'ob yanlum cristianoetic . O'lol xchanibal jabil chtal xpech'ilanic ta teq'uel li ch'ul lume .
66011003	Pero ta jtac batel chib testigo cu'un ; chbat xcholic jc'op o'lol xchanibal jabil . Ja' tslapic li c'u'il ti c'ux ta lapele ” , xiyutun .
66011004	Li chib testigo le'e ja' jechic jech chac c'u cha'al cha'pets oliva , xchi'uc ja' jechic jech chac c'u cha'al chib candelero ti te oy ta stojol li Dios ti sventainoj sbejel banamile .
66011005	Me oy boch'o tsc'an chuts'intaic li chibique , chloc' c'oc' ta yeic , ta xchic' li yajcontraique . Me oy boch'o tsc'an c'usi chopol tspasbeique , persa ta xchamic noxtoc .
66011006	Li chibique ac'bil svu'elic sventa tsmaquic li vinajele , yu'un jech mu xac' vo' ti c'alal ja'o chcholic c'usi albilic yu'un Diose . Xchi'uc oy svu'elic sventa tsc'atajesic ta ch'ich' li vo'etique , xchi'uc xu' yu'unic ta xac' tsaqueicuc ta tsatsal chamel li cristianoetic ta banamile , ja' ti jayib velta tsc'an tspasic jeche .
66011007	C'alal me ilaj yo'ntonic ta xcholel li c'usi albilic yu'un Diose , ja'o chloc' tal ta xab li jti'vanej bolome . Ja' chlic spasic c'op xchi'uc li chibique ; tsalbil chcomic , jech chmilatic o .
66011008	Li sbec'talique te no'ox telajtic chcom ta xoralil li Muc'ta lum yo' bu la smilic Cajvaltique , ja' li lum ti xco'laj xchi'uc Sodoma xchi'uc Egiptoe .
66011009	Li chibique o'lol xchanibal c'ac'al te chq'uelbat sbec'talic yu'un scotol cristianoetic ta jujun lum , ta jujuchop sts'unubalic , ta jujuchop sc'opic , xchi'uc ta jujun banamil . Mu xaq'uic ti ac'o mucbatuc li sbec'talique .
66011010	Li jnaclumetic ta banamile xcuxet no'ox yo'ntonic , stse'inic no'ox ti c'alal chilic ichamic xae . Jech ta xac'anbe sba smoton jujunic . Yu'un c'alal cuxulic to'oxe , ja' laj yac'beic ep svocol li jnaclumetic ta banamile .
66011011	C'alal its'aqui li o'lol xchanibal c'ac'ale , i'ac'bat yich'ic ic' yan velta yu'un Dios . Jech icuxiic , itotsic . Scotol li boch'otic laj yilique ixi'ic ta jyalel .
66011012	Laj ya'yic oy boch'o tsots chc'opoj ta vinajel jech i'albatic : “ Muyanic tal li'i ” , x'utatic . Jech imuyic batel , macbil ta toc ibatic . Li yajcontraique laj yil scotolic .
66011013	C'alal ja'o jech ic'ot ta pasele , ital tsots niquel . Ep ivuc' li naetic ta lume . Jun ta lajlajuneb ivuc' ta scotol . Li cristianoetique vucmil ichamic ta scoj li niquele . Li yantique ixi'ic ta jyalel ; laj yalbeic slequilal li Dios ta vinajele .
66011014	Li xchibal velta vocole ijelov xa . Ta xa xtal noxtoc li yoxibal veltae .
66011015	Li svucubal j'almantale la sjupan ec li yoq'uese . C'alal la sjupane , oy boch'otic tsots ic'opojic ta vinajel . Jech laj yalic : “ Li yabtel ajvaliletic li' ta banamile ja' xa i'och ta sventainel stuc li Cajvaltique , ja' li Cristoe . Ja' xa tspas mantal stuc sbatel osil ” , xiic . “ Colaval , Cajvaltic Dios , vo'ot ti ech'em avu'ele , vo'ot ti te ono'ox oyot ta vo'onee ti li' oyot o ta orae . Colaval ti vo'ot no'ox oy avu'el atuque , ti vo'ot xa chlic apas mantal atuque .
66011016	Li chanib xcha'vinic ( 24 ) banquilaletic te chotajtic ta xchotlebic ta stojol Diose la spatan sbaic ta banamil ; laj yich'ic ta muc' li Diose .
66011017	Jech laj yalic : “ Colaval , Cajvaltic Dios , vo'ot ti ech'em avu'ele , vo'ot ti te ono'ox oyot ta vo'onee ti li' oyot o ta orae . Colaval ti vo'ot no'ox oy avu'el atuque , ti vo'ot xa chlic apas mantal atuque .
66011018	Liquem sc'ac'al yo'ntonic li cristianoetic ta jujun banamile , pero ic'ot xa sc'ac'alil chavac'be stojic ta sc'ac'al avo'nton . Laj xa sta yorail chachapan li boch'otic chamenique , xchi'uc laj xa sta yorail chavac'be smoton li avajtuneltac , ja' li j'alc'opetique , xchi'uc li boch'otic voc'bilic avu'un ti yich'ojicot ta muq'ue . Chavac'be smotonic c'alal ta muc' ta biq'uit , xchi'uc laj xa sta yorail chavules o li boch'otic la socbeic yo'nton li cristianoetic li' ta banamile ” , xiic ta stojol .
66011019	Laj quil ijam li ch'ulna yu'un Dios ta vinajele . Te ivinaj li xcaxail smantal Diose , xchi'uc iloc' ep sacsevul , chauquetic , niquel , muc'tic bot , xchi'uc ep c'usitic yan ibac' .
66012001	Laj quil noxtoc jun tsots senyail ta vinajel . Ja' jun ants ti slapoj li c'ac'ale ; ja' stec'oj li ue . Oy scoronail sjol yich'oj lajcha'bej c'analetic .
66012002	Li antse oy xch'ut , jech x'avet no'ox ta scoj li xc'uxule , yu'un yorail xa chcux .
66012003	Ta ora ivinaj yan senyail noxtoc ta vinajel . Laj quil te cotol jcot tsajal chon , dragón sbi ; oy vucbej sjol , lajuneb xulub . Oy scoronail svucubal li sjole .
66012004	Ta sne la smec yalel tal jutuc mu o'loluc li c'analetic ta vinajele ; la sjip yalel c'alal to ta banamil . Li chone te cotol ic'ot ta sts'el li ants ti ta xa xcuxe , yu'un tsmala chvoc' li yole , yu'un tsc'an tsti' ta ora .
66012005	Li antse la svoq'ues jun querem . Ja' yabtel tsventain scotol cristianoetic ta jujun banamil xchi'uc li svaston pasbil ta tsatsal taq'uine . Li olole ta ora i'ic'at muyel ta vinajel ta stojol Dios ti te chotol ta muc'ta chotlebale .
66012006	Yan li antse ijatov batel ta xocol banamil yo' bu chapanbil yavil yu'un Diose . Te chich' mac'linel o'lol xchanibal jabil .
66012007	Ts'acal laj quil muc'ta pleito ta vinajel . Li banquilal j'almantal Miguele xchi'uc li j'almantaletic yu'une la spasic pleito xchi'uquic li dragone . Li dragone tsots la spasic xchi'uc li j'almantaletic yu'une .
66012008	Pero muc xu' yu'unic , muc xa x'aq'ue comicuc te ta vinajel .
66012009	Jech ijipat o yalel tal li dragone , ja' li chon ta vo'onee , ja' li banquilal pucuje , ja' li Satanase . Ja' li boch'o tslo'la scotol cristianoetic ta sbejel banamile . J'ech'el ijipatic o yalel tal ta banamil xchi'uc li j'almantaletic yu'une .
66012010	Laj ca'ay oy boch'o tsots chc'opoj ta vinajel , jech laj yal : “ Li' xa oy li coltael yu'un Dios cu'untique . Ivinaj xa li svu'ele , xchi'uc ti ja' tspas mantal stuque . Jech noxtoc laj xa yich' tsots svu'el li Cristoe , yu'un ijipat xa yalel li jtic'mulil yu'un jch'unolajeletic te ta banamile ti ta c'ac'al ta ac'ubal tstiq'uilanbe smul ta stojol li Dios cu'untique .
66012011	Pero tstsal yu'unic ta sventa xch'ich'al li Ch'ium Chije , xchi'uc ta sventa ti jamal chalic ti xch'unojique . Yu'un mu'yuc sc'oplal cha'yic me chmilatic ; mu'yuc chi'ic , chapalic o sventa chac' sbaic ta milel .
66012012	Ja' yu'un cuxetuc no'ox avo'nton , vinajel , xchi'uc vo'oxuc ti te oyoxuque . Ja' toj abul abaic vo'oxuc ti te to nacaloxuc ta banamil xchi'uc ta nabe , yu'un iyal o tal ta atojolic li banquilal pucuje . Ilinem ta ora , yu'un sna' ti mu xa jaluc ch-abteje ” , xi .
66012013	C'alal laj yil ti j'ech'el ijipat o yalel tal ta banamil li dragone , lic yuts'inta li ants ti querem ivoc' yole .
66012014	Pero li antse i'ac'bat chib xic' jech chac c'u cha'al xic' jun muc'ta xic , yu'un ac'o viluc loq'uel te ta stojol li chone . Ac'o batuc ta yavil ta xocol banamil ti bu chmac'linat o'lol xchanibal jabile .
66012015	Ja' yu'un li chone lic sloq'ues ep vo' ta ye jech chac c'u cha'al uc'um , yu'un ac'o cuchatuc batel li antse .
66012016	Pero li banamile la scolta li antse , jech la xjach' ye ; la sbic' batel scotol li uc'um iloc' ta ye dragone .
66012017	Ja' yu'un li dragone bats'i tsots i'ilin ta stojol li antse , jech bat spas pleito xchi'uc li yantic yalabtaque . Ja' li boch'otic xch'unojbeic smantaltac Diose xchi'uc ti jamal chalic ti xch'unojic li Jesucristoe .
66013001	Ts'acal bat va'lucun ta yi'tic ta ti'nab . Te laj quil iloc' tal ta nab jcot muc'ta chon , vucbej sjol xchi'uc lajuneb xulub . Li jujun xulube oy scoronail . Li jujubej sjole te ts'ibabil sbi ; ja' biil ti chopol chc'opoj ta stojol li Diose .
66013002	Li muc'ta chon laj quile xco'laj xchi'uc jti'vanej bolom . Li yoc sc'obe xco'laj xchi'uc yoc sc'ob oso . Li yee ja' jech chac c'u cha'al ye león . Li dragone laj yac'be svu'el jech chac c'u cha'al svu'el stuc . Laj yac'be spas mantal jech chac c'u cha'al tspas mantal stuc . Tsots yabtel laj yac'be .
66013003	Laj quil ti yayijem jbej sjol ti xu' chchame , pero icol . Jech scotol cristianoetic labal laj ya'yic . Ja' la snaban sbaic o ta stojol .
66013004	Xchi'uc la squejan sbaic ta stojol li dragón ta sventa ti ja' laj yac'be tsots svu'el li jti'vanej bolome , xchi'uc la squejan sbaic ta stojol ec li jti'vanej bolome . Jech laj yalic : “ Mu'yuc boch'o yan jech tsots svu'el jech chac c'u cha'al li jti'vanej bolome . Mu'yuc boch'o xu' tstsal ” , xiic .
66013005	Jech noxtoc ijambat ye yu'un ac'o yal c'usitic toj tsotsic , xchi'uc ac'o chopol c'opojuc ta stojol Dios . Xchi'uc i'ac'bat yabtel yu'un ac'o spas mantal o'lol xchanibal jabil .
66013006	Jech lic c'opojuc . Yan xich' xal ta stojol li Diose . Solel la xchopolc'optabe li sbie , xchi'uc ti bu nacale , xchi'uc li boch'otic te oyic ta vinajele .
66013007	I'ac'bat svu'el sventa tspas pleito xchi'uc li boch'o voc'bilic yu'un Dios li' ta banamile , jech ivu' yu'un la stsal . Jech noxtoc i'ac'bat sventain li cristianoetic ta jujuchop sts'unubal , ta jujun lum , ta jujuchop c'op , xchi'uc ta jujun banamile .
66013008	Jech scotol cristianoetic ta banamil laj yich'ic ta muc' li jti'vanej bolome , ja' li boch'otic mu'yuc ono'ox ts'ibabil sbiic ta vun ta sliquebal banamil sventa chcuxiic sbatel osile , ja' li vun yu'un li Ch'ium Chij ti laj yich' milele .
66013009	Li boch'o oy xchiquine , ac'o ya'ibe lec smelol :
66013010	“ Li boch'o ja' sc'oplal chtic'at ta chuquel avu'unique ta ono'ox x'och . Li boch'o ja' sc'oplal chmilat ta espadae ta ono'ox xmilat ” .
66013011	Ts'acal laj quil yan jti'vanej bolom iloc' tal ta yut banamil . Oy chib xulub jech chac c'u cha'al ch'ium chij , pero co'ol chc'opoj jech chac c'u cha'al dragón .
66013012	Ja' ch-abtej ta sventa svu'el li ba'yuc jti'vanej bolome . Ja' lic spas ta mantal scotol jnaclumetic ta sbejel banamil ti ac'o yich'ic ta muc' li ba'yuc jti'vanej bolome , ja' ti oy yav syayijemal ti colem xae .
66013013	Jech noxtoc la spas muc'tic sq'uelubiltac . Xchi'uc ivu' yu'un laj yac' yaluc tal c'oc' ta vinajel te ta sat li cristianoetique .
66013014	Ta sventa li muc'tic sq'uelubiltac stsatsal i'ac'bat spas ta svu'el li ba'yuc jti'vanej bolome , jech la slo'la o li jnaclumetic ta banamile . Jech lic spas ta mantal scotol cristianoetic ta banamil ti ac'o spasbeic sloc'obal li ba'yuc jti'vanej bolom ti i'ac'bat espada ta jbej sjole , ti icha'cuxie .
66013015	Jech noxtoc i'ac'bat svu'el , yu'un ac'o yac'be yich' ic' li sloc'obal ba'yuc jti'vanej bolome , yu'un jech ac'o c'opojuc . Jech xu' chal mantal ti ac'o milatuc scotol li boch'otic mu xich'ic ta muq'ue .
66013016	Jech noxtoc laj yal mantal ti ac'o yich' smarcail ta sbats'ic'obic , o me ta sti'baic scotol cristianoetic c'alal ta muc' ta biq'uit , ta jc'ulej ta me'on , c'alal ta boch'o ochem ta mozoil , xchi'uc boch'o muc ochemuc ta mozoil .
66013017	Ja' no'ox xu' chmanulajic , xu' chchonolajic li boch'otic yich'ojbeic smarcail sbi , o me snumeroal sbi li ba'yuc jti'vanej bolome .
66013018	Li'i tsc'an lec bijutic . Li boch'o bijubenic xae , ac'o yich' lec ta venta ya'yic li snumeroal jti'vanej bolome . Yu'un ja' snumeroal no'ox cristiano . Ja' vaquib ciento xchi'uc vaquib xchanvinic ( 666 ) li número yich'oje .
66014001	Ts'acal laj quil te oy ta jol vits Sión li Ch'ium Chije . Te xchi'uc chanib xvaxacvinic ta mil ( 144,000 ) cristianoetic , ja' li boch'otic ts'ibabil ta sti'baic sbi li Ch'ium Chije xchi'uc sbi li Stote .
66014002	Laj ca'ay oy c'usi tsots chbac' ta vinajel , xco'laj xchi'uc xbac' nojelal uc'um , xco'laj xchi'uc yech'al tsatsal chauc , xco'laj xchi'uc chich' tijel epal arpaetic .
66014003	Tsq'uejintaic jun ach' q'ueoj te yo' bu chotol li Diose , xchi'uc ta stojol li chanibique , xchi'uc ta stojol li chanib xcha'vinic ( 24 ) banquilaletique . Mu'yuc boch'o yan xu' chchan li q'ueoje . Ja' no'ox stuc xchanojic li chanib xvaxacvinic ta mil ( 144,000 ) icolic loq'uel ta stojol cristianoetic li' ta banamile .
66014004	Le'e ja' li boch'otic muc soques sbaic ta sventa antsetique , ti co'olic jech chac c'u cha'al tojol queremetique . Ja' chchi'inic batel li Ch'ium Chij ti buyuc no'ox chbate . Yu'un icoltaatic xa loq'uel ta stojol li cristianoetique , ja' jech ic'otic ta stojol Dios xchi'uc ta stojol Ch'ium Chij jech chac c'u cha'al li sba sat c'usi chich' aq'uel ta smoton Diose .
66014005	Me jutuc mu'yuc xtabat yepalc'opic , me jutuc mu'yuc yic'ubalic .
66014006	Ts'acal laj quil yan j'almantal te xvilet ta toyol ta vinajel . Ja' te yich'oj li Lequil A'yej sventa sbatel osil , yu'un ja' chcholbe scotol jnaclumetic ta jujun banamil , ta jujuchop sts'unubalic , ta jujuchop c'op , xchi'uc ta jujun lum .
66014007	Tsots ic'opoj jech laj yal : “ Xi'anic me yu'un li Diose ; albeic slequilal . Yu'un laj xa sta yorail chchapanvan . Ich'ic me ta muc' , yu'un ja' la spas li vinajel banamile , xchi'uc li nabetique , xchi'uc scotol li nio'etique ” , xi .
66014008	Ital chi'inatuc yu'un xchibal j'almantal , jech c'ot yal : “ Ilom xa , ilom xa li Babiloniae , ja' li muc'ta lume . Ja' ti laj yac'be yuch' pox scotol cristianoetic ta jujun banamile , ja' li c'usitic chopol tsc'an sbec'tal ti chac' licuc sc'ac'al yo'nton Diose ” , xi .
66014009	Ts'acal ibat yoxibal j'almantal noxtoc . Tsots ic'opoj , jech laj yal : “ Li boch'o chich' ta muc' li jti'vanej bolome xchi'uc li sloc'obale , me ta xich'beic smarcail ta sti'baic , o me ta sc'obique ,
66014010	ta persa chuch'beic ec li sc'ac'al yo'nton Dios te xa oy ta bise , ti bats'i ja' stuc o li sc'ac'al yo'nton Diose . Ta sat scotol ch'ul j'almantaletic yu'un , xchi'uc ta sat Ch'ium Chij chich' lec svocolic ta c'oc' tsanbil ta azufre .
66014011	Sbatel osil te chloc' o xch'ayilal ti bu chich'ic vocole . Ta c'ac'al ta ac'ubal mu'yuc chcux yo'ntonic o ta ich' vocol li boch'otic laj yich'ic ta muc' li jti'vanej bolome xchi'uc li sloc'obale , xchi'uc ti laj yich'beic smarcail sbie .
66014012	Li'i tsc'an oy lec stsatsal yo'ntonic li boch'o voc'bilic yu'un Diose , ja' li boch'otic scotol yo'nton xch'unojbeic o li smantaltac Diose xchi'uc ti jun yo'nton xch'unojic o li Jesuse ” , xi li j'almantale .
66014013	Laj ca'ay oy boch'o ic'opoj tal ta vinajel , jech laj yalbun : “ Jech xats'iba : ‘ Xcuxet no'ox yo'nton li boch'o oyic ta stojol Cajvaltic c'alal ta xchamique . Jech chal ec li Ch'ul Espiritue . Chcux xa yo'ntonic o ta svocolic , yu'un te xa xchi'uquic li yabtelique ’ , xi xats'iba ” , xiyutun .
66014014	C'alal te jq'ueloje , laj quil jun saquil toc . Ta sba li toque oy boch'o te chotol xco'laj xchi'uc cristiano . Oy scoronail sjol pasbil ta c'anal taq'uin , xchi'uc stsacoj jun sjoz lec juxbil ye .
66014015	Laj quil iloc' tal ta ch'ulna ta vinajel yan j'almantal . Tsots laj yapta li boch'o te chotol ta ba toque : “ Tuch'o ta ajoz li trigoe , yu'un yorail xa ta tuch'el , yu'un taquin xa scotol li trigo ta banamile ” , xut .
66014016	Li boch'o te chotol ta ba toque la xtuch' ta sjoz li trigo ta banamile , jech la stsob scotol .
66014017	Laj quil iloc' tal yan j'almantal ta ch'ulna ta vinajel yich'oj tal sjoz ec ; oy lec ye noxtoc .
66014018	Ts'acal iloc' tal yan j'almantal noxtoc te ta scajleb smoton Dios ; ja' sventainoj li c'oq'ue . Tsots laj yapta li boch'o yich'oj sjoz ti oy lec yee , jech laj yalbe : “ Tuch'o ta ajoz li ts'usub ta banamile , yu'un yorail xa chich' tuch'el , yu'un toc'on xa scotol ” , xut .
66014019	Ja' yu'un li j'almantale i'och ta abtel xchi'uc sjoz li' ta banamil ; la xtuch' scotol li ts'usube . Ts'acal la stic' ochel ta yavil spits'ubil ya'lel yo' bu oy li sc'ac'al yo'nton Diose .
66014020	Laj yich' pech'el ta teq'uel te ta pat lum , pero puru ch'ich' iloc' . La sta c'alal to ta sfreno li ca'etique . Oxib ciento ( 300 ) kilómetro ixanov batel ta banamil li ch'ich'e .
66015001	Ts'acal laj quil yan tsots senyail ta vinajel , toj labal sba . Oy vucub j'almantaletic yich'ojic vucchop tsatsal vocol , ja' li slajeb stojol mulil chac' Diose , yu'un ja' xa te chc'ot ta ts'aquiel o scotol li sc'ac'al yo'ntone .
66015002	Oy c'usi yan laj quil noxtoc , xco'laj xchi'uc jun nab pasbil ta nen capal ta c'oc' . Li boch'o ivu' yu'unic stsalel li jti'vanej bolom xchi'uc li sloc'obale , ti muc xich'beic li snumeroal sbie , te va'ajtic scotolic ta nab , yich'anojic arpa yu'un Dios .
66015003	Te la sq'uejintaic li q'ueoj yu'un Moisés ta vo'onee , ja' li yajtunel Diose , xchi'uc li q'ueoj yu'un Ch'ium Chije , jech laj yalic : “ Cajvaltic Dios , vo'ot ti toj ech'em avu'ele , toj tsotsic , toj labalic sba li avabtele . Puru melel , puru tuc' scotol c'usi chapas , vo'ot ajvalilot yu'un scotol cristianoetic ta jujun banamil .
66015004	Cajval , mu'yuc boch'o ti mu xi' ta atojole ; mu'yuc boch'o ti mu xal alequilale . Yu'un vo'ot no'ox atuc Ch'ul Diosot . Scotol cristianoetic ta jujun banamil chtal squejan sbaic ta atojol , yu'un ivinaj xa ti ta melel tuc' chachapanvane ” , xiic .
66015005	C'alal jech laj quile , ts'acal laj quil ijam li ch'ul cuarto ta vinajel yo' bu tiq'uil li smantaltac Diose .
66015006	Ja' te iloq'uic tal li vucub j'almantaletic ti yich'ojic li vucub tsatsal vocole . Li sc'u' slapojique pasbilic ta bats'i lino no , oy xojobal . Oy xchuquic noxtoc pasbil ta c'anal taq'uin chucul ta sna yo'ntonic .
66015007	Li chanib c'usi cuxajtic te oyic ta stojol Diose , oy jun yu'unic ja' laj yac'be jujun taza li vucub j'almantaletique . Li tazaetique pasbilic ta c'anal taq'uin , nojemic ta sc'ac'al yo'nton li Dios ti cuxul o sbatel osile .
66015008	Li ch'ul cuartoe inoj ta ch'ayil ; ja' xch'ayilal li xojobal Diose xchi'uc li svu'ele . Jech mu'yuc xa boch'o xu' ch-och o ta ch'ulna , ja' to me ivu' yu'unic yaq'uel scotol vucub tsatsal vocol li vucub j'almantaletique .
66016001	Laj ca'ay oy boch'o tsots chc'opoj tal ta ch'ulna ta vinajel , jech laj yalbe li vucub j'almantaletique : “ Bat malic ta banamil sbel li vucub taza avich'ojique , ja' li sc'ac'al yo'nton Diose ” , x'utatic .
66016002	Jech iloc' batel li sba j'almantale , bat smal ta banamil li sbel stazae . Jech ilic ep c'a'al chin ta sbec'talic scotol li boch'otic yich'ojbeic smarcail li jti'vanej bolome , xchi'uc ti yich'ojbeic ta muc' li sloc'obale . Li chine toj chopol , xchi'uc toj c'ux .
66016003	Li xchibal j'almantale bat smal ta nab li sbel stazae . Jech ic'ataj ta ch'ich' scotol li nabetique , xco'laj xchi'uc xch'ich'al anima ic'ot . Icham scotol li c'usitic cuxajtic ta nabe .
66016004	Li yoxibal j'almantale bat smal ta scotol uc'umetic xchi'uc ta scotol nio'etic li sbel stazae . Jech ic'ataj ta ch'ich' scotol .
66016005	Laj ca'ay ic'opoj li j'almantal ti sventainoj vo'etique , jech laj yal : “ Li vo'ote toj tuc' c'usi chapas , vo'ot ti cuxulot oe , ti te ono'ox oyot o ta vo'onee , vo'ot Ch'ul Diosot . Tuc' lachapanvan , laj xa avac'be stojol li mulile .
66016006	Yu'un li boch'otic la smalbeic xch'ich'al avu'untaque xchi'uc li avaj'alc'optaque laj xa avac'beic ch'ich' yuch'ic ec . Ja' jech stojol tsc'anic ” , xi .
66016007	Laj ca'ay oy boch'o chc'opoj noxtoc te ta scajleb smoton li Diose , jech laj yal : “ Cajval Dios , vo'ot ti ech'em avu'ele , tuc' chachapanvan , melel scotol li c'usitic chavale ” , xi .
66016008	Li xchanibal j'almantale bat smal ta c'ac'al li sbel stazae . Jech ic'aq'uic li cristianoetique .
66016009	C'alal chc'ac' cha'yic li cristianoetique , yo'to ichopolc'opojic ta stojol li Dios ti ja' sventainoj scotol li tsatsal vocole . Muc sutes yo'ntonic o ; muc xich'ic ta muc' li Diose .
66016010	Li yo'bal j'almantale bat smal yo' bu xchotleb jti'vanej bolom li sbel stazae , jech i'ic'ub osil ta scotol ti bu tspas mantale . Li cristianoetique te tsti'ilan yoq'uic ta scoj xc'uxul li chin ch'iem ta sbec'talique .
66016011	Pero te ono'ox chchopolc'opojic o ta stojol Dios ta vinajel ta scoj xc'uxul li c'a'al chinetique . Muc ono'ox sutes yo'ntonic o .
66016012	Li svaquibal j'almantale bat smal ta muc'ta uc'um Éufrates li sbel stazae . Jech i'ul li uc'ume . Jech xu' xa chjelovic tal ta paspleito li ajvaliletic ta sloq'ueb c'ac'ale .
66016013	Ts'acal laj quil iloc' jujun chopol pucujetic ta yeic li dragone , xchi'uc li jti'vanej bolome , xchi'uc li jlo'lavanej j'alc'op yu'une . Xco'laj xchi'uc xpococ yilel ti iloc'an ta yeique .
66016014	Li pucujetic iloc'an ta yeique xu' yu'un tspasic sq'uelubil stsatsalic . Ja' chbat stsobic tal scotol ajvaliletic ta sbejel banamil sventa ac'o spasic muc'ta pleito ta sc'ac'alil yu'un li Dios ti ech'em svu'ele .
66016015	Pero li Cajvaltique jech chal : “ A'yo ava'yic , li vu'une ja' jech chital jech chac c'u cha'al j'elec' . Xcuxet no'ox yo'nton li boch'o viq'uil sate , ti sq'ueloj , ti stuc'ulanoj lec li sc'u'e , ti muc t'analuc chanove , ti mu xac' sba ta q'uexlale ” , xi .
66016016	Ja' te la stsobic tal ta jun banamil ti Armagedón sbi ta hebreo c'ope .
66016017	Li svucubal j'almantale la smal ta ic' li sbel stazae , jech oy boch'o tsots ic'opoj ta ch'ulna ta vinajel , jech laj yal : “ Pasbil xa scotol ” , xi .
66016018	Jech iloc' ep sacsevul , xchi'uc oy c'usi tsots ibac' , xchi'uc ibac' ep chauc , xchi'uc tsots inic sbejel banamil . Mu'yuc ono'ox baq'uin jech stsatsal xnic banamil ti c'alal lic ayinuc li cristianoetique .
66016019	Li muc'ta lume ijav ta oxvoc' . Li muc'tic lumetic ta jujun banamile iloman noxtoc . Li Diose muc xch'ay ta yo'nton li muc'ta lum Babilonia ti tsc'an chac'be yuch' li bis ti nojem ta sc'ac'al yo'ntone .
66016020	Ja' yu'un li banamiletic cacajtic ta nabe ijatovan batel . Li vitsetique muc xvinaj c'uxi ibatan .
66016021	Xchi'uc ital muc'tic bot ta stojol li cristianoetique , ech'em ta cha'vinic ( 40 ) kilo yalal jujubej . Li cristianoetique ep ichopolc'opojic ta stojol Dios ta sventa ti ital li muc'tic bote . Yu'un toj ech'em tsots li stojol smul i'ac'batique .
66017001	Ital sc'opanun jun li vucub j'almantaletic yich'oj jujun stazaique , jech laj yalbun : “ La' , chacac'bot avil c'u x'elan tstoj smul li me' jmulavil ants te chotol ta sba epal vo'e .
66017002	Ja' ti imulivaj xchi'uc li ajvaliletic ta banamile . Jech noxtoc li jnaclumetic ta banamile xco'laj xchi'uc yacuben xchi'uquic li mulil ti tsc'an li antse ” , xiyutun .
66017003	Jech ta sventa Ch'ul Espíritu laj ca'ay laj yic'un batel ta xocol banamil ti j'almantale . Te laj quil jun ants cajal ta jcot tsajal jti'vanej bolom . Li jti'vanej bolome oy ep sbi ta scotol sbec'tal ; li sbitaque ja' tscuy sba ta Dios . Oy vucbej sjol xchi'uc lajuneb xulub .
66017004	Li antse slapoj yax'elan c'u'il , xchi'uc tsoj . Lec sc'ac'ubtasoj sba ta puru c'anal taq'uin , xchi'uc ta ton ti c'upilic sbae , xchi'uc ta perlaetic . Stsacoj jun bis pasbil ta c'anal taq'uin nojem ta c'usitic toj chopolic chil Dios , xchi'uc ta xchopolil li mulivajel tspase .
66017005	Ts'ibabil jun biil ta sti'ba ti mu xca'ibetic smelole , jech chal : “ Vu'un muc'ta lum Babiloniaun , vu'un sme'un li jmulavil antsetique , xchi'uc scotol li c'usitic toj chopol chil Dios li' ta banamile ” , xi ts'ibabil .
66017006	Li antse laj quil ti yacuben ta sventa xch'ich'al li boch'o voc'bilic yu'un Diose , xchi'uc ta xch'ich'al li boch'otic imilatic ta sventa ti jamal laj yalbeic sc'oplal li Jesuse . C'alal jech laj quile , toj labal sba laj quil ; ich'ay co'nton yu'un .
66017007	Li j'almantale jech la sjac'bun : “ ¿ C'u yu'un ti chch'ay avo'ntone ? Vu'un chacalbot c'usi smelol li ants le'e xchi'uc li jti'vanej bolom scajlebinoj ti vucbej sjole , ti lajuneb xulube .
66017008	Li jti'vanej bolom laj avile ja' to'ox , pero tana mu xa ja'uc . Ta xa xloc' tal ta natil xab sventa chbat ta lajel . Li jnaclumetic ta banamil ti mu'yuc ono'ox ts'ibabil sbiic ta vun sventa cuxlejal c'alal ilic li banamile chch'ay yo'ntonic , yu'un sna'ic ti ja' to'oxe , ts'acal mu xa ja'uc , pero ts'acal chloc' tal yan velta noxtoc .
66017009	“ Li'i tsc'an oy lec jbijiltic ta sventa Dios ti xu' chca'ibetic smelole . Li vucbej sjole ja' smelol vucub vits . Ta sba li vitsetique ja' te chchoti li antse .
66017010	Ja' smelol noxtoc vucub ajvaliletic . Li vo'obique iyalic xa ta lum . Li june ja' to te oy . Li yane mu'yuc to chtal . C'alal chvul ta loq'uele , mu xa jaluc tspas mantal .
66017011	Li jti'vanej bolom ti ja' to'ox , ti ts'acal mu xa ja'uque , ja' senyail xvaxquibal ajvalil . Ja' xchi'il sbaic xchi'uc li vucubique ; le'e oy ta sventa lajel .
66017012	“ Li lajuneb xulub laj avile ja' senyail lajuneb ajvaliletic , pero mu'yuc to ch-ochic ta pasmantal . Ts'acal co'ol ta xich' yabtelic ta ajvalilal xchi'uc li jti'vanej bolome , pero jun no'ox hora chich' yabtelic .
66017013	Li lajuneb ajvaliletique co'ol snopojic ti chac'beic ta sc'ob jti'vanej bolom ec li svu'elic , li yabtelic yich'ojique .
66017014	Jech chlic spasic pleito xchi'uquic li Ch'ium Chije . Pero li Ch'ium Chije ja' tspas canal . Yu'un li stuque ja' Jpasmantal yu'un scotol jpasmantaletic , ja' muc'ta Ajvalil yu'un scotol muc'tic ajvaliletic . Co'ol tspasic canal xchi'uc li boch'otic te xchi'uc ti ic'bilic , ti t'ujbilic yu'un Diose , ti jun yo'ntonic o ta stojole ” , xiyutun li j'almantale .
66017015	Jech laj yalbun noxtoc : “ Li epal vo' yo' bu chotol jmulavil ants laj avile ja' senyail epal cristianoetic ta jujun lum , ta jujun banamil , xchi'uc ta jujuchop c'op .
66017016	Li lajuneb xulub jti'vanej bolom laj avile , ja' chlic scontrainic li jmulavil antse . Solel stuc chcom yu'unic o , tst'ananic comel ta jyalel . Ta sti'beic li sbec'tale ja'o chlic xchiq'uic ta c'oc' .
66017017	Yu'un li Diose ja' chac'be ta yo'ntonic spasel li c'usi snopoj ono'ox stuque . Jmoj tsnopic chac'beic ta sc'ob jti'vanej bolom li svu'elic sventa ajvalile , ja' to me ic'ot ta pasel scotol c'usitic yaloj li Diose .
66017018	Li ants laj avile ja' senyail li muc'ta lum ti tspas ta mantal scotol ajvaliletic ta banamile ” , xiyutun li j'almantale .
66018001	C'alal jech laj quile , ts'acal laj quil iyal tal ta vinajel jun j'almantal , bats'i tsots svu'el . Toj sacubel ivul banamil yu'un li xojobale .
66018002	Tsots i'avan , jech laj yal : “ Ivuc' xa , ivuc' xa li muc'ta lum Babiloniae . Ic'ataj xa ta sna pucujetic li slumale . Ja' xa te tstsob sbaic batel li pucujetic ti toj chopolique ; ja' yavilic chc'ot li pucujil mutetic chalique .
66018003	Yu'un scotol cristianoetic ta jujun banamil laj yac'be yuch' li sbel sbis ti nojem ta mulivajeletic yu'une . Scotol li ajvaliletic ta banamile imulivajic xchi'uc . Scotol li jchonolajeletic , li jmanulajeletique ipasic ta jc'ulej xchi'uquic li c'usitic c'upil cha'ay ti mu'yuc spajebe ” , xi li j'almantale .
66018004	Laj ca'ay oy boch'o yan ic'opoj tal ta vinajel , jech laj yal : “ Jteclumal , loc'anic tal te ta lum , yu'un jech mu me xacuchinbeic li smule , jech mu teuc xamaquibeic ec li vocol chich'e .
66018005	Yu'un li smule la stsob xa sba ta jyalel ; ic'ot xa c'alal ta vinajel . Ja' yu'un li Diose mu xch'ay ta yo'nton li c'usitic toj chopol tspase .
66018006	Ja' yu'un ta xich' ec ti c'u x'elan laj yaq'ue . Jech to yepal jeloven chich'be stojol ti c'u yepal la spase . Ac'o yich' capbel lec chib velta lec tsots li sbel bis ti chapal xa sventa chuch'e .
66018007	Ti c'u yepal la stoy sbae xchi'uc ti jayib velta la spas c'usitic lec cha'ay stuque ja' jech yepal vocol , ja' jech yepal at-o'nton chich' . Yu'un jech chal ta yo'nton : ‘ Li vu'une chotolun lec ta jchotleb jech chac c'u cha'al jun me' ajvalil . Mu ja'uc jechun jech chac c'u cha'al jun me'on ants ; mu'yuc c'usi ora chquil ta jsat chi'oc' ’ , xi .
66018008	Ja' yu'un ta jun no'ox c'ac'al chc'ot scotol li vocoletic ta stojole . Ta xtal tsatsal chamel , oq'uel , xchi'uc vi'nal , jech noxtoc j'ech'el ta xlaj o ta c'oc' . Yu'un toj ech'em svu'el li Cajvaltic Dios ti chac'be stojol mulile ” , xi .
66018009	Li ajvaliletic ta banamil ti imulivaj xchi'uquique , ti laj yac' sbaic ta spasel li c'usitic lec laj ya'yique , ch-oq'uic , chat yo'ntonic ti c'alal chilic yan sba xch'ayilal chc'aq'ue .
66018010	Ta nom xa no'ox va'al tsq'uelic tal ta scoj xi'elal li stsatsal svocole , jech chalic : “ ¡ Ay , ay ! ¡ Lalaj xa un , muc'ta lum ! Vo'ot li muc'ta lum Babiloniaot ti toj ech'em xu' avu'une , ta jun no'ox ora ital lajel chamel ta atojol ” , xiic .
66018011	Li jchonolajeletic ta banamile chat yo'ntonic , ch-oq'uic ta scoj li Babiloniae , yu'un mu'yuc xa boch'o chmanbat li yicatsique .
66018012	Li yicatsique ja' c'anal taq'uin , saquil taq'uin , tonetic ti toj c'upilic sba , ti toyolic stojole , perlaetic , poq'uetic pasbilic ta lino no , yax'elan poc' , xela poc' , tsajal poc' , xchi'uc te'etic ti lec muic yiq'ue ; xchi'uc scotol c'usitic pasbilic ta sts'uts'up tsemen , xchi'uc c'usitic pasbilic ta te'etic ti c'upilic sbae , xchi'uc ta cobre taq'uin , ta tsatsal taq'uin , xchi'uc ta mármol ton .
66018013	Xchi'uc ta xchonic noxtoc canela , pimiento , xchi'uc c'usitic yantic muic yic' , xchi'uc muil poxiletic , xchi'uc pom , ya'lel ts'usub , aceite , arina , trigo , vacaxetic , chijetic , ca'etic ; xchi'uc caretaetic nitbil ta ca' , xchi'uc c'alal ta cristianoetic ti oy xch'ulelique .
66018014	Jech chalbeic li lume : “ Scotol li epal sat te'etic ti toj lec to'ox laj ac'upine j'ech'el ilaj sc'oplal o . Scotol li ac'ulejal , axojobale ilaj sc'oplal o ; mu'yuc xa bu chlic o yan velta ” , xiic .
66018015	Ja' yu'un scotol li jchonolajeletic ta sventa le'e ti ipasic o ta jc'ulej ta sventa li babiloniaetique , ta nom xa no'ox va'al tsq'uelic , yu'un xi'bal sba chilic li vocol chich'e . Ch-oq'uic , chat yo'ntonic yu'un .
66018016	Jech chalic : “ ¡ Ay , ay ! ¡ Ilaj xa o li muc'ta lume ! Puru lequil poc' to'ox li sc'u' spoq'ue ; pasbilic lec ta lino no , ta yax'elan poc' , ta tsajal poc' . Solel xojoban to'ox xchi'uc li c'anal taq'uine , li tonetic ti lec c'upilic sbae , xchi'uc li perlaetique .
66018017	Pero ta jun no'ox ora iyavnaij xchi'uc scotol li yepal sc'ulejale ” , xiic . Scotol li jtijbarcoetique , xchi'uc scotol li boch'otic yalel muyelic no'ox ta xanubal ta barcoe , xchi'uc li boch'otic tsventainic batel li barco ta ba nabe , xchi'uc li boch'otic ja' yabtelic o ch-abtejic ta nabe , nom xa no'ox va'ajtic tsq'uelic .
66018018	X'avetic no'ox ta scoj ti bats'i yan sba xch'ayilal chc'ac' li muc'ta lume , jech chalic : “ Mu'yuc yan lum jech chac c'u cha'al li muc'ta lume ” , xiic .
66018019	Chac' pucuc ta sjolic , ep chat yo'ntonic , ch-oq'uic , ch-avanic , jech chalic : “ ¡ Ay , ay ! ¡ Ilaj xa o li muc'ta lume ! Ja' ta sventa sc'ulejal ipasic ta jc'ulej scotol li boch'otic oy sbarcoic chanov ta ba nabe , pero ta jun no'ox ora iyavnaij o ” , xiic .
66018020	Pero li vo'ote vinajel , cuxetuc no'ox avo'nton ti jech chc'ot ta pasele . Vo'oxuc ti voc'biloxuc yu'un Diose , vo'oxuc li jcholc'opoxuc yu'une , vo'oxuc li yaj'alc'opoxuque , cuxetuc no'ox avo'ntonic , yu'un i'ac'bat xa stojic yu'un Dios ti c'u x'elan la spasboxuque .
66018021	Oy jun j'almantal ech'em svu'el la stam jbej ton . Ja' jech smuc'ul jech chac c'u cha'al muc'ta cho' . Yipal la sjip ochel ta nab , jech laj yal : “ Ja' jech yipal chavich' jipel batel , vo'ot muc'ta lum Babilonia , j'ech'el mu'yuc xa bu boch'o chayilot o .
66018022	Mu'yuc xa jtij-arpa , mu'yuc xa jupanej ama , mu'yuc xa jupanej oq'ues te ta atojol . Mu'yuc xa boch'o tspas c'usiuc no'ox abtelal , xchi'uc mu'yuc xa chbac' mulino .
66018023	Mu'yuc xa bu xojoban candiletic te ta atojol , xchi'uc mu'yuc bu chich' pasel q'uin nupinel noxtoc , ac'o me ech'em to'ox xu' yu'unic li' ta banamil li jmanulajeletic , li jchonolajeletic avu'une . Yu'un ep laj alo'la cristianoetic ta jujun banamil ta scoj ti ep c'usi achanoj spasele ” , xi li j'almantale .
66018024	Ta lum le'e ja' te laj yich' tabel xch'ich'al li j'alc'opetique , li boch'otic voc'bilic yu'un Diose , xchi'uc scotol li boch'otic laj yich'ic milel li' ta banamile .
66019001	C'alal jech laj quile , ts'acal laj ca'ay tsots chc'opoj epal cristianoetic ta vinajel . Jech chalic : “ Coliyal li Diose , yu'un ja' no'ox stuc chcoltavan , ech'em slequilal , ech'em svu'el .
66019002	Yu'un li stuque tuc' chchapanvan , melel c'usi chal . Yu'un laj xa yac'be stoj smul li jmulavil ants ti la soques scotol banamil ta scoj li mulivajel tspase . Laj xa spacbe sutel ta sventa ti imilbat li yajtuneltaque ” , xiic .
66019003	Jech laj yalic noxtoc : “ Coliyal li Diose , yu'un j'ech'el mu x'ul o li xch'ayilal lume ” , xiic .
66019004	Li chanib xcha'vinic ( 24 ) banquilaletique xchi'uc li chanib c'usi cuxajtique la spatan sbaic ta banamil , laj yich'ic ta muc' li Dios te chotol ta muc'ta chotlebale . Jech laj yalic : “ Jechuc . Coliyal li Diose ” , xiic .
66019005	Laj ca'ay oy boch'o chc'opoj tal te ta muc'ta chotlebal , jech laj yal : “ Tojbeic ta vocol Dios , vo'oxuc li yajtuneloxuque , vo'oxuc ti avich'ojic ta muc' , c'alal ta muc' , ta biq'uite ” , xi .
66019006	Laj ca'ay oy c'usi chbac' , xco'laj xchi'uc chc'opoj epal cristianoetic , xco'laj xchi'uc chbac' yalem vo' , xco'laj xchi'uc chbac' chauc , jech laj yalic : “ Coliyal li Diose , yu'un ja' xa chlic spas mantal stuc li Cajvaltique , ja' li Dios cu'untic ti ech'em svu'ele .
66019007	Junuc no'ox co'ntontic , cuxetuc no'ox co'ntontic calbetic slequilal , yu'un laj xa sta yorail q'uin nupinel yu'un li Ch'ium Chije ; lec xa smeltsanoj sba li yajnile .
66019008	I'ac'bat xa slap sc'u' pasbil ta lino no , bats'i sac ta jyalel , oy xojobal . Yu'un li lequil lino noe ja' senyail li c'usitic tuc' spasojic li boch'o voc'bilic yu'un Diose ” , xiic .
66019009	Li j'almantale jech laj yalbun : “ Jech xats'iba ta vun : ‘ Xcuxet no'ox yo'nton li boch'otic ic'bilic ta ve'el ta q'uin c'alal chnupin li Ch'ium Chije ’ , xi xats'iba ” , xiyutun . Jech laj yalbun noxtoc : “ Li'i ja' li c'usi yaloj Dios ti ja' melele ” , xiyutun .
66019010	La jquejan jba ta stojol li j'almantale , yu'un chquich' ta muc' , pero jech laj yalbun : “ Q'uelo me aba , mu xapas jech , yu'un yajtunelun Dios ec jech chac c'u cha'al li vo'ote xchi'uc li achi'iltac ti jun yo'nton xch'unojic o c'usi yaloj li Jesuse . Ja' ich'o ta muc' stuc li Diose . Yu'un li c'usi yaloj comel Jesuse , ja' li c'usi ch-ac'bat sna'ic yu'un Ch'ul Espíritu li boch'o chalic c'usi tsc'an Diose ” , xiyutun .
66019011	Laj quil ijam li vinajele ; te laj quil jcot saquil ca' . Li boch'o scajlebinoje Xc'ot chc'opoj , Melel c'usi chal , xi sbi . Tuc' chchapanvan , tuq'uil pleito tspas .
66019012	Li jujubej sate xpulpun no'ox jech chac c'u cha'al c'oc' . Oy ep scoronail sjol . Xchi'uc ts'ibabil sbi , pero mu'yuc boch'o sna' c'usi chal . Ja' no'ox sna' stuc .
66019013	Li sc'u' slapoje ts'ajbil ta ch'ich' . Ja' C'op yu'un Dios , xi sbi .
66019014	Li yajsoldadotac te ta vinajele ja' la xchi'in batel ; cajajtic ta saquil ca' ibat scotolic . Puru lequil c'u'il slapojic , pasbilic ta lino no . Bats'i saquic ta jyalel , me jutuc mu'yuc yic'ubal .
66019015	Li C'ope chloc' espada ta ye . Li espadae lec juxbil ye . Ja' sventa tsmil o li cristianoetic ta jujun banamile . Ja' tslilin o ta svaston ti pasbil ta tsatsal taq'uine . Ja' tstec' noxtoc li yavil spits'ubil ya'lel ts'usub ti nojem ta tsots sc'ac'al yo'nton li Dios ti ech'em svu'ele .
66019016	Ts'ibabil sbi ta snatil c'u' xchi'uc ta yo' , jech chal : “ Ja' muc'ta Ajvalil yu'un scotol muc'tic ajvaliletic ; ja' Jpasmantal yu'un scotol jpasmantaletic ” , xi ts'ibabil .
66019017	Ts'acal laj quil jun j'almantal te va'al ta c'ac'al . Tsots laj yapta scotol li xulemetique : “ La'ic , tsobo abaic tal acotolic , yu'un chayac'boxuc ep ave'elic li Diose .
66019018	Ja' chati'beic sbec'tal li ajvaliletique , li banquilal soldadoetique , li boch'o tsots yo'ntonic ta paspleitoe , xchi'uc chati'beic sbec'tal ca'etic xchi'uc li boch'otic scajlebinojique , xchi'uc chati'beic sbec'tal boch'ouc no'ox , me ochemic ta mozoil , me muc ochemicuc ta mozoil , xchi'uc c'alal ta muc' ta biq'uit ” , xut .
66019019	Laj quil te oy li ba'yuc jti'vanej bolome , xchi'uc te oy li ajvaliletic ta sbejel banamile , xchi'uc scotol li yajsoldadotaquique . Te tsobolic sventa tspasic pleito xchi'uc li boch'o cajal ta ca'e xchi'uc li yajsoldadotaque .
66019020	Li jti'vanej bolome co'ol itsacatic xchi'uc li jlo'lavanej j'alc'op yu'un ti la spas ep sq'uelubil stsatsal te ta stojole , ti la slo'la o scotol li boch'otic yich'ojbeic smarcail li ba'yuc jti'vanej bolome , xchi'uc ti laj yich'beic ta muc' sloc'obale . Xchibalic cuxul ijipatic ochel ta muc'ta c'oc' tsanbil ta azufre .
66019021	Scotol li yantique imilatic ta espada ti chloc' ta ye li boch'o cajal ta ca'e . Jech ital ti'batuc sbec'talic yu'un li xulemetique ; solel x'ech'et xa yo'ntonic ta sti'el .
66020001	Ts'acal laj quil iyal tal ta vinajel jun j'almantal , yich'ojbe tal sllavial li natil xabe , xchi'uc yich'oj tal jlic muc'ta cadena .
66020002	Bat stsac li dragone , ja' li chon ta vo'onee , ja' li pucuje , ja' li Satanase . La xchuc ta cadena jmil ( 1,000 ) jabil .
66020003	La sjip ochel ta natil xab ; la smacbe lec sti' . Laj yac'be lec sello li sti'e , yu'un jech mu me slo'la cristianoetic ta jujun banamil . Ja' to me its'aqui li jmil jabile , ja' to chich' loq'uesel , pero mu xa jaluc .
66020004	Ts'acal laj quil te oy ep chotlebaletic . Ja' te ichotiic li boch'o i'ac'bat yabtelic sventa chchapanvanique . Te laj quilbe xch'ulelic noxtoc li boch'o imilatic ta sventa ti jamal laj yalbeic sc'oplal li Jesuse , xchi'uc ta sventa ti jamal laj yalic li sc'op Diose . Ja' ti muc ono'ox xich'ic ta muc' li ba'yuc jti'vanej bolome xchi'uc li sloc'obale , xchi'uc ti muc xich'beic smarcail ta sti'baic , o me ta sc'obique . Laj quil icha'cuxi scotolic ; jmil jabil co'ol la spasic mantal xchi'uc li Cristoe .
66020005	Li yantic boch'otic chamenique muc xcha'cuxiic , ja' to ti c'alal its'aqui li jmil ( 1,000 ) jabile . Le'e ja' li sba velta cha'cuxesele .
66020006	Xcuxet no'ox yo'nton li boch'otic tstaic li sba velta cha'cuxesele , yu'un voc'bilic xa yu'un Dios . Yu'un li xchibal velta lajele mu'yuc xa ta sventaic . Ja' xa paleetic yu'un Dios xchi'uc Cristo c'otemic . Jech co'ol tspasic mantal jmil ( 1,000 ) jabil xchi'uquic li Cristoe .
66020007	C'alal me its'aqui li jmil ( 1,000 ) jabile , icoltaat ta chuquel li banquilal pucuje .
66020008	Jech bat slo'la scotol cristianoetic ta xchanjotal xchiquin banamil , ja' li Gog xchi'uc Magogue . La stsobic tal scotol sventa chtal spasic pleito . Bats'i ep italic jech chac c'u cha'al yi' ta ti'nab .
66020009	Vul smaquic scotol c'u sjamlej li banamile . La sjoyibtaic scotol yo' bu oyic li boch'o voc'bilic yu'un Diose xchi'uc li Lum ti lec c'anbil yu'un Diose . Pero iyal tal c'oc' ta vinajel , jech te icham o scotolic .
66020010	Ja' no'ox jech ec li banquilal pucuj ti la slo'la scotol cristianoetique , ijipat ochel ta muc'ta c'oc' tsanbil ta azufre , ja' te yo' bu jipbilic ochel li ba'yuc jti'vanej bolome xchi'uc li jlo'lavanej j'alc'op yu'une . Jech ta c'ac'al ta ac'ubal te chich'ic o vocol sbatel osil .
66020011	Ja'o laj quil jun muc'ta saquil chotlebal , xchi'uc li Boch'o te chotole . Li vinajel banamile isacch'ay batel ta stojol . Solel muc xvinaj c'uxi ibat o .
66020012	Laj quil te va'ajtic ta stuq'uil xchotleb Dios scotol li boch'otic chamenique . Te oyic c'alal ta muc' , ta biq'uit . Jech laj yich' jamel li vunetique . Te laj yich' jamel yan vun noxtoc , ja' li vun sventa cuxlejale . Li boch'otic chamenique lic yich'ic chapanel jech chac c'u cha'al spasojic ti te ts'ibabil ta vunetique .
66020013	Yu'un li nabe laj yac' ta c'abal scotol li boch'otic te ichamic ta yute . Li lajel xchi'uc li yavil animaetique laj yaq'uic ta c'abal ec ti c'u yepal te snac'ojique . Jech scotolic lic yich'ic chapanel ta sventa ti c'u x'elan yabtelique .
66020014	Ja' no'ox jech ec li lajel xchi'uc yavil animaetique ijipatic ochel ta muc'ta c'oc' . Le'e ja' li xchibal velta lajele .
66020015	Li boch'otic muc xtabat sbiic ta vun sventa cuxlejale , ijipatic ochel ta muc' ta c'oc' .
66021001	Ts'acal laj quil ach' vinajel , ach' banamil . Yu'un li poco' vinajel banamile ich'ay o batel . Mu'yuc xa nabetic noxtoc .
66021002	Laj quil chyal tal ta vinajel li ch'ul lume , ja' li ach' Jerusalene . Te ilic tal ta stojol Dios ta vinajel . Lec chapal iyal tal jech chac c'u cha'al jun tseb ti lec smeltsanoj sba c'alal yu'un xa chnupine .
66021003	Laj ca'ay oy boch'o tsots chc'opoj tal ta muc'ta chotlebal , jech laj yal : “ Q'uelo avilic , li'i ja' xa snaic xchi'uc cristianoetic li Diose . Te ta xchi'in o ta naclej . Ja' xa steclumal chc'ot o , jech ec li stuquique ja' Dios yu'unic o .
66021004	Li Diose ta scusbe loq'uel scotol ya'lel satic , jech mu'yuc xa boch'o chcham , mu'yuc xa boch'o chat yo'nton , mu'yuc xa boch'o ch-oc' , mu'yuc xa boch'o c'usi c'ux cha'ay . Yu'un ilaj xa sc'oplal scotol ti jech to'ox oy ta ba'yuque ” , xi li boch'o ic'opoje .
66021005	Li Boch'o te chotol ta muc'ta chotlebale jech laj yal : “ A'yo ava'yic , ta jpas ta ach' scotol li c'usitic oye ” , xi . Jech laj yalbun : “ Ts'ibao ta vun , yu'un li jc'op li'i ja' melel scotol ; persa chc'ot ta pasel ” , xiyutun .
66021006	Jech laj yalbun noxtoc : “ Ivu' xa scotol . Vu'un li sliquebune , vu'un li slajebune . Vu'un la jliques , vu'un ta jlajes . Li boch'o taquin yo'ntone , vu'un ta xcac'be yuch' li nio' sventa cuxlejale , smoton chcac'be .
66021007	Li boch'o tstsal yu'un scotole , ja' chcac'be sventain scotol . Vu'un Diosun yu'un chic'ot . Ja' jnich'on chc'ot o ec .
66021008	Yan li me' jxi'eletique , li boch'otic mu xiyich'icun ta muq'ue , li boch'otic toj chopol c'usitic tspasique , li jmilvanejetique , li jmulaviletique , li j'ac'chameletique , li boch'otic chich'ic ta muc' c'usitic mu ja'uc Diose , xchi'uc scotol li j'epalc'opetique , ja' chjipatic ochel ta muc'ta c'oc' tsanbil ta azufre . Le'e ja' xchibal velta lajel ” , xiyutun .
66021009	Li vucub j'almantaletic yich'oj jujun stazaic nojemic ta slajeb li yan vucub tsatsal vocole , ital sc'opanun jun , jech laj yalbun : “ La' li'i , chacac'bot avil yajnil li Ch'ium Chij ti chapal xa sventa chic' oe ” , xiyutun .
66021010	Jech ta sventa Ch'ul Espíritu laj ca'ay laj yic'un batel ta jun muc'ta toyol vits . Te laj yac'bun quil li muc'ta ch'ul lum Jerusalén chyal tal ta vinajel ta stojol Diose .
66021011	Yich'ojbe tal xojobal li Diose . Li xojobale ja' jech chac c'u cha'al xojobal ton ti bats'i c'upil sbae ; ja' jech chac c'u cha'al jaspe ton , xchi'uc sts'ayayet jech chac c'u cha'al nen .
66021012	Jech noxtoc setbil lec ta muc'ta coralton , lec toyol , oy lajchab sti' . Ta jujuch'oj sti'e te oy jujun j'almantal , xchi'uc te ts'ibabil sbi li lajcha'chop israeletique .
66021013	Ta sloq'ueb c'ac'ale oy oxib sti' . Ta xocon vinajel ta nortee oy oxib sti' noxtoc . Ta xocon vinajel ta sure oy oxib sti' noxtoc . Ta smaleb c'ac'ale oy oxib sti' noxtoc .
66021014	Li coraltone oy lajcha'coj snacleb . Ta jujucoje te ts'ibabil sbi jujun li lajchab yajtacbolaltac Ch'ium Chije .
66021015	Li j'almantal la sc'opanune yich'oj jch'ix smetro pasbil ta c'anal taq'uin ; ja' sventa tsbis o li lume , xchi'uc li jujun sti'e , xchi'uc li scoraltonale .
66021016	Li lume co'ol sjamalil ta set . Li j'almantale la sbis li lume . Ja' cha'mil xchi'uc chib ciento ( 2200 ) kilómetro iloc' . Li snatil , li sjamalil , xchi'uc li stayalile co'ol yepal kilómetro yich'oj .
66021017	La sbis noxtoc li coralton yu'un lume . Ja' chanib xchanvinic ( 64 ) metro iloc' . Ti c'u x'elan la sbis li j'almantale ja' jech chac c'u cha'al ta jbistic vu'utique .
66021018	Li coralton yu'un lume pasbil ta jaspe ton . Yan li lume ta puru c'anal taq'uin pasbil . Ja' jech chac c'u cha'al nen ti xquiltic osil ta spate .
66021019	Li snacleb coraltone lec c'ac'umtasbil ta scotol li tonetic ti c'upilic sbae . Li sba cojale pasbil ta jaspe ton . Li xcha'cojale pasbil ta zafiro ton . Li yoxcojale , pasbil ta ágata ton . Li xchancojale pasbil ta esmeralda ton .
66021020	Li yo'cojale pasbil ta ónice ton . Li svaccojale pasbil ta cornalina ton . Li svuccojale pasbil ta crisólito ton . Li xvaxaccojale pasbil ta berilo ton . Li sbaluncojale pasbil ta topacio ton . Li slajuncojale pasbil ta crisoprasa ton . Li xbuluchcojale pasbil ta jacinto ton . Li xlajcha'cojale pasbil ta amatista ton .
66021021	Li lajchab sti' coraltone pasbil ta lajchab saquil perla . Jujun perla yich'oj li jujuch'oj ti'nae . Li xoraltique pasbil ta bats'i lequil c'anal taq'uin ; ja' jech chac c'u cha'al nen ti xquiltic osil ta spate .
66021022	Te ta lume mu'yuc xa ch'ulna yu'unic laj quil , yu'un ja' xa ch'ulna c'otem o stuc li Cajvaltic Dios ti ech'em svu'ele , xchi'uc li Ch'ium Chije .
66021023	Li lume mu xa xtun yu'un xojobal c'ac'al , xchi'uc xojobal u , yu'un ja' xa te oy xojobal stuc li Diose . Ja' xa sluzic c'otem o li Ch'ium Chije .
66021024	Li cristianoetic ta jujun banamil ti icolic xae ja' xa te tsq'uelic o osil ta xojobal . Li ajvaliletic ta banamile chac'beic ta stojol scotol li slequilal yutsilalique .
66021025	Li sti' coraltone mu'yuc xa persa chich' maquel o , yu'un mu'yuc xa ac'ubaltic .
66021026	Li cristianoetic ta jujun banamile yich'ojic batel ta stojol Dios xchi'uc ta stojol Ch'ium Chij scotol li slequilal yutsilalique xchi'uc scotol li c'usitic staojique .
66021027	Me jutuc mu xu' ch-och c'usi chopol te . Mu xu' ch-och li boch'otic tspasic c'usi mu sc'an Diose , xchi'uc li j'epalc'opetique . Ja' no'ox xu' ch-och li boch'otic ts'ibabil ta vun sbiic sventa cuxlejal sbatel osil ti te yich'oj li Ch'ium Chije .
66022001	Ts'acal laj yac'bun quil jun lequil uc'um ; ja' vo' sventa cuxlejal . Te chloc' tal ta xchotleb li Diose xchi'uc li Ch'ium Chije . Li uc'ume sts'ayts'un jech chac c'u cha'al nen .
66022002	Ta o'lol li muc'ta xoral yu'un lume , xchi'uc ta jujujot ti' uc'ume te ch'iem te'etic sventa cuxlejal . Lajchab velta tsatin ta jun jabil , jujun velta tsatin ta jujun u . Li yanale ja' sventa chcolic ta chamel scotol li cristianoetic te oyique .
66022003	Mu'yuc xa c'usi chopol te . Yu'un ja' te tspas mantal stuc li Diose xchi'uc li Ch'ium Chije . Scotol li yu'untaque te chtunic o yu'un .
66022004	Te xa sq'uelojbeic o sat li Diose , xchi'uc te ts'ibabil ta sti'baic sbi li Diose .
66022005	Te ta lume mu'yuc xa ac'ubaltic . Mu xa xtun yu'unic luz ; mu xa xtun yu'unic xojobal c'ac'al , yu'un ja' xa sacubtasoj osil stuc li Cajvaltic Diose . Ja' xa tspasic o mantal sbatel osil .
66022006	Jech laj yalbun noxtoc li j'almantale : “ Li c'op li'i ja' melel ; persa chc'ot ta pasel . Li Cajvaltic Dios ti la sventainbe yo'nton yaj'alc'optaque ja' la stacun tal , vu'un li yaj'almantalune , yu'un chacac'boxuc ana'ic scotol c'usitic po'ot xa chc'ot ta pasel , vo'oxuc ti chatunic yu'une ” , xiyutun .
66022007	Li Cajvaltique jech chal : “ A'yo ava'yic , po'ot xa chital . Xcuxet no'ox yo'nton li boch'otic ta xch'un li c'usitic li' ts'ibabil ta vun ti po'ot xa chc'ot ta pasele ” , xiyutun .
66022008	Vu'un li Juanune , laj ca'ay , laj quil scotol . C'alal laj ca'ay , laj quil scotole , la jquejan jba ta stojol li j'almantal ti laj yac'bun quil scotole , yu'un chquich' ta muc' .
66022009	Pero jech laj yalbun : “ Mu xapas jech , yu'un co'ol yajtunelutic Dios xchi'uc li achi'iltaque , ja' li yaj'alc'optac Diose xchi'uc li boch'otic ta xch'unic li c'op li' ts'ibabil ta vune . Ja' ich'o ta muc' stuc li Diose ” , xiyutun .
66022010	Jech laj yalbun noxtoc : “ Mu me xanac' li c'usitic li' ts'ibabil ta vune , yu'un po'ot xa chc'ot ta pasel .
66022011	Li boch'otic mu'yuc tuc' c'usi tspasique , ja' ac'o spasic o li c'usi mu'yuc tuq'ue . Li boch'otic toj chopol c'usitic tspasique , ja' ac'o spasic o li c'usitic toj chopolique . Li boch'otic lecubtasbilic xae , ac'o to yac' sbaic ta lecubtasel . Li boch'o voc'bilic yu'un Diose , ac'o svoc' sba o ta sventa li mulile ” , xiyutun li j'almantale .
66022012	Jech chal li Jesuse : “ A'yo ava'yic , po'ot xa chital . Ta xquich' tal scotol li matanaletique . Ja' chtal cac'be smotonic jujun ti c'u x'elan la spasique .
66022013	Vu'un sliquebun , vu'un slajebun . , Vu'un la jliques , vu'un ta jvu'es . Te oyun ta sliqueb ; te oyun o c'alal ta slajeb ” , xi .
66022014	Xcuxet no'ox yo'nton li boch'o chaq'uilan ta poquel sbolil yo'ntonique , yu'un jech xu' chbat slo'beic sat li te' sventa cuxlejale , xchi'uc jech xu' ch-ochic ta muc'ta lum .
66022015	Yan li boch'o toj chopolique , li j'ac'chameletic jtuch'-oraetique , li jmulaviletique , li jmilvanejetique , xchi'uc li boch'otic chich'ic ta muc' c'usitic mu ja'uc Diose , xchi'uc scotol li boch'otic lec cha'yic puru epalc'ope , mu xu' ch-ochic ta lum .
66022016	“ Vu'un Jesusun , vu'un la jtac tal caj'almantal , yu'un ja' chac'be sna' jujutsob jch'unolajel li c'usitic chc'ot ta pasele . Vu'un smomnich'onun li Davide . Ja' jechun jech chac c'u cha'al muc'ta c'anal ti xojoban ta po'ot sacubbale ” , xiyutun li Jesuse .
66022017	Li Ch'ul Espíritu xchi'uc li yajnil Ch'ium Chije jech chalic : “ La' me ta ora ” , xiic . Li boch'otic cha'yic li c'op li' ts'ibabile jech ac'o yalic ec : “ La' me ta ora ” , ac'o xiicuc . Li boch'otic taquin yo'ntonique ac'o talicuc ta stojol li Jesuse . Li boch'o tsc'ane smoton ch-ac'bat li vo' sventa cuxlejale .
66022018	Scotol li boch'o cha'yic li c'op li' ts'ibabil ta vun ti chal c'usitic chc'ot ta pasele , jech ta xcalbeic ta jamal : “ Boch'o tsboles li c'usi li' ts'ibabile , ja' ta x'ac'bat xcuch yu'un Dios scotol ti c'u yepal tsatsal vocol li' ts'ibabile .
66022019	Jech noxtoc li boch'o tsloq'ues c'uuc yepal li c'op li' ts'ibabil ta vun ti chal c'usitic chc'ot ta pasele , ja' jech ta sloq'uesat yu'un Dios ec . Mu'yuc ch-ac'bat slo' li sat te' sventa cuxlejale , xchi'uc mu x'aq'ue ochuc ta ch'ul lum jech chac c'u cha'al chal li' ta vune ” , xi li Jesuse .
66022020	Li boch'o laj yac'bun jna' scotol li a'yej li'i , jech chal : “ Ta melel po'ot xa chital ” , xi . Toj lec ti jech chc'ot ta pasele . “ La' me , Cajval Jesús ” , chicutic .
66022021	Te ac'o xc'uxubinoxuc acotolic li Cajvaltic Jesuse .

# language_name:        فارسی
# closest ISO 639-3:    pes
# ISO_15924:            Arab
# year_short:           2011
# year_long:            
# vernacular_title:     The Persian New Millennium Version
# english_title:        The Bible in Persian
# URL:                  https://www.bible.com/de/bible/118/gen.1.nmv
# copyright_short:      © Elam Ministries 2011
# copyright_long:       The Persian New Millennium Version © 2011, is a production of Elam Ministries. All rights reserved. This publication contains New Millennium Version © 2011 by Elam Ministries.<br>Unauthorized reproduction of this publication is prohibited. The New Millennium Version, NMV, and the NMV logo are registered trademarks of Elam Ministries. Notice of copyright must appear as follows on the title page or copyright page of printed works quoting from the NMV, or in a corresponding location when the NMV is quoted in other media: “Scripture quotations are from The New Millennium Version, copyright © 2011 by Elam Ministries. Used by permission. All rights reserved.” When more than one translation is quoted in printed works or other media, the foregoing notice of copyright should begin as follows: “Unless otherwise indicated, all Scripture quotations are from . . . [etc.]”; or, “Scripture quotations marked (NMV) are from . . . [etc.].” The “NMV” and “The New Millennium Version” are registered trademarks of Elam Ministries. Use of either trademark requires the written permission of Elam Ministries. When quotations from the NMV text are used in non-saleable media, such as church bulletins, orders of service, posters, transparencies, or similar media, a complete copyright notice is not required, but the initials (NMV) must appear at the end of the quotation. Publication of any commentary or other Bible reference work produced for commercial sale that uses the New Millennium Version must include written permission for use of the NMV text. Permission requests that exceed the above guidelines must be directed to Elam Ministries, Attn: Bible Rights, Elam Ministries P. O. Box 75, Godalming, Surrey, GU8 6YP, UK
# notes:                
40001001	شجره‌نامۀ عیسی مسیح ، پسر داوود ، پسر ابراهیم :
40001002	ابراهیم پدر اسحاق ، اسحاق پدر یعقوب و یعقوب پدر یهودا و برادرانش بود .
40001003	یهودا پدر فارِص و زارَح بود و مادرشان تامار نام داشت . فارِص پدر حِصْرون و حِصْرون پدر رام ،
40001004	رام پدر عَمیناداب ، عَمیناداب پدر نَحْشون و نَحْشون پدر سَلمون بود .
40001005	سَلمون پدر بوعَز بود . مادر بوعَز راحاب نام داشت . بوعَز پدر عوبید بود و مادر عوبید روت نام داشت . عوبید پدر یِسای بود .
40001006	یِسای پدر داوود پادشاه ، و داوود پدر سلیمان بود . مادر سلیمان پیشتر زن اوریا بود .
40001007	سلیمان پدر رِحُبعام ، و رِحُبعام پدر اَبیّا ، و اَبیّا پدر آسا بود .
40001008	آسا پدر یِهوشافاط ، یِهوشافاط پدر یورام ، و یورام پدر عُزیا بود .
40001009	عُزیا پدر یوتام ، یوتام پدر آحاز ، و آحاز پدر حِزِقیا بود .
40001010	حِزِقیا پدر مَنَسی ، مَنَسی پدر آمون ، و آمون پدر یوشیا بود .
40001011	یوشیا پدر یِکُنیا و برادرانش بود . در این زمان یهودیان به بابِل تبعید شدند .
40001012	پس از تبعید یهودیان به بابِل : یِکُنیا پدر شِئَلْتی‌ئیل و شِئَلْتی‌ئیل پدر زِروبابِل بود .
40001013	زِروبابِل پدر اَبیهود ، اَبیهود پدر ایلیاقیم ، و ایلیاقیم پدر عازور بود .
40001014	عازور پدر صادوق ، صادوق پدر یاکیم ، و یاکیم پدر اِلیهود بود .
40001015	اِلیهود پدر ایلعازَر ، ایلعازَر پدر مَتان ، و مَتان پدر یعقوب بود .
40001016	یعقوب پدر یوسف همسر مریم بود ، که عیسی ملقّب به مسیح از او به دنیا آمد .
40001017	بدین قرار ، از ابراهیم تا داوود بر روی هم چهارده نسل و از داوود تا زمان تبعید یهودیان به بابِل ، چهارده نسل ، و از زمان تبعید تا مسیح چهارده نسل بودند .
40001018	تولد عیسی مسیح این‌چنین روی داد : مریم ، مادر عیسی ، نامزد یوسف بود . امّا پیش از آنکه به هم بپیوندند ، معلوم شد که مریم از روح‌القدس آبستن است .
40001019	از آنجا که شوهرش یوسف مردی پارسا بود و نمی‌خواست مریم رسوا شود ، چنین اندیشید که بی‌هیاهو از او جدا شود .
40001020	امّا همان زمان که این تصمیم را گرفت ، فرشتۀ خداوند در خواب بر او ظاهر شد و گفت : « ای یوسف ، پسر داوود ، از گرفتن زن خود مریم مترس ، زیرا آنچه در بطن وی جای گرفته ، از روح‌القدس است .
40001021	او پسری به دنیا خواهد آورد که تو باید او را عیسی بنامی ، زیرا او قوم خود را از گناهانشان نجات خواهد بخشید . »
40001022	این همه رخ داد تا آنچه خداوند به زبان نبی گفته بود ، به حقیقت پیوندد که :
40001023	« باکره‌ای آبستن شده ، پسری به دنیا خواهد آورد و او را عِمانوئیل خواهند نامید ، » که به‌معنی « خدا با ما » است .
40001024	چون یوسف از خواب بیدار شد ، آنچه فرشتۀ خداوند به او فرمان داده بود ، انجام داد و زن خود را گرفت .
40001025	امّا با او همبستر نشد تا او پسر خود را به دنیا آورد ؛ و یوسف او را عیسی نامید .
40002001	چون عیسی در دوران سلطنت هیرودیسِ پادشاه ، در بیت‌لِحِمِ یهودیه به دنیا آمد ، چند مُغ از مشرق زمین به اورشلیم آمدند
40002002	و پرسیدند : « کجاست آن مولود که پادشاه یهود است ؟ زیرا ستارۀ او را در مشرق دیده‌ایم و برای پرستش او آمده‌ایم . »
40002003	چون این خبر به گوش هیرودیسِ پادشاه رسید ، او و تمامی اورشلیم با وی مضطرب شدند .
40002004	هیرودیس همۀ سران کاهنان و علمای دینِ قوم را فراخواند و از آنها پرسید : « مسیح کجا باید زاده شود ؟ »
40002005	پاسخ دادند : « در بیت‌لِحِمِ یهودیه ، زیرا نبی در این‌باره چنین نوشته است :
40002006	«‌ ” ای بیت‌لِحِم که در سرزمین یهودایی ، تو در میان فرمانروایان یهودا به هیچ روی کمترین نیستی ، زیرا از تو فرمانروایی ظهور خواهد کرد که قوم من ، اسرائیل ، را شبانی خواهد نمود . “ »
40002007	پس هیرودیس مُغان را در نهان نزد خود فراخواند و زمانِ دقیقِ ظهور ستاره را از ایشان جویا شد .
40002008	سپس آنان را به بیت‌لِحِم روانه کرد و بدیشان گفت : « بروید و دربارۀ آن کودک به‌دقّت تحقیق کنید . چون او را یافتید ، مرا نیز آگاه سازید تا آمده ، سجده‌اش کنم . »
40002009	مُغان پس از شنیدن سخنان پادشاه ، روانه شدند و ستاره‌ای که در مشرق دیده بودند ، پیشاپیش آنها می‌رفت تا سرانجام بر فراز مکانی که کودک بود ، بازایستاد .
40002010	ایشان با دیدن ستاره بسیار شاد شدند .
40002011	چون به خانه درآمدند و کودک را با مادرش مریم دیدند ، روی بر زمین نهاده ، آن کودک را پرستش نمودند . سپس صندوقچه‌های خود را گشودند و هدیه‌هایی از طلا و کندر و مُر به وی پیشکش کردند .
40002012	و چون در خواب هشدار یافتند که نزد هیرودیس بازنگردند ، از راهی دیگر رهسپار دیار خود شدند .
40002013	پس از رفتن مُغان ، فرشتۀ خداوند در خواب بر یوسف ظاهر شد و گفت : « برخیز ، کودک و مادرش را برگیر و به مصر بگریز و در آنجا بمان تا به تو خبر دهم ، زیرا هیرودیس در جستجوی کودک است تا او را بکشد . »
40002014	پس یوسف شبانگاه برخاست ، کودک و مادرش را برگرفت و رهسپار مصر شد ،
40002015	و تا زمان مرگ هیرودیس در آنجا ماند . بدین‌گونه ، آنچه خداوند به زبان نبی گفته بود تحقق یافت که « پسر خود را از مصر فراخواندم . »
40002016	چون هیرودیس دریافت که مُغان فریبش داده‌اند ، سخت برآشفت و دستور داد تا در بیت‌لِحِم و اطراف آن همۀ پسران دو ساله و کمتر را ، مطابق با زمانی که از مُغان تحقیق کرده بود ، بکشند .
40002017	آنگاه آنچه به زبان اِرِمیای نبی گفته شده بود ، به حقیقت پیوست که :
40002018	« صدایی از رامه به گوش می‌رسد ، صدای شیون و زاری و ماتمی عظیم . راحیل برای فرزندانش می‌گرید و تسلی نمی‌یابد ، زیرا که دیگر نیستند . »
40002019	پس از مرگ هیرودیس ، فرشتۀ خداوند در مصر به خواب یوسف آمد
40002020	و گفت : « برخیز ، کودک و مادرش را برگیر و به سرزمین اسرائیل بازگرد ، زیرا آنان که قصد جان کودک را داشتند ، مرده‌اند . »
40002021	پس یوسف برخاست ، کودک و مادرش را برگرفت و به سرزمین اسرائیل بازگشت .
40002022	امّا چون شنید آرخِلائوس به‌جای پدرش هیرودیس در یهودیه حکم می‌راند ، ترسید به آنجا برود ، و چون در خواب هشدار یافت ، رو به سوی نواحی جلیل نهاد
40002023	و در شهری به نام ناصره سکونت گزید . بدین ترتیب ، کلام انبیا به حقیقت پیوست که گفته بودند « ناصری » خوانده خواهد شد .
40003001	در آن روزها یحیای تعمیددهنده ظهور کرد . او در بیابان یهودیه موعظه می‌کرد و
40003002	می‌گفت : « توبه کنید زیرا پادشاهی آسمان نزدیک شده است ! »
40003003	یحیی همان است که اِشَعْیای نبی درباره‌اش می‌گوید : « ندای آن که در بیابان فریاد برمی‌آورد : ” راه را برای خداوند آماده کنید ! مسیر او را هموار سازید ! “ ‌»
40003004	یحیی جامه از پشم شتر بر تن داشت و کمربندی چرمین بر کمر می‌بست ، و خوراکش ملخ و عسل صحرایی بود .
40003005	مردم از اورشلیم و سراسر یهودیه و از تمامی نواحی اطراف رود اردن نزد او می‌رفتند
40003006	و به گناهان خود اعتراف کرده ، در رود اردن از دست او تعمید می‌یافتند .
40003007	امّا یحیی چون بسیاری از فَریسیان و صَدّوقیان را دید که به آنجا که او تعمید می‌داد می‌آمدند ، به آنان گفت : « ای افعی‌زادگان ! چه کسی به شما هشدار داد تا از غضبی که در پیش است ، بگریزید ؟
40003008	پس ثمری شایستۀ توبه بیاورید
40003009	و با خود مگویید ” پدر ما ابراهیم است . “ زیرا به شما می‌گویم خدا قادر است از این سنگها فرزندان برای ابراهیم پدید آورد .
40003010	هم‌اکنون تیشه بر ریشۀ درختان نهاده شده است . هر درختی که میوۀ خوب ندهد ، بریده و در آتش افکنده خواهد شد .
40003011	« من شما را برای توبه ، با آب تعمید می‌دهم ؛ امّا آن که پس از من می‌آید تواناتر از من است و من حتی شایسته نیستم کفشهایش را پیش آورم . او شما را با روح‌القدس و آتش تعمید خواهد داد .
40003012	او کج‌بیل خود را در دست دارد و خرمنگاه خود را پاک خواهد کرد و گندم خویش را در انبار ذخیره خواهد نمود ، امّا کاه را با آتشی خاموشی‌ناپذیر خواهد سوزانید . »
40003013	آنگاه عیسی از جلیل به رود اردن آمد تا از دست یحیی تعمید گیرد .
40003014	ولی یحیی کوشید او را از این کار بازدارد و به او گفت : « مَنَم که باید از تو تعمید بگیرم ، و حال تو نزد من می‌آیی ؟ »
40003015	عیسی در پاسخ گفت : « بگذار اکنون چنین شود ، زیرا شایسته است که ما پارسایی را به کمال تحقق بخشیم . » پس یحیی رضایت داد .
40003016	چون عیسی تعمید یافت ، بی‌درنگ از آب برآمد . همان دم آسمان گشوده شد و او روح خدا را دید که همچون کبوتری فرود آمد و بر وی قرار گرفت .
40003017	سپس ندایی از آسمان در رسید که « این است پسر محبوبم که از او خشنودم . »
40004001	آنگاه روح ، عیسی را به بیابان هدایت کرد تا ابلیس وسوسه‌اش کند .
40004002	او چهل شبانه‌روز را در روزه سپری کرد و پس از آن گرسنه شد .
40004003	آنگاه وسوسه‌گر نزدش آمد و گفت : « اگر پسر خدایی ، به این سنگها بگو نان شوند ! »
40004004	عیسی در پاسخ گفت : « نوشته شده است که : «‌” انسان تنها به نان زنده نیست ، بلکه به هر کلامی که از دهان خدا صادر شود . “ »
40004005	سپس ابلیس او را به شهر مقدّس برد و بر فراز معبد قرار داد
40004006	و گفت : « اگر پسر خدایی ، خود را به زیر افکن ، زیرا نوشته شده است : «‌” دربارۀ تو به فرشتگان خود فرمان خواهد داد و آنها تو را بر دستهایشان خواهند گرفت ، مبادا پایت به سنگی برخورَد . “ »
40004007	عیسی به او پاسخ داد : « این نیز نوشته شده که ، «‌” خداوند خدای خود را میازما . “ »
40004008	دیگر بار ابلیس او را بر فراز کوهی بس بلند برد و همۀ حکومتهای جهان را با تمام شکوه و جلالشان به او نشان داد
40004009	و گفت : « اگر در برابرم به خاک افتی و پرستشم کنی ، این همه را به تو خواهم بخشید . »
40004010	عیسی به او گفت : « دور شو ای شیطان ! زیرا نوشته شده است : «‌” خداوند ، خدای خود را بپرست و تنها او را خدمت کن . “ »
40004011	آنگاه ابلیس او را رها کرد و فرشتگان آمده ، خدمتش کردند .
40004012	چون عیسی شنید که یحیی گرفتار شده است ، به جلیل بازگشت .
40004013	سپس ناصره را ترک کرده ، به کَفَرناحوم رفت و در آنجا اقامت گزید . کَفَرناحوم در کنار دریاچۀ جلیل و در نواحی زِبولون و نَفْتالی واقع بود .
40004014	بدین‌سان کلام اِشَعْیای نبی به حقیقت پیوست که گفته بود :
40004015	« دیار زِبولون و نَفْتالی ، در کنار دریا ، فراسوی اردن ، جلیلِ اجنبیان ؛
40004016	مردمی که در تاریکی به‌سر می‌بردند ، نوری عظیم دیدند ، و بر آنان که در دیار سایۀ مرگ می‌زیستند ، روشنایی درخشید . »
40004017	از آن زمان عیسی به موعظۀ این پیام آغاز کرد که : « توبه کنید ، زیرا پادشاهی آسمان نزدیک شده است ! »
40004018	چون عیسی در کنار دریاچۀ جلیل راه می‌رفت ، دو برادر را دید به نامهای شَمعون ، ملقّب به پِطرُس ، و آندریاس ، که تور به دریا می‌افکندند ، زیرا ماهیگیر بودند .
40004019	به ایشان گفت : « از پی من آیید که شما را صیاد مردمان خواهم ساخت . »
40004020	آنان بی‌درنگ تورهای خود را وانهادند و از پی او شتافتند .
40004021	چون به راه خود ادامه داد ، دو برادر دیگر یعنی یعقوب پسر زِبِدی و برادرش یوحنا را دید که با پدرشان زِبِدی در قایق بودند و تورهای خود را آماده می‌کردند . آنان را نیز فراخواند ؛
40004022	ایشان بی‌درنگ قایق و پدر خود را ترک گفتند و از پی او روانه شدند .
40004023	بدین‌سان ، عیسی در سرتاسر جلیل می‌گشت و در کنیسه‌های ایشان تعلیم می‌داد و بشارت پادشاهی را اعلام می‌کرد و هر درد و بیماری مردم را شفا می‌بخشید .
40004024	پس آوازه‌اش در سرتاسر سوریه پیچید و مردم همۀ بیماران را که به انواع امراض و دردها دچار بودند ، و نیز دیوزدگان و مصروعان و مفلوجان را نزدش می‌آوردند و آنان را شفا می‌بخشید .
40004025	پس جماعتهایی بزرگ از جلیل و دِکاپولیس ، اورشلیم و یهودیه و فراسوی اردن از پی او روانه شدند .
40005001	چون عیسی آن جماعتها را دید ، به کوهی برآمد و بنشست . آنگاه شاگردانش نزد او آمدند
40005002	و او به تعلیم دادنشان آغاز کرد و گفت :
40005003	« خوشا به حال فقیرانِ در روح ، زیرا پادشاهی آسمان از آن ایشان است .
40005004	خوشا به حال ماتمیان ، زیرا آنان تسلی خواهند یافت .
40005005	خوشا به حال نرم‌خویان ، زیرا آنان زمین را به میراث خواهند برد .
40005006	خوشا به حال گرسنگان و تشنگان عدالت ، زیرا آنان سیر خواهند شد .
40005007	خوشا به حال رحیمان ، زیرا بر آنان رحم خواهد شد .
40005008	خوشا به حال پاکدلان ، زیرا آنان خدا را خواهند دید .
40005009	خوشا به حال صلح‌جویان ، زیرا آنان فرزندان خدا خوانده خواهند شد .
40005010	خوشا به حال آنان که در راه پارسایی آزار می‌بینند ، زیرا پادشاهی آسمان از آنِ ایشان است .
40005011	« خوشا به حال شما ، آنگاه که مردم به‌خاطر من ، شما را دشنام دهند و آزار رسانند و هر سخن بدی به‌دروغ علیه‌تان بگویند .
40005012	خوش باشید و شادی کنید زیرا پاداشتان در آسمان عظیم است . چرا که همین‌گونه پیامبرانی را که پیش از شما بودند ، آزار رسانیدند .
40005013	« شما نمک جهانید . امّا اگر نمک خاصیتش را از دست بدهد ، چگونه می‌توان آن را باز نمکین ساخت ؟ دیگر به کاری نمی‌آید جز آنکه بیرون ریخته شود و پایمالِ مردم گردد .
40005014	« شما نور جهانید . شهری را که بر فراز کوهی بنا شده ، نتوان پنهان کرد .
40005015	هیچ‌کس چراغ را نمی‌افروزد تا آن را زیر کاسه‌ای بنهد ، بلکه آن را بر چراغدان می‌گذارد تا نورش بر همۀ آنان که در خانه‌اند ، بتابد .
40005016	پس بگذارید نور شما بر مردم بتابد تا کارهای نیکتان را ببینند و پدر شما را که در آسمان است ، بستایند .
40005017	« گمان مبرید که آمده‌ام تا تورات و نوشته‌های پیامبران را نسخ کنم ؛ نیامده‌ام تا آنها را نسخ کنم ، بلکه آمده‌ام تا تحققشان بخشم .
40005018	زیرا آمین ، به شما می‌گویم ، تا آسمان و زمین از میان نرود ، نقطه یا همزه‌ای از تورات هرگز از میان نخواهد رفت ، تا اینکه همه به انجام رسد .
40005019	پس هر که یکی از کوچکترینِ این احکام را کم‌اهمیت شمارد و به دیگران نیز چنین بیاموزد ، در پادشاهیِ آسمان ، کوچکترین به‌شمار خواهد آمد . امّا هر که این احکام را اجرا کند و آنها را به دیگران بیاموزد ، او در پادشاهیِ آسمان بزرگ خوانده خواهد شد .
40005020	زیرا به شما می‌گویم ، تا پارسایی شما برتر از پارسایی فَریسیان و علمای دین نباشد ، هرگز به پادشاهی آسمان راه نخواهید یافت .
40005021	« شنیده‌اید که به پیشینیان گفته شده ، ” قتل مکن ، و هر که قتل کند ، سزاوار محاکمه خواهد بود . “
40005022	امّا من به شما می‌گویم ، هر که بر برادر خود خشم گیرد ، سزاوار محاکمه است ؛ و هر که به برادر خود ” راقا “ گوید ، سزاوار محاکمه در حضور شوراست ؛ و هر که به برادر خود احمق گوید ، سزاوار آتش جهنم بُوَد .
40005023	پس اگر هنگام تقدیم هدیه‌ات بر مذبح ، به‌یاد آوردی که برادرت از تو چیزی به دل دارد ،
40005024	هدیه‌ات را بر مذبح واگذار و نخست برو و با برادر خود آشتی کن و سپس بیا و هدیه‌ات را تقدیم نما .
40005025	با شاکیِ خود که تو را به محکمه می‌برد ، تا هنوز با وی در راه هستی ، صلح کن ، مبادا تو را به قاضی سپارد و قاضی تو را تحویل نگهبان دهد و به زندان افتی .
40005026	آمین ، به تو می‌گویم که تا ریال آخر را نپردازی ، از زندان به‌در نخواهی آمد .
40005027	« شنیده‌اید که گفته شده ، ” زنا مکن . “
40005028	امّا من به شما می‌گویم ، هر که با شهوت به زنی بنگرد ، همان دم در دل خود با او زنا کرده است .
40005029	پس اگر چشم راستت تو را می‌لغزاند ، آن را به‌در‌آر و دور افکن ، زیرا تو را بهتر آن است که عضوی از اعضایت نابود گردد تا آن که تمام بدنت به دوزخ افکنده شود .
40005030	و اگر دست راستت تو را می‌لغزاند ، آن را قطع کن و دور‌افکن ، زیرا تو را بهتر آن است که عضوی از اعضایت نابود گردد تا آن که تمام بدنت به دوزخ افکنده شود .
40005031	« همچنین گفته شده که ” هر‌که زن خود را طلاق دهد ، باید به او طلاقنامه‌ای بدهد . “
40005032	امّا من به شما می‌گویم ، هر که زن خود را جز به‌علت خیانت در زناشویی طلاق دهد ، باعث زناکار شدن او می‌گردد ؛ و هر که زن طلاق داده شده را به زنی بگیرد ، زنا می‌کند .
40005033	« و باز شنیده‌اید که به پیشینیان گفته شده ، ” سوگند خود را مشکن ، بلکه به سوگندهای خود به خدا وفا کن . “
40005034	امّا من به شما می‌گویم ، هرگز سوگند مخورید ، نه به آسمان ، زیرا که تخت پادشاهی خداست ،
40005035	و نه به زمین ، چون کرسی زیر پای اوست ، و نه به اورشلیم ، زیرا که شهر آن پادشاه بزرگ است .
40005036	و به سر خود نیز سوگند مخور ، زیرا حتی مویی را سفید یا سیاه نمی‌توانی کرد .
40005037	پس ” بلهِ “ شما همان ” بله “ باشد و ” نهِ “ شما ” نه “ ، زیرا افزون بر این ، شیطانی است .
40005038	« نیز شنیده‌اید که گفته شده ، ” چشم به عوض چشم و دندان به عوض دندان . “
40005039	امّا من به شما می‌گویم ، در برابر شخص شرور نایستید . اگر کسی به گونۀ راست تو سیلی زند ، گونۀ دیگر را نیز به‌سوی او بگردان .
40005040	و هر گاه کسی بخواهد تو را به محکمه کشیده ، قبایت را از تو بگیرد ، عبایت را نیز به او واگذار .
40005041	اگر کسی مجبورت کند یک میل با او بروی ، دو میل همراهش برو .
40005042	اگر کسی از تو چیزی بخواهد ، به او بده و از کسی که از تو قرض خواهد ، روی مگردان .
40005043	« شنیده‌اید که گفته شده ، ” همسایه‌ات را محبت نما و با دشمنت دشمنی کن . “
40005044	امّا من به شما می‌گویم دشمنان خود را محبت نمایید و برای آنان که به شما آزار می‌رسانند ، دعای خیر کنید ،
40005045	تا پدر خود را که در آسمان است ، فرزندان باشید . زیرا او آفتاب خود را بر بدان و نیکان می‌تاباند و باران خود را بر پارسایان و بدکاران می‌باراند .
40005046	اگر تنها آنان را محبت کنید که شما را محبت می‌کنند ، چه پاداشی خواهید داشت ؟ آیا حتی خراجگیران چنین نمی‌کنند ؟
40005047	و اگر تنها برادران خود را سلام گویید ، چه برتری بر دیگران دارید ؟ مگر حتی بت‌پرستان چنین نمی‌کنند ؟
40005048	پس شما کامل باشید چنانکه پدر آسمانی شما کامل است .
40006001	« آگاه باشید که پارسایی خود را در برابر دیدگان مردم به‌جا میاورید ، به این قصد که شما را ببینند ، وگرنه نزد پدر خود که در آسمان است ، پاداشی نخواهید داشت .
40006002	« پس هنگامی که صدقه می‌دهی ، جار مزن ، چنان که ریاکاران در کنیسه‌ها و کوچه‌ها می‌کنند تا مردم آنها را بستایند . آمین ، به شما می‌گویم ، اینان پاداش خود را به تمامی یافته‌اند .
40006003	پس تو چون صدقه می‌دهی ، چنان کن که دست چپت از آنچه دست راستت می‌کند ، آگاه نشود ،
40006004	تا صدقۀ تو در نهان باشد ؛ آنگاه پدرِ نهان‌بینِ تو ، به تو پاداش خواهد داد .
40006005	« هنگامی که دعا می‌کنی ، همچون ریاکاران مباش که دوست می‌دارند در کنیسه‌ها و سَرِ کوچه‌ها ایستاده ، دعا کنند تا مردم آنها را ببینند . آمین ، به شما می‌گویم ، اینان پاداش خود را به تمامی یافته‌اند .
40006006	امّا تو ، هنگامی که دعا می‌کنی به اتاق خود برو ، در را ببند و نزد پدر خود که در نهان است ، دعا کن . آنگاه پدرِ نهان‌بینِ تو ، به تو پاداش خواهد داد .
40006007	« همچنین ، هنگام دعا ، عباراتی توخالی تکرار مکنید ، آن‌گونه که بت‌پرستان می‌کنند ، زیرا می‌پندارند به‌سبب زیاده گفتن ، دعایشان مستجاب می‌شود .
40006008	پس مانند ایشان مباشید ، زیرا پدر شما پیش از آنکه از او درخواست کنید ، نیازهای شما را می‌داند .
40006009	« پس شما این‌گونه دعا کنید : « ای پدر ما که در آسمانی ، نام تو مقدّس باد .
40006010	پادشاهی تو بیاید . ارادۀ تو ، چنانکه در آسمان انجام می‌شود ، بر زمین نیز به انجام رسد .
40006011	نان روزانۀ ما را امروز به ما عطا فرما .
40006012	و قرضهای ما را ببخش ، چنانکه ما نیز قرضداران خود را می‌بخشیم .
40006013	و ما را در آزمایش میاور ، بلکه از آن شرور رهاییمان ده . [ زیرا پادشاهی و قدرت و جلال ، تا ابد از آنِ توست . آمین . ]
40006014	زیرا اگر خطاهای مردم را ببخشید ، پدر آسمانیِ شما نیز شما را خواهد بخشید .
40006015	امّا اگر خطاهای مردم را نبخشید ، پدر شما نیز خطاهای شما را نخواهد بخشید .
40006016	« هنگامی که روزه می‌گیرید ، مانند ریاکاران تُرشرو مباشید ، زیرا آنان حالت چهرۀ خود را دگرگون می‌کنند تا نزد مردم ، روزه‌دار بنمایند . آمین ، به شما می‌گویم ، که پاداش خود را به تمامی یافته‌اند .
40006017	امّا تو چون روزه می‌گیری ، به سر خود روغن بزن و صورت خود را بشوی
40006018	تا روزۀ تو بر مردم عیان نباشد ، بلکه بر پدر تو که در نهان است ، و پدرِ نهان‌بینِ تو ، به تو پاداش خواهد داد .
40006019	« بر زمین گنج میندوزید ، جایی که بید و زنگ ، زیان می‌رساند و دزدان نَقْب می‌زنند و سرقت می‌کنند .
40006020	بلکه گنج خود را در آسمان بیندوزید ، آنجا که بید و زنگ زیان نمی‌رساند و دزدان نَقْب نمی‌زنند و سرقت نمی‌کنند .
40006021	زیرا هر جا گنج توست ، دل تو نیز آنجا خواهد بود .
40006022	« چشم ، چراغ بدن است . اگر چشمت سالم باشد ، تمام وجودت روشن خواهد بود .
40006023	امّا اگر چشمت فاسد باشد ، تمام وجودت را ظلمت فرا خواهد گرفت . پس اگر نوری که در توست ظلمت باشد ، چه ظلمت عظیمی خواهد بود !
40006024	« هیچ‌کس دو ارباب را خدمت نتواند کرد ، زیرا یا از یکی نفرت خواهد داشت و به دیگری مهر خواهد ورزید ، و یا سرسپردۀ یکی خواهد بود و دیگری را خوار خواهد شمرد . نمی‌توانید هم بندۀ خدا باشید ، هم بندۀ پول .
40006025	« پس به شما می‌گویم ، نگران زندگی خود نباشید که چه بخورید یا چه بنوشید ، و نه نگران بدن خود که چه بپوشید . آیا زندگی از خوراک و بدن از پوشاک مهمتر نیست ؟
40006026	پرندگان آسمان را بنگرید که نه می‌کارند و نه می‌دِرَوَند و نه در انبار ذخیره می‌کنند و پدر آسمانی شما به آنها روزی می‌دهد . آیا شما بس باارزشتر از آنها نیستید ؟
40006027	کیست از شما که بتواند با نگرانی ، ساعتی به عمر خود بیفزاید ؟
40006028	« و چرا برای پوشاک نگرانید ؟ سوسنهای صحرا را بنگرید که چگونه نمو می‌کنند ؛ نه زحمت می‌کشند و نه می‌ریسند .
40006029	به شما می‌گویم که حتی سلیمان نیز با همۀ شکوه و جلالش همچون یکی از آنها آراسته نشد .
40006030	پس اگر خدا علف صحرا را که امروز هست و فردا در تنور افکنده می‌شود ، این‌چنین می‌پوشانَد ، آیا شما را ، ای سست‌ایمانان ، به‌مراتب بهتر نخواهد پوشانید ؟
40006031	« پس نگران نباشید و نگویید چه بخوریم یا چه بنوشیم و یا چه بپوشیم .
40006032	زیرا اقوام دور از خدا در پی همۀ این‌گونه چیزهایند ، امّا پدر آسمانی شما می‌داند که بدین همه نیاز دارید .
40006033	بلکه نخست در پی پادشاهی خدا و انجام ارادۀ او باشید ، آنگاه همۀ اینها نیز به شما عطا خواهد شد .
40006034	پس نگران فردا مباشید ، زیرا فردا نگرانی خود را خواهد داشت . مشکلات امروز برای امروز کافی است !
40007001	« داوری نکنید تا بر شما داوری نشود .
40007002	زیرا به همان‌گونه که بر دیگران داوری کنید ، بر شما نیز داوری خواهد شد و با همان پیمانه که وزن کنید ، برای شما وزن خواهد شد .
40007003	چرا پَرِ کاهی را در چشم برادرت می‌بینی ، امّا از چوبی که در چشم خود داری غافلی ؟
40007004	چگونه می‌توانی به برادرت بگویی ، ” بگذار پَرِ کاه را از چشمت به‌در آورم ، “ حال آنکه چوبی در چشم خود داری ؟
40007005	ای ریاکار ، نخست چوب را از چشم خود به‌در‌آر ، آنگاه بهتر خواهی دید تا پَرِ کاه را از چشم برادرت بیرون کنی .
40007006	« آنچه مقدّس است ، به سگان مدهید و مرواریدهای خود را پیش خوکان میندازید ، مبادا آنها را پایمال کنند و برگردند و شما را بِدَرند .
40007007	« بخواهید ، که به شما داده خواهد شد ؛ بجویید ، که خواهید یافت ؛ بکوبید ، که در به رویتان گشوده خواهد شد .
40007008	زیرا هر که بخواهد ، به‌دست آوَرَد و هر که بجوید ، یابد و هر که بکوبد ، در به رویش گشوده شود .
40007009	کدام‌یک از شما اگر پسرش از او نان بخواهد ، سنگی به او می‌دهد ؟
40007010	یا اگر ماهی بخواهد ، ماری به او می‌بخشد ؟
40007011	حال اگر شما با همۀ بدسیرتی‌تان ، می‌دانید که باید به فرزندان خود هدایای نیکو بدهید ، چقدر بیشتر پدر شما که در آسمان است به آنان که از او بخواهند ، هدایای نیکو خواهد بخشید .
40007012	پس با مردم همان‌گونه رفتار کنید که می‌خواهید با شما رفتار کنند . این است خلاصۀ تورات و نوشته‌های انبیا .
40007013	« از درِ تنگ داخل شوید ، زیرا فراخ است آن در و عریض است آن راه که به هلاکت منتهی می‌شود و داخل‌شوندگانِ به آن بسیارند .
40007014	امّا تنگ است آن در و سخت است آن راه که به حیات منتهی می‌شود ، و یابندگان آن کم‌اند .
40007015	« از پیامبران دروغین برحذر باشید . آنان در لباس گوسفندان نزد شما می‌آیند ، امّا در باطن گرگان درّنده‌اند .
40007016	آنها را از میوه‌هایشان خواهید شناخت . آیا انگور را از بوتۀ خار و انجیر را از علف هرز می‌چینند ؟
40007017	به همین‌سان ، هر درخت نیکو میوۀ نیکو می‌دهد ، امّا درخت بد میوۀ بد .
40007018	درخت نیکو نمی‌تواند میوۀ بد بدهد ، و درخت بد نیز نمی‌تواند میوۀ نیکو آوَرَد .
40007019	هر درختی که میوۀ خوب ندهد ، بریده و در آتش افکنده می‌شود .
40007020	بنابراین ، آنان را از میوه‌هایشان خواهید شناخت .
40007021	« نه هر که مرا ” سرورم ، سرورم “ خطاب کند به پادشاهی آسمان راه یابد ، بلکه تنها آن که ارادۀ پدر مرا که در آسمان است ، به‌جا آوَرَد .
40007022	در آن روز بسیاری مرا خواهند گفت : ” سرور ما ، سرور ما ، آیا به نام تو نبوّت نکردیم ؟ آیا به نام تو دیوها را بیرون نراندیم ؟ آیا به نام تو معجزات بسیار انجام ندادیم ؟ “
40007023	امّا به آنها به‌صراحت خواهم گفت ، ” هرگز شما را نشناخته‌ام . از من دور شوید ، ای بدکاران ! “
40007024	« پس هر که این سخنان مرا بشنود و به آنها عمل کند ، همچون مرد دانایی است که خانۀ خود را بر سنگ بنا کرد .
40007025	چون باران بارید و سیلها روان شد و بادها وزید و بر آن خانه زور آورْد ، خراب نشد زیرا بنیادش بر سنگ بود .
40007026	امّا هر که این سخنان مرا بشنود و به آنها عمل نکند ، همچون مرد نادانی است که خانۀ خود را بر شن بنا کرد .
40007027	چون باران بارید و سیلها روان شد و بادها وزید و بر آن خانه زور آورْد ، ویران شد ، و ویرانی‌اش عظیم بود ! »
40007028	چون عیسی این سخنان را به پایان رسانید ، مردم از تعلیم او در شگفت شده بودند ،
40007029	زیرا با اقتدار تعلیم می‌داد ، نه مانند علمای دین ایشان .
40008001	چون عیسی از کوه پایین آمد ، جماعتهایی انبوه از پی او روانه شدند .
40008002	در این هنگام مردی جذامی نزد او آمد و در برابرش زانو زد و گفت : « سرورم ، اگر بخواهی می‌توانی پاکم سازی . »
40008003	عیسی دست خود را دراز کرده ، او را لمس نمود و گفت : « می‌خواهم ؛ پاک شو ! » در دم ، جذام او پاک شد .
40008004	سپس عیسی به او فرمود : « آگاه باش که در این باره به کسی چیزی نگویی ، بلکه برو خود را به کاهن بنما و هدیه‌ای را که موسی امر کرده ، تقدیم کن تا برای آنها گواهی باشد . »
40008005	چون عیسی وارد کَفَرناحوم شد ، یک نظامی رومی نزدش آمد و با التماس
40008006	به او گفت : « سرور من ، خدمتکارم مفلوج در خانه خوابیده و سخت درد می‌کشد . »
40008007	عیسی گفت : « من می‌آیم و او را شفا می‌دهم . »
40008008	نظامی پاسخ داد : « سرورم ، شایسته نیستم زیر سقف من آیی . فقط سخنی بگو که خدمتکارم شفا خواهد یافت .
40008009	زیرا من خود مردی هستم زیر فرمان . سربازانی نیز زیر فرمان خود دارم . به یکی می‌گویم ” برو ، “ می‌رود ، و به دیگری می‌گویم ” بیا ، “ می‌آید . به غلام خود می‌گویم ” این را به‌جای آر ، “ به‌جای می‌آورد . »
40008010	عیسی چون سخنان او را شنید ، به شگفت آمد و به کسانی که از پی‌اش می‌آمدند ، گفت : « آمین ، به شما می‌گویم ، چنین ایمانی حتی در اسرائیل هم ندیده‌ام .
40008011	و به شما می‌گویم که بسیاری از شرق و غرب خواهند آمد و در پادشاهی آسمان با ابراهیم و اسحاق و یعقوب بر سر یک سفره خواهند نشست ،
40008012	امّا فرزندان این پادشاهی به تاریکیِ بیرون افکنده خواهند شد ، جایی که گریه و دندان بر هم ساییدن خواهد بود . »
40008013	سپس به آن نظامی گفت : « برو ! مطابق ایمانت به تو داده شود . » در همان دم خدمتکار او شفا یافت .
40008014	چون عیسی به خانۀ پِطرُس رفت ، مادرزن او را دید که تب کرده و در بستر است .
40008015	عیسی دست او را لمس کرد و تبش قطع شد . پس او برخاست و مشغول پذیرایی از عیسی شد .
40008016	هنگام غروب ، بسیاری از دیوزدگان را نزدش آوردند و او با کلام خود ارواح را از آنان به‌در کرد و همۀ بیماران را شفا داد .
40008017	بدین‌سان ، پیشگویی اِشَعْیای نبی به حقیقت پیوست که : « او ضعفهای ما را برگرفت و بیماریهای ما را حمل کرد . »
40008018	چون عیسی دید گروهی بی‌شمار نزدش گرد ‌ ‌ آمده‌اند ، امر فرمود : « به آن سوی دریا برویم . »
40008019	آنگاه یکی از علمای دین نزد او آمد و گفت : « ای استاد ، هر جا بروی ، تو را پیروی خواهم کرد . »
40008020	عیسی پاسخ داد : « روباهان را لانه‌هاست و مرغان هوا را آشیانه‌ها ، امّا پسر انسان را جای سر نهادن نیست . »
40008021	شاگردی دیگر به وی گفت : « سرورم ، نخست رخصت ده تا بروم و پدر خود را به خاک بسپارم . »
40008022	امّا عیسی به او گفت : « مرا پیروی کن و بگذار مردگان ، مردگانِ خود را به خاک بسپارند . »
40008023	سپس عیسی سوار قایقی شد و شاگردانش نیز از پی او رفتند .
40008024	ناگاه توفانی سهمگین درگرفت ، آن‌گونه که نزدیک بود امواجْ قایق را غرق کند . امّا عیسی در خواب بود .
40008025	پس شاگردان آمده بیدارش کردند و گفتند : « سرور ما ، چیزی نمانده غرق شویم ؛ نجاتمان ده ! »
40008026	عیسی پاسخ داد : « ای کم‌ایمانان ، چرا این‌چنین ترسانید ؟ » سپس برخاست و باد و امواج را نهیب زد و آرامش کامل حکمفرما شد .
40008027	آنان شگفتزده از یکدیگر می‌پرسیدند : « این چگونه شخصی است ؟ حتی باد و امواج نیز از او فرمان می‌برند ! »
40008028	هنگامی که به ناحیۀ جَدَریان ، واقع در آن سوی دریا رسیدند ، دو مرد دیوزده که از گورستان خارج می‌شدند ، بدو برخوردند . آن دو به‌قدری وحشی بودند که هیچ‌کس نمی‌توانست از آن راه عبور کند .
40008029	آنان فریاد زدند : « تو را با ما چه کار است ، ای پسر خدا ؟ آیا آمده‌ای تا پیش از وقتِ مقرر عذابمان دهی ؟ »
40008030	کمی دورتر از آنها گله‌ای بزرگ از خوکها مشغول چرا بود .
40008031	دیوها التماس‌کنان به عیسی گفتند : « اگر بیرونمان می‌رانی ، به درون گلۀ خوکها بفرست . »
40008032	به آنها گفت : « بروید ! » دیوها خارج شدند و به درون خوکها رفتند و تمام گله از سرازیریِ تپه به درون دریا هجوم بردند و در آب هلاک شدند .
40008033	خوکبانان گریخته ، به شهر رفتند و همۀ این وقایع ، از جمله آنچه را که برای آن دیوزده‌ها رخ داده بود ، بازگو کردند .
40008034	سپس تمام مردم شهر برای دیدن عیسی بیرون آمدند و چون او را دیدند بدو التماس کردند که آن ناحیه را ترک گوید .
40009001	پس عیسی سوار قایق شد و به آن سوی دریا ، به شهر خود رفت .
40009002	آنگاه مردی مفلوج را که بر تختی خوابیده بود ، نزدش آوردند . عیسی چون ایمان ایشان را دید ، به مفلوج گفت : « دل قوی دار ، فرزندم ، گناهانت آمرزیده شد ! »
40009003	در این هنگام ، بعضی از علمای دین با خود گفتند : « این مرد کفر می‌گوید . »
40009004	عیسی افکارشان را دریافت و گفت : « چرا چنین اندیشۀ پلیدی به دل راه می‌دهید ؟
40009005	گفتن کدام‌یک آسانتر است : اینکه ” گناهانت آمرزیده شد ، “ یا اینکه ” برخیز و راه برو “ ؟
40009006	حال تا بدانید که پسر انسان بر زمین اقتدار آمرزش گناهان را دارد … » - به مفلوج گفت : - « برخیز ، بستر خود برگیر و به خانه برو . »
40009007	آن مرد برخاست و به خانه رفت .
40009008	چون مردم این واقعه را دیدند ، ترسیدند و خدایی را که این چنین قدرتی به انسان بخشیده است ، تمجید کردند .
40009009	چون عیسی آنجا را ترک می‌گفت ، مردی را دید مَتّی نام که در خراجگاه نشسته بود . به وی گفت : « از پی من بیا ! » او برخاست و از پی وی روان شد .
40009010	روزی عیسی در خانۀ مَتّی بر سر سفره نشسته بود که بسیاری از خراجگیران و گناهکاران آمدند و با او و شاگردانش همسفره شدند .
40009011	چون فَریسیان این را دیدند ، به شاگردان وی گفتند : « چرا استاد شما با خراجگیران و گناهکاران غذا می‌خورد ؟ »
40009012	چون عیسی این را شنید ، گفت : « بیمارانند که به طبیب نیاز دارند ، نه تندرستان .
40009013	بروید و مفهوم این کلام را درک کنید که ” طالب رحمتم ، نه قربانی . “ زیرا من برای دعوت پارسایان نیامده‌ام ، بلکه آمده‌ام تا گناهکاران را دعوت کنم . »
40009014	آنگاه شاگردان یحیی نزد عیسی آمدند و گفتند : « چرا ما و فَریسیان روزه می‌گیریم ، امّا شاگردان تو روزه نمی‌گیرند ؟ »
40009015	عیسی پاسخ داد : « آیا ممکن است میهمانان عروسی تا زمانی که داماد با ایشان است ، سوگواری کنند ؟ امّا ایامی می‌آید که داماد از ایشان گرفته شود ، آنگاه روزه خواهند گرفت .
40009016	هیچ‌کس پارچۀ نو را به جامۀ کهنه وصله نمی‌زند ، زیرا وصله از جامه کنده می‌شود و پارگی بدتر می‌گردد .
40009017	و نیز شراب نو را در مَشکهای کهنه نمی‌ریزند ، زیرا مَشکها پاره می‌شوند و شراب می‌ریزد و مَشکها از بین می‌روند . شراب نو را در مَشکهای نو می‌ریزند تا هر دو محفوظ بماند . »
40009018	در همان حال که عیسی این سخنان را برای آنان بیان می‌کرد ، یکی از رئیسان نزد وی آمد و در برابرش زانو زد و گفت : « دخترم هم‌اکنون مرد . با این حال بیا و دست خود را بر او بگذار که زنده خواهد شد . »
40009019	عیسی برخاست و به اتفاق شاگردان خود با او رفت .
40009020	در همان هنگام ، زنی که دوازده سال از خونریزی رنج می‌برد ، از پشت سر به عیسی نزدیک شد و لبۀ ردای او را لمس کرد .
40009021	او با خود گفته بود : « اگر حتی به ردایش دست بزنم ، شفا خواهم یافت . »
40009022	عیسی برگشته ، او را دید و فرمود : « دخترم ، دل قوی دار ، ایمانت تو را شفا داده است . » از آن ساعت ، زن شفا یافت .
40009023	هنگامی که عیسی وارد خانۀ آن رئیس شد و نوحه‌گران و کسانی را دید که شیون می‌کردند ،
40009024	فرمود : « بیرون بروید . دختر نمرده بلکه در خواب است . » امّا آنان به او خندیدند .
40009025	چون مردم را بیرون کردند ، عیسی داخل شد و دست دختر را گرفت و او برخاست .
40009026	خبر این واقعه در سرتاسر آن ناحیه پخش شد .
40009027	هنگامی که عیسی آن مکان را ترک می‌کرد ، دو مرد نابینا در پی او شتافته ، فریاد می‌زدند : « ای پسر داوود ، بر ما رحم کن ! »
40009028	چون به خانه درآمد ، آن دو مرد نزدش آمدند . عیسی از آنها پرسید : « آیا ایمان دارید که می‌توانم این کار را انجام دهم ؟ » پاسخ دادند : « بله ، سرور ما . »
40009029	سپس عیسی چشمانشان را لمس کرد و گفت : « بنا ‌ بر ایمانتان برایتان انجام شود . »
40009030	آنگاه چشمان ایشان باز شد . عیسی آنان را به‌تأکید امر فرمود : « مراقب باشید کسی از این موضوع آگاه نشود . »
40009031	امّا آنها بیرون رفته ، او را در تمام آن نواحی شهرت دادند .
40009032	در همان حال که آنها بیرون می‌رفتند ، مردی دیوزده را که لال بود ، نزد عیسی آوردند .
40009033	چون عیسی دیو را از او بیرون راند ، زبان آن مردِ لال باز شد . مردم حیرتزده می‌گفتند : « چنین چیزی هرگز در اسرائیل دیده نشده است ! »
40009034	امّا فَریسیان گفتند : « او دیوها را به یاری رئیس دیوها بیرون می‌راند . »
40009035	عیسی در همۀ شهرها و روستاها گشته ، در کنیسه‌های آنها تعلیم می‌داد و بشارت پادشاهی را اعلام می‌کرد و هر درد و بیماری را شفا می‌بخشید .
40009036	و چون انبوه جماعتها را دید ، دلش بر حال آنان سوخت زیرا همچون گوسفندانی بی‌شبان ، پریشانحال و درمانده بودند .
40009037	پس به شاگردانش گفت : « محصول فراوان است ، امّا کارگر اندک .
40009038	پس ، از مالک محصول بخواهید کارگران برای دروِ محصول خود بفرستد . »
40010001	آنگاه عیسی دوازده شاگردش را نزد خود فراخواند و آنان را اقتدار بخشید تا ارواح پلید را بیرون کنند و هر درد و بیماری را شفا دهند .
40010002	این است نامهای دوازده رسول : نخست ، شَمعون معروف به پِطرُس و برادرش آندریاس ؛ یعقوب پسر زِبِدی و برادرش یوحنا ؛
40010003	فیلیپُس و بَرتولْما ؛ توما و مَتّای خراجگیر ؛ یعقوب پسر حَلْفای و تَدّای ؛
40010004	شَمعون غیور و یهودای اِسْخَریوطی که عیسی را تسلیم دشمن کرد .
40010005	عیسی این دوازده تن را فرستاد و به آنان فرمود : « نزد غیریهودیان مروید و به هیچ‌یک از شهرهای سامریان داخل مشوید ،
40010006	بلکه نزد گوسفندانِ گمشدۀ قوم اسرائیل بروید .
40010007	هنگامی که می‌روید ، این پیام را موعظه کنید که پادشاهی آسمان نزدیک شده است .
40010008	بیماران را شفا دهید ، مردگان را زنده کنید ، جذامیها را پاک سازید ، دیوها را بیرون کنید . به‌رایگان یافته‌اید ، به‌رایگان هم بدهید .
40010009	هیچ طلا یا نقره یا مس در کمربندهایتان با خود نبرید
40010010	و برای سفر ، کوله‌بار یا پیراهن اضافی یا کفش یا چوبدستی برندارید ؛ زیرا کارگر مستحق مایحتاج خویش است .
40010011	به هر شهر یا روستایی که داخل می‌شوید ، فردی شایسته بجویید و تا زمانی که در آن شهر هستید در خانه‌اش بمانید .
40010012	چون به خانه‌ای درمی‌آیید ، بگویید ” سلام بر شما . “
40010013	اگر آن خانه شایسته باشد ، سلام شما بر آن قرار
40010014	اگر کسی شما را نپذیرد و یا به سخنانتان گوش نسپارد ، به‌هنگام ترکِ آن خانه یا شهر ، خاک پایهای خود را بتکانید .
40010015	آمین ، به شما می‌گویم ، در روز داوری ، تحمل مجازات برای سُدوم و غَمورَه آسانتر خواهد بود تا برای آن شهر .
40010016	« من شما را همانند گوسفندان به میان گرگان می‌فرستم . پس همچون مارْ هوشیار باشید و مانند کبوترْ ساده .
40010017	از مردم برحذر باشید . آنان شما را به محاکم خواهند سپرد و در کنیسه‌های خود تازیانه خواهند زد .
40010018	به‌خاطر من شما را نزد والیان و پادشاهان خواهند برد تا در برابر آنان و در میان قومهای جهان شهادت دهید .
40010019	امّا چون شما را تسلیم کنند ، نگران نباشید که چگونه یا چه بگویید . در آن زمان آنچه باید بگویید به شما عطا خواهد شد .
40010020	زیرا گوینده شما نیستید ، بلکه روحِ پدر شماست که به زبان شما سخن خواهد گفت .
40010021	برادر ، برادر را و پدر ، فرزند را تسلیم مرگ خواهد کرد . فرزندان بر والدین بر‌خواهند خاست و موجبات قتل آنها را فراهم خواهند آورد .
40010022	همۀ مردم به‌خاطر نام من از شما متنفر خواهند بود . امّا هر که تا به پایان پایدار بماند ، نجات خواهد یافت .
40010023	چون در شهری به شما آزار رسانند ، به شهری دیگر بگریزید . آمین ، به شما می‌گویم ، که پیش از آنکه بتوانید به همۀ شهرهای اسرائیل بروید ، پسر انسان خواهد آمد .
40010024	« شاگرد از استاد خود برتر نیست و نه غلام از ارباب خود والاتر .
40010025	شاگرد را کافی است که مانند استاد خود شود و غلام را که همچون ارباب خود گردد . اگر رئیس خانه را بَعَلزِبول خواندند ، سایر افراد خانه را چه خواهند خواند ؟
40010026	« بنابراین ، از آنان مترسید . هیچ چیزِ پنهان نیست که آشکار نشود و هیچ چیزِ پوشیده نیست که عیان نگردد .
40010027	آنچه در تاریکی به شما گفتم ، در روشنایی بیان کنید و آنچه در گوشتان گفته شد ، از فراز بامها اعلام نمایید .
40010028	از کسانی که جسم را می‌کشند امّا قادر به کشتن روح نیستند ، مترسید ؛ از او بترسید که قادر است هم روح و هم جسم شما را در جهنم هلاک کند .
40010029	آیا دو گنجشک را به یک پول سیاه نمی‌فرو‌شند ؟ با این همه ، حتی یک گنجشک نیز بدون خواست پدر شما به زمین نمی‌افتد .
40010030	حتی موهای سر شما به تمامی شمرده شده است .
40010031	پس مترسید ، زیرا ارزش شما بیش از هزاران گنجشک است .
40010032	« هر‌که نزد مردم مرا اقرار کند ، من نیز در حضور پدر خود که در آسمان است ، او را اقرار خواهم کرد ؛
40010033	امّا هر که مرا نزد مردم انکار کند ، من نیز در حضور پدر خود که در آسمان است ، او را انکار خواهم کرد .
40010034	« گمان مبرید که آمده‌ام تا صلح به زمین بیاورم . نیامده‌ام تا صلح بیاورم ، بلکه تا شمشیر بیاورم !
40010035	زیرا آمده‌ام تا : «‌” پسر را بر پدر ، دختر را بر مادر و عروس را بر مادرشوهرش برانگیزانم .
40010036	دشمنان شخص ، اهل خانۀ خودش خواهند بود . “
40010037	« هر‌که پدر یا مادر خود را بیش از من دوست بدارد ، شایستۀ من نباشد ؛ و هر که پسر یا دختر خود را بیش از من دوست بدارد ، شایستۀ من نباشد .
40010038	هر که صلیب خود را برنگیرد و از پی من نیاید ، شایستۀ من نباشد .
40010039	هر که بخواهد جان خود را حفظ کند ، آن را از دست خواهد داد و هر که جان خود را به‌خاطر من از دست بدهد ، آن را حفظ خواهد کرد .
40010040	« هر‌که شما را بپذیرد ، مرا پذیرفته و کسی که مرا پذیرفت ، فرستندۀ مرا پذیرفته است .
40010041	هر که پیامبری را از آن‌رو که پیامبر است بپذیرد ، پاداش پیامبر را دریافت خواهد کرد ، و هر که پارسایی را از آن‌رو که پارساست بپذیرد ، پاداش پارسا را خواهد گرفت .
40010042	هر که به این کوچکان ، از آن‌رو که شاگرد منند ، حتی جامی آب سرد بدهد ، آمین ، به شما می‌گویم ، بی‌پاداش نخواهد ماند . »
40011001	پس از آنکه عیسی از دادن این فرمانها به دوازده شاگرد خود فارغ شد ، از آنجا عزیمت کرد تا در شهرهای ایشان به تعلیم و موعظه بپردازد .
40011002	چون یحیی در زندان ، وصف کارهای مسیح را شنید ، شاگردان خود را نزد وی فرستاد
40011003	تا بپرسند : « آیا تو همانی که می‌بایست بیاید ، یا منتظر دیگری باشیم ؟ »
40011004	عیسی در پاسخ گفت : « بروید و آنچه می‌بینید و می‌شنوید به یحیی بازگویید ، که
40011005	کوران بینا می‌شوند ، لنگان راه می‌روند ، جذامیان پاک می‌گردند ، کران شنوا می‌شوند ، مردگان زنده می‌گردند و به فقیران بشارت داده می‌شود .
40011006	خوشا به حال کسی که به‌سبب من نلغزد . »
40011007	چون شاگردان یحیی می‌رفتند ، عیسی دربارۀ یحیی سخن آغاز کرد و به جماعت گفت : « برای دیدن چه چیز به بیابان رفتید ؟ برای دیدن نی‌ای که از باد در جنبش است ؟
40011008	اگر نه ، پس برای دیدن چه رفتید ؟ برای دیدن مردی که جامه‌ای لطیف در بر دارد ؟ آنان که جامه‌های لطیف در بر می‌کنند در کاخهای پادشاهانند .
40011009	پس برای دیدن چه رفتید ؟ برای دیدن پیامبری ؟ آری ، به شما می‌گویم کسی که از پیامبر نیز برتر است .
40011010	زیرا او همان است که درباره‌اش نوشته شده : «‌” اینک رسول خود را پیشاپیش تو می‌فرستم ، که راهت را پیش پایت هموار خواهد کرد . “
40011011	آمین ، به شما می‌گویم ، که بزرگتر از یحیای تعمیددهنده از مادر زاده نشده است ، امّا کوچکترین در پادشاهی آسمان از او بزرگتر است .
40011012	از زمان یحیای تعمیددهنده تا کنون ، پادشاهی آسمان نیرومندانه به پیش می‌رود ؛ امّا زورمندان بر آن ستم می‌کنند .
40011013	زیرا همۀ پیامبران و تورات تا زمان یحیی نبوّت می‌کردند .
40011014	و اگر بخواهید بپذیرید ، یحیی همان الیاس است که می‌بایست بیاید .
40011015	هر که گوش شنوا دارد ، بشنود .
40011016	« این نسل را به چه تشبیه کنم ؟ همچون کودکانی هستند که در بازار می‌نشینند و به همبازیهای خود ندا می‌کنند :
40011017	«‌” برای شما نی نواختیم ، نرقصیدید ؛ مرثیه خواندیم ، بر سینه نزدید . “
40011018	زیرا یحیی آمد که نه می‌خورَد و نه می‌نوشد ؛ می‌گویند : ” دیو دارد . “
40011019	پسر انسان آمد که می‌خورَد و می‌نوشد ؛ می‌گویند : ” مردی است شکمباره و میگسار ، دوست خراجگیران و گناهکاران . “ امّا حقانیت حکمت را اعمال آن به‌ثبوت می‌رساند . »
40011020	آنگاه عیسی به سرزنش شهرهایی پرداخت که با اینکه بیشترِ معجزاتش در آنها انجام شده بود ، توبه نکرده بودند .
40011021	« وای بر تو ، ای خورَزین ! وای بر تو ، ای بیت‌صِیْدا ! زیرا اگر معجزاتی که در شما انجام شد در صور و صیدون روی می‌داد ، مردم آنجا مدتها پیش در پلاس و خاکستر توبه کرده بودند .
40011022	امّا یقین بدانید که در روز داوری ، تحمل مجازات برای صور و صیدون آسانتر خواهد بود ، تا برای شما .
40011023	و تو ، ای کَفَرناحوم ، آیا تا به آسمان صعود خواهی کرد ؟ هرگز ، بلکه تا به اعماق دوزخ سرنگون خواهی شد . زیرا اگر معجزاتی که در تو انجام شد در سُدوم رخ می‌داد ، تا به امروز بر جا می‌ماند .
40011024	امّا یقین بدان که در روز داوری ، تحمل مجازات برای سُدوم آسانتر خواهد بود ، تا برای تو . »
40011025	در آن وقت ، عیسی اظهار داشت : « ای پدر ، مالک آسمان و زمین ، تو را می‌ستایم که این حقایق را از دانایان و خردمندان پنهان داشته و بر کودکان آشکار کرده‌ای .
40011026	بله ، ای پدر ، زیرا خشنودی تو در این بود .
40011027	پدرم همه چیز را به من سپرده است . هیچ‌کس پسر را نمی‌شناسد جز پدر ، و هیچ‌کس پدر را نمی‌شناسد جز پسر ، و آنان که پسر بخواهد او را بر ایشان آشکار سازد .
40011028	« بیایید نزد من ، ای تمامی زحمتکشان و گرانباران ، که من به شما آسایش خواهم بخشید .
40011029	یوغ مرا بر دوش گیرید و از من تعلیم یابید ، زیرا ملایم و افتاده‌دل هستم ، و در جانهای خویش آسایش خواهید یافت .
40011030	چرا که یوغ من راحت است و بار من سبک . »
40012001	در آن زمان ، عیسی در روز شَبّات از میان مزارع گندم می‌گذشت . شاگردان او به علت گرسنگی شروع به چیدن خوشه‌های گندم و خوردن آنها کردند .
40012002	فَریسیان چون این را دیدند به او گفتند : « نگاه کن ، شاگردانت کاری انجام می‌دهند که در روز شَبّات جایز نیست . »
40012003	پاسخ داد : « مگر نخوانده‌اید که داوود چه کرد ، آنگاه که خود و یارانش گرسنه بودند ؟
40012004	به خانۀ خدا درآمد و خود و یارانش نان تقدیمی را خوردند ، هر چند خوردن آن برای او و یارانش جایز نبود ، زیرا فقط کاهنان بدان مجاز بودند .
40012005	یا مگر در تورات نخوانده‌اید که در روزهای شَبّات ، کاهنان در معبد ، حرمتِ شَبّات را نگاه نمی‌دارند ، و با این همه بی‌گناهند ؟
40012006	به شما می‌گویم کسی در اینجاست که بزرگتر از معبد است !
40012007	اگر مفهوم این کلام را درک می‌کردید که می‌گوید ” طالب رحمتم ، نه قربانی ، “ دیگر بی‌گناهان را محکوم نمی‌کردید .
40012008	زیرا پسر انسان صاحب شَبّات است . »
40012009	سپس آن مکان را ترک گفت و به کنیسۀ آنان درآمد .
40012010	در کنیسه مردی بود که یک دستش خشک شده بود . حاضران از عیسی پرسیدند : « آیا شفا دادن در روز شَبّات جایز است ؟ » این را گفتند تا بهانه‌ای برای متهم کردن او بیابند .
40012011	او بدیشان گفت : « اگر یکی از شما گوسفندی داشته باشد و آن گوسفند در روز شَبّات در چاهی بیفتد ، آیا آن را نمی‌گیرد و از چاه بیرون نمی‌آورد ؟
40012012	حال ، انسان چقدر باارزشتر از گوسفند است ! پس نیکویی کردن در روز شَبّات جایز است . »
40012013	سپس به آن مرد گفت : « دستت را دراز کن ! » او دستش را دراز کرد و آن دست ، مانند دست دیگرش سالم شد .
40012014	امّا فَریسیان بیرون رفتند و با هم مشورت کردند که چگونه او را بکشند .
40012015	چون عیسی از این امر آگاه شد ، آن مکان را ترک گفت . امّا عدۀ بسیاری از پی او رفتند و او جمیع ایشان را شفا بخشید
40012016	و ایشان را قدغن کرد تا به دیگران نگویند که او کیست .
40012017	این واقع شد تا گفتۀ اِشَعْیای نبی به انجام رسد که :
40012018	« این است خادم من که او را برگزیده‌ام ، محبوب من که جانم از او خشنود است . روح خود را بر وی خواهم نهاد و او عدالت را به قومها اعلام خواهد داشت .
40012019	نزاع نخواهد کرد و فریاد نخواهد زد ؛ و کسی صدایش را در کوچه‌ها نخواهد شنید .
40012020	نیِ خُرد شده را نخواهد شکست و فتیلۀ نیم‌سوخته را خاموش نخواهد کرد ، تا عدالت را به پیروزی رساند .
40012021	نام او مایۀ امید برای همۀ قومها خواهد بود . »
40012022	آنگاه مردی دیوزده را که کور و لال بود نزدش آوردند و عیسی او را شفا داد ، به‌گونه‌ای که توانست ببیند و سخن بگوید .
40012023	پس آن جماعت همه در شگفت شدند و گفتند : « آیا این مرد همان پسر داوود نیست ؟ »
40012024	امّا چون فَریسیان این را شنیدند ، گفتند : « به یاری بَعَلزِبول ، رئیس دیوهاست که دیوها را بیرون می‌کند و بس ! »
40012025	عیسی افکار آنان را دریافت و بدیشان گفت : « هر حکومتی که بر ضد خود تجزیه شود ، نابود خواهد شد ، و هر شهر یا خانه‌ای که بر ضد خود تجزیه شود ، پابرجا نخواهد ماند .
40012026	اگر شیطان ، شیطان را بیرون کند ، بر ضد خود تجزیه شده است ؛ پس چگونه حکومتش پابرجا خواهد ماند ؟
40012027	و اگر من به یاری بَعَلزِبول دیوها را بیرون می‌کنم ، شاگردان شما به یاری که آنها را بیرون می‌کنند ؟ پس ایشان خودْ داوران شما خواهند بود .
40012028	و امّا اگر من به‌واسطۀ روح خدا دیوها را بیرون می‌کنم ، یقین بدانید که پادشاهی خدا به شما رسیده است .
40012029	به‌علاوه ، چگونه کسی می‌تواند به خانۀ مردی نیرومند درآید و اموالش را غارت کند ، مگر این که نخست آن مرد را ببندد . سپس می‌تواند خانۀ او را غارت کند .
40012030	هر که با من نیست ، بر ضد من است ، و هر که با من جمع نکند ، پراکنده می‌سازد .
40012031	پس به شما می‌گویم ، هر نوع گناه و کفری که انسان مرتکب شود ، آمرزیده می‌شود ، امّا کفر به روح آمرزیده نخواهد شد .
40012032	هر که سخنی بر ضد پسر انسان گوید ، آمرزیده شود ، امّا هر که بر ضد روح‌القدس سخن گوید ، نه در این عصر و نه در عصر آینده ، آمرزیده نخواهد شد .
40012033	« اگر میوۀ نیکو می‌خواهید ، درخت شما باید نیکو باشد ، زیرا درخت بد میوۀ بد خواهد داد . درخت را از میوه‌اش می‌توان شناخت .
40012034	ای افعی‌زادگان ، شما که بدسیرت هستید ، چگونه می‌توانید سخن نیکو بگویید ؟ زیرا زبان از آنچه دل از آن لبریز است ، سخن می‌گوید .
40012035	شخص نیک ، از خزانۀ نیکوی دل خود نیکویی برمی‌آوَرَد و شخص بد ، از خزانۀ بد دل خود ، بدی .
40012036	امّا به شما می‌گویم که مردم برای هر سخن پوچ که بر زبان برانند ، در روز داوری حساب خواهند داد .
40012037	زیرا با سخنان خود تبرئه خواهید شد و با سخنان خود محکوم خواهید گردید . »
40012038	آنگاه عده‌ای از علمای دین و فَریسیان به او گفتند : « استاد ، می‌خواهیم آیتی از تو ببینیم . »
40012039	پاسخ داد : « نسل شرارت‌پیشه و زناکار آیتی می‌خواهند ! امّا آیتی بدیشان داده نخواهد شد ، جز آیت یونس نبی .
40012040	زیرا همان‌گونه که یونس سه شبانه‌روز در شکم ماهیِ بزرگی بود ، پسر انسان نیز سه شبانه‌روز در دل زمین خواهد بود .
40012041	مردم نینوا در روز داوری با این نسل بر خواهند خاست و محکومشان خواهند کرد ، زیرا آنها در اثر موعظۀ یونس توبه کردند ، و حال آنکه کسی بزرگتر از یونس اینجاست .
40012042	ملکۀ جنوب در روز داوری با این نسل بر خواهد خاست و محکومشان خواهد کرد ، زیرا او از آن سوی دنیا آمد تا حکمت سلیمان را بشنود ، و حال آنکه کسی بزرگتر از سلیمان اینجاست .
40012043	« هنگامی که روح پلید از کسی بیرون می‌آید ، به مکانهای خشک و بایر می‌رود تا جایی برای استراحت بیابد ، امّا نمی‌یابد .
40012044	پس می‌گوید ” به خانه‌ای که از آن آمدم ، بازمی‌گردم . “ امّا چون به آنجا می‌رسد و خانه را خالی و رُفته و آراسته می‌یابد ،
40012045	می‌رود و هفت روح بدتر از خود را نیز می‌آورد و همگی داخل می‌شوند و در آنجا سکونت می‌گزینند . در نتیجه ، سرانجام آن شخص بدتر از حالت نخست او می‌شود . عاقبت این نسل شرور نیز چنین خواهد بود . »
40012046	در همان حال که عیسی با مردم سخن می‌گفت ، مادر و برادرانش بیرون ایستاده بودند و می‌خواستند با وی گفتگو کنند .
40012047	پس شخصی به او خبر داد که : « مادر و برادرانت بیرون ایستاده‌اند و می‌خواهند با تو گفتگو کنند . »
40012048	پاسخ داد : « مادر من کیست ؟ و برادرانم چه کسانی هستند ؟ »
40012049	سپس با دست خود به‌سوی شاگردانش اشاره کرد و گفت : « اینانند مادر و برادران من !
40012050	زیرا هر که خواست پدر مرا که در آسمان است به‌جای آوَرَد ، برادر و خواهر و مادر من است . »
40013001	همان روز ، عیسی از خانه بیرون آمد و کنار دریا بنشست .
40013002	امّا چنان جمعیت انبوهی او را احاطه کردند که سوار قایقی شد و بر آن بنشست ، در حالی که مردم در ساحل ایستاده بودند .
40013003	سپس بسیار چیزها با مَثَلها برایشان بیان کرد . گفت : « روزی برزگری برای بذرافشانی بیرون رفت .
40013004	چون بذر می‌پاشید ، برخی در راه افتاد و پرندگان آمدند و آنها را خوردند .
40013005	برخی دیگر بر زمین سنگلاخ افتاد که خاک چندانی نداشت ؛ پس زود سبز شد ، چرا که خاک کم‌عمق بود .
40013006	امّا چون خورشید برآمد ، سوخت و خشکید ، زیرا ریشه نداشت .
40013007	برخی میان خارها افتاد . خارها نمو کرده ، آنها را خفه کردند .
40013008	امّا بقیۀ بذرها بر زمین نیکو افتاد و بار آورد : بعضی صد برابر ، بعضی شصت و بعضی سی .
40013009	هر که گوش دارد ، بشنود . »
40013010	آنگاه شاگردان نزد او آمده ، پرسیدند : « چرا با این مردم با مَثَلها سخن می‌گویی ؟ »
40013011	پاسخ داد : « درک رازهای پادشاهی آسمان به شما عطا شده است ، امّا نه به آنان .
40013012	زیرا به آن که دارد ، بیشتر داده خواهد شد تا به فراوانی داشته باشد ، و از آن که ندارد ، همان که دارد نیز گرفته خواهد شد .
40013013	از این‌رو با ایشان به مَثَلها سخن می‌گویم ، زیرا : « می‌نگرند ، امّا نمی‌بینند ؛ گوش می‌کنند ، امّا نمی‌شنوند و نمی‌فهمند .
40013014	نبوّت اِشَعْیا در مورد آنها تحقق می‌یابد که می‌گوید : «‌” به گوش خود خواهید شنید ، امّا هرگز نخواهید فهمید ؛ به چشم خود خواهید دید ، امّا هرگز درک نخواهید کرد .
40013015	زیرا دل این قوم سخت شده ، گوشهایشان سنگین گشته ، و چشمان خود را بسته‌اند ، تا مبادا با چشمانشان ببینند ، و با گوشهایشان بشنوند و در دلهای خود بفهمند و بازگشت کنند و من شفایشان بخشم . “
40013016	امّا خوشا به حال چشمان شما که می‌بینند و گوشهای شما که می‌شنوند .
40013017	آمین ، به شما می‌گویم ، بسیاری از انبیا و پارسایان مشتاق بودند آنچه را شما می‌بینید ، ببینند و ندیدند ، و آنچه را شما می‌شنوید ، بشنوند و نشنیدند .
40013018	« پس شما معنی مَثَل برزگر را بشنوید :
40013019	هنگامی که کسی کلام پادشاهی آسمان را می‌شنود امّا آن را درک نمی‌کند ، آن شَرور می‌آید و آنچه را در دل او کاشته شده ، می‌رباید . این همان بذری است که در راه کاشته شد .
40013020	و امّا بذری که بر زمین سنگلاخ افتاد کسی است که کلام را می‌شنود و بی‌درنگ آن را با شادی می‌پذیرد ،
40013021	امّا چون در خود ریشه ندارد ، تنها اندک زمانی دوام می‌آورد . وقتی به‌سبب کلام ، سختی یا آزاری بروز می‌کند ، در دم می‌افتد .
40013022	بذری که در میان خارها کاشته شد ، کسی است که کلام را می‌شنود ، امّا نگرانیهای این دنیا و فریبندگی ثروت ، آن را خفه می‌کند و بی‌ثمر می‌سازد .
40013023	امّا بذری که در زمین نیکو کاشته شد کسی است که کلام را می‌شنود و آن را می‌فهمد و بارور شده ، صد ، شصت یا سی برابر ثمر می‌آورد . »
40013024	عیسی مَثَل دیگری نیز برایشان آورد : « پادشاهی آسمان همانند مردی است که در مزرعۀ خود بذرِ خوب پاشید .
40013025	امّا هنگامی که همه در خواب بودند ، دشمن وی آمد و در میان گندم ، علفِ سمّی کاشت و رفت .
40013026	چون گندم سبز شد و خوشه آورد ، علف سمّی نیز ظاهر شد .
40013027	غلامان مالک مزرعه نزد او رفتند و گفتند : ” آقا ، مگر تو بذر خوب در مزرعه‌ات نکاشتی ؟ پس علف سمّی از کجا آمد ؟ “
40013028	در جواب گفت : ” این کارِ دشمن است . “ غلامان از او پرسیدند : ” آیا می‌خواهی برویم و آنها را جمع کنیم ؟ “
40013029	گفت : ” نه ! اگر بخواهید علفهای سمّی را جمع کنید ، ممکن است گندم را نیز با آنها از ریشه برکنید .
40013030	بگذارید هر دو تا فصل درو نمو کنند . در آن زمان به دروگران خواهم گفت که نخست علفهای سمّی را جمع کرده دسته کنند تا سوزانده شود ، سپس گندمها را گرد آورده ، به انبار من بیاورند . “ ‌»
40013031	عیسی برای آنها مَثَلی دیگر آورد : « پادشاهی آسمان همچون دانۀ خردلی است که کسی آن را گرفت و در مزرعه‌اش کاشت .
40013032	با اینکه دانۀ خردل از همۀ دانه‌ها کوچکتر است ، امّا چون می‌روید بزرگتر از همۀ گیاهان باغ شده ، به درختی بدل می‌شود ، چندان که پرندگان آسمان آمده ، در شاخه‌هایش آشیانه می‌سازند . »
40013033	سپس برایشان مَثَلی دیگر آورده ، گفت : « پادشاهی آسمان همچون خمیرمایه‌ای است که زنی برگرفت و با سه کیسه آرد مخلوط کرد تا تمام خمیر وَر‌آمد . »
40013034	عیسی همۀ این مطالب را با مَثَلها برای جماعت بیان کرد و بدون مَثَل به آنها هیچ نگفت .
40013035	این واقع شد تا کلام نبی به انجام رسد که گفته بود : « دهان خود را به مَثَلها خواهم گشود ، و آنچه را که از آغاز جهان مخفی مانده است ، بیان خواهم کرد . »
40013036	سپس عیسی جمعیت را ترک گفت و به خانه رفت . آنگاه شاگردانش نزد او آمدند و گفتند : « مَثَل علفهای سمّیِ مزرعه را برای ما شرح بده . »
40013037	او در پاسخ گفت : « شخصی که بذر خوب در مزرعه می‌کارد ، پسر انسان است .
40013038	مزرعه ، این جهان است ؛ و بذر خوب ، فرزندان پادشاهی آسمانند . علفهای سمّی ، فرزندان آن شَرورند ؛
40013039	و دشمنی که آنها را می‌کارد ، خودِ ابلیس است . فصل درو ، پایان این عصر است ؛ و دروگران ، فرشتگانند .
40013040	همان‌گونه که علفهای سمّی را جمع کرده در آتش می‌سوزانند ، در پایان این عصر نیز چنین خواهد شد .
40013041	پسر انسان فرشتگان خود را خواهد فرستاد و آنها هر چه را که باعث گناه می‌شود و نیز تمام بدکاران را از پادشاهی او جمع خواهند کرد
40013042	و آنها را در کورۀ آتش خواهند افکند ، جایی که گریه و دندان به دندان ساییدن خواهد بود .
40013043	آنگاه پارسایان در پادشاهی پدر خود ، همچون خورشید خواهند درخشید . هر که گوش دارد ، بشنود .
40013044	« پادشاهی آسمان همچون گنجی است پنهان در دل زمین که شخصی آن را می‌یابد ، سپس دوباره پنهانش می‌کند و از شادمانی می‌رود و آنچه دارد ، می‌فروشد و آن زمین را می‌خرد .
40013045	« همچنین پادشاهی آسمان مانند تاجری است جویای مرواریدهای گرانبها .
40013046	پس چون مروارید بسیار باارزشی می‌یابد ، می‌رود و آنچه دارد ، می‌فروشد و آن مروارید را می‌خرد .
40013047	« و باز پادشاهی آسمان مانند توری است که به دریا افکنده می‌شود و همه‌گونه ماهی داخل آن می‌گردد .
40013048	هنگامی که تور پر می‌شود ، ماهیگیران آن را به ساحل می‌کشند . سپس می‌نشینند و ماهیهای خوب را در سبد جمع می‌کنند ، امّا ماهیهای بد را دور می‌اندازند .
40013049	در پایان این عصر نیز چنین خواهد بود . فرشتگان خواهند آمد و بدکاران را از میان درستکاران بیرون خواهند کشید
40013050	و آنها را در کورۀ آتش خواهند افکند ، جایی که گریه و دندان به دندان ساییدن خواهد بود . »
40013051	سپس پرسید : « آیا همۀ این مطالب را درک کردید ؟ » پاسخ دادند : « بله ! »
40013052	عیسی فرمود : « پس ، هر عالِمِ دین که دربارۀ پادشاهی آسمان تعلیم گرفته باشد ، همچون صاحبخانه‌ای است که از خزانۀ خود چیزهای نو و کهنه بیرون می‌آورد . »
40013053	چون عیسی این مَثَلها را به پایان رسانید ، آن مکان را ترک گفت
40013054	و به شهر خود رفته ، در کنیسه به تعلیم مردم پرداخت . مردم در شگفت شده ، می‌پرسیدند : « این مرد چنین حکمت و قدرتِ انجام معجزات را از کجا کسب کرده است ؟
40013055	مگر او پسر آن نجّار نیست ؟ مگر نام مادرش مریم نیست ؟ و برادرانش یعقوب و یوسف و شَمعون و یهودا نیستند ؟
40013056	مگر همۀ خواهرانش در میان ما زندگی نمی‌کنند ؟ پس این چیزها از کجا به این مرد رسیده است ؟ »
40013057	پس به نظرشان ناپسند آمد . امّا عیسی به آنان گفت : « نبی بی‌حرمت نباشد جز در دیار خود و خانۀ خویش ! »
40013058	و در آنجا به‌علت بی‌ایمانی ایشان ، معجزات زیادی نکرد .
40014001	در آن زمان آوازۀ عیسی به گوش هیرودیسِ حاکم رسید ،
40014002	و او به ملازمان خود گفت : « این یحیای تعمیددهنده است که از مردگان برخاسته و از همین‌روست که این قدرتها از او به‌ظهور می‌رسد . »
40014003	و امّا هیرودیس به‌خاطر هیرودیا که پیشتر زنِ برادرش فیلیپُس بود ، یحیی را گرفته و او را بسته و به زندان انداخته بود .
40014004	زیرا یحیی به او می‌گفت : « حلال نیست تو با این زن باشی . »
40014005	هیرودیس می‌خواست یحیی را بکشد ، امّا از مردم بیم داشت ، زیرا یحیی را به پیامبری قبول داشتند .
40014006	در روز جشن میلاد هیرودیس ، دختر هیرودیا در مجلس رقصید و چنان دل هیرودیس را شاد ساخت
40014007	که سوگند خورد هر چه بخواهد به او بدهد .
40014008	دختر نیز به تحریک مادرش گفت : « سر یحیای تعمیددهنده را همین جا در طَبَقی به من بده . »
40014009	پادشاه اندوهگین شد ، امّا به پاس سوگند خود و به احترام میهمانانش دستور داد تقاضای او برآورده شود .
40014010	پس به‌دستور او سر یحیی را در زندان از تن جدا کردند
40014011	و آن را در طَبَقی آوردند و به دختر دادند و او نیز آن را نزد مادرش برد .
40014012	شاگردان یحیی آمدند و بدن او را برده ، به خاک سپردند و سپس رفتند و به عیسی خبر دادند .
40014013	چون عیسی این را شنید ، در خلوت با قایق رهسپار مکانی دورافتاده شد . امّا مردم باخبر شده ، از شهرهای خود پای پیاده در پی او رفتند .
40014014	چون عیسی از قایق پیاده شد ، جمعیتی بی‌شمار دید و دلش بر حال آنان به‌رحم آمده ، بیمارانشان را شفا بخشید .
40014015	نزدیک غروب ، شاگردان نزدش آمدند و گفتند : « اینجا مکانی است دورافتاده ، و دیروقت نیز هست . مردم را روانه کن تا به روستاهای اطراف بروند و برای خود خوراک بخرند . »
40014016	عیسی به آنان گفت : « نیازی نیست مردم بروند . شما خود به ایشان خوراک دهید . »
40014017	شاگردان گفتند : « در اینجا چیزی جز پنج نان و دو ماهی نداریم . »
40014018	عیسی گفت : « آنها را نزد من بیاورید . »
40014019	سپس به مردم فرمود تا بر سبزه‌ها بنشینند . آنگاه پنج نان و دو ماهی را برگرفت و به آسمان نگریست و شکر به‌جای آورد . سپس نانها را پاره کرد و به شاگردان داد و آنان نیز به مردم دادند .
40014020	همه خوردند و سیر شدند و از خرده‌های باقی‌مانده ، دوازده سبدِ پر گرد آوردند .
40014021	شمار خورندگان ، به‌جز زنان و کودکان ، پنج هزار مرد بود .
40014022	عیسی بی‌درنگ شاگردان را بر آن داشت تا در همان حال که او مردم را مرخص می‌کرد ، سوار قایق شوند و پیش از او به آن سوی دریا بروند .
40014023	پس از مرخص کردنِ مردم ، خود به کوه رفت تا به تنهایی دعا کند . شب فرارسید و او آنجا تنها بود .
40014024	در این هنگام ، قایق از ساحل بسیار دور شده و دستخوش تلاطم امواج بود ، زیرا بادِ مخالف بر آن می‌وزید .
40014025	در پاس چهارم از شب ، عیسی گام‌زنان بر روی آب به‌سوی آنان رفت .
40014026	چون شاگردانْ او را در حال راه رفتن روی آب دیدند ، وحشت کرده ، گفتند : « شبح است » ، و از ترس فریاد زدند .
40014027	امّا عیسی بی‌درنگ به آنها گفت : « دل قوی دارید . من هستم ، مترسید ! »
40014028	پِطرُس پاسخ داد : « سرور من ، اگر تویی ، مرا بگو تا روی آب نزد تو بیایم . »
40014029	فرمود : « بیا ! » آنگاه پِطرُس از قایق بیرون آمد و روی آب به‌سوی عیسی به‌راه افتاد .
40014030	امّا چون توفان را دید ، ترسید و در حالی که در آب فرومی‌رفت ، فریاد برآورد : « سرور من ، نجاتم ده ! »
40014031	عیسی بی‌درنگ دست خود را دراز کرد و او را گرفت و گفت : « ای کم‌ایمان ، چرا شک کردی ؟ »
40014032	چون به قایق برآمدند ، باد فرو نشست .
40014033	سپس کسانی که در قایق بودند در برابر عیسی روی بر زمین نهاده ، گفتند : « براستی که تو پسر خدایی ! »
40014034	پس چون به کرانۀ دیگر رسیدند ، در سرزمین جِنیسارِت فرود آمدند .
40014035	مردمان آنجا عیسی را شناختند و کسانی را به تمامی آن نواحی فرستاده ، بیماران را نزدش آوردند .
40014036	آنها از او تمنا می‌کردند اجازه دهد تا فقط گوشۀ ردایش را لمس کنند ، و هر که لمس می‌کرد ، شفا می‌یافت .
40015001	سپس گروهی از فَریسیان و علمای دین از اورشلیم نزد عیسی آمدند و گفتند :
40015002	« چرا شاگردان تو سنّت مشایخ را زیر پا می‌گذارند ؟ آنها دستهای خود را پیش از خوردن نمی‌شویند ! »
40015003	او در پاسخ گفت : « چرا شما خود برای حفظ سنّت خویش ، حکم خدا را زیر پا می‌گذارید ؟
40015004	زیرا خدا فرموده است : ” پدر و مادر خود را گرامی‌دار “ و نیز ” هر‌که پدر یا مادر خود را ناسزا گوید ، باید کشته شود . “
40015005	امّا شما می‌گویید اگر کسی به پدر یا مادرش بگوید : ” هر کمکی که ممکن بود از من دریافت کنید ، وقف خداست ، “
40015006	در این صورت ، دیگر بر او واجب نیست این‌گونه پدرِ خود را گرامی دارد . این‌چنین شما برای حفظ سنّت خویش کلام خدا را باطل می‌شمارید .
40015007	ای ریاکاران ! اِشَعْیا دربارۀ شما چه خوب پیشگویی کرد ، آنگاه که گفت :
40015008	«‌” این قوم با لبهای خود مرا حرمت می‌دارند ، امّا دلشان از من دور است .
40015009	آنان بیهوده مرا عبادت می‌کنند ، و تعلیمشان چیزی جز فرایض بشری نیست . “ »
40015010	سپس آن جماعت را نزد خود فراخواند و گفت : « گوش فرادهید و بفهمید .
40015011	نه آنچه به دهان آدمی داخل می‌شود او را نجس می‌سازد ، بلکه آنچه از دهان او بیرون می‌آید ، آن است که آدمی را نجس می‌سازد . »
40015012	آنگاه شاگردان نزدش آمدند و گفتند : « آیا می‌دانی که این سخن تو فَریسیان را ناپسند آمده است ؟ »
40015013	عیسی پاسخ داد : « هر نهالی که پدر آسمانی من نکاشته باشد ، ریشه‌کن خواهد شد .
40015014	آنها را به حال خود واگذارید . آنها راهنمایانی کورند . هر گاه کوری عصاکش کورِ دیگر شود ، هر دو در چاه خواهند افتاد . »
40015015	پِطرُس گفت : « این مَثَل را برای ما شرح بده . »
40015016	عیسی پاسخ داد : « آیا شما نیز هنوز درک نمی‌کنید ؟
40015017	آیا نمی‌دانید که هر چه به دهان داخل می‌شود ، به شکم می‌رود و بعد دفع می‌شود ؟
40015018	امّا آنچه از دهان بیرون می‌آید ، از دل سرچشمه می‌گیرد ، و این است آنچه آدمی را نجس می‌سازد .
40015019	زیرا از دل است که افکار پلید ، قتل ، زنا ، بی‌عفتی ، دزدی ، شهادتِ دروغ و تهمت سرچشمه می‌گیرد .
40015020	اینهاست که شخص را نجس می‌سازد ، نه غذا خوردن با دستهای ناشسته ! »
40015021	عیسی آنجا را ترک گفت و در منطقۀ صور و صیدون کناره جست .
40015022	روزی زنی کنعانی از اهالی آنجا ، نزدش آمد و فریادکنان گفت : « سرور من ، ای پسر داوود ، بر من رحم کن ! دخترم دیوزده شده و سخت رنج می‌کشد . »
40015023	امّا عیسی هیچ پاسخ نداد ، تا اینکه شاگردان پیش آمدند و از او خواهش کرده ، گفتند : « او را مرخص فرما ، زیرا فریادزنان از پی ما می‌آید . »
40015024	در پاسخ گفت : « من تنها برای گوسفندان گم‌گشتۀ بنی‌اسرائیل فرستاده شده‌ام . »
40015025	امّا آن زن آمد و در مقابل او زانو زد و گفت : « سرور من ، مرا یاری کن ! »
40015026	او در جواب گفت : « نان فرزندان را گرفتن و پیش سگان انداختن روا نیست . »
40015027	ولی زن گفت : « بله ، سرورم ، امّا سگان نیز از خرده‌هایی که از سفرۀ صاحبشان می‌افتد ، می‌خورند ! »
40015028	آنگاه عیسی گفت : « ای زن ، ایمان تو عظیم است ! خواهش تو برآورده شود ! » در همان دم دختر او شفا یافت .
40015029	عیسی از آنجا عزیمت کرد و کنارۀ دریاچۀ جلیل را پیموده ، به کوهسار رسید و در آنجا بنشست .
40015030	جمعیتی انبوه نزد او آمدند و با خود لنگان و کوران و مفلوجان و گنگان و بیماران دیگر را آورده ، پیش پای عیسی گذاشتند و او ایشان را شفا بخشید .
40015031	مردم چون دیدند که گنگان سخن می‌گویند ، مفلوجان تندرست می‌شوند ، لنگان راه می‌روند و کوران بینا می‌گردند ، در شگفت شده ، خدای اسرائیل را ستایش کردند .
40015032	عیسی شاگردان خود را فراخواند و گفت : « دلم بر حال این مردم می‌سوزد ، زیرا اکنون سه روز است که با مَنَند و چیزی برای خوردن ندارند . نمی‌خواهم ایشان را گرسنه روانه کنم ، بسا که در راه از پا درافتند . »
40015033	شاگردانش گفتند : « در این بیابان از کجا می‌توانیم نان کافی برای سیر کردن چنین جمعیتی فراهم آوریم ؟ »
40015034	پرسید : « چند نان دارید ؟ » گفتند : « هفت نان و چند ماهی کوچک . »
40015035	عیسی به مردم فرمود تا بر زمین بنشینند .
40015036	آنگاه هفت نان و چند ماهی را گرفت و پس از شکرگزاری ، آنها را پاره کرده ، به شاگردان خود داد و ایشان نیز به آن جماعت دادند .
40015037	همه خوردند و سیر شدند و شاگردان هفت زنبیل پر از خرده‌های باقی‌مانده گرد آوردند .
40015038	شمار کسانی که خوراک خوردند ، غیر از زنان و کودکان ، چهار هزار تن بود .
40015039	پس از آنکه عیسی مردم را مرخص کرد ، سوار قایق شد و به ناحیۀ مَجْدَل رفت .
40016001	آنگاه فَریسیان و صَدّوقیان نزد عیسی آمدند تا او را بیازمایند . بدین منظور از او خواستند تا آیتی آسمانی به آنان بنمایاند .
40016002	در پاسخ فرمود : « هنگام غروب ، می‌گویید ” هوا خوب خواهد بود ، زیرا آسمان سرخ‌فام است ، “
40016003	و بامدادان می‌گویید ” امروز هوا بد خواهد شد ، زیرا آسمان سرخ و گرفته است . “ شما نیک می‌دانید چگونه سیمای آسمان را تعبیر کنید ، امّا از تعبیر نشانه‌های زمانها ناتوانید !
40016004	نسل شرارت‌پیشه و زناکار آیتی می‌خواهند ، امّا آیتی به آنها داده نخواهد شد جز آیت یونس نبی . » پس آنها را ترک گفت و به راه خود رفت .
40016005	چون به آن سوی دریا رفتند ، شاگردان فراموش کردند با خود نان بردارند .
40016006	عیسی به ایشان گفت : « آگاه باشید و از خمیرمایۀ فَریسیان و صَدّوقیان دوری کنید . »
40016007	پس ایشان در میان خود گفتگو کرده ، می‌گفتند : « از آن‌رو چنین گفت که با خود نان نیاورده‌ایم . »
40016008	عیسی دریافت و به ایشان گفت : « ای سست‌ایمانان ، چرا دربارۀ اینکه نان ندارید با هم بحث می‌کنید ؟
40016009	آیا هنوز درک نمی‌کنید ؟ آیا به‌یاد ندارید آن پنج نان و پنج هزار تن و چندین سبد خرده‌نان را که جمع کردید ؟
40016010	یا آن هفت نان و چهار هزار تن و چندین زنبیل را که جمع کردید ؟
40016011	پس چرا درک نمی‌کنید که با شما دربارۀ نان سخن نگفتم ؟ بلکه گفتم که از خمیرمایۀ فَریسیان و صَدّوقیان دوری کنید . »
40016012	آنگاه درک کردند که بدیشان دربارۀ تعلیم فَریسیان و صَدّوقیان هشدار داده است ، نه دربارۀ خمیرمایۀ نان .
40016013	چون عیسی به نواحی قیصریۀ فیلیپُس رسید ، از شاگردان خود پرسید : « به گفتۀ مردم ، پسر انسان کیست ؟ »
40016014	آنان پاسخ دادند : « برخی می‌گویند یحیای تعمیددهنده است . بعضی دیگر می‌گویند الیاس ، و عده‌ای نیز می‌گویند اِرِمیا یا یکی از پیامبران است . »
40016015	عیسی پرسید : « شما چه می‌گویید ؟ به نظر شما من که هستم ؟ »
40016016	شَمعون پِطرُس پاسخ داد : « تویی مسیح ، پسر خدای زنده ! »
40016017	عیسی گفت : « خوشا به حال تو ، ای شَمعون ، پسر یونا ! زیرا این حقیقت را جسم و خون بر تو آشکار نکرد ، بلکه پدر من که در آسمان است .
40016018	من نیز می‌گویم که تویی پِطرُس ، و بر این صخره ، کلیسای خود را بنا می‌کنم و قدرت مرگ بر آن استیلا نخواهد یافت .
40016019	کلیدهای پادشاهی آسمان را به تو می‌دهم . آنچه بر زمین ببندی ، در آسمان بسته خواهد شد و آنچه بر زمین بگشایی ، در آسمان گشوده خواهد شد . »
40016020	آنگاه عیسی شاگردان خود را منع کرد که به هیچ‌کس نگویند او مسیح است .
40016021	از آن پس عیسی به آگاه ساختن شاگردان خود از این حقیقت آغاز کرد که لازم است به اورشلیم برود و در آنجا از مشایخ و سران کاهنان و علمای دین آزار بسیار ببیند و کشته شود و در روز سوّم برخیزد .
40016022	پِطرُس او را به کناری برد و سرزنش‌کنان گفت : « دور از تو ، سرورم ! مباد که چنین چیزی هرگز بر تو واقع شود . »
40016023	عیسی روی برگردانیده ، به او گفت : « دور شو از من ، ای شیطان ! تو مانعِ راه منی ، زیرا افکار تو انسانی است نه الهی . »
40016024	سپس رو به شاگردان کرد و فرمود : « اگر کسی بخواهد مرا پیروی کند ، باید خود را انکار کرده ، صلیب خویش برگیرد و از پی من بیاید .
40016025	زیرا هر که بخواهد جان خود را نجات دهد ، آن را از دست خواهد داد ؛ امّا هر که به‌خاطر من جان خود را از دست بدهد ، آن را باز خواهد یافت .
40016026	انسان را چه سود که تمامی دنیا را بِبَرد ، امّا جان خود را ببازد ؟ انسان برای بازیافتن جان خود چه می‌تواند بدهد ؟
40016027	« زیرا پسر انسان در جلال پدر خود به همراه فرشتگانش خواهد آمد و به هر کس برای اعمالش پاداش خواهد داد .
40016028	آمین ، به شما می‌گویم ، برخی اینجا ایستاده‌اند که تا پسر انسان را نبینند که در پادشاهیِ خود می‌آید ، طعم مرگ را نخواهند چشید . »
40017001	شش روز بعد ، عیسی ، پِطرُس و یعقوب و برادرش یوحنا را برگرفت و آنان را با خود بر فراز کوهی بلند ، به خلوت برد .
40017002	در آنجا ، در حضور ایشان ، سیمای او دگرگون شد : چهره‌اش چون خورشید می‌درخشید و جامه‌اش همچون نور ، سفید شده بود .
40017003	در این هنگام ، موسی و الیاس در برابر چشمان ایشان ظاهر شدند و با عیسی به گفتگو پرداختند .
40017004	پِطرُس به عیسی گفت : « ای سرورم ، بودن ما در اینجا نیکوست . اگر بخواهی ، سه سرپناه می‌سازم ، یکی برای تو ، یکی برای موسی و یکی هم برای الیاس . »
40017005	هنوز این سخن بر زبان پِطرُس بود که ناگاه ابری درخشان ایشان را در بر گرفت و ندایی از ابر در رسید که : « این است پسر محبوبم که از او خشنودم ؛ به او گوش فرادهید ! »
40017006	با شنیدن این ندا ، شاگردان سخت ترسیدند و به‌روی ، بر خاک افتادند .
40017007	امّا عیسی نزدیک شد و دست بر آنان گذاشت و گفت : « برخیزید و مترسید ! »
40017008	آنان چشمان خود را گشودند و جز عیسی کسی را ندیدند .
40017009	هنگامی که از کوه فرود می‌آمدند ، عیسی به آنان فرمود : « آنچه دیدید برای کسی بازگو نکنید ، تا زمانی که پسر انسان از مردگان برخیزد . »
40017010	شاگردان از او پرسیدند : « چرا علمای دین می‌گویند که نخست باید الیاس بیاید ؟ »
40017011	عیسی پاسخ داد : « البته که الیاس می‌آید و همه چیز را اصلاح می‌کند .
40017012	امّا به شما می‌گویم که الیاس آمده است ، ولی او را نشناختند و هر آنچه خواستند با وی کردند . به همین‌سان پسر انسان نیز به دست آنان آزار خواهد دید . »
40017013	آنگاه شاگردان دریافتند که دربارۀ یحیای تعمیددهنده با آنها سخن می‌گوید .
40017014	چون نزد جماعت بازگشتند ، مردی به عیسی نزدیک شد و در برابر او زانو زد و گفت :
40017015	« سرورم ، بر پسر من رحم کن . او صرع دارد و سخت رنج می‌کشد . اغلب در آتش یا در آب می‌افتد .
40017016	او را نزد شاگردانت آوردم ، ولی نتوانستند شفایش دهند . »
40017017	عیسی در پاسخ گفت : « ای نسل بی‌ایمان و منحرف ، تا به کِی با شما باشم و تحملتان کنم ؟ او را نزد من آورید . »
40017018	عیسی بر دیو نهیب زد و دیو از پسر بیرون شد و او در همان دم شفا یافت .
40017019	آنگاه شاگردان نزد عیسی آمدند و در خلوت از او پرسیدند : « چرا ما نتوانستیم آن دیو را بیرون کنیم ؟ »
40017020	پاسخ داد : « از آن‌رو که ایمانتان کم است . آمین ، به شما می‌گویم ، اگر ایمانی به کوچکی دانۀ خردل داشته باشید ، می‌توانید به این کوه بگویید ” از اینجا به آنجا منتقل شو “ و منتقل خواهد شد و هیچ امری برای شما ناممکن نخواهد بود .
40017021	[ امّا این جنس جز به روزه و دعا بیرون نمی‌رود . ] »
40017022	هنگامی که در جلیل گرد هم آمدند ، عیسی به ایشان گفت : « پسر انسان به‌دست مردم تسلیم خواهد شد .
40017023	آنها او را خواهند کُشت و او در روز سوّم بر خواهد خاست . » شاگردان بسیار اندوهگین شدند .
40017024	پس از آن که عیسی و شاگردانش به کَفَرناحوم رسیدند ، مأموران اخذ مالیاتِ دو دِرْهَم ، نزد پِطرُس آمدند و گفتند : « آیا استاد شما مالیات معبد را نمی‌پردازد ؟ »
40017025	او پاسخ داد : « البته که می‌پردازد ! » چون پِطرُس به خانه درآمد ، پیش از آنکه او چیزی بگوید ، عیسی به او گفت : « ای شَمعون ، پادشاهان جهان از چه کسانی باج و خراج می‌گیرند ؟ از فرزندان خود یا از بیگانگان ؟ چه می‌گویی ؟ »
40017026	پِطرُس جواب داد : « از بیگانگان . » عیسی به او گفت : « پس فرزندان معافند !
40017027	امّا برای اینکه ایشان را نرنجانیم ، به کنارۀ دریا برو و قلّابی بینداز . نخستین ماهی را که گرفتی ، دهانش را بگشا . سکه‌ای چهار دِرْهَمی خواهی یافت . با آن سهم من و خودت را به ایشان بپرداز . »
40018001	در آن هنگام ، شاگردان نزد عیسی آمدند و پرسیدند : « چه کسی در پادشاهی آسمان بزرگتر است ؟ »
40018002	عیسی کودکی را فراخواند و او را در میان ایشان قرار داد
40018003	و گفت : « آمین ، به شما می‌گویم ، تا دگرگون نشوید و همچون کودکان نگردید ، هرگز به پادشاهی آسمان راه نخواهید یافت .
40018004	پس ، هر که خود را همچون این کودک فروتن سازد ، در پادشاهی آسمان بزرگتر خواهد بود .
40018005	و هر که چنین کودکی را به نام من بپذیرد ، مرا پذیرفته است .
40018006	« امّا هر که سبب شود یکی از این کوچکان که به من ایمان دارند لغزش خورَد ، او را بهتر آن می‌بود که سنگ آسیابی بزرگ به گردنش بسته ، در اعماق دریا غرق شود !
40018007	وای بر این جهان به‌سبب لغزشها ! زیرا هر چند لغزشها اجتناب‌ناپذیرند ، امّا وای بر آن که آنها را سبب گردد !
40018008	« پس اگر دستت یا پایت تو را می‌لغزاند ، آن را قطع کن و دور انداز ، زیرا تو را بهتر آن است که لنگ یا شَل به حیات راه یابی تا آنکه با دو دست یا دو پا در آتش ابدی افکنده شوی .
40018009	و اگر چشمت تو را می‌لغزاند ، آن را به‌در‌آر و دور انداز ، زیرا تو را بهتر آن است که با یک چشم به حیات راه یابی تا آنکه با دو چشم در آتش دوزخ افکنده شوی .
40018010	« آگاه باشید که هیچ‌یک از این کوچکان را تحقیر نکنید ، زیرا به شما می‌گویم که فرشتگان ایشان در آسمان همیشه روی پدر مرا که در آسمان است ، می‌بینند .
40018011	[ زیرا پسر انسان آمده است تا گمشده را نجات بخشد . ]
40018012	چه گمان می‌برید ؟ اگر مردی صد گوسفند داشته باشد و یکی از آنها گم شود ، آیا آن نود و نه گوسفند را در کوهسار نمی‌گذارد و به جستجوی آن گمشده نمی‌رود ؟
40018013	آمین ، به شما می‌گویم ، که اگر آن را بیابد ، برای آن یک گوسفند بیشتر شاد می‌شود تا برای نود و نه گوسفندی که گم نشده‌اند .
40018014	به همین‌سان ، خواست پدر شما که در آسمان است این نیست که حتی یکی از این کوچکان از دست برود .
40018015	« اگر برادرت به تو گناه ورزد ، نزدش برو و در خلوت خطایش را به او گوشزد کن . اگر سخنت را پذیرفت ، برادرت را بازیافته‌ای ؛
40018016	امّا اگر نپذیرفت ، یک یا دو نفر دیگر را با خود ببر تا ” هر سخنی با گواهیِ دو یا سه شاهد ثابت شود . “
40018017	اگر نخواست به آنان نیز گوش دهد ، به کلیسا بگو ؛ و اگر کلیسا را نیز نپذیرفت ، آنگاه او را اجنبی یا خراجگیر تلقی کن .
40018018	آمین ، به شما می‌گویم ، هر آنچه بر زمین ببندید ، در آسمان بسته خواهد شد ؛ و هر آنچه بر زمین بگشایید ، در آسمان گشوده خواهد شد .
40018019	باز به شما می‌گویم که هر گاه دو نفر از شما بر روی زمین دربارۀ هر مسئله‌ای که در خصوص آن سؤال می‌کنند با هم موافق باشند ، همانا از جانب پدر من که در آسمان است برای ایشان به انجام خواهد رسید .
40018020	زیرا جایی که دو یا سه نفر به نام من جمع شوند ، من آنجا در میان ایشان حاضرم . »
40018021	سپس پِطرُس نزد عیسی آمد و پرسید : « سرور من ، تا چند بار اگر برادرم به من گناه ورزد ، باید او را ببخشم ؟ آیا تا هفت بار ؟ »
40018022	عیسی پاسخ داد : « به تو می‌گویم نه هفت بار ، بلکه هفتادْ هفت بار .
40018023	« از این‌رو ، می‌توان پادشاهی آسمان را به شاهی تشبیه کرد که تصمیم گرفت با خادمان خود تسویه حساب کند .
40018024	پس چون شروع به حسابرسی کرد ، شخصی را نزد او آوردند که ده هزار قنطار به او بدهکار بود .
40018025	چون او نمی‌توانست قرض خود را بپردازد ، اربابش دستور داد او را با زن و فرزندان و تمامی دارایی‌اش بفروشند و طلب را وصول کنند .
40018026	خادم پیش پای ارباب به‌زانو درافتاد و التماس‌کنان گفت : ” مرا مهلت ده تا همۀ قرض خود را ادا کنم . “
40018027	پس دل ارباب به حال او سوخت و قرض او را بخشید و آزادش کرد .
40018028	امّا هنگامی که خادم بیرون می‌رفت ، یکی از همکاران خود را دید که صد دینار به او بدهکار بود . پس او را گرفت و گلویش را فشرد و گفت : ” قرضت را ادا کن ! “
40018029	همکارش پیش پای او به‌زانو درافتاد و التماس‌کنان گفت : ” مرا مهلت ده تا همۀ قرض خود را بپردازم . “
40018030	امّا او نپذیرفت ، بلکه رفت و او را به زندان انداخت تا قرض خود را بپردازد .
40018031	هنگامی که سایر خادمان این واقعه را دیدند ، بسیار آزرده شدند و نزد ارباب خود رفتند و تمام ماجرا را بازگفتند .
40018032	پس ارباب ، آن خادم را نزد خود فراخواند و گفت : ” ای خادم شرور ، مگر من محض خواهش تو تمام قرضت را نبخشیدم ؟
40018033	آیا نمی‌بایست تو نیز بر همکار خود رحم می‌کردی ، همان‌گونه که من بر تو رحم کردم ؟ “
40018034	پس ارباب خشمگین شده ، او را به زندان افکند تا شکنجه شود و همۀ قرض خود را ادا کند .
40018035	به همین‌گونه پدر آسمانی من نیز با هر یک از شما رفتار خواهد کرد ، اگر شما نیز برادر خود را از دل نبخشید . »
40019001	هنگامی که عیسی این سخنان را به پایان رسانید ، جلیل را ترک گفت و از آن سوی رود اردن به سرزمین یهودیه آمد .
40019002	جمعیت انبوهی در پی او روانه شدند و او ایشان را در آنجا شفا بخشید .
40019003	شماری از فَریسیان نیز نزد او آمدند تا او را بیازمایند . آنان پرسیدند : « آیا جایز است که مرد زن خود را به هر علتی طلاق دهد ؟ »
40019004	عیسی در پاسخ گفت : « مگر نخوانده‌اید که آفرینندۀ جهان در آغاز ” ایشان را مرد و زن آفرید “ ،
40019005	و گفت ” از این سبب مرد پدر و مادر خود را ترک گفته ، به زن خویش خواهد پیوست و آن دو یک تن خواهند شد “ ؟
40019006	بنابراین ، از آن پس دیگر دو نیستند بلکه یک تن می‌باشند . پس آنچه را خدا پیوست ، انسان جدا نسازد . »
40019007	گفتند : « پس چرا موسی امر فرمود که مرد به زن خویش طلاقنامه بدهد و او را رها کند ؟ »
40019008	گفت : « موسی به‌سبب سختدلی شما اجازه داد که زن خود را طلاق دهید ، امّا در آغاز چنین نبود .
40019009	به شما می‌گویم ، هر که زن خود را به علتی غیر از خیانت در زناشویی طلاق دهد و زنی دیگر اختیار کند ، زنا کرده است . »
40019010	شاگردان به او گفتند : « اگر چنین است وضع مرد در قبال زن خود ، پس ازدواج نکردن بهتر است ! »
40019011	عیسی گفت : « همه نمی‌توانند این کلام را بپذیرند ، مگر کسانی که به ایشان عطا شده باشد .
40019012	زیرا بعضی خواجه‌اند ، از آن‌رو که از شکم مادر چنین متولد شده‌اند ؛ بعضی دیگر به‌دست مردم مقطوع‌النسل گشته‌اند ؛ و برخی نیز به‌خاطر پادشاهی آسمان از ازدواج چشم می‌پوشند . هر که می‌تواند این را بپذیرد ، بگذار چنین کند . »
40019013	آنگاه مردم کودکان را نزد عیسی آوردند تا بر آنان دست بگذارد و دعا کند . امّا شاگردان مردم را برای این کار سرزنش کردند .
40019014	عیسی گفت : « بگذارید کودکان نزد من آیند و ایشان را بازمدارید ، زیرا پادشاهی آسمان از آن چنین‌کسان است . »
40019015	پس بر آنان دست نهاد و از آنجا رفت .
40019016	روزی مردی نزد عیسی آمد و پرسید : « استاد ، چه کار نیکویی انجام دهم تا حیات جاویدان داشته باشم ؟ »
40019017	پاسخ داد : « چرا دربارۀ کار نیکو از من سؤال می‌کنی ؟ تنها یکی هست که نیکوست . اگر می‌خواهی به حیات راه یابی ، احکام را به‌جای آور . »
40019018	آن مرد پرسید : « کدام احکام را ؟ » عیسی گفت : «‌” قتل مکن ، زنا مکن ، دزدی مکن ، شهادت دروغ مده ،
40019019	پدر و مادر خود را گرامی‌دار ، “ و ” همسایه‌ات را همچون خویشتن محبت نما . “ »
40019020	آن جوان گفت : « همۀ این احکام را به‌جای آورده‌ام ؛ دیگر چه کم دارم ؟ »
40019021	عیسی پاسخ داد : « اگر می‌خواهی کامل شوی ، برو و آنچه داری بفروش و بهایش را به تنگدستان بده که در آسمان گنج خواهی داشت . آنگاه بیا و از من پیروی کن . »
40019022	جوان چون این را شنید ، اندوهگین شد و از آنجا رفت ، زیرا ثروت بسیار داشت .
40019023	آنگاه عیسی به شاگردان خود گفت : « آمین ، به شما می‌گویم ، راه یافتن ثروتمندان به پادشاهی آسمان بس دشوار است .
40019024	باز تأکید می‌کنم که گذشتن شتر از سوراخ سوزن آسانتر است از راهیابی شخص ثروتمند به پادشاهی خدا . »
40019025	شاگردان با شنیدن این مطلب بسیار شگفتزده شدند و پرسیدند : « پس چه کسی می‌تواند نجات یابد ؟ »
40019026	عیسی بدیشان چشم دوخت و گفت : « این برای انسان ناممکن است ، امّا برای خدا همه چیز ممکن است . »
40019027	پِطرُس گفت : « اینک ما همه چیز را ترک گفته‌ایم و از تو پیروی می‌کنیم . چه چیزی نصیب ما خواهد شد ؟ »
40019028	عیسی به ایشان گفت : « آمین ، به شما می‌گویم ، در جهان نوین ، هنگامی که پسر انسان بر تخت شکوهمند خود بنشیند ، شما نیز که از من پیروی کرده‌اید ، بر دوازده تخت خواهید نشست و بر دوازده قبیلۀ اسرائیل داوری خواهید کرد .
40019029	و هر که به‌خاطر نام من خانه یا برادر یا خواهر یا پدر یا مادر یا فرزند یا املاک خود را ترک کرده باشد ، صد برابر خواهد یافت و حیات جاویدان را به‌دست خواهد آورد .
40019030	امّا بسیاری که اوّلین هستند آخرین خواهند شد ، و آخرینها اوّلین !
40020001	« زیرا پادشاهی آسمان صاحب باغی را می‌ماند که صبح زود از خانه بیرون رفت تا برای تاکستان خود کارگرانی به مزد بگیرد .
40020002	او با آنان توافق کرد که روزی یک دینار بابت کار در تاکستان به هر یک بپردازد . سپس ایشان را به تاکستان خود فرستاد .
40020003	نزدیک ساعت سوّم از روز دوباره بیرون رفت و عده‌ای را در میدان شهر بی‌کار ایستاده دید .
40020004	به آنان نیز گفت : ” شما هم به تاکستان من بروید و آنچه حق شماست به شما خواهم داد . “
40020005	پس آنها نیز رفتند . باز نزدیک ساعت ششم و نهم بیرون رفت و چنین کرد .
40020006	در حدود ساعت یازدهم نیز بیرون رفت و باز چند تن دیگر را بی‌کار ایستاده دید . از آنان پرسید : ” چرا تمام روز در اینجا بی‌کار ایستاده‌اید ؟ “
40020007	پاسخ دادند : ” چون هیچ‌کس ما را به مزد نگرفت . “ به آنان گفت : ” شما نیز به تاکستان من بروید و کار کنید . “
40020008	هنگام غروب ، صاحب تاکستان به مباشر خود گفت : ” کارگران را فراخوان و از آخرین شروع کرده تا به اوّلین ، مزدشان را بده . “
40020009	کارگرانی که در حدود ساعت یازدهم به سرِ کار آمده بودند ، هر کدام یک دینار گرفتند .
40020010	چون نوبت به کسانی رسید که پیش از همه آمده بودند ، گمان کردند که بیش از دیگران خواهند گرفت . امّا به هر یک از آنان نیز یک دینار پرداخت شد .
40020011	چون مزد خود را گرفتند ، لب به شکایت گشوده ، به صاحب تاکستان گفتند :
40020012	” اینان که آخر آمدند فقط یک ساعت کار کردند و تو آنان را با ما که تمام روز زیر آفتاب سوزان زحمت کشیدیم ، برابر ساختی ! “
40020013	او رو به یکی از آنان کرد و گفت : ” ای دوست ، من به تو ظلمی نکرده‌ام . مگر قرار ما یک دینار نبود ؟
40020014	پس حق خود را بگیر و برو ! من می‌خواهم به این آخری مانند تو مزد دهم .
40020015	آیا حق ندارم با پول خود آنچه می‌خواهم بکنم ؟ آیا چشم دیدن سخاوت مرا نداری ؟ “
40020016	پس ، آخرینها اوّلین خواهند شد و اوّلینها آخرین ! »
40020017	هنگامی که عیسی به‌سوی اورشلیم می‌رفت ، در راه ، دوازده شاگرد خود را به کناری برد و به ایشان گفت :
40020018	« اینک به اورشلیم می‌رویم . در آنجا پسر انسان را به سران کاهنان و علمای دین تسلیم خواهند کرد . آنها او را به مرگ محکوم خواهند نمود
40020019	و به غیریهودیان خواهند سپرد تا استهزا شود و تازیانه خورَد و بر صلیب شود . امّا در روز سوّم بر خواهد خاست . »
40020020	آنگاه مادرِ پسران زِبِدی با دو پسرش نزد عیسی آمد و در برابر او زانو زد و از وی درخواست کرد که آرزویش را برآورده سازد .
40020021	عیسی پرسید : « آرزوی تو چیست ؟ » گفت : « عطا فرما که این دو پسر من در پادشاهی تو ، یکی بر جانب راست و دیگری بر جانب چپ تو بنشینند . »
40020022	عیسی در پاسخ گفت : « شما نمی‌دانید چه می‌خواهید ! آیا می‌توانید از جامی که من بزودی می‌نوشم ، بنوشید ؟ » پاسخ دادند : « آری ، می‌توانیم . »
40020023	عیسی گفت : « شکی نیست که از جام من خواهید نوشید ، امّا بدانید که نشستن بر جانب راست و چپ من در اختیار من نیست تا آن را به کسی ببخشم . این جایگاه از آن کسانی است که پدرم برایشان فراهم کرده است . »
40020024	چون ده شاگردِ دیگر از این امر آگاه شدند ، بر آن دو برادر خشم گرفتند .
40020025	عیسی ایشان را فراخواند و گفت : « شما می‌دانید که حاکمانِ دیگر قومها بر ایشان سروری می‌کنند و بزرگانشان بر ایشان فرمان می‌رانند .
40020026	امّا در میان شما چنین نباشد . هر که می‌خواهد در میان شما بزرگ باشد ، باید خادم شما شود .
40020027	و هر که می‌خواهد در میان شما اوّل باشد ، باید غلام شما گردد .
40020028	چنانکه پسر انسان نیز نیامد تا خدمتش کنند ، بلکه آمد تا خدمت کند و جانش را چون بهای رهایی به عوض بسیاری بدهد . »
40020029	هنگامی که عیسی و شاگردانش اَریحا را ترک می‌کردند ، عدۀ زیادی از پی او روانه شدند .
40020030	در کنار راه ، دو مرد کور نشسته بودند . چون شنیدند عیسی از آنجا می‌گذرد ، فریاد برآوردند : « سرورِ ما ، ای پسر داوود ، بر ما رحم کن ! »
40020031	جمعیت آنان را عتاب کردند و خواستند که خاموش باشند ؛ امّا ایشان بیشتر فریاد برمی‌آوردند که : « سرور ما ، ای پسر داوود ، بر ما رحم کن ! »
40020032	عیسی ایستاد و آن دو مرد را فراخواند و پرسید : « چه می‌خواهید برای شما بکنم ؟ »
40020033	پاسخ دادند : « سرور ما ، می‌خواهیم چشمانمان باز شود . »
40020034	عیسی دلسوزانه چشمان آنها را لمس کرد و در دم بینایی خود را بازیافتند و از پی او روانه شدند .
40021001	چون به اورشلیم نزدیک شدند و به بیت‌فاجی در دامنۀ کوه زیتون رسیدند ، عیسی دو تن از شاگردان خود را فرستاده ،
40021002	به آنان فرمود : « به دهکده‌ای که پیش روی شماست ، بروید . به‌محض ورود ، الاغی را با کره‌اش بسته خواهید یافت . آنها را باز کنید و نزد من آورید .
40021003	اگر کسی سخنی به شما گفت ، بگویید : ” خداوند بدانها نیاز دارد ، “ و او بی‌درنگ آنها را خواهد فرستاد . »
40021004	این امر واقع شد تا آنچه نبی گفته بود تحقق یابد که :
40021005	« به دختر صهیون گویید ، ” هان پادشاه تو نشسته بر الاغ و سوار بر کره الاغ فروتنانه نزد تو می‌آید . “ ‌»
40021006	آن دو شاگرد رفتند و طبق فرمان عیسی عمل کردند .
40021007	آنان الاغ و کره‌اش را آوردند و رداهای خود را بر آنها افکندند و او سوار شد .
40021008	جمعیت انبوهی نیز رداهای خود را بر سر راه گستردند و عده‌ای نیز شاخه‌های درختان را بریده ، در راه می‌گستردند .
40021009	جمعیتی که پیشاپیش او می‌رفتند و گروهی که از پس او می‌آمدند ، فریادکنان می‌گفتند : « هوشیعانا بر پسر داوودا ! » « خجسته باد او که به نام خداوند می‌آید ! » « هوشیعانا در عرش برین ! »
40021010	چون او وارد اورشلیم شد ، شور و شوق همۀ شهر را فراگرفت . مردم می پرسیدند : « این کیست ؟ »
40021011	و آن جماعت پاسخ می‌دادند : « این است عیسای پیامبر ، از ناصرۀ جلیل ! »
40021012	آنگاه عیسی به صحن معبد خدا درآمد و کسانی را که در آنجا داد و ستد می‌کردند ، بیرون راند و تختهای صرّافان و بساط کبوترفروشان را واژگون ساخت
40021013	و به آنان فرمود : « نوشته شده است که ، ” خانۀ من خانۀ دعا خوانده خواهد شد ، “ امّا شما آن را ” لانۀ راهزنان “ ساخته‌اید . »
40021014	در معبد ، نابینایان و لنگان نزدش آمدند و او ایشان را شفا بخشید .
40021015	امّا چون سران کاهنان و علمای دین اعمال خارق‌العادۀ او را مشاهده کردند و نیز دیدند که کودکان در معبد فریاد می‌زنند : « هوشیعانا ، پسر داوودا ، » خشمناک شدند .
40021016	پس به او گفتند : « آیا می‌شنوی اینها چه می‌گویند ؟ » پاسخ داد : « بله . مگر نخوانده‌اید که ، «‌” بر زبان کودکان و شیرخوارگان حمد و ستایش را جاری ساختی “ ؟ »
40021017	پس عیسی ایشان را ترک گفت و از شهر خارج شده ، به بیت‌عَنْیا رفت و شب را در آنجا به‌سر برد .
40021018	بامدادان عیسی در راهِ بازگشت به شهر ، گرسنه شد .
40021019	در کنار راه ، درخت انجیری دید و به‌سوی آن رفت ، امّا جز برگ چیزی بر آن نیافت . پس خطاب به درخت گفت : « مباد که دیگر هرگز میوه‌ای از تو به‌بار آید ! » در همان دم درخت خشک شد .
40021020	شاگردان که از دیدن این واقعه حیرت کرده بودند ، از او پرسیدند : « چگونه درخت انجیر چنین زود خشک شد ؟ »
40021021	عیسی در پاسخ به آنان گفت : « آمین ، به شما می‌گویم ، اگر ایمان داشته باشید و شک نکنید ، نه تنها می‌توانید آنچه بر درخت انجیر گذشت انجام دهید ، بلکه هر گاه به این کوه بگویید ” از جا کنده شده ، به دریا افکنده شو ، “ چنین خواهد شد .
40021022	اگر ایمان داشته باشید ، هر آنچه در دعا درخواست کنید ، خواهید یافت . »
40021023	آنگاه عیسی وارد محوطۀ معبد شد و به تعلیم مردم پرداخت . در این هنگام ، سران کاهنان و مشایخ قوم نزد او آمدند و گفتند : « به چه حقّی این کارها را می‌کنی ؟ چه کسی این حق را به تو داده است ؟ »
40021024	عیسی در پاسخ گفت : « من نیز از شما پرسشی دارم . اگر پاسخ گفتید ، من نیز به شما می‌گویم به چه حقّی این کارها را می‌کنم .
40021025	تعمید یحیی از کجا بود ؟ از آسمان یا از انسان ؟ » آنها بین خود بحث کردند و گفتند : « اگر بگوییم از آسمان بود ، به ما خواهد گفت ، ” پس چرا به او ایمان نیاوردید ؟ “
40021026	و اگر بگوییم از انسان بود ، از مردم بیم داریم ، زیرا همه یحیی را پیامبر می‌دانند . »
40021027	پس به عیسی پاسخ دادند : « نمی‌دانیم . » عیسی گفت : « من نیز به شما نمی‌گویم به چه حقّی این کارها را می‌کنم .
40021028	« نظر شما چیست ؟ مردی دو پسر داشت . نزد پسر نخست خود رفت و گفت : ” پسرم ، امروز به تاکستان من برو و به کار مشغول شو . “
40021029	پاسخ داد : ” نمی‌روم . “ امّا بعد تغییر عقیده داد و رفت .
40021030	پدر نزد پسر دیگر رفت و همان را به او گفت . پسر پاسخ داد : ” می‌روم ، آقا ، “ امّا نرفت .
40021031	کدام‌یک از آن دو پسر خواست پدر خود را به‌جا آورد ؟ » پاسخ دادند : « اوّلی . » عیسی به ایشان گفت : « آمین ، به شما می‌گویم ، خراجگیران و فاحشه‌ها پیش از شما به پادشاهی خدا راه می‌یابند .
40021032	زیرا یحیی در طریق پارسایی نزد شما آمد امّا به او ایمان نیاوردید ، ولی خراجگیران و فاحشه‌ها ایمان آوردند . و شما با اینکه این را دیدید ، تغییر عقیده ندادید و به او ایمان نیاوردید .
40021033	« به مَثَل دیگری گوش فرادهید . صاحب باغی تاکستانی غَرْس کرد و گِرد آن دیوار کشید و چَرخُشتی در آن کَند و برجی بنا نهاد . سپس تاکستان را به چند باغبان اجاره داد و خود به سفر رفت .
40021034	چون موسم برداشت محصول فرارسید ، غلامان خود را نزد باغبانان فرستاد تا میوۀ او را تحویل بگیرند .
40021035	امّا باغبانان غلامان او را گرفته ، یکی را زدند و دیگری را کشتند و سوّمی را سنگسار کردند .
40021036	دیگر بار ، غلامانی بیشتر نزد آنها فرستاد ، امّا باغبانان با آنها نیز همان‌گونه رفتار کردند .
40021037	سرانجام پسر خود را نزد باغبانان فرستاد و با خود گفت : ” پسرم را حرمت خواهند داشت . “
40021038	امّا هنگامی که باغبانان پسر را دیدند ، به یکدیگر گفتند : ” این وارث است . بیایید او را بکشیم و میراثش را تصاحب کنیم . “
40021039	پس او را گرفتند و از تاکستان بیرون افکنده ، کشتند .
40021040	با این اوصاف ، وقتی صاحب تاکستان بیاید با این باغبانان چه خواهد کرد ؟ »
40021041	پاسخ دادند : « آن افراد بی‌رحم را با بی‌رحمی تمام نابود خواهد ساخت و تاکستان را به باغبانان دیگر اجاره خواهد داد تا در فصل برداشت محصول ، سهم او را بدهند . »
40021042	آنگاه عیسی به آنان گفت : « آیا تا به حال در کتب مقدّس نخوانده‌اید که ، «‌” همان سنگی که معماران رد کردند ، سنگ اصلی بنا شده است . خداوند چنین کرده و در نظر ما شگفت می‌نماید “ ؟
40021043	پس شما را می‌گویم که پادشاهی خدا از شما گرفته و به قومی داده خواهد شد که میوۀ آن را بدهند .
40021044	[ هر‌که بر آن سنگ افتد ، خُرد خواهد شد ، و هر گاه آن سنگ بر کسی افتد ، او را در‌هم خواهد شکست . ] »
40021045	چون سران کاهنان و فَریسیان مَثَلهای عیسی را شنیدند ، دریافتند که دربارۀ آنها سخن می‌گوید .
40021046	پس بر آن شدند که او را گرفتار کنند ، امّا از مردم بیم داشتند زیرا آنها عیسی را پیامبر می‌دانستند .
40022001	عیسی باز به مَثَلها با ایشان سخن گفته ، فرمود :
40022002	« پادشاهی آسمان را می‌توان به شاهی تشبیه کرد که برای پسر خود جشن عروسی به‌پا داشت .
40022003	او خادمان خود را فرستاد تا دعوت‌شدگان را به جشن فراخوانند ، امّا آنها نخواستند بیایند .
40022004	پس خادمانی دیگر فرستاد و گفت : ” دعوت‌شدگان را بگویید اینک سفرۀ جشن را آماده کرده‌ام ، گاوان و گوساله‌های پرواری‌ام را سر بریده‌ام و همه چیز آماده است . پس به جشن عروسی بیایید . “
40022005	امّا آنها اعتنا نکردند و هر یک به راه خود رفتند ، یکی به مزرعه و دیگری به تجارت خود .
40022006	دیگران نیز خادمان او را گرفتند و آزار دادند و کشتند .
40022007	شاه چون این را شنید ، خشمگین شده ، سپاهیان خود را فرستاد و قاتلان را کشت و شهر آنها را به آتش کشید .
40022008	سپس خادمان خود را گفت : ” جشن عروسی آماده است ، امّا دعوت‌شدگان شایستگی حضور در آن را نداشتند .
40022009	پس به میدان شهر بروید و هر که را یافتید به جشن عروسی دعوت کنید . “
40022010	غلامان به کوچه‌ها رفتند و هر که را یافتند ، چه نیک و چه بد ، با خود آوردند و تالار عروسی از میهمانان پر شد .
40022011	« امّا هنگامی که شاه برای دیدار با میهمانان وارد مجلس شد ، مردی را دید که جامۀ عروسی بر تن نداشت .
40022012	از او پرسید : ” ای دوست ، چگونه بدون جامۀ عروسی به اینجا آمدی ؟ “ آن مرد پاسخی نداشت .
40022013	آنگاه پادشاه خادمان خود را گفت : ” دست و پایش را ببندید و او را به تاریکیِ بیرون بیندازید ، جایی که گریه و دندان به دندان ساییدن خواهد بود . “
40022014	زیرا دعوت‌شدگان بسیارند ، امّا برگزیدگان اندک . »
40022015	سپس فَریسیان بیرون رفتند و شور کردند تا ببینند چگونه می‌توانند او را با سخنان خودش به‌دام اندازند .
40022016	آنها شاگردان خود را به همراه هیرودیان نزد او فرستادند و گفتند : « استاد ، می‌دانیم مردی صادق هستی و راه خدا را به‌درستی می‌آموزانی و از کسی باک نداری ، زیرا بر صورت ظاهر نظر نمی‌کنی .
40022017	پس رأی خود را به ما بگو ؛ آیا پرداخت خراج به قیصر رواست یا نه ؟ »
40022018	عیسی به بداندیشی آنان پی برد و گفت : « ای ریاکاران ، چرا مرا می‌آزمایید ؟
40022019	سکه‌ای را که با آن خراج می‌پردازید ، به من نشان دهید . » آنها سکه‌ای یک دیناری به وی دادند .
40022020	از ایشان پرسید : « نقش و نام روی این سکه از آنِ کیست ؟ »
40022021	پاسخ دادند : « از آنِ قیصر . » به آنها گفت : « پس مال قیصر را به قیصر بدهید و مال خدا را به خدا . »
40022022	چون این را شنیدند ، در شگفت شدند و او را واگذاشته ، رفتند .
40022023	در همان روز ، صَدّوقیان که منکر قیامتند ، نزدش آمدند و سؤالی از او کرده ،
40022024	گفتند : « استاد ، موسی به ما فرموده است که اگر مردی بی‌اولاد بمیرد ، برادرش باید آن بیوه را به زنی بگیرد تا از او برای برادر خود نسلی باقی بگذارد .
40022025	باری ، در میان ما هفت برادر بودند . برادر نخستین زنی گرفت و مُرد و چون فرزندی نداشت ، زن بیوه‌اش را برای برادر خود باقی گذاشت .
40022026	دوّمین و سوّمین ، تا هفتمین برادر نیز به همین وضع دچار شدند .
40022027	سرانجام آن زن نیز مرد .
40022028	حال ، در قیامت ، آن زن همسر کدام‌یک از هفت برادر خواهد بود ، زیرا همه او را به زنی گرفته بودند ؟ »
40022029	عیسی پاسخ داد : « شما گمراه هستید ، زیرا نه از کتب مقدّس آگاهید و نه از قدرت خدا !
40022030	در روز قیامت کسی نه زن می‌گیرد و نه شوهر می‌کند ، بلکه همه همچون فرشتگان آسمان خواهند بود .
40022031	امّا دربارۀ قیامت مردگان ، آیا در کتاب نخوانده‌اید که خدا به شما چه گفته است ؟
40022032	او فرموده که ، ” من هستم خدای ابراهیم و خدای اسحاق و خدای یعقوب “ . او نه خدای مردگان ، بلکه خدای زندگان است . »
40022033	مردم با شنیدن این سخنان ، از تعلیم او در شگفت شدند .
40022034	امّا چون فَریسیان شنیدند که عیسی چگونه با جواب خود دهان صَدّوقیان را بسته است ، گرد هم آمدند .
40022035	یکی از آنها که فقیه بود ، با این قصد که عیسی را به دام اندازد ، از او پرسید :
40022036	« ای استاد ، بزرگترین حکم شریعت کدام است ؟ »
40022037	عیسی پاسخ داد : «‌” خداوندْ خدای خود را با تمامی دل و با تمامی جان و با تمامی فکر خود محبت نما . “
40022038	این نخستین و بزرگترین حکم است .
40022039	دوّمین حکم نیز همچون حکم نخستین ، مهم است : ” همسایه‌ات را همچون خویشتن محبت نما . “
40022040	این دو حکم ، اساس تمامی شریعت موسی و نوشته‌های پیامبران است . »
40022041	هنگامی که فَریسیان گِرد هم جمع بودند ، عیسی از آنها پرسید :
40022042	« نظر شما دربارۀ مسیح چیست ؟ او پسر کیست ؟ » پاسخ دادند : « پسر داوود . »
40022043	عیسی گفت : « پس چگونه داوود به الهام روح ، او را خداوند می‌خواند ؟ زیرا می‌گوید :
40022044	«‌” خداوند به خداوند من گفت : « به‌دست راست من بنشین تا آن هنگام که دشمنانت را کرسی زیر پایت سازم . » “
40022045	اگر داوود او را خداوند می‌خوانَد ، چگونه او می‌تواند پسر داوود باشد ؟ »
40022046	بدین‌سان ، هیچ‌کس را یارای پاسخگویی او نبود و از آن پس دیگر کسی جرئت نکرد پرسشی از او بکند .
40023001	آنگاه عیسی خطاب به مردم و شاگردان خود چنین گفت :
40023002	« علمای دین و فَریسیان بر مسند موسی نشسته‌اند .
40023003	پس آنچه به شما می‌گویند ، نگاه دارید و به‌جا آورید ؛ امّا همچون آنان عمل نکنید ! زیرا آنچه تعلیم می‌دهند ، خود به‌جا نمی‌آورند .
40023004	بارهای توان‌فرسا را می‌بندند و بر دوش مردم می‌گذارند ، امّا خود حاضر نیستند برای حرکت دادن آن حتی انگشتی تکان دهند .
40023005	هر چه می‌کنند برای آن است که مردم آنها را ببینند : آیه‌دان‌های خود را بزرگتر و دامن ردای خویش را پهنتر می‌سازند .
40023006	دوست دارند در ضیافتها بر صدر مجلس بنشینند و در کنیسه‌ها بهترین جای را داشته باشند ،
40023007	و مردم در کوچه و بازار آنها را سلام گویند و ” استاد “ خطاب کنند .
40023008	امّا شما ” استاد “ خوانده مشوید ، زیرا تنها یک استاد دارید ، و همۀ شما برادرید .
40023009	هیچ‌کس را نیز بر روی زمین ” پدر “ مخوانید ، زیرا تنها یک پدر دارید که در آسمان است .
40023010	و نیز ” معلم “ خوانده مشوید ، زیرا فقط یک معلم دارید که مسیح است .
40023011	آن که در میان شما از همه بزرگتر است ، خدمتگزار شما خواهد بود .
40023012	زیرا هر که خود را بزرگ سازد ، پست خواهد شد و هر که خویشتن را فروتن سازد ، سرافراز خواهد گردید .
40023013	« وای بر شما ای علمای دین و فَریسیان ریاکار ! شما درِ پادشاهی آسمان را به‌روی مردم می‌بندید ؛ نه خود داخل می‌شوید و نه می‌گذارید کسانی که در راهند ، داخل شوند .
40023014	[ « وای بر شما ای علمای دین و فَریسیان ریاکار ، شما از سویی خانۀ بیوه‌زنان را غارت می‌کنید و از دیگر سو ، برای تظاهر ، دعای خود را طول می‌دهید . از همین‌رو ، مکافاتتان بسی سخت‌تر خواهد بود . ]
40023015	« وای بر شما ای علمای دین و فَریسیان ریاکار ! شما دریا و خشکی را درمی‌نوردید تا یک نفر را به دین خود بیاورید و وقتی چنین کردید ، او را دو چندان بدتر از خود ، فرزند جهنم می‌سازید .
40023016	« وای بر شما ای راهنمایان کور که می‌گویید : ” اگر کسی به معبد سوگند خورَد باکی نیست ، امّا اگر به طلای معبد سوگند خورَد ، باید به سوگند خود وفا کند . “
40023017	ای نابخردانِ کور ! کدام برتر است ؟ طلا یا معبدی که طلا را تقدیس می‌کند ؟
40023018	و نیز می‌گویید : ” اگر کسی به مذبح سوگند خورَد ، باکی نیست ، امّا اگر به هدیه‌ای که بر آن گذاشته می‌شود سوگند خورَد ، باید به سوگند خود وفا کند . “
40023019	ای کوران ! کدام برتر است ؟ هدیه یا مذبحی که هدیه را تقدیس می‌کند ؟
40023020	پس ، کسی که به مذبح سوگند می‌خورد ، همانا به مذبح و هر آنچه بر آن است سوگند خورده است .
40023021	و هر که به معبد سوگند می‌خورد ، به معبد و به آن که در آن ساکن است سوگند خورده است .
40023022	و هر که به آسمان سوگند می‌خورد ، به تخت خدا و به آن که بر آن نشسته است سوگند خورده است .
40023023	« وای بر شما ای علمای دین و فَریسیان ریاکار ! شما از نعناع و شِوید و زیره ده‌یک می‌دهید ، امّا احکام مهمترِ شریعت را که همانا عدالت و رحمت و امانت است ، نادیده می‌گیرید . اینها را می‌بایست به‌جای می‌آوردید و آنها را نیز فراموش نمی‌کردید .
40023024	ای راهنمایان کور ! شما پشه را صافی می‌کنید ، امّا شتر را فرومی‌بلعید !
40023025	« وای بر شما ای علمای دین و فَریسیان ریاکار ! شما بیرون پیاله و بشقاب را پاک می‌کنید ، امّا درون آن مملو از طمع و ناپرهیزی است .
40023026	ای فَریسی کور ، نخست درون پیاله و بشقاب را پاک کن که بیرونش نیز پاک خواهد شد .
40023027	« وای بر شما ای علمای دین و فَریسیان ریاکار ! شما همچون گورهایی هستید سفیدکاری شده که از بیرون زیبا به‌نظر می‌رسند ، امّا درون آنها پُر است از استخوانهای مردگان و انواع نجاسات !
40023028	به همین‌سان ، شما نیز خود را به مردم پارسا می‌نمایید ، امّا در باطن مملو از ریاکاری و شرارتید .
40023029	« وای بر شما ای علمای دین و فَریسیان ریاکار ! شما برای پیامبران مقبره می‌سازید و آرامگاه پارسایان را می‌آرایید
40023030	و می‌گویید : ” اگر در روزگار پدران خود بودیم ، هرگز در کشتن پیامبران با ایشان شریک نمی‌شدیم . “
40023031	بدین‌سان ، خود می‌پذیرید که فرزندانِ قاتلانِ پیامبرانید .
40023032	حال که چنین است ، پس آنچه را پدرانتان آغاز کردند ، شما به کمال رسانید !
40023033	ای ماران ! ای افعی‌زادگان ! چگونه از مجازات جهنم خواهید گریخت ؟
40023034	چرا که من انبیا و حکیمان و علما نزد شما می‌فرستم و شما برخی را خواهید کشت و بر صلیب خواهید کشید ، و برخی را در کنیسه‌های خود تازیانه خواهید زد و شهر به شهر تعقیب خواهید کرد .
40023035	پس ، همۀ خون پارسایان که بر زمین ریخته شده است ، از خون هابیلِ پارسا گرفته تا خون زکریا بن بِرِخیا ، که او را بین محرابگاه و مذبح کشتید ، بر گردن شما خواهد بود .
40023036	آمین ، به شما می‌گویم ، قصاص این‌همه را ، این نسل خواهد پرداخت .
40023037	« ای اورشلیم ، ای اورشلیم ، ای قاتلِ پیامبران و سنگسارکنندۀ رسولانی که نزد تو فرستاده می‌شوند ! چند بار خواستم همچون مرغی که جوجه‌هایش را زیر بالهای خویش جمع می‌کند ، فرزندان تو را گِرد آورم ، امّا نخواستی !
40023038	اینک خانۀ شما به خودتان ویران واگذاشته می‌شود .
40023039	زیرا به شما می‌گویم که از این پس مرا نخواهید دید تا روزی که بگویید : ” خجسته باد او که به نام خداوند می‌آید . “ »
40024001	هنگامی که عیسی معبد را ترک گفته ، به راه خود می‌رفت ، شاگردانش نزدش آمدند تا نظر او را به بناهای معبد جلب کنند .
40024002	عیسی به آنان گفت : « این بناها را می‌بینید ؟ آمین ، به شما می‌گویم ، سنگی بر سنگ دیگر باقی نخواهد ماند ، بلکه همه فرو خواهد ریخت . »
40024003	وقتی عیسی بر کوه زیتون نشسته بود ، شاگردانش در خلوت نزد او آمده ، گفتند : « به ما بگو این وقایع کِی روی خواهد داد و نشانۀ آمدن تو و پایان این عصر چیست ؟ »
40024004	عیسی پاسخ داد : « بهوش باشید تا کسی گمراهتان نکند .
40024005	زیرا بسیاری به نام من خواهند آمد و خواهند گفت ، ” من مسیح هستم ، “ و بسیاری را گمراه خواهند کرد .
40024006	همچنین دربارۀ جنگها خواهید شنید و خبر جنگها به گوشتان خواهد رسید . امّا مشوش مشوید ، زیرا چنین وقایعی می‌باید رخ دهد ، ولی هنوز پایان فرانرسیده .
40024007	نیز قومی بر قوم دیگر و حکومتی بر حکومت دیگر بر خواهند خاست . و قحطیها و زلزله‌ها در جایهای گوناگون خواهد آمد .
40024008	امّا همۀ اینها تنها آغاز درد زایمان است .
40024009	« در آن زمان شما را تسلیم دشمنان خواهند کرد تا زیر شکنجه قرار گیرید و کشته شوید . همۀ قومها به‌خاطر نام من از شما نفرت خواهند داشت .
40024010	در آن روزها بسیاری از ایمان خود بازگشته ، به یکدیگر خیانت خواهند کرد و از یکدیگر متنفر خواهند شد .
40024011	پیامبران دروغینِ زیادی برخاسته ، بسیاری را گمراه خواهند کرد .
40024012	در نتیجۀ افزونی شرارت ، محبت بسیاری به سردی خواهد گرایید .
40024013	امّا هر که تا به پایان پایدار بماند ، نجات خواهد یافت .
40024014	و این بشارت پادشاهی در سرتاسر جهان اعلام خواهد شد تا شهادتی برای همۀ قومها باشد . آنگاه پایان فرا خواهد رسید .
40024015	« پس چون آنچه را دانیال نبی ” مکروه ویرانگر “ نامیده در مکان مقدّس بر‌پا بینید-خواننده دقّت کند -
40024016	آنگاه هر که در یهودیه باشد ، به کوهها بگریزد ؛
40024017	و هر که بر بام خانه باشد ، برای برداشتن چیزی ، فرود نیاید ؛
40024018	و هر که در مزرعه باشد ، برای برگرفتن قبای خود به خانه بازنگردد .
40024019	وای بر زنان آبستن و مادران شیرده در آن روزها !
40024020	دعا کنید که فرار شما در زمستان یا در روز شَبّات نباشد .
40024021	زیرا در آن زمان چنان مصیبت عظیمی روی خواهد داد که مانندش از آغاز جهان تا کنون روی نداده ، و هرگز نیز روی نخواهد داد .
40024022	اگر آن روزها کوتاه نمی‌شد ، هیچ بشری جان سالم به‌در نمی‌برد . امّا به‌خاطر برگزیدگان کوتاه خواهد شد .
40024023	« در آن زمان ، اگر کسی به شما گوید ، ” ببینید ، مسیح اینجاست ! “ یا ” مسیح آنجاست ! “ باور مکنید .
40024024	زیرا مسیحان کاذب و پیامبران دروغین برخاسته ، آیات و معجزات عظیم به‌ظهور خواهند آورد تا اگر ممکن باشد ، حتی برگزیدگان را گمراه کنند .
40024025	ببینید ، پیشاپیش به شما گفتم .
40024026	بنابراین اگر به شما بگویند ، ” او در بیابان است ، “ به آنجا نروید ؛ و اگر بگویند ، ” در اندرونی خانه است ، “ باور مکنید .
40024027	زیرا همچنانکه صاعقه در شرق آسمان پدید می‌آید و نورش تا به غرب می‌رسد ، ظهور پسر انسان نیز چنین خواهد بود .
40024028	هر جا لاشه‌ای باشد ، لاشخوران در آنجا گرد می‌آیند .
40024029	« بلافاصله ، پس از مصیبتِ آن روزها «‌” خورشید تاریک خواهد شد و ماه دیگر نور نخواهد افشاند ؛ ستارگان از آسمان فرو خواهند ریخت ، و نیروهای آسمان به لرزه در ‌ خواهند آمد . “
40024030	آنگاه نشانۀ پسر انسان در آسمان ظاهر خواهد شد و همۀ طوایف جهان بر سینۀ خود خواهند زد ، و پسر انسان را خواهند دید که با قدرت و جلال عظیم بر ابرهای آسمان می‌آید .
40024031	او فرشتگان خود را با نفیر بلند شیپور خواهد فرستاد و آنها برگزیدگان او را از چهار گوشۀ جهان ، از یک کران آسمان تا به کران دیگر ، گرد هم خواهند آورد .
40024032	« حال ، از درخت انجیر این درس را فراگیرید : به محض اینکه شاخه‌های آن جوانه زده برگ می‌دهد ، درمی‌یابید که تابستان نزدیک است .
40024033	به همین‌سان ، هر گاه این چیزها را ببینید ، درمی‌یابید که او نزدیک ، بلکه بر در است .
40024034	آمین ، به شما می‌گویم ، تا این همه روی ندهد ، این نسل از بین نخواهد رفت .
40024035	آسمان و زمین زایل خواهد شد ، امّا سخنان من هرگز زوال نخواهد پذیرفت .
40024036	« هیچ‌کس آن روز و ساعت را نمی‌داند جز پدر ؛ حتی فرشتگان آسمان و پسر نیز از آن آگاه نیستند .
40024037	زمان ظهور پسر انسان مانند روزگار نوح خواهد بود .
40024038	در روزهای پیش از توفان ، قبل از اینکه نوح به کشتی درآید ، مردم می‌خوردند و می‌نوشیدند و زن می‌گرفتند و شوهر می‌کردند
40024039	و نمی‌دانستند چه در پیش است . تا اینکه توفان آمد و همه را با خود برد . ظهور پسر انسان نیز همین‌گونه خواهد بود .
40024040	از دو مرد که در مزرعه هستند ، یکی برگرفته و دیگری واگذاشته خواهد شد .
40024041	و از دو زن که با هم آسیاب می‌کنند ، یکی برگرفته و دیگری واگذاشته خواهد شد .
40024042	پس بیدار باشید ، زیرا نمی‌دانید سرورِ شما چه روزی خواهد آمد .
40024043	این را بدانید که اگر صاحبخانه می‌دانست دزد در چه پاسی از شب می‌آید ، بیدار می‌ماند و نمی‌گذاشت به خانه‌اش دستبرد زنند .
40024044	پس شما نیز آماده باشید ، زیرا پسر انسان در ساعتی خواهد آمد که انتظارش را ندارید .
40024045	« پس آن غلام امین و دانا کیست که اربابش او را به سرپرستی خانواده خود گماشته باشد تا خوراک آنان را به‌موقع بدهد ؟
40024046	خوشا به حال آن غلام که چون اربابش بازگردد ، او را مشغول این کار ببیند .
40024047	آمین ، به شما می‌گویم ، که او را بر همۀ مایملک خود خواهد گماشت .
40024048	امّا اگر آن غلام ، شرور باشد و با خود بیندیشد که ” اربابم تأخیر کرده است ، “
40024049	و به آزار همکاران خود بپردازد و با میگساران مشغول خوردن و نوشیدن شود ،
40024050	آنگاه اربابش در روزی که انتظار ندارد و در ساعتی که از آن آگاه نیست خواهد آمد
40024051	و او را از میان دو پاره کرده ، در جایگاه ریاکاران خواهد افکند ، جایی که گریه و دندان به دندان ساییدن خواهد بود .
40025001	« در آن روز ، پادشاهی آسمان همچون ده باکره خواهد بود که چراغهای خود را برداشته ، به استقبال داماد بیرون رفتند .
40025002	پنج تن از آنان دانا و پنج تن دیگر نادان بودند .
40025003	باکره‌های نادان چراغهای خود را برداشتند ، امّا روغن با خود نبردند .
40025004	ولی دانایان ، با چراغهای خود ظرفهای پر از روغن نیز بردند .
40025005	چون آمدن داماد به درازا کشید ، چشمان همه سنگین شده ، به خواب رفتند .
40025006	در نیمه‌های شب ، صدای بلندی به گوش رسید که می‌گفت : ” داماد می‌آید ! به پیشواز او بروید ! “
40025007	آنگاه همۀ باکره‌ها بیدار شدند و چراغهای خود را آماده کردند .
40025008	نادانان به دانایان گفتند : ” قدری از روغن خود به ما بدهید ، چون چراغهای ما رو به خاموشی است . “
40025009	امّا دانایان پاسخ دادند : ” نخواهیم داد ، زیرا روغن برای همۀ ما کافی نخواهد بود . بروید و از فروشندگان برای خود بخرید . “
40025010	امّا هنگامی که آنان برای خرید روغن رفته بودند ، داماد سر رسید و باکره‌هایی که آماده بودند ، با او به ضیافت عروسی درآمدند و در بسته شد .
40025011	پس از آن ، باکره‌های دیگر نیز رسیدند و گفتند : ” سرور ما ، سرور ما ، در بر ما بگشا ! “
40025012	امّا او به آنها گفت : ” آمین ، به شما می‌گویم ، من شما را نمی‌شناسم . “
40025013	پس بیدار باشید ، چون از آن روز و ساعت خبر ندارید .
40025014	« همچنین پادشاهی آسمان مانند مردی خواهد بود که قصد سفر داشت . او خادمان خود را فراخواند و اموال خویش به آنان سپرد ؛
40025015	به فراخور قابلیت هر خادم ، به یکی پنج قنطار داد ، به یکی دو و به دیگری یک قنطار . آنگاه راهی سفر شد .
40025016	مردی که پنج قنطار گرفته بود ، بی‌درنگ با آن به تجارت پرداخت و پنج قنطار دیگر سود کرد .
40025017	بر همین منوال ، آن که دو قنطار داشت ، دو قنطار دیگر نیز به‌دست آورد .
40025018	امّا آن که یک قنطار گرفته بود ، رفت و زمین را کَند و پول ارباب خود را پنهان کرد .
40025019	« پس از زمانی دراز ، ارباب آن خادمان بازگشت و از آنان حساب خواست .
40025020	مردی که پنج قنطار دریافت کرده بود ، پنج قنطار دیگر را نیز با خود آورد و گفت : ” سرورا ، به من پنج قنطار سپردی ، این هم پنج قنطار دیگر که سود کرده‌ام . “
40025021	سَروَرَش پاسخ داد : ” آفرین ، ای خادم نیکو و امین ! در چیزهای کم امین بودی ، پس تو را بر چیزهای بسیار خواهم گماشت . بیا و در شادی ارباب خود شریک شو ! “
40025022	خادمی که دو قنطار گرفته بود نیز پیش آمد و گفت : ” به من دو قنطار سپردی ، این هم دو قنطار دیگر که سود کرده‌ام . “
40025023	سرورش پاسخ داد : ” آفرین ، ای خادم نیکو و امین ! در چیزهای کم امین بودی ، پس تو را بر چیزهای بسیار خواهم گماشت . بیا و در شادی ارباب خود شریک شو ! “
40025024	آنگاه خادمی که یک قنطار گرفته بود ، نزدیک آمد و گفت : ” چون می‌دانستم مردی تندخو هستی ، از جایی که نکاشته‌ای می‌دِرَوی و از جایی که نپاشیده‌ای جمع می‌کنی ،
40025025	پس ترسیدم و پول تو را در زمین پنهان کردم . این هم پول تو ! “
40025026	اما سرورش پاسخ داد : ” ای خادم بدکاره و تنبل ! تو که می‌دانستی از جایی که نکاشته‌ام ، می‌دِرَوَم و از جایی که نپاشیده‌ام ، جمع می‌کنم ،
40025027	پس چرا پول مرا به صرّافان ندادی تا چون از سفر بازگردم آن را با سود پس گیرم ؟
40025028	آن قنطار را از او بگیرید و به آن که ده قنطار دارد بدهید .
40025029	زیرا به هر که دارد ، بیشتر داده خواهد شد تا به فراوانی داشته باشد ؛ امّا آن که ندارد ، همان که دارد نیز از او گرفته خواهد شد .
40025030	این خادم بی‌فایده را به تاریکیِ بیرون افکنید ، جایی که گریه و دندان بر هم ساییدن خواهد بود . “
40025031	« هنگامی که پسر انسان با شکوه و جلال خود به همراه همۀ فرشتگان بیاید ، بر تخت پرشکوه خود خواهد نشست
40025032	و همۀ قومها در برابر او حاضر خواهند شد و او همچون شبانی که گوسفندها را از بزها جدا می‌کند ، مردمان را به دو گروه تقسیم خواهد کرد ؛
40025033	گوسفندان را در سمت راست و بزها را در سمت چپ خود قرار خواهد داد .
40025034	سپس به آنان که در سمت راست او هستند خواهد گفت : ” بیایید ، ای برکت یافتگان از پدر من ، و پادشاهی‌ای را به میراث یابید که از آغاز جهان برای شما آماده شده بود .
40025035	زیرا گرسنه بودم ، به من خوراک دادید ؛ تشنه بودم ، به من آب دادید ؛ غریب بودم ، به من جا دادید .
40025036	عریان بودم ، مرا پوشانیدید ؛ مریض بودم ، عیادتم کردید ؛ در زندان بودم ، به دیدارم آمدید . “
40025037	آنگاه پارسایان پاسخ خواهند داد : ” سرور ما ، کِی تو را گرسنه دیدیم و به تو خوراک دادیم ، یا تشنه دیدیم و به تو آب دادیم ؟
40025038	کِی تو را غریب دیدیم و به تو جا دادیم و یا عریان ، و تو را پوشانیدیم ؟
40025039	کِی تو را مریض و یا در زندان دیدیم و به دیدارت آمدیم ؟ “
40025040	پادشاه در پاسخ خواهد گفت : ” آمین ، به شما می‌گویم ، آنچه برای یکی از کوچکترین برادران من کردید ، در واقع برای من کردید . “
40025041	آنگاه به آنان که در سمت چپ او هستند خواهد گفت : ” ای ملعونان ، از من دور شوید و به آتش جاودانی روید که برای ابلیس و فرشتگان او آماده شده است ،
40025042	زیرا گرسنه بودم ، خوراکم ندادید ؛ تشنه بودم ، آبم ندادید ؛
40025043	غریب بودم ، جایم ندادید ؛ عریان بودم ، مرا نپوشانیدید ؛ مریض و زندانی بودم ، به دیدارم نیامدید . “
40025044	آنان پاسخ خواهند داد : ” سرور ما ، کی تو را گرسنه و تشنه و غریب و عریان و مریض و در زندان دیدیم و خدمتت نکردیم ؟ “
40025045	در جواب خواهد گفت : ” آمین ، به شما می‌گویم ، آنچه برای یکی از این کوچکترینها نکردید ، در واقع برای من نکردید . “
40025046	پس آنان به مجازات جاودان داخل خواهند شد ، امّا پارسایان به حیات جاودان . »
40026001	چون عیسی همۀ این سخنان را به پایان رسانید ، به شاگردان خود گفت :
40026002	« می‌دانید که دو روز دیگر ، عید پِسَخ فرامی‌رسد و پسر انسان را تسلیم خواهند کرد تا بر صلیب شود . »
40026003	پس سران کاهنان و مشایخ قوم در کاخ کاهن اعظم که قیافا نام داشت ، گرد آمدند
40026004	و شور کردند که چگونه با حیله ، عیسی را دستگیر کنند و به قتل رسانند .
40026005	ولی می‌گفتند : « نه در ایام عید ، مبادا مردم شورش کنند . »
40026006	در آن هنگام که عیسی در بیت‌عَنْیا در خانۀ شَمعون جذامی بود ،
40026007	زنی با ظرفی مرمرین از عطر بسیار گرانبها نزد او آمد و هنگامی که عیسی بر سر سفره نشسته بود ، عطر را بر سر او ریخت .
40026008	شاگردان چون این را دیدند به خشم آمده ، گفتند :
40026009	« این اِسراف برای چیست ؟ این عطر را می‌شد به بهایی گران فروخت و بهایش را به فقرا داد . »
40026010	عیسی متوجه شده ، گفت : « چرا این زن را می‌رنجانید ؟ او کاری نیکو در حق من کرده است .
40026011	فقیران را همیشه با خود دارید ، امّا من همیشه نزد شما نخواهم بود .
40026012	این زن با ریختن این عطر بر بدن من ، در واقع مرا برای تدفین آماده کرده است .
40026013	براستی به شما می‌گویم ، در تمام جهان ، هر جا که این انجیل موعظه شود ، کار این زن نیز به یاد او بازگو خواهد شد . »
40026014	آنگاه یهودای اِسْخَریوطی که یکی از دوازده شاگرد بود ، نزد سران کاهنان رفت
40026015	و گفت : « به من چه خواهید داد اگر عیسی را به شما تسلیم کنم ؟ » پس آنان سی سکۀ نقره به وی پرداخت کردند .
40026016	از آن هنگام ، یهودا در پی فرصت بود تا عیسی را تسلیم کند .
40026017	در نخستین روز عید فَطیر ، شاگردان نزد عیسی آمدند و پرسیدند : « کجا می‌خواهی برایت تدارک ببینیم تا شام پِسَخ را بخوری ؟ »
40026018	او به آنان گفت که به شهر ، نزد فلان شخص بروند و به او بگویند : « استاد می‌گوید : ” وقت من نزدیک شده . می‌خواهم آیین پِسَخ را با شاگردانم در خانۀ تو به‌جای آورم . “‌ »
40026019	شاگردان همان‌گونه که عیسی گفته بود ، کردند و پِسَخ را تدارک دیدند .
40026020	شب فرارسید و عیسی با دوازده شاگرد خود بر سر سفره نشست .
40026021	در حین صرف شام ، عیسی گفت : « آمین ، به شما می‌گویم ، یکی از شما مرا تسلیم دشمن خواهد کرد . »
40026022	شاگردان بسیار غمگین شدند و یکی پس از دیگری از او پرسیدند : « من که آن کس نیستم ، سرورم ؟ »
40026023	عیسی پاسخ داد : « آن که دست خود را با من در کاسه فرومی‌برد ، همان مرا تسلیم خواهد کرد .
40026024	پسر انسان همان‌گونه که دربارۀ او نوشته شده ، خواهد رفت ، امّا وای بر آن کس که پسر انسان را تسلیم دشمن می‌کند . بهتر آن می‌بود که هرگز زاده نمی‌شد . »
40026025	آنگاه یهودا ، تسلیم‌کنندۀ وی ، در پاسخ گفت : « استاد ، آیا من آنم ؟ » عیسی پاسخ داد : « تو خود گفتی ! »
40026026	چون هنوز مشغول خوردن بودند ، عیسی نان را برگرفت و پس از شکرگزاری ، پاره کرد و به شاگردان داد و فرمود : « بگیرید ، بخورید ؛ این است بدن من . »
40026027	سپس جام را برگرفت و پس از شکرگزاری آن را به شاگردان داد و گفت : « همۀ شما از این بنوشید .
40026028	این است خون من برای عهد [ جدید ] که به‌خاطر بسیاری به‌جهت آمرزش گناهان ریخته می‌شود .
40026029	به شما می‌گویم که از این محصول مو دیگر نخواهم نوشید تا روزی که آن را با شما در پادشاهی پدر خود ، تازه بنوشم . »
40026030	آنگاه پس از خواندن سرودی ، به سمت کوه زیتون به‌راه افتادند .
40026031	آنگاه عیسی به آنان گفت : « امشب همۀ شما به‌سبب من خواهید لغزید . زیرا نوشته شده ، «‌” شبان را خواهم زد و گوسفندان گله پراکنده خواهند شد . “
40026032	امّا پس از آنکه زنده شدم ، پیش از شما به جلیل خواهم رفت . »
40026033	پِطرُس در پاسخ گفت : « حتی اگر همه به‌سبب تو بلغزند ، من هرگز نخواهم لغزید . »
40026034	عیسی به وی گفت : « آمین ، به تو می‌گویم که همین امشب ، پیش از بانگ خروس ، سه بار مرا انکار خواهی کرد ! »
40026035	امّا پِطرُس گفت : « حتی اگر لازم باشد با تو بمیرم ، انکارت نخواهم کرد . » سایر شاگردان نیز چنین گفتند .
40026036	آنگاه عیسی با شاگردان خود به مکانی به نام جِتْسیمانی رفت و به ایشان گفت : « در اینجا بنشینید تا من به آنجا رفته ، دعا کنم . »
40026037	سپس پِطرُس و دو پسر زِبِدی را با خود برد و اندوهگین و مضطرب شده ،
40026038	بدیشان گفت : « از فرط اندوه ، به حال مرگ افتاده‌ام . در اینجا بمانید و با من بیدار باشید . »
40026039	سپس قدری پیش رفته به‌رویْ بر خاک افتاد و دعا کرد : « ای پدر من ، اگر ممکن است این جام از من بگذرد ، امّا نه به خواست من ، بلکه به ارادۀ تو . »
40026040	آنگاه نزد شاگردان خود بازگشت و آنها را خفته یافت . پس به پِطرُس گفت : « آیا نمی‌توانستید ساعتی با من بیدار بمانید ؟
40026041	بیدار باشید و دعا کنید تا در آزمایش نیفتید . روح مشتاق است ، امّا جسم ناتوان . »
40026042	پس بار دیگر رفت و دعا کرد : « ای پدر من ، اگر ممکن نیست این جامْ نیاشامیده از من بگذرد ، پس آنچه ارادۀ توست انجام شود . »
40026043	چون بازگشت ، ایشان را همچنان در خواب یافت ، زیرا چشمانشان سنگین شده بود .
40026044	پس یک بار دیگر ایشان را به حال خود گذاشت و رفت و برای سوّمین بار همان دعا را تکرار کرد .
40026045	سپس نزد شاگردان آمد و بدیشان گفت : « آیا هنوز در خوابید و استراحت می‌کنید ؟ اکنون ساعت مقرر نزدیک شده است و پسر انسان به دست گناهکاران تسلیم می‌شود .
40026046	برخیزید ، برویم . اینک تسلیم‌کنندۀ من از راه می‌رسد . »
40026047	عیسی همچنان سخن می‌گفت که یهودا ، یکی از آن دوازده تن ، همراه با گروه بزرگی مسلّح به چماق و شمشیر ، از سوی سران کاهنان و مشایخ قوم ، از راه رسیدند .
40026048	تسلیم‌کنندۀ او به همراهان خود علامتی داده و گفته بود : « آن کس را که ببوسم ، همان است ؛ او را بگیرید . »
40026049	پس بی‌درنگ به عیسی نزدیک شد و گفت : « سلام ، استاد ! » و او را بوسید .
40026050	عیسی به وی گفت : « ای رفیق ، کار خود را انجام بده . » آنگاه آن افراد پیش آمده ، بر سر عیسی ریختند و او را گرفتار کردند .
40026051	در این هنگام ، یکی از همراهان عیسی دست به شمشیر برده ، آن را برکشید و ضربه‌ای به خدمتکار کاهن اعظم زد و گوشش را برید .
40026052	امّا عیسی به او فرمود : « شمشیر خود در نیام کن ؛ زیرا هر که شمشیر کِشد ، به شمشیر نیز کشته شود .
40026053	آیا گمان می‌کنی نمی‌توانم هم‌اکنون از پدر خود بخواهم که بیش از دوازده فوج فرشته به یاری‌ام فرستد ؟
40026054	امّا در آن صورت پیشگوییهای کتب مقدّس چگونه تحقق خواهد یافت که می‌گوید این وقایع باید رخ دهد ؟ »
40026055	در آن وقت ، خطاب به آن جماعت گفت : « مگر من راهزنم که با چماق و شمشیر به گرفتنم آمده‌اید ؟ من هر روز در صحن معبد می‌نشستم و تعلیم می‌دادم و مرا نگرفتید .
40026056	امّا این همه رخ داد تا پیشگوییهای پیامبران تحقق یابد . » آنگاه همۀ شاگردان ترکش کرده ، گریختند .
40026057	آنها که عیسی را گرفتار کرده بودند ، او را نزد قیافا ، کاهن اعظم بردند . در آنجا علمای دین و مشایخ جمع بودند .
40026058	امّا پِطرُس دورادور از پی عیسی رفت تا به حیاط خانۀ کاهن اعظم رسید . پس داخل شد و با نگهبانان بنشست تا سرانجامِ کار را ببیند .
40026059	سران کاهنان و تمامی اهل شورا در پی یافتن دلایل و شواهدی نادرست علیه عیسی بودند تا او را بکشند ؛
40026060	امّا هر چند شاهدان دروغین بسیاری پیش آمدند ، چنین چیزی یافت نشد . سرانجام دو نفر پیش آمده
40026061	گفتند : « این مرد گفته است ، ” من می‌توانم معبد خدا را ویران کنم و ظرف سه روز آن را از نو بسازم . “‌ »
40026062	آنگاه کاهن اعظم برخاست و خطاب به عیسی گفت : « هیچ پاسخ نمی‌گویی ؟ این چیست که علیه تو شهادت می‌دهند ؟ »
40026063	امّا عیسی همچنان خاموش ماند . کاهن اعظم به او گفت : « به خدای زنده سوگندت می‌دهم که به ما بگویی آیا تو مسیح ، پسر خدای زنده هستی ؟ »
40026064	عیسی پاسخ داد : « تو خود چنین می‌گویی ! و به شما می‌گویم که از این پس پسر انسان را خواهید دید که به دست راست قدرت نشسته ، بر ابرهای آسمان می‌آید . »
40026065	آنگاه کاهن اعظم گریبان خود را چاک زد و گفت : « کفر گفت ! دیگر چه نیاز به شاهد است ؟ حال که کفر او را شنیدید ،
40026066	حکم شما چیست ؟ » در پاسخ گفتند : « سزایش مرگ است ! »
40026067	آنگاه بر صورت عیسی آبِ دهان انداخته ، او را زدند . بعضی نیز به او سیلی زده ،
40026068	می‌گفتند : « ای مسیح ، نبوّت کن و بگو چه کسی تو را زد ؟ »
40026069	و امّا پِطرُس بیرون خانه ، در حیاط نشسته بود که خادمه‌ای نزد او آمد و گفت : « تو هم با عیسای جلیلی بودی ! »
40026070	امّا او در حضور همه انکار کرد و گفت : « نمی‌دانم چه می‌گویی ! »
40026071	سپس به‌سوی سرسرای خانه رفت . در آنجا خادمه‌ای دیگر او را دید و به حاضرین گفت : « این مرد نیز با عیسای ناصری بود ! »
40026072	پِطرُس این بار نیز انکار کرده ، قسم خورد که « من این مرد را نمی‌شناسم . »
40026073	اندکی بعد ، جمعی که آنجا ایستاده بودند ، پیش آمدند و به پِطرُس گفتند : « شکی نیست که تو هم یکی از آنها هستی ! از لهجه‌ات پیداست ! »
40026074	آنگاه پِطرُس لعن کردن آغاز کرد و قسم خورده ، گفت : « این مرد را نمی‌شناسم ! » همان دم خروس بانگ زد .
40026075	آنگاه پِطرُس سخنان عیسی را به‌یاد آورد که گفته بود : « پیش از بانگ خروس ، سه بار مرا انکار خواهی کرد ! » پس بیرون رفت و به‌تلخی بگریست .
40027001	صبح زود ، همۀ سران کاهنان و مشایخ گرد آمده ، با هم شور کردند که عیسی را بکشند .
40027002	پس او را دست‌بسته بردند و به پیلاتُسِ والی تحویل دادند .
40027003	چون یهودا ، تسلیم‌کنندۀ او ، دید که عیسی را محکوم کرده‌اند ، از کردۀ خود پشیمان شد و سی سکۀ نقره را به سران کاهنان و مشایخ بازگردانید و گفت :
40027004	« گناه کردم و باعث ریختن خون بی‌گناهی شدم . » امّا آنان پاسخ دادند : « ما را چه ؟ خود دانی ! »
40027005	آنگاه یهودا سکه‌ها را در معبد بر زمین ریخت و بیرون رفته ، خود را حلق‌آویز کرد .
40027006	سران کاهنان سکه‌ها را از زمین جمع کرده ، گفتند : « ریختن این سکه‌ها در خزانۀ معبد جایز نیست ، زیرا خونبهاست . »
40027007	پس از مشورت ، با آن پول مزرعۀ کوزه‌گر را خریدند تا آن را گورستان غریبان سازند .
40027008	از این‌رو آن مکان تا به امروز به « مزرعۀ خون » معروف است .
40027009	بدین‌سان ، پیشگویی اِرِمیای نبی به حقیقت پیوست که گفته بود : « آنان سی پاره نقره را برداشتند ، یعنی قیمتی را که قوم اسرائیل بر او نهادند ،
40027010	و با آن مزرعۀ کوزه‌گر را خریدند ، چنانکه خداوند به من امر فرموده بود . »
40027011	امّا عیسی در حضور والی ایستاد . والی از او پرسید : « آیا تو پادشاه یهودی ؟ » عیسی پاسخ داد : « تو خود چنین می‌گویی ! »
40027012	امّا هنگامی که سران کاهنان و مشایخ اتهاماتی بر او وارد کردند ، هیچ پاسخ نگفت .
40027013	پس پیلاتُس از او پرسید : « نمی‌شنوی چقدر چیزها علیه تو شهادت می‌دهند ؟ »
40027014	امّا عیسی حتی به یک اتهام هم پاسخ نداد ، آن‌گونه که والی بسیار متعجب شد .
40027015	والی را رسم بر این بود که هنگام عید یک زندانی را به انتخاب مردم آزاد سازد .
40027016	در آن زمان زندانی معروفی به نام بارْاَبّا در حبس بود .
40027017	پس هنگامی که مردم گرد آمدند ، پیلاتُس از آنها پرسید : « چه کسی را می‌خواهید برایتان آزاد کنم ، بارْاَبّا را یا عیسای معروف به مسیح را ؟ »
40027018	این را از آن‌رو گفت که می‌دانست عیسی را از حسد به او تسلیم کرده‌اند .
40027019	هنگامی که پیلاتُس بر مسند داوری نشسته بود ، همسرش پیغامی برای او فرستاد ، بدین مضمون که : « تو را با این مرد بی‌گناه کاری نباشد ، زیرا امروز خوابی دربارۀ او دیدم که مرا بسیار رنج داد . »
40027020	امّا سران کاهنان و مشایخ ، قوم را ترغیب کردند تا آزادی بارْاَبّا و مرگ عیسی را بخواهند .
40027021	پس چون والی پرسید : « کدام‌یک از این دو را برایتان آزاد کنم ؟ » پاسخ دادند : « بارْاَبّا را . »
40027022	پیلاتُس پرسید : « پس با عیسای معروف به مسیح چه کنم ؟ » همگی گفتند : « بر صلیبش کن ! »
40027023	پیلاتُس پرسید : « چرا ؟ چه بدی کرده است ؟ » امّا آنها بلندتر فریاد برآوردند : « بر صلیبش کن ! »
40027024	چون پیلاتُس دید که کوشش بیهوده است و حتی بیم شورش می‌رود ، آب خواست و دستهای خود را در برابر مردم شست و گفت : « من از خون این مرد بری هستم . خود دانید ! »
40027025	مردم همه در پاسخ گفتند : « خون او بر گردن ما و فرزندان ما باد ! »
40027026	آنگاه پیلاتُس ، بارْاَبّا را برایشان آزاد کرد و عیسی را تازیانه زده ، سپرد تا بر صلیبش کشند .
40027027	سربازانِ پیلاتُس ، عیسی را به صحن کاخِ والی بردند و همۀ گروه سربازان گرد او جمع شدند .
40027028	آنان عیسی را عریان کرده ، خرقه‌ای ارغوانی بر او پوشاندند
40027029	و تاجی از خار بافتند و بر سرش نهادند و چوبی به‌دست راست او دادند . آنگاه در برابرش زانو زده ، استهزاکنان می‌گفتند : « درود بر پادشاه یهود ! »
40027030	و بر او آبِ دهان انداخته ، چوب را از دستش می‌گرفتند و بر سرش می‌زدند .
40027031	پس از آنکه او را استهزا کردند ، خرقه از تنش به‌در آورده ، جامۀ خودش را بر او پوشاندند . سپس وی را بیرون بردند تا بر صلیبش کِشند .
40027032	هنگامی که بیرون می‌رفتند ، به مردی از اهالی قیرَوان به نام شَمعون برخوردند و او را واداشتند صلیب عیسی را حمل کند .
40027033	چون به مکانی به نام جُلجُتا ، که به‌معنی مکان جمجمه است ، رسیدند ،
40027034	به عیسی شراب آمیخته به زرداب دادند . چون آن را چشید ، نخواست بنوشد .
40027035	هنگامی که او را بر صلیب کشیدند ، برای تقسیم جامه‌هایش ، میان خود قرعه انداختند
40027036	و در آنجا به نگهبانی او نشستند .
40027037	نیز ، تقصیرنامه‌ای بدین عبارت بر لوحی نوشتند و آن را بر بالای سر او نصب کردند : « این است عیسی ، پادشاه یهود . »
40027038	دو راهزن نیز با وی بر صلیب شدند ، یکی در سمت راست و دیگری در سمت چپ او .
40027039	رهگذران سرهای خود را تکان داده ، ناسزاگویان
40027040	می‌گفتند : « ای تو که می‌خواستی معبد را ویران کنی و سه روزه آن را بازبسازی ، خود را نجات ده ! اگر پسر خدایی از صلیب فرود بیا ! »
40027041	سران کاهنان و علمای دین و مشایخ نیز استهزایش کرده ، می‌گفتند :
40027042	« دیگران را نجات داد ، امّا خود را نمی‌تواند نجات دهد ! اگر پادشاه اسرائیل است ، اکنون از صلیب پایین بیاید تا به او ایمان آوریم .
40027043	او به خدا توکل دارد ؛ پس اگر خدا دوستش می‌دارد ، اکنون او را نجات دهد ، زیرا ادعا می‌کرد پسر خداست ! »
40027044	آن دو راهزن نیز که با وی بر صلیب شده بودند ، به همین‌سان به او اهانت می‌کردند .
40027045	از ساعت ششم تا نهم ، تاریکی تمامی آن سرزمین را فراگرفت .
40027046	نزدیک ساعت نهم ، عیسی با صدای بلند فریاد برآورد : « ایلویی ، ایلویی ، لَمّا سَبَقْتَنی ؟ » یعنی « خدای من ، خدای من ، چرا مرا واگذاشتی ؟ »
40027047	برخی از حاضران چون این را شنیدند ، گفتند : « الیاس را می‌خواند . »
40027048	یکی از آنان بی‌درنگ دوید و اسفنجی آورده ، آن را از شراب تُرشیده پر کرد و بر سر چوبی نهاد و پیش دهان عیسی برد تا بنوشد .
40027049	امّا بقیه گفتند : « او را به حال خود واگذار تا ببینیم آیا الیاس به نجاتش می‌آید ؟ »
40027050	عیسی بار دیگر به بانگ بلند فریادی برآورد و روح خود را تسلیم نمود .
40027051	در همان دم ، پردۀ محرابگاه از بالا تا پایین دو پاره شد . زمین لرزید و سنگها شکافته گردید .
40027052	قبرها گشوده شد و بدنهای بسیاری از مقدّسان که آرمیده بودند ، برخاستند .
40027053	آنها از قبرها به‌در آمدند و پس از رستاخیز عیسی ، به شهر مقدّس رفتند و خود را به شمار بسیاری از مردم نمایان ساختند .
40027054	چون فرماندۀ سربازان و نفراتش که مأمور نگهبانی از عیسی بودند ، زمین‌لرزه و همۀ این رویدادها را مشاهده کردند ، سخت هراسان شده ، گفتند : « براستی او پسر خدا بود . »
40027055	بسیاری از زنان نیز در آنجا حضور داشتند و از دور نظاره می‌کردند . آنان از جلیل از پی عیسی روانه شده بودند تا او را خدمت کنند .
40027056	در میان آنها مریم مَجْدَلیّه و مریم مادر یعقوب و یوسف ، و نیز مادر پسران زِبِدی بودند .
40027057	هنگام غروب ، مردی ثروتمند از اهالی رامه ، یوسف نام ، که خودْ شاگرد عیسی شده بود ،
40027058	نزد پیلاتُس رفت و پیکر عیسی را طلب کرد . پیلاتُس دستور داد به وی بدهند .
40027059	یوسف جسد را برداشته ، در کتانی پاک پیچید
40027060	و در مقبره‌ای تازه که برای خود در صخره تراشیده بود ، نهاد و سنگی بزرگ جلو دهانۀ مقبره غلتانید و رفت .
40027061	مریمِ مَجْدَلیّه و آن مریم دیگر در آنجا مقابل مقبره نشسته بودند .
40027062	روز بعد ، که پس از « روز تهیه » بود ، سران کاهنان و فَریسیان نزد پیلاتُس گرد آمده ، گفتند :
40027063	« سرورا ! به‌یاد داریم که آن گمراه‌کننده وقتی زنده بود ، می‌گفت ، ” پس از سه روز بر خواهم خاست . “
40027064	پس فرمان بده مقبره را تا روز سوّم نگهبانی کنند ، مبادا شاگردان او آمده ، جسد را بدزدند و به مردم بگویند که او از مردگان برخاسته است ، که در آن صورت ، این فریب آخر از فریب اوّل بدتر خواهد بود . »
40027065	پیلاتُس پاسخ داد : « شما خود نگهبانان دارید . بروید و آن را چنانکه صلاح می‌دانید ، حفاظت کنید . »
40027066	پس رفتند و سنگ مقبره را مُهر و موم کردند و نگهبانانی در آنجا گماشتند تا از مقبره حفاظت کنند .
40028001	بعد از شَبّات ، در سپیده‌دمِ نخستین روز هفته ، مریمِ مَجْدَلیّه و آن مریم دیگر به دیدن مقبره رفتند .
40028002	ناگاه زمین‌لرزۀ شدیدی واقع شد ، زیرا فرشتۀ خداوند از آسمان نازل شد و به‌سوی مقبره رفت و سنگ را از برابر آن به کناری غلتانید و بر آن بنشست .
40028003	چهرۀ آن فرشته همچون برقِ آسمان می‌درخشید و جامه‌اش چون برف ، سفید بود .
40028004	نگهبانان از هراسِ دیدن او به‌لرزه افتاده ، چون مردگان شدند !
40028005	آنگاه فرشته به زنان گفت : « هراسان مباشید ! می‌دانم که در جستجوی عیسای مصلوب هستید .
40028006	او اینجا نیست ، زیرا همان‌گونه که فرموده بود ، برخاسته است ! بیایید و جایی را که او خوابیده بود ، ببینید ،
40028007	سپس بی‌درنگ بروید و به شاگردان او بگویید که ” او از مردگان برخاسته است و پیش از شما به جلیل می‌رود و در آنجا او را خواهید دید . “ اینک به شما گفتم ! »
40028008	پس زنان با هراسی آمیخته به شادیِ عظیم ، بی‌درنگ از مقبره خارج شدند و به‌سوی شاگردان شتافتند تا این واقعه را به آنان خبر دهند .
40028009	ناگاه عیسی با ایشان روبه‌رو شد و گفت : « سلام بر شما باد ! » زنان پیش آمدند و بر پایهای وی افتاده ، او را پرستش کردند .
40028010	آنگاه عیسی به ایشان فرمود : « مترسید ! بروید و به برادرانم بگویید که به جلیل بروند . در آنجا مرا خواهند دید . »
40028011	هنگامی که زنان در راه بودند ، عده‌ای از نگهبانان به شهر رفته ، همۀ وقایع را به سران کاهنان گزارش دادند .
40028012	آنها نیز پس از دیدار و مشورت با مشایخ ، به سربازان وجه زیادی داده ،
40028013	گفتند : « باید به مردم بگویید که ” شاگردانِ او شبانه آمدند و هنگامی که ما در خواب بودیم ، جسد او را دزدیدند . “
40028014	و اگر این خبر به گوش والی برسد ، ما خودْ او را راضی خواهیم کرد تا برای شما مشکلی ایجاد نشود . »
40028015	پس آنها پول را گرفتند و طبق آنچه به آنها گفته شده بود عمل کردند . و این داستان تا به امروز در میان یهودیان شایع است .
40028016	آنگاه آن یازده شاگرد به جلیل ، بر کوهی که عیسی به ایشان فرموده بود ، رفتند .
40028017	چون در آنجا عیسی را دیدند ، او را پرستش کردند . امّا بعضی شک کردند .
40028018	آنگاه عیسی نزدیک آمد و به ایشان فرمود : « تمامی قدرت در آسمان و بر زمین به من سپرده شده است .
40028019	پس بروید و همۀ قومها را شاگرد سازید و ایشان را به نام پدر ، پسر و روح‌القدس تعمید دهید
40028020	و به آنان تعلیم دهید که هر آنچه به شما فرمان داده‌ام ، به‌جا آورند . اینک من هر روزه تا پایان این عصر با شما هستم ! »
41001001	آغاز بشارت دربارۀ عیسی مسیح ، پسر خدا .
41001002	در کتاب اِشَعْیای نبی نوشته شده است : « اینک رسول خود را پیشاپیش تو می‌فرستم ، که راهت را هموار خواهد کرد ؛ »
41001003	« ندای آن که در بیابان فریاد برمی‌آورد : ” راه را برای خداوند آماده کنید ! مسیر او را هموار سازید . “‌ »
41001004	مطابق این نوشته ، یحیای تعمیددهنده در بیابان ظهور کرده ، به تعمیدِ توبه برای آمرزش گناهان موعظه می‌کرد .
41001005	اهالی دیار یهودیه و مردمان اورشلیم ، همگی نزد او می‌رفتند و به گناهان خود اعتراف کرده ، در رود اردن از دست او تعمید می‌گرفتند .
41001006	یحیی جامه از پشم شتر بر تن می‌کرد و کمربندی چرمین بر کمر می‌بست ، و ملخ و عسل صحرایی می‌خورد .
41001007	او موعظه می‌کرد و می‌گفت : « پس از من ، کسی تواناتر از من خواهد آمد که من حتی شایسته نیستم خم شوم و بند کفشهایش را بگشایم .
41001008	من شما را با آب تعمید داده‌ام ، امّا او با روح‌القدس تعمیدتان خواهد داد . »
41001009	در آن روزها ، عیسی از ناصرۀ جلیل آمد و در رود اردن از دست یحیی تعمید گرفت .
41001010	چون عیسی از آب برمی‌آمد ، در دم دید که آسمان گشوده شده و روح همچون کبوتری بر او فرود می‌آید .
41001011	و ندایی از آسمان در رسید که « تو پسر محبوب من هستی و من از تو خشنودم . »
41001012	روح بی‌درنگ عیسی را به بیابان برد .
41001013	عیسی چهل روز در بیابان بود و شیطان وسوسه‌اش می‌کرد . او با حیوانات وحشی به‌سر می‌برد و فرشتگان خدمتش می‌کردند .
41001014	عیسی پس از گرفتار شدنِ یحیی به جلیل رفت . او بشارت خدا را اعلام می‌کرد
41001015	و می‌گفت : « زمان به کمال رسیده و پادشاهی خدا نزدیک شده است . توبه کنید و به این بشارت ایمان آورید . »
41001016	چون عیسی از کنارۀ دریای جلیل می‌گذشت ، شَمعون و برادرش آندریاس را دید که تور به دریا می‌افکندند ، زیرا ماهیگیر بودند .
41001017	به آنان گفت : « از پی من آیید که شما را صیاد مردمان خواهم ساخت . »
41001018	آنها بی‌درنگ تورهای خود را وانهادند و از پی او روانه شدند .
41001019	چون کمی پیشتر رفت ، یعقوب پسر زِبِدی و برادرش یوحنا را دید که در قایقی تورهای خود را آماده می‌کردند .
41001020	بی‌درنگ ایشان را فراخواند . پس آنان پدر خود زِبِدی را با کارگران در قایق ترک گفتند و از پی او روانه شدند .
41001021	آنها به کَفَرناحوم رفتند . چون روز شَبّات فرارسید ، عیسی بی‌درنگ به کنیسه رفت و به تعلیم دادن پرداخت .
41001022	مردم از تعلیم او در شگفت شدند ، زیرا با اقتدار تعلیم می‌داد ، نه همچون علمای دین .
41001023	در آن هنگام ، در کنیسۀ آنها مردی بود که روح پلید داشت . او فریاد برآورد :
41001024	« ای عیسای ناصری ، تو را با ما چه کار است ؟ آیا آمده‌ای نابودمان کنی ؟ می‌دانم کیستی ! تو آن قدّوسِ خدایی ! »
41001025	عیسی او را نهیب زد و گفت : « خاموش باش و از او بیرون بیا ! »
41001026	آنگاه روح پلید آن مرد را سخت تکان داد و نعره‌زنان از او بیرون آمد .
41001027	مردم همه چنان شگفتزده شده بودند که از یکدیگر می‌پرسیدند : « این چیست ؟ تعلیمی جدید و با اقتدار ! او حتی به ارواح پلید نیز فرمان می‌دهد و آنها اطاعتش می‌کنند . »
41001028	پس دیری نپایید که آوازۀ او در سرتاسر سرزمین جلیل پیچید .
41001029	چون عیسی کنیسه را ترک گفت ، بی‌درنگ به اتفاق یعقوب و یوحنا به خانۀ شَمعون و آندریاس رفت .
41001030	مادرزن شَمعون تب داشت و در بستر بود . آنها بی‌درنگ عیسی را از حال وی آگاه ساختند .
41001031	پس عیسی به بالین او رفت و دستش را گرفت و کمک کرد تا برخیزد . تب او قطع شد و مشغول پذیرایی از آنها گشت .
41001032	شامگاهان ، پس از غروب آفتاب ، همۀ بیماران و دیوزدگان را نزد عیسی آوردند .
41001033	مردمان شهر همگی در برابر دَر گرد آمده بودند !
41001034	عیسی بسیاری را که به بیماریهای گوناگون دچار بودند ، شفا داد و نیز دیوهای بسیاری را بیرون راند ، امّا نگذاشت دیوها سخنی بگویند ، زیرا او را می‌شناختند .
41001035	بامدادان که هوا هنوز تاریک بود ، عیسی برخاست و خانه را ترک کرده ، به خلوتگاهی رفت و در آنجا به دعا مشغول شد .
41001036	شَمعون و همراهانش به جستجوی او پرداختند .
41001037	چون او را یافتند ، به وی گفتند : « همه در جستجوی تو هستند ! »
41001038	عیسی ایشان را گفت : « بیایید به آبادیهای مجاور برویم تا در آنجا نیز موعظه کنم ، زیرا برای همین آمده‌ام . »
41001039	پس روانه شده ، در سراسر جلیل در کنیسه‌های ایشان موعظه می‌کرد و دیوها را بیرون می‌راند .
41001040	مردی جذامی نزد عیسی آمده ، زانو زد و لابه‌کنان گفت : « اگر بخواهی ، می‌توانی پاکم سازی . »
41001041	عیسی با شفقت دست خود را دراز کرده ، آن مرد را لمس نمود و گفت : « می‌خواهم ، پاک شو ! »
41001042	در دم ، جذامْ ترکش گفت و او پاک شد .
41001043	عیسی بی‌درنگ او را مرخص کرد و با تأکید بسیار
41001044	به وی فرمود : « آگاه باش که در این‌باره به کسی چیزی نگویی ؛ بلکه برو و خود را به کاهن بنما و برای تطهیر خود ، قربانیهایی را که موسی امر کرده است ، تقدیم کن تا برای آنها گواهی باشد . »
41001045	امّا آن مرد چون بیرون رفت ، آزادانه در این‌باره سخن گفت و خبر آن را پخش کرد . از این‌رو عیسی دیگر نتوانست آشکارا به شهر درآید ، بلکه در جاهای دورافتادهِ بیرون از شهر می‌ماند . با این حال ، مردم از همه جا نزد او می‌آمدند .
41002001	پس از چند روز ، چون عیسی دیگر بار به کَفَرناحوم درآمد ، مردم آگاه شدند که او به خانه آمده است .
41002002	گروهی بسیار گرد ‌ آمدند ، آن‌گونه که حتی جلوی در نیز جایی نبود ، و او کلام را برای آنها موعظه می‌کرد .
41002003	در این هنگام ، جمعی از راه رسیدند و مردی مفلوج را که چهار نفر حمل می‌کردند ، پیش آوردند .
41002004	امّا چون به‌سبب ازدحام جمعیت نتوانستند او را نزد عیسی بیاورند ، شروع به برداشتن سقف بالای سر عیسی کردند . پس از گشودن سقف ، تشکی را که مفلوج بر آن خوابیده بود ، پایین فرستادند .
41002005	چون عیسی ایمان آنها را دید ، مفلوج را گفت : « ای فرزند ، گناهانت آمرزیده شد . »
41002006	برخی از علمای دین که آنجا نشسته بودند ، با خود اندیشیدند :
41002007	« چرا این مرد چنین سخنی بر زبان می‌رانَد ؟ این کفر است ! چه کسی جز خدا می‌تواند گناهان را بیامرزد ؟ »
41002008	عیسی در دم در روح خود دریافت که با خود چه می‌اندیشند و به ایشان گفت : « چرا در دل چنین می‌اندیشید ؟
41002009	گفتن کدام‌یک به این مفلوج آسانتر است ، اینکه ” گناهانت آمرزیده شد “ یا اینکه ” برخیز و تخت خود را بردار و راه برو “ ؟
41002010	حال تا بدانید که پسر انسان بر زمین اقتدار آمرزش گناهان را دارد … » - به مفلوج گفت :
41002011	« به تو می‌گویم ، برخیز ، تشک خود برگیر و به خانه برو ! »
41002012	آن مرد برخاست و بی‌درنگ تشک خود را برداشت و در برابر چشمان همه از آنجا بیرون رفت . همه در شگفت شدند و خدا را تمجیدکنان گفتند : « هرگز چنین چیزی ندیده بودیم . »
41002013	عیسی بار دیگر به کنار دریا رفت . مردم همه نزدش گرد می‌آمدند و او آنان را تعلیم می‌داد .
41002014	هنگامی که قدم می‌زد ، لاوی پسر حَلْفای را دید که در خراجگاه نشسته بود . به او گفت : « از پی من بیا . » او برخاست و از پی عیسی روان شد .
41002015	چون عیسی در خانۀ لاوی بر سفره نشسته بود ، بسیاری از خراجگیران و گناهکاران با او و شاگردانش همسفره بودند ، زیرا شمار زیادی از آنها او را پیروی می‌کردند .
41002016	چون علمای دین که فَریسی بودند ، عیسی را دیدند که با گناهکاران و خراجگیران همسفره است ، به شاگردان وی گفتند : « چرا با خراجگیران و گناهکاران غذا می‌خورد ؟ »
41002017	عیسی با شنیدن این سخن به ایشان گفت : « بیمارانند که به طبیب نیاز دارند ، نه تندرستان . من برای دعوت پارسایان نیامده‌ام ، بلکه آمده‌ام تا گناهکاران را دعوت کنم . »
41002018	زمانی که شاگردان یحیی و فَریسیان روزه‌دار بودند ، عده‌ای نزد عیسی آمدند و گفتند : « چرا شاگردان یحیی و شاگردان فَریسیان روزه می‌گیرند ، امّا شاگردان تو روزه نمی‌گیرند ؟ »
41002019	عیسی پاسخ داد : « آیا ممکن است میهمانان عروسی تا زمانی که داماد با ایشان است ، روزه بگیرند ؟ تا وقتی داماد با آنهاست نمی‌توانند روزه بگیرند .
41002020	امّا زمانی خواهد رسید که داماد از ایشان گرفته شود . در آن ایام روزه خواهند گرفت .
41002021	« هیچ‌کس پارچۀ نو را بر جامۀ کهنه وصله نمی‌زند . اگر چنین کند ، وصله از آن کنده شده ، نو از کهنه جدا می‌شود ، و پارگی بدتر می‌گردد .
41002022	و نیز هیچ‌کس شراب نو را در مَشکهای کهنه نمی‌ریزد . اگر چنین کند ، آن شراب مَشکها را پاره می‌کند ، و این گونه ، شراب و مَشکها هر دو تباه خواهند شد . شراب نو را در مَشکهای نو باید ریخت . »
41002023	در یکی از روزهای شَبّات ، عیسی از میان مزارع گندم می‌گذشت و شاگردانش در حین رفتن ، شروع به چیدن خوشه‌های گندم کردند .
41002024	فَریسیان به او گفتند : « چرا شاگردانت کاری انجام می‌دهند که در روز شَبّات جایز نیست ؟ »
41002025	پاسخ داد : « مگر تا به‌حال نخوانده‌اید که داوود چه کرد آنگاه که خود و یارانش محتاج و گرسنه بودند ؟
41002026	او در زمان اَبیاتار ، کاهن اعظم ، به خانۀ خدا درآمد و نان تقدیمی را خورد و به یارانش نیز داد ، هر چند خوردن آن تنها برای کاهنان جایز است . »
41002027	آنگاه به ایشان گفت : « شَبّات برای انسان مقرر شده ، نه انسان برای شَبّات .
41002028	بنابراین ، پسر انسان حتی صاحب شَبّات است . »
41003001	عیسی بار دیگر به کنیسه رفت . در آنجا مردی بود که یک دستش خشک شده بود .
41003002	حاضران عیسی را زیر نظر داشتند تا اگر در روز شَبّات آن مرد را شفا بخشد ، بهانه‌ای برای اتهام زدن به او بیابند .
41003003	عیسی به مردی که دستش خشک شده بود گفت : « در برابر همه بایست . »
41003004	آنگاه از ایشان پرسید : « آیا در روز شَبّات نیکی کردن جایز است یا بدی کردن ؟ جان کسی را نجات دادن یا کشتن ؟ » امّا آنان خاموش ماندند .
41003005	عیسی ، خشمگین به کسانی که پیرامونش بودند نگریست و بسیار غمگین از سنگدلی ایشان ، به آن مرد گفت : « دستت را دراز کن . » او دست خود را دراز کرد و دستش سالم شد .
41003006	آنگاه فَریسیان بیرون رفتند و بی‌درنگ با هیرودیان توطئه کردند که چگونه عیسی را از میان بردارند .
41003007	سپس عیسی با شاگردان خود در ساحل دریا کناره جست . انبوهی از جلیلیان نیز در پی او روانه شدند .
41003008	نیز ، گروهی بسیار از مردم یهودیه و اورشلیم و اِدومیه و نواحیِ آن سوی رود اردن و حوالی صور و صیدون ، چون خبر همۀ کارهای او را شنیدند ، نزد وی آمدند .
41003009	به‌سبب کثرت جمعیت ، عیسی به شاگردان خود فرمود قایقی برایش آماده کنند ، تا مردم بر او ازدحام نکنند .
41003010	زیرا از آنجا که بسیاری را شفا داده بود ، دردمندان بر او هجوم می‌آوردند تا لمسش کنند .
41003011	هر گاه ارواح پلید او را می‌دیدند ، در برابرش به خاک می‌افتادند و فریاد می‌زدند : « تو پسر خدایی ! »
41003012	امّا او ایشان را سخت برحذر می‌داشت که به دیگران نگویند او کیست .
41003013	عیسی به کوهی برآمد و آنانی را که خواست به‌حضور خویش فراخواند و آنها نزدش آمدند .
41003014	او دوازده تن را تعیین کرد و آنان را رسول خواند ، تا همراه وی باشند و آنها را برای موعظه بفرستد ،
41003015	و از این اقتدار برخوردار باشند که دیوها را بیرون برانند .
41003016	آن دوازده تن که تعیین کرد عبارت بودند از : شَمعون ( که وی را پِطرُس خواند ) ؛
41003017	یعقوب پسر زِبِدی و برادر وی یوحنا ( که آنها را « بوآنِرجِس » ، یعنی « پسران رعد » لقب داد ) ؛
41003018	آندریاس ، فیلیپُس ، بَرتولْما ، مَتّی ، توما ، یعقوب پسر حَلْفای ، تَدّای ، شَمعون غیور ،
41003019	و یهودا اِسْخَریوطی که عیسی را تسلیم دشمن کرد .
41003020	روزی دیگر عیسی به خانه رفت و باز جماعتی گرد آمدند ، به‌گونه‌ای که او و شاگردانش را حتی مجال غذا خوردن نبود .
41003021	چون خویشان عیسی این را شنیدند ، روانه شدند تا او را برداشته با خود ببرند ، زیرا می‌گفتند : « از خود بی‌خود شده است . »
41003022	علمای دین نیز که از اورشلیم آمده بودند می‌گفتند : « ‌ بَعَلزِبول دارد و دیوها را به‌یاری رئیس دیوها بیرون می‌راند . »
41003023	پس عیسی آنها را فراخواند و مَثَلهایی برایشان آورد و گفت : « چگونه ممکن است شیطان ، شیطان را بیرون براند ؟
41003024	اگر حکومتی بر ضد خود تجزیه شود ، ممکن نیست پابرجا ماند .
41003025	همچنین است خانه‌ای که بر ضد خود تجزیه شود : نمی‌تواند پابرجا بماند .
41003026	شیطان نیز اگر بر ضد خود قیام کند و تجزیه شود ، ممکن نیست دوام آورد ، بلکه پایانش فرارسیده است .
41003027	به‌واقع هیچ‌کس نمی‌تواند به خانۀ مردی نیرومند درآید و اموالش را غارت کند ، مگر اینکه نخست آن مرد را ببندد . پس از آن می‌تواند خانه او را غارت کند .
41003028	« آمین ، به شما می‌گویم که تمام گناهان انسان و هر کفری که بگوید آمرزیده می‌شود ؛
41003029	امّا هر که به روح‌القدس کفر گوید ، هرگز آمرزیده نخواهد شد ، بلکه مجرم به گناهی ابدی است . »
41003030	این سخن عیسی از آن سبب بود که می‌گفتند « روح پلید دارد . »
41003031	آنگاه مادر و برادران عیسی آمدند . آنان بیرون ایستاده ، کسی را فرستادند تا او را فراخواند .
41003032	جماعتی که گرد عیسی نشسته بودند ، به او گفتند : « مادر و برادرانت بیرون ایستاده‌اند و تو را می‌جویند . »
41003033	عیسی پاسخ داد : « مادر و برادران من چه کسانی هستند ؟ »
41003034	آنگاه به آنان که گردش نشسته بودند ، نظر افکند و گفت : « اینانند مادر و برادران من !
41003035	هر که خواست خدا را به‌جای آورَد ، برادر و خواهر و مادر من است . »
41004001	دیگر بار عیسی در کنار دریا به تعلیم دادن آغاز کرد . گروهی بی‌شمار او را احاطه کرده بودند چندان‌که به‌ناچار سوار قایقی شد که در دریا بود و بر آن بنشست ، در حالی که تمام مردم بر ساحل دریا بودند .
41004002	آنگاه با مَثَلها ، بسیار چیزها به آنها آموخت . او در تعلیم خود به ایشان گفت :
41004003	« گوش فرادهید ! روزی برزگری برای بذرافشانی بیرون رفت .
41004004	چون بذر می‌پاشید ، برخی در راه افتاد و پرندگان آمدند و آنها را خوردند .
41004005	برخی دیگر بر زمین سنگلاخ افتاد که خاک چندانی نداشت . پس زود سبز شد ، چرا که خاک کم‌عمق بود .
41004006	امّا چون خورشید برآمد ، همه سوخت و خشکید ، زیرا ریشه نداشت .
41004007	برخی نیز میان خارها افتاد . خارها نمو کرده ، آنها را خفه کردند و ثمری از آنها برنیامد .
41004008	امّا بقیه بذرها بر زمینِ نیکو افتاد و جوانه زده ، نمو کرد و بار آورده ، زیاد شد ، بعضی سی ، بعضی شصت و بعضی حتی صد برابر . »
41004009	سپس گفت : « هر‌که گوش شنوا دارد ، بشنود . »
41004010	هنگامی که عیسی تنها بود ، آن دوازده تن و کسانی که گِردش بودند ، دربارۀ مَثَلها از او پرسیدند .
41004011	به ایشان گفت : « راز پادشاهی خدا به شما عطا شده است ، امّا برای مردمِ بیرون ، همه چیز به‌صورت مَثَل است ؛
41004012	تا : «‌” بنگرند ، امّا درک نکنند ، بشنوند ، امّا نفهمند ، مبادا بازگشت کنند و آمرزیده شوند ! “ »
41004013	آنگاه بدیشان گفت : « آیا این مَثَل را درک نمی‌کنید ؟ پس چگونه مَثَلهای دیگر را درک خواهید کرد ؟
41004014	برزگر کلام را می‌کارد .
41004015	بعضی مردم همچون بذرهای کنار راهند ، آنجا که کلام کاشته می‌شود ؛ به‌محض اینکه کلام را می‌شنوند ، شیطان می‌آید و کلامی را که در آنها کاشته شده ، می‌رباید .
41004016	دیگران ، همچون بذرهای کاشته شده بر سنگلاخند ؛ آنان کلام را می‌شنوند و بی‌درنگ آن را با شادی می‌پذیرند ،
41004017	امّا چون در خود ریشه ندارند ، تنها اندک زمانی دوام می‌آورند . آنگاه که به‌سبب کلام ، سختی یا آزاری بروز کند ، در دم می‌افتند .
41004018	عده‌ای دیگر ، همچون بذرهای کاشته شده در میان خارهایند ؛ کلام را می‌شنوند ،
41004019	امّا نگرانیهای این دنیا و فریبندگی ثروت و هوسِ چیزهای دیگر در آنها رسوخ می‌کند و کلام را خفه کرده ، بی‌ثمر می‌سازد .
41004020	دیگران ، همچون بذرهای کاشته شده در زمین نیکویند ؛ کلام را شنیده ، آن را می‌پذیرند و سی ، شصت و حتی صد برابرِ آنچه کاشته شده ، بار‌می‌آورند . »
41004021	عیسی به آنها گفت : « آیا چراغ را می‌آورید تا آن را زیر کاسه یا تخت بگذارید ؟ آیا آن را بر چراغدان نمی‌نهید ؟
41004022	زیرا چیزی پنهان نیست مگر برای آشکار شدن ، و چیزی مخفی نیست مگر برای به‌ظهور آمدن .
41004023	هر که گوش شنوا دارد ، بشنود . »
41004024	سپس ادامه داده ، گفت : « به آنچه می‌شنوید ، به‌دقّت دل بسپارید . با همان پیمانه که وزن کنید ، برای شما وزن خواهد شد ، و حتی بیشتر .
41004025	زیرا به آن که دارد ، بیشتر داده خواهد شد و از آن که ندارد ، همان که دارد نیز گرفته خواهد شد . »
41004026	نیز گفت : « پادشاهی خدا مردی را مانَد که بر زمین بذر می‌افشانَد .
41004027	شب و روز ، چه او در خواب باشد چه بیدار ، دانه سبز می‌شود و نمو می‌کند . چگونه ؟ نمی‌داند .
41004028	زیرا زمین به خودی‌خود بار می‌دهد : نخست ساقه ، سپس خوشۀ سبز و آنگاه خوشۀ پر از دانه .
41004029	چون دانه برسد ، برزگر بی‌درنگ داس را به‌کار می‌گیرد ، زیرا فصل درو فرارسیده است . »
41004030	عیسی دیگر بار گفت : « پادشاهی خدا را به چه چیز مانند کنیم ، یا با چه مَثَلی آن را شرح دهیم ؟
41004031	همچون دانۀ خردل است . خردل ، کوچکترین دانه‌ای است که در زمین می‌کارند ،
41004032	ولی چون کاشته شد ، می‌روید و از همۀ گیاهان باغ بزرگتر شده ، شاخه‌های بزرگ می‌آورد ، چندان‌که پرندگان آسمان می‌آیند و در سایۀ آن آشیانه می‌سازند . »
41004033	عیسی با مَثَلهای بسیار از این گونه ، تا آنجا که می‌توانستند درک کنند ، کلام را برایشان بیان می‌کرد .
41004034	او جز با مَثَل چیزی به آنها نمی‌گفت ؛ امّا هنگامی که با شاگردان خود در خلوت بود ، همه چیز را برای آنها شرح می‌داد .
41004035	آن روز چون غروب فرارسید ، عیسی به شاگردان خود گفت : « به آن سوی دریا برویم . »
41004036	آنها جمعیت را ترک گفتند و عیسی را در همان قایقی که بود ، با خود بردند . چند قایق دیگر نیز او را همراهی می‌کرد .
41004037	ناگاه تندبادی شدید برخاست . امواج چنان به قایق برمی‌خورد که نزدیک بود از آب پر شود .
41004038	امّا عیسی در عقب قایق ، سر بر بالشی نهاده و خفته بود . شاگردان او را بیدار کردند و گفتند : « استاد ، تو را باکی نیست که غرق شویم ؟ »
41004039	عیسی برخاست و باد را نهیب زد و به دریا فرمود : « ساکت شو ! آرام باش ! » آنگاه باد فرو‌‌نشست و آرامش کامل حکمفرما شد .
41004040	سپس به شاگردان خود گفت : « چرا این‌چنین ترسانید ؟ آیا هنوز ایمان ندارید ؟ »
41004041	آنها بسیار هراسان شده ، به یکدیگر می‌گفتند : « این کیست که حتی باد و دریا هم از او فرمان می‌برند ! »
41005001	سپس به آن سوی دریا ، به ناحیۀ جِراسیان رفتند .
41005002	چون عیسی از قایق پیاده شد ، مردی که گرفتار روح پلید بود ، از گورستان بیرون آمد و بدو برخورد .
41005003	آن مرد در گورها به‌سر می‌برد و دیگر کسی را توان آن نبود که او را حتی با زنجیر در بند نگاه دارد .
41005004	زیرا بارها او را با زنجیر و پابندِ آهنین بسته بودند ، امّا زنجیرها را گسیخته و پابندهای آهنین را شکسته بود . هیچ‌کس را یارای رام کردن او نبود .
41005005	شب و روز در میان گورها و بر تپه‌ها فریاد برمی‌آورد و با سنگ خود را زخمی می‌کرد .
41005006	چون عیسی را از دور دید ، دوان‌دوان آمد و روی بر زمین نهاده ،
41005007	با صدای بلند فریاد زد : « ای عیسی ، پسر خدای متعال ، تو را با من چه کار است ؟ تو را به خدا سوگند می‌دهم که عذابم ندهی ! »
41005008	زیرا عیسی به او گفته بود : « ای روح پلید ، از این مرد به در آی ! »
41005009	آنگاه عیسی از او پرسید : « نامت چیست ؟ » پاسخ داد : « نامم لِژیون است ؛ زیرا بسیاریم . »
41005010	و به عیسی التماس بسیار کرد که آنها را از آن ناحیه بیرون نکند .
41005011	در تپه‌های آن حوالی ، گله بزرگی خوک در حال چرا بود .
41005012	دیوها از عیسی خواهش کرده ، گفتند : « ما را به درون خوکها بفرست ؛ بگذار به آنها درآییم . »
41005013	عیسی اجازه داد . پس ارواح پلید بیرون آمدند و به درون خوکها رفتند . گله‌ای که شمار آن حدود دو هزار خوک بود ، از سراشیبی تپه به درون دریا هجوم برد و در آب غرق شد .
41005014	خوکبانان گریختند و این واقعه را در شهر و روستا بازگفتند ، چندان‌که مردم بیرون آمدند تا آنچه را رخ داده بود ، ببینند .
41005015	آنها نزد عیسی آمدند و چون دیدند آن مرد دیوزده که پیشتر گرفتار لِژیون بود ، اکنون جامه به تن کرده و عاقل در آنجا نشسته است ، وحشت کردند .
41005016	کسانی که ماجرا را به چشم دیده بودند ، آنچه را بر مرد دیوزده و خوکها گذشته بود ، برای مردم بازگفتند .
41005017	آنگاه مردم از عیسی خواهش کردند که سرزمین ایشان را ترک گوید .
41005018	چون عیسی سوار قایق می‌شد ، مردی که پیشتر دیوزده بود ، تمنا کرد که همراه وی برود .
41005019	امّا عیسی اجازه نداد و گفت : « به خانه ، نزد خویشان خود برو و به آنها بگو که خداوند برای تو چه کرده و چگونه بر تو رحم نموده است . »
41005020	پس آن مرد رفت و در سرزمین دِکاپولیس ، به اعلام هر آنچه عیسی برای او کرده بود ، آغاز کرد و مردم همه در شگفت می‌شدند .
41005021	عیسی بار دیگر با قایق به آن سوی دریا رفت . در کنار دریا ، جمعیتی انبوه نزدش گرد ‌ آمدند .
41005022	یکی از رئیسان کنیسه که یایروس نام داشت نیز به آنجا آمد و با دیدن عیسی به پایش افتاد
41005023	و التماس‌کنان گفت : « دختر کوچکم در حال مرگ است . تمنا دارم آمده ، دست خود را بر او بگذاری تا شفا یابد و زنده ماند . »
41005024	پس عیسی با او رفت . گروهی بسیار نیز از پی عیسی به‌راه افتادند . آنها سخت بر او ازدحام می‌کردند .
41005025	در آن میان ، زنی بود که دوازده سال دچار خونریزی بود .
41005026	او تحت درمان طبیبانِ بسیار ، رنج فراوان کشیده و همۀ دارایی خود را خرج کرده بود ؛ امّا به‌جای آنکه بهبود یابد ، بدتر شده بود .
41005027	پس چون دربارۀ عیسی شنید ، از میان جمعیت به پشت سر او آمد و ردای وی را لمس کرد .
41005028	زیرا با خود گفته بود : « اگر حتی به ردایش دست بزنم ، شفا خواهم یافت . »
41005029	در همان دم خونریزی او قطع شد و در بدن خود احساس کرد از آن بلا شفا یافته است .
41005030	عیسی در‌حالْ دریافت که نیرویی از او صادر شده است . پس در میان جمعیت روی گرداند و پرسید : « چه کسی جامۀ مرا لمس کرد ؟ »
41005031	شاگردان او پاسخ دادند : « می‌بینی که مردم بر تو ازدحام می‌کنند ؛ آنگاه می‌پرسی ، ” چه کسی مرا لمس کرد ؟ “‌ »
41005032	امّا عیسی به اطراف می‌نگریست تا ببیند چه کسی این کار را کرده است .
41005033	پس آن زن که می‌دانست بر او چه گذشته است ، لرزان و هراسان آمده ، به‌پای عیسی افتاد و حقیقت را به تمامی به او گفت .
41005034	عیسی به وی گفت : « دخترم ، ایمانت تو را شفا داده است . به‌سلامت برو و از این بلا آزاد باش ! »
41005035	او هنوز سخن می‌گفت که عده‌ای از خانۀ یایروس ، رئیس کنیسه ، آمدند و گفتند : « دخترت مرد ! دیگر چرا استاد را زحمت می‌دهی ؟ »
41005036	عیسی چون سخن آنها را شنید ، به رئیس کنیسه گفت : « مترس ! فقط ایمان داشته باش . »
41005037	و اجازه نداد جز پِطرُس و یعقوب و یوحنا ، برادر یعقوب ، کسی دیگر از پی او برود .
41005038	چون به خانۀ رئیس کنیسه رسیدند ، دید غوغایی به‌پاست و عده‌ای با صدای بلند می‌گریند و شیون می‌کنند .
41005039	پس داخل شد و به آنها گفت : « این غوغا و شیون برای چیست ؟ دختر نمرده ، بلکه در خواب است . »
41005040	امّا آنها به او خندیدند . پس از اینکه همۀ آنها را بیرون کرد ، پدر و مادر دختر و همچنین شاگردانی را که همراهش بودند با خود برگرفت و به جایی که دختر بود ، داخل شد .
41005041	آنگاه دست دختر را گرفت و به وی گفت : « طالیتا قوم ! » یعنی : « ای دختر کوچک ، به تو می‌گویم برخیز ! »
41005042	او بی‌درنگ برخاست و راه رفتن آغاز کرد . آن دختر دوازده ساله بود . آنها از این واقعه بی‌نهایت شگفتزده شدند .
41005043	عیسی به آنان دستور اکید داد که نگذارند کسی از این واقعه آگاه شود ، و فرمود چیزی به آن دختر بدهند تا بخورد .
41006001	سپس عیسی آنجا را ترک گفت و با شاگردان خود به شهر خویش رفت .
41006002	چون روز شَبّات فرارسید ، به تعلیم دادن در کنیسه پرداخت . بسیاری با شنیدن سخنان او در شگفت شدند . آنها می‌گفتند : « این مرد همۀ اینها را از کجا کسب کرده است ؟ این چه حکمتی است که به او عطا شده ؟ و این چه معجزاتی است که به‌دست او انجام می‌شود ؟
41006003	مگر او آن نجّار نیست ؟ مگر پسر مریم و برادرِ یعقوب ، یوشا ، یهودا و شَمعون نیست ؟ مگر خواهران او اینجا ، در میان ما زندگی نمی‌کنند ؟ » پس در نظرشان ناپسند آمد .
41006004	عیسی بدیشان گفت : « نبی بی‌حرمت نباشد جز در دیار خود و در میان خویشان و در خانه خویش ! »
41006005	او نتوانست در آنجا هیچ معجزه‌ای انجام دهد ، جز آنکه دست خود را بر چند بیمار گذاشت و آنها را شفا بخشید .
41006006	او از بی‌ایمانی ایشان در حیرت بود . سپس ، عیسی در روستاهای اطراف می‌گشت و مردم را تعلیم می‌داد .
41006007	او دوازده شاگردش را نزد خود فراخواند و آنها را دو‌به‌دو فرستاد و ایشان را بر ارواح پلید اقتدار بخشید .
41006008	به آنان دستور داد : « برای سفر ، جز یک چوبدستی چیزی با خود برندارید ؛ نه نان ، نه کوله‌بار و نه پول در کمربندهای خود .
41006009	کفش به‌پا کنید ، امّا جامه اضافی نپوشید .
41006010	چون به خانه‌ای وارد شدید ، تا زمانی که در آن شهر هستید ، در آن خانه بمانید .
41006011	و اگر در جایی شما را نپذیرند ، یا به شما گوش فراندهند ، آنجا را ترک کنید و خاک پاهایتان را نیز بتکانید ، تا شهادتی باشد بر ضد آنها . »
41006012	پس آنها رفته ، به مردم موعظه می‌کردند که باید توبه کنند .
41006013	ایشان دیوهای بسیار را بیرون راندند و بیماران بسیار را با روغن تدهین کرده ، شفا بخشیدند .
41006014	و امّا خبر این وقایع به گوش هیرودیسِ پادشاه رسید ، زیرا نام عیسی شهرت یافته بود . بعضی از مردم می‌گفتند : « یحیای تعمیددهنده از مردگان برخاسته و از همین‌روست که این قدرتها از او به‌ظهور می‌رسد . »
41006015	دیگران می‌گفتند : « ‌ الیاس است . » عده‌ای نیز می‌گفتند : « پیامبری است مانند پیامبران دیرین . »
41006016	امّا چون هیرودیس این را شنید ، گفت : « این همان یحیی است که من سرش را از تن جدا کردم و اکنون از مردگان برخاسته است ! »
41006017	زیرا به‌دستور هیرودیس یحیی را گرفته و او را بسته و به زندان افکنده بودند . هیرودیس این کار را به‌خاطر هیرودیا کرده بود . هیرودیا پیشتر زن فیلیپُس ، برادر هیرودیس بود و اکنون هیرودیس او را به زنی گرفته بود .
41006018	یحیی به هیرودیس گفته بود : « حلال نیست که تو با زن برادرت باشی . »
41006019	پس هیرودیا از یحیی کینه به‌دل داشت و می‌خواست او را بکشد ، امّا نمی‌توانست .
41006020	زیرا هیرودیس از یحیی می‌ترسید ، چرا که او را مردی پارسا و مقدّس می‌دانست و از این‌رو از او محافظت می‌کرد . هر گاه سخنان یحیی را می‌شنید ، بسیار سرگشته و حیران می‌شد . با این‌حال ، گوش فرادادن به سخنان او را دوست می‌داشت .
41006021	سرانجام فرصت مناسب فرارسید . هیرودیس در روز میلاد خود ضیافتی به‌پا کرد و درباریان و فرماندهان نظامی خود و والامرتبگان ایالت جلیل را دعوت نمود .
41006022	دختر هیرودیا به مجلس درآمد و رقصید و هیرودیس و میهمانانش را شادمان ساخت . آنگاه پادشاه به دختر گفت : « هر چه می‌خواهی از من درخواست کن که آن را به تو خواهم داد . »
41006023	همچنین سوگند خورده ، گفت : « هر چه از من بخواهی ، حتی نیمی از مملکتم را ، به تو خواهم داد . »
41006024	او بیرون رفت و به مادر خود گفت : « چه بخواهم ؟ » مادرش پاسخ داد : « سَرِ یحیای تعمیددهنده را . »
41006025	دختر بی‌درنگ شتابان نزد پادشاه بازگشت و گفت : « از تو می‌خواهم هم‌اکنون سر یحیای تعمیددهنده را بر طَبَقی به من بدهی . »
41006026	پادشاه بسیار اندوهگین شد ، امّا به پاس سوگند خود و به احترام میهمانانش نخواست درخواست او را رد کند .
41006027	پس بی‌درنگ جلادی فرستاد و دستور داد سر یحیی را بیاورد . او رفته ، سر یحیی را در زندان از تن جدا کرد
41006028	و آن را بر طَبَقی آورد و به دختر داد . او نیز آن را به مادرش داد .
41006029	چون شاگردان یحیی این را شنیدند ، آمدند و بدن او را برداشته ، به خاک سپردند .
41006030	و امّا رسولان نزد عیسی گرد آمدند و آنچه کرده و تعلیم داده بودند به او بازگفتند .
41006031	عیسی به ایشان گفت : « با من به خلوتگاهی دورافتاده بیایید و اندکی بیارامید . » زیرا آمد و رفت مردم چندان بود که مجال نان خوردن هم نداشتند .
41006032	پس تنها ، با قایق عازم مکانی دورافتاده شدند .
41006033	امّا به‌هنگام عزیمت ، گروهی بسیار ایشان را دیدند و شناختند . پس مردم از همۀ شهرها پای پیاده به آن محل شتافتند و پیش از ایشان به آنجا رسیدند .
41006034	چون عیسی از قایق پیاده شد ، جمعیتی بی‌شمار دید و دلش بر حال آنان به‌رحم آمد ، زیرا همچون گوسفندانی بی‌شبان بودند . پس به تعلیم آنان پرداخت و چیزهای بسیار به ایشان آموخت .
41006035	نزدیک غروب ، شاگردان نزدش آمدند و گفتند : « اینجا مکانی است دورافتاده و دیروقت نیز هست .
41006036	مردم را روانه کن تا به روستاها و مزارع اطراف بروند و برای خود خوراک بخرند . »
41006037	عیسی در جواب فرمود : « شما خود به ایشان خوراک دهید . » گفتند : « آیا می‌خواهی برویم و دویست دینار نان بخریم و به آنها بدهیم تا بخورند ؟ »
41006038	فرمود : « بروید و ببینید چند نان دارید . » پس پرس‌و‌جو کردند و گفتند : « پنج نان و دو ماهی . »
41006039	آنگاه به شاگردان خود فرمود تا مردم را دسته دسته بر سبزه‌ها بنشانند .
41006040	بدین‌گونه مردم در دسته‌های صد و پنجاه نفری بر زمین نشستند .
41006041	آنگاه پنج نان و دو ماهی را برگرفت و به آسمان نگریست و شکر به‌جای‌آورد . سپس نانها را پاره کرد و به شاگردان خود داد تا پیش مردم بگذارند ؛ دو ماهی را نیز میان همه تقسیم کرد .
41006042	همه خوردند و سیر شدند ،
41006043	و از خرده‌های نان و ماهی ، دوازده سبدِ پر گرد ‌ آوردند .
41006044	شمار مردانی که نان خوردند پنج هزار بود .
41006045	عیسی بی‌درنگ شاگردان خود را بر آن داشت تا در همان حال که او مردم را مرخص می‌کرد ، سوار قایق شوند و پیش از او به بیت‌صِیْدا در آن سوی دریا بروند .
41006046	پس از روانه کردن مردم ، خود به کوه رفت تا دعا کند .
41006047	چون غروب شد ، قایق به میانه دریا رسید و عیسی در خشکی تنها بود .
41006048	دید که شاگردان به‌زحمت پارو می‌زنند ، زیرا بادِ مخالف می‌وزید . در حدود پاس چهارم از شب ، عیسی گام‌زنان بر روی آب به‌سوی آنان رفت و خواست از کنارشان بگذرد .
41006049	امّا چون شاگردان او را در حال راه رفتن بر آب دیدند ، گمان کردند شبحی است . پس همگی فریاد برآوردند ،
41006050	زیرا از دیدن او بسیار وحشت کرده بودند . امّا عیسی بی‌درنگ با ایشان سخن گفت و فرمود : « دل قوی دارید ، من هستم . مترسید ! »
41006051	سپس نزد ایشان به قایق برآمد و باد فرو‌نشست . ایشان بی‌اندازه شگفتزده شده بودند
41006052	چرا که معجزه نانها را درک نکرده بودند ، بلکه دلشان سخت شده بود .
41006053	چون به کرانه دیگر رسیدند ، در سرزمین جِنیسارِت فرود آمدند و در آنجا لنگر انداختند .
41006054	از قایق که پیاده شدند ، مردم در دم عیسی را شناختند
41006055	و دوان‌دوان به سرتاسر آن منطقه رفتند و بیماران را بر تختها گذاشته ، به هر جا که شنیدند او آنجاست ، بردند .
41006056	عیسی به هر روستا یا شهر یا مزرعه‌ای که می‌رفت ، مردم بیماران را در میدانها می‌گذاشتند و از او تمنا می‌کردند اجازه دهد دست‌کم گوشۀ ردایش را لمس کنند ؛ و هر که لمس می‌کرد ، شفا می‌یافت .
41007001	فَریسیان به‌همراه برخی از علمای دین که از اورشلیم آمده بودند ، نزد عیسی گرد آمدند
41007002	و دیدند برخی از شاگردان او با دستهای نجس ، یعنی ناشسته ، غذا می‌خورند .
41007003	فَریسیان و نیز تمامی یهودیان ، به سنّت مشایخ خود پایبندند و تا دستهای خود را طبق آداب تطهیر نشویند ، خوراک نمی‌خورند .
41007004	چون از بازار می‌آیند ، تا شستشو نکنند چیزی نمی‌خورند . و بسیار سنن دیگر را نیز نگاه می‌دارند ، همچون شستن پیاله‌ها ، دیگها و ظروف مسی .
41007005	پس فَریسیان و علمای دین از عیسی پرسیدند : « چرا شاگردان تو طبق سنّت مشایخ رفتار نمی‌کنند ، و با دستهای نجس غذا می‌خورند ؟ »
41007006	او پاسخ داد : « اِشَعْیا دربارۀ شما ریاکاران چه خوب پیشگویی کرد ! چنانکه نوشته شده است ، «‌” این قوم با لبهای خود مرا حرمت می‌دارند ، امّا دلشان از من دور است .
41007007	آنان بیهوده مرا عبادت می‌کنند ، و تعلیمشان چیزی جز فرایض بشری نیست . “
41007008	شما احکام خدا را کنار گذاشته‌اید و سنّتهای بشری را نگاه می‌دارید . »
41007009	سپس گفت : « شما زیرکانه حکم خدا را کنار می‌گذارید تا سنّت خود را نگاه دارید !
41007010	زیرا موسی گفت ، ” پدر و مادر خود را گرامی دار ، “ و نیز ” هر‌که پدر یا مادر خود را ناسزا گوید ، باید کشته شود . “
41007011	امّا شما می‌گویید شخص می‌تواند به پدر یا مادرش بگوید : ” هر کمکی که ممکن بود از من دریافت کنید ، قربان - یعنی وقف خدا - است “
41007012	و بدین‌گونه نمی‌گذارید هیچ کاری برای پدر یا مادرش بکند .
41007013	شما این‌چنین با سنّتهای خود ، که آنها را به دیگران نیز منتقل می‌کنید ، کلام خدا را باطل می‌شمارید و از این‌گونه کارها بسیار انجام می‌دهید . »
41007014	عیسی دیگر بار آن جماعت را نزد خود فراخواند و گفت : « همۀ شما به من گوش فرادهید و این را دریابید :
41007015	هیچ چیزی بیرون از آدمی نیست که بتواند با داخل شدن به او ، وی را نجس سازد ، بلکه آنچه از درون آدمی بیرون می‌آید ، وی را نجس می‌سازد .
41007016	[ هر‌که گوش شنوا دارد ، بشنود ! ] »
41007017	پس از آنکه جماعت را ترک گفت و به خانه درآمد ، شاگردانش معنی مَثَل را از او پرسیدند .
41007018	گفت : « آیا شما نیز درک نمی‌کنید ؟ آیا نمی‌دانید که آنچه از بیرون به آدمی داخل می‌شود ، نمی‌تواند او را نجس سازد ؟
41007019	زیرا به دلش راه نمی‌یابد ، بلکه به درون شکمش می‌رود و سپس دفع می‌شود . » عیسی با این سخن ، همۀ خوراکها را پاک اعلام کرد .
41007020	او ادامه داد : « آنچه از درونِ آدمی بیرون می‌آید ، آن است که او را نجس می‌سازد .
41007021	زیرا اینهاست آنچه از درون و دل انسان بیرون می‌آید : افکار پلید ، بی‌عفتی ، دزدی ، قتل ، زنا ،
41007022	طمع ، بدخواهی ، حیله ، هرزگی ، حسادت ، تهمت ، تکبّر و حماقت .
41007023	این بدیها همه از درون سرچشمه می‌گیرد و آدمی را نجس می‌سازد . »
41007024	عیسی آنجا را ترک گفت و به حوالی صور رفت . به خانه‌ای درآمد ؛ امّا نمی‌خواست کسی باخبر شود . با این حال نتوانست حضور خود را پنهان دارد .
41007025	زنی که دختر کوچکش روح پلید داشت ، چون شنید او آنجاست ، بی‌درنگ آمد و به‌پاهای او افتاد .
41007026	آن زن که یونانی و از مردمان فینیقیۀ سوریه بود ، از عیسی تمنا کرد دیو را از دخترش بیرون کند .
41007027	عیسی به او گفت : « بگذار نخست فرزندان سیر شوند ، زیرا نان فرزندان را گرفتن و پیش سگان انداختن روا نیست . »
41007028	زن پاسخ داد : « بله ، سرورم ، امّا سگان نیز در پای سفره از خرده‌های نان فرزندان می‌خورند . »
41007029	عیسی به او گفت : « به‌خاطر این سخنت ، برو که دیو از دخترت بیرون آمد ! »
41007030	آن زن چون به خانه رسید ، دید که دخترش بر بستر دراز کشیده و دیو از او بیرون شده است .
41007031	عیسی از سرزمین صور بازگشت و از راه صیدون به‌سوی دریا رفته ، از میان قلمرو دِکاپولیس عبور می‌کرد .
41007032	در آنجا مردی را نزد او آوردند که هم کَر بود و هم لکنت زبان داشت . از عیسی التماس کردند دست خویش را بر او بنهد .
41007033	عیسی آن مرد را از میان جماعت بیرون آورده ، به کناری برد و انگشتان خود را در گوشهای او گذاشت . سپس آبِ دهان انداخت و زبان آن مرد را لمس کرد .
41007034	آنگاه به‌سوی آسمان نظر کرده ، آه عمیقی کشید و گفت : « ‌ اِفَّتَح ! » - یعنی « باز شو ! »
41007035	در دم گوشهای آن مرد باز شد و گرفتگی زبانش برطرف گردید و توانست به‌راحتی سخن گوید .
41007036	امّا عیسی آنها را قدغن کرد که این موضوع را به کسی نگویند . ولی هر چه بیشتر قدغنشان می‌کرد ، بیشتر از این واقعه سخن می‌گفتند .
41007037	مردم با حیرت بسیار می‌گفتند : « هر چه او کرده ، نیکوست ؛ حتی کران را شنوا و گنگان را گویا می‌کند ! »
41008001	در آن روزها ، باز جمعیتی انبوه گرد آمدند و چون چیزی برای خوردن نداشتند ، عیسی شاگردان خود را فراخواند و به ایشان فرمود :
41008002	« دلم بر حال این مردم می‌سوزد ، زیرا اکنون سه روز است که با مَنَند و چیزی برای خوردن ندارند .
41008003	اگر آنها را گرسنه روانه کنم تا به خانه‌های خود بروند ، در راه از پا در‌خواهند افتاد ، زیرا برخی از ایشان از راهِ دور آمده‌اند . »
41008004	شاگردان در پاسخ گفتند : « در این بیابان از کجا کسی می‌تواند برای سیر کردن آنها نان فراهم آورد ؟ »
41008005	عیسی پرسید : « چند نان دارید ؟ » گفتند : « هفت نان . »
41008006	آنگاه جماعت را فرمود تا بر زمین بنشینند . سپس هفت نان را گرفت و پس از شکرگزاری ، پاره کرده ، به شاگردانِ خود داد تا پیش مردم بگذارند ؛ و شاگردان نیز چنین کردند .
41008007	چند ماهی کوچک نیز داشتند . پس عیسی برای آنها نیز شکرگزاری کرد و فرمود تا پیش مردم بگذارند .
41008008	همه خوردند و سیر شدند و هفت زنبیل پر از خرده‌های باقی‌مانده نیز گرد آوردند .
41008009	در آنجا حدود چهار هزار تن بودند . سپس عیسی جماعت را مرخص کرد
41008010	و بی‌درنگ با شاگردان سوار قایق شد و به ناحیه دَلمانوته رفت .
41008011	فَریسیان نزد عیسی آمدند و با او به مباحثه نشستند . آنها برای آزمایش ، آیتی آسمانی از او خواستند .
41008012	امّا عیسی آهی از دل برآورد و گفت : « چرا این نسل خواستار آیت است ؟ آمین ، به شما می‌گویم ، هیچ آیتی به آنها داده نخواهد شد . »
41008013	سپس ایشان را ترک گفت و باز سوار قایق شده ، به آن سوی دریا رفت .
41008014	امّا شاگردان فراموش کرده بودند با خود نان بردارند ، و در قایق بیش از یک نان نداشتند .
41008015	عیسی به آنان هشدار داد و فرمود : « آگاه باشید و از خمیرمایه فَریسیان و خمیرمایه هیرودیس دوری کنید . »
41008016	امّا شاگردان در میان خود گفتگو کرده ، می‌گفتند : « از آن‌رو چنین گفت که با خود نان نداریم . »
41008017	عیسی که این را دریافته بود ، به آنها گفت : « چرا دربارۀ اینکه نان ندارید با هم بحث می‌کنید ؟ آیا هنوز نمی‌دانید و درک نمی‌کنید ؟ آیا دل شما هنوز سخت است ؟
41008018	آیا چشم دارید و نمی‌بینید و گوش دارید و نمی‌شنوید ؟ و آیا به‌یاد ندارید ؟
41008019	هنگامی که پنج نان را برای پنج هزار تن پاره کردم ، چند سبد پر از تکه نانهای باقی‌مانده جمع کردید ؟ » گفتند : « دوازده سبد . »
41008020	« و چون هفت نان را برای چهار هزار تن پاره کردم ، چند زنبیل پر از تکه نانهای باقی‌مانده جمع کردید ؟ » گفتند : « هفت زنبیل . »
41008021	آنگاه عیسی بدیشان فرمود : « آیا هنوز درک نمی‌کنید ؟ »
41008022	و چون به بیت‌صِیْدا رسیدند ، عده‌ای مردی نابینا را نزد عیسی آورده ، تمنا کردند بر او دست بگذارد .
41008023	عیسی دست آن مرد را گرفت و او را از دهکده بیرون برد . سپس آبِ دهان بر چشمان او انداخت و دستهای خود را بر او نهاد و پرسید : « چیزی می‌بینی ؟ »
41008024	آن مرد سر بلند کرد و گفت : « مردم را همچون درختانی در حرکت می‌بینم . »
41008025	پس عیسی دیگر بار دستهای خود را بر چشمان او نهاد . آنگاه چشمانش باز شده ، بینایی خود را بازیافت ، و همه چیز را به‌خوبی می‌دید .
41008026	عیسی او را روانۀ خانه کرد و فرمود : « به دهکده بازنگرد . »
41008027	عیسی با شاگردان خود به روستاهای اطراف قیصریۀ فیلیپُس رفت . در راه ، از شاگردان خود پرسید : « به گفتۀ مردم من کِه هستم ؟ »
41008028	پاسخ دادند : « بعضی می‌گویند یحیای تعمیددهنده هستی ، عده‌ای می‌گویند الیاسی و عده‌ای دیگر نیز می‌گویند یکی از پیامبران هستی . »
41008029	از آنان پرسید : « شما چه می‌گویید ؟ به‌نظر شما من که هستم ؟ » پِطرُس پاسخ داد : « تو مسیح هستی . »
41008030	امّا عیسی ایشان را منع کرد که درباره او به کسی چیزی نگویند .
41008031	آنگاه عیسی دربارۀ این حقیقت به تعلیم دادن آنها آغاز کرد که لازم است پسر انسان زحمت بسیار بیند و از سوی مشایخ و سران کاهنان و علمای دین رد شده ، کشته شود و پس از سه روز برخیزد .
41008032	چون عیسی این را آشکارا اعلام کرد ، پِطرُس او را به کناری برد و شروع به سرزنش او کرد .
41008033	امّا عیسی روی برگردانیده ، به شاگردان خود نگریست و پِطرُس را سرزنش کرد و گفت : « دور شو از من ، ای شیطان ! زیرا افکار تو انسانی است ، نه الهی . »
41008034	آنگاه جماعت را با شاگردان خود فراخواند و به آنان گفت : « اگر کسی بخواهد مرا پیروی کند ، باید خود را انکار کرده ، صلیب خویش برگیرد و از پی من بیاید .
41008035	زیرا هر که بخواهد جان خود را نجات دهد ، آن را از دست خواهد داد ؛ امّا هر که به‌خاطر من و به‌خاطر انجیل جان خود را از دست بدهد ، آن را نجات خواهد داد .
41008036	انسان را چه سود که تمامی دنیا را ببَرد امّا جان خود را ببازد ؟
41008037	انسان برای بازیافتن جان خود چه می‌تواند بدهد ؟
41008038	زیرا هر که در میان این نسلِ زناکار و گناهکار از من و سخنانم عار داشته باشد ، پسر انسان نیز آنگاه که در جلال پدر خود همراه با فرشتگان مقدّس آید ، از او عار خواهد داشت . »
41009001	نیز ایشان را فرمود : « آمین ، به شما می‌گویم ، برخی اینجا ایستاده‌اند که تا آمدن نیرومندانۀ پادشاهی خدا را نبینند ، طعم مرگ را نخواهند چشید . »
41009002	شش روز بعد ، عیسی پِطرُس و یعقوب و یوحنا را برگرفت و آنها را تنها با خود بر فراز کوهی بلند برد تا خلوت کنند . در آنجا ، در حضور ایشان ، سیمای او دگرگون گشت .
41009003	جامه‌اش درخشان و بسیار سفید شد ، آن‌گونه که در جهان هیچ مادّه‌ای نمی‌تواند جامه‌ای را چنان سفید گرداند .
41009004	در آن هنگام ، الیاس و موسی در برابر چشمان ایشان ظاهر شدند و با عیسی به گفتگو پرداختند .
41009005	پِطرُس به عیسی گفت : « استاد ، بودن ما در اینجا نیکوست . پس بگذار سه سرپناه بسازیم ، یکی برای تو ، یکی برای موسی و یکی هم برای الیاس . »
41009006	پِطرُس نمی‌دانست چه بگوید ، زیرا سخت ترسیده بودند .
41009007	آنگاه ابری آنها را در بر گرفت و ندایی از ابر در رسید که ، « این است پسر محبوبم ، به او گوش فرادهید . »
41009008	به‌ناگاه ، چون به اطراف نگریستند ، جز عیسی هیچ‌کس را نزد خود ندیدند .
41009009	هنگامی که از کوه فرود می‌آمدند ، عیسی به ایشان فرمان داد که آنچه دیده‌اند برای کسی بازگو نکنند تا زمانی که پسر انسان از مردگان برخیزد .
41009010	آنان این ماجرا را بین خود نگاه داشتند ، امّا از یکدیگر می‌پرسیدند که « برخاستن از مردگان » چیست .
41009011	آنگاه از عیسی پرسیدند : « چرا علمای دین می‌گویند نخست باید الیاس بیاید ؟ »
41009012	عیسی پاسخ داد : « البته که نخست الیاس می‌آید تا همه چیز را اصلاح کند . امّا چرا در مورد پسر انسان نوشته شده است که باید رنج بسیار کشد و تحقیر شود ؟
41009013	به‌علاوه ، من به شما می‌گویم که الیاس ، همان‌گونه که دربارۀ او نوشته شده است ، آمد و آنان هر آنچه خواستند با وی کردند . »
41009014	چون نزد بقیۀ شاگردان رسیدند ، دیدند گروهی بی‌شمار گردشان ایستاده‌اند و علمای دین نیز با ایشان مباحثه می‌کنند .
41009015	جماعت تا عیسی را دیدند ، همگی غرق در حیرت شدند و دوان‌دوان آمده ، او را سلام دادند .
41009016	عیسی پرسید : « دربارۀ چه چیز با آنها بحث می‌کنید ؟ »
41009017	مردی از میان جمعیت پاسخ داد : « استاد ، پسرم را نزدت آورده‌ام . او گرفتار روحی است که قدرت سخن گفتن را از وی بازگرفته است .
41009018	چون او را می‌گیرد ، به زمینش می‌افکند ، به‌گونه‌ای که دهانش کف می‌کند و دندانهایش به هم فشرده شده ، بدنش خشک می‌شود . از شاگردانت خواستم آن روح را بیرون کنند ، امّا نتوانستند . »
41009019	عیسی در پاسخ گفت : « ای نسل بی‌ایمان ، تا به کی با شما باشم و تحملتان کنم ؟ او را نزد من بیاورید . »
41009020	پس او را آوردند . روح چون عیسی را دید ، در دم پسر را به تشنج افکند به‌گونه‌ای که بر زمین افتاد و در همان حال که کف بر دهان آورده بود ، بر خاک غلتان شد .
41009021	عیسی از پدر او پرسید : « چند وقت است که به این وضع دچار است ؟ » پاسخ داد : « از کودکی .
41009022	این روح بارها او را در آب یا آتش افکنده تا هلاکش کند . اگر می‌توانی بر ما شفقت فرما و یاری‌مان ده . »
41009023	عیسی گفت : « اگر می‌توانی ؟ برای کسی که ایمان دارد همه چیز ممکن است . »
41009024	پدرِ آن پسر بی‌درنگ با صدای بلند گفت : « ایمان دارم ؛ یاری‌ام ده تا بر بی‌ایمانی خود غالب آیم ! »
41009025	چون عیسی دید که گروهی دوان‌دوان به آن سو می‌آیند ، بر روح پلید نهیب زده ، گفت : « ای روح کر و لال ، به تو دستور می‌دهم از او بیرون آیی و دیگر هرگز به او داخل نشوی ! »
41009026	روح نعره‌ای برکشید و پسر را سخت تکان داده ، از وی بیرون آمد . پسر همچون پیکری بی‌جان شد ، به‌گونه‌ای که بسیاری گفتند : « مرده است . »
41009027	امّا عیسی دستِ پسر را گرفته ، او را برخیزانید ، و پسر بر‌پا ایستاد .
41009028	چون عیسی به خانه رفت ، شاگردانش در خلوت از او پرسیدند : « چرا ما نتوانستیم آن روح را بیرون کنیم ؟ »
41009029	پاسخ داد : « این جنس جز به دعا بیرون نمی‌آید . »
41009030	آنها آن مکان را ترک کردند و از میان جلیل گذشتند . عیسی نمی‌خواست کسی بداند او کجاست ،
41009031	زیرا شاگردان خود را تعلیم می‌داد و در این‌باره بدیشان سخن می‌گفت که : « پسر انسان به‌دست مردم تسلیم خواهد شد و او را خواهند کشت . امّا سه روز پس از کشته شدن ، بر‌خواهد خاست . »
41009032	ولی منظور او را درنیافتند و می‌ترسیدند از او سؤال کنند .
41009033	سپس به کَفَرناحوم آمدند . هنگامی که در خانه بودند ، عیسی از شاگردان پرسید : « بین راه دربارۀ چه چیز بحث می‌کردید ؟ »
41009034	ایشان خاموش ماندند ، زیرا در راه در این‌باره بحث می‌کردند که کدام‌یک از آنها بزرگتر است .
41009035	عیسی بنشست و آن دوازده تن را فراخواند و گفت : « هر‌که می‌خواهد نخستین باشد ، باید آخرین و خادم همه باشد . »
41009036	سپس کودکی را برگرفته ، در میان ایشان قرار داد و در آغوشش کشیده ، به آنها گفت :
41009037	« هر‌که چنین کودکی را به نام من بپذیرد ، مرا پذیرفته است ؛ و هر که مرا بپذیرد ، نه مرا ، بلکه فرستنده مرا پذیرفته است . »
41009038	یوحنا گفت : « استاد ، شخصی را دیدیم که به نام تو دیو اخراج می‌کرد ، امّا چون از ما نبود ، او را بازداشتیم . »
41009039	عیسی گفت : « بازش مدارید ، زیرا کسی نمی‌تواند به نام من معجزه کند و دمی بعد ، در حق من بد بگوید .
41009040	زیرا هر که بر ضد ما نیست ، با ماست .
41009041	آمین ، به شما می‌گویم ، هر که از آن سبب که به مسیح تعلّق دارید حتی جامی آب به نام من به شما بدهد ، بی‌گمان بی‌پاداش نخواهد ماند .
41009042	« و هر که سبب شود یکی از این کوچکان که به من ایمان دارند لغزش خورَد ، او را بهتر آن می‌بود که سنگ آسیابی بزرگ به گردنش بیاویزند و به دریا افکنند !
41009043	اگر دستت تو را می‌لغزاند ، آن را قطع کن . زیرا تو را بهتر آن است که علیل به حیات راه یابی تا آنکه با دو دست به دوزخ روی ، به آتشی که هرگز خاموش نمی‌شود .
41009044	[ جایی که کرم آنها نمی‌میرد و آتش خاموشی نمی‌پذیرد . ]
41009045	و اگر پایت تو را می‌لغزاند ، آن را قطع کن . زیرا تو را بهتر آن است که لنگ به حیات راه یابی ، تا آنکه با دو پا به دوزخ افکنده شوی .
41009046	[ جایی که کرم آنها نمی‌میرد و آتش خاموشی نمی‌پذیرد . ]
41009047	و اگر چشمت تو را می‌لغزاند ، آن را به‌در‌آر ، زیرا تو را بهتر آن است که با یک چشم به پادشاهی خدا راه یابی ، تا آنکه با دو چشم به دوزخ افکنده شوی ،
41009048	جایی که «‌” کرم آنها نمی‌میرد و آتش خاموشی نمی‌پذیرد . “
41009049	« زیرا همه با آتش نمکین خواهند شد .
41009050	نمک نیکوست ، امّا اگر خاصیتش را از دست بدهد ، چگونه می‌توان آن را نمکین ساخت ؟ شما نیز در خود نمک داشته باشید و با یکدیگر در صلح و صفا به‌سر برید . »
41010001	عیسی آن مکان را ترک کرد و به نواحی یهودیه و آن سوی رود اردن رفت . دیگر بار جماعتها نزد او گرد آمدند ، و او بنا به روال همیشۀ خود ، به آنها تعلیم می‌داد .
41010002	شماری از فَریسیان نزدش آمدند و برای آزمایش از او پرسیدند : « آیا جایز است که مرد زن خود را طلاق دهد ؟ »
41010003	عیسی در پاسخ گفت : « موسی چه حکمی به شما داده است ؟ »
41010004	گفتند : « موسی اجازه داده که مرد طلاقنامه‌ای بنویسد و زن خود را رها کند . »
41010005	عیسی به آنها فرمود : « موسی به‌سبب سختدلی شما این حکم را برایتان نوشت .
41010006	امّا از آغاز خلقت ، خدا ” ایشان را مرد و زن آفرید . “
41010007	و ” از این سبب مرد پدر و مادر خود را ترک گفته ، به زن خویش خواهد پیوست ،
41010008	و آن دو یک تن خواهند شد . “ بنابراین ، از آن پس دیگر دو نیستند ، بلکه یک تن می‌باشند .
41010009	پس آنچه را خدا پیوست ، انسان جدا نسازد . »
41010010	چون در خانه بودند ، شاگردان دیگر بار دربارۀ این موضوع از عیسی سؤال کردند .
41010011	عیسی فرمود : « هر‌که زن خود را طلاق دهد و زنی دیگر اختیار کند ، نسبت به زن خود مرتکب زنا شده است .
41010012	و اگر زنی از شوهر خود طلاق گیرد و شوهری دیگر اختیار کند ، مرتکب زنا شده است . »
41010013	مردم کودکان را نزد عیسی آوردند تا بر آنها دست بگذارد . امّا شاگردان مردم را برای این کار سرزنش کردند .
41010014	عیسی چون این را دید ، خشمگین شد و به شاگردان خود گفت : « بگذارید کودکان نزد من آیند ؛ آنان را بازمدارید ، زیرا پادشاهی خدا از آن چنین‌کسان است .
41010015	آمین ، به شما می‌گویم ، هر که پادشاهی خدا را همچون کودکی نپذیرد ، هرگز بدان راه نخواهد یافت . »
41010016	آنگاه کودکان را در آغوش کشیده ، بر آنان دست نهاد و ایشان را برکت داد .
41010017	چون عیسی به‌راه افتاد ، مردی دوان‌دوان آمده ، در برابرش زانو زد و پرسید : « استاد نیکو ، چه کنم تا وارث حیات جاویدان شوم ؟ »
41010018	عیسی پاسخ داد : « چرا مرا نیکو می‌خوانی ؟ هیچ‌کس نیکو نیست جز خدا فقط .
41010019	احکام را می‌دانی : ” قتل مکن ، زنا مکن ، دزدی مکن ، شهادت دروغ مده ، فریبکاری مکن ، پدر و مادر خود را گرامی دار . “ »
41010020	آن مرد در پاسخ گفت : « استاد ، همۀ اینها را از کودکی به‌جا آورده‌ام . »
41010021	عیسی به او نگریسته ، محبتش کرد و گفت : « تو را یک چیز کم است ؛ برو آنچه داری بفروش و بهایش را به تنگدستان بده که در آسمان گنج خواهی داشت . آنگاه بیا و از من پیروی کن . »
41010022	مرد از این سخن نومید شد و اندوهگین از آنجا رفت ، زیرا ثروت بسیار داشت .
41010023	عیسی به اطراف نگریسته ، به شاگردان خود گفت : « چه دشوار است راهیابی ثروتمندان به پادشاهی خدا ! »
41010024	شاگردان از سخنان او در شگفت شدند . امّا عیسی بار دیگر به آنها گفت : « ای فرزندان ، راه‌یافتن به پادشاهی خدا چه دشوار است !
41010025	گذشتن شتر از سوراخ سوزن آسانتر است از راهیابی شخص ثروتمند به پادشاهی خدا . »
41010026	شاگردان که بسیار شگفتزده بودند ، به یکدیگر می‌گفتند : « پس چه کسی می‌تواند نجات یابد ؟ »
41010027	عیسی بدیشان چشم دوخت و گفت : « برای انسان ناممکن است ، امّا برای خدا چنین نیست ؛ زیرا همه چیز برای خدا ممکن است . »
41010028	آنگاه پِطرُس سخن آغاز کرد و گفت : « اینک ما همه چیز را ترک گفته‌ایم و از تو پیروی می‌کنیم . »
41010029	عیسی فرمود : « آمین ، به شما می‌گویم ، کسی نیست که به‌خاطر من و به‌خاطر انجیل ، خانه یا برادران یا خواهران یا مادر یا پدر یا فرزندان یا املاک خود را ترک کرده باشد ،
41010030	و در این عصر صد برابر بیشتر خانه‌ها و برادران و خواهران و مادران و فرزندان و املاک - و همراه آن ، آزارها - به‌دست نیاورد ، و در عصر آینده نیز از حیات جاویدان بهره‌مند نگردد .
41010031	امّا بسیاری که اوّلین هستند آخرین خواهند شد ، و آخرینها اوّلین ! »
41010032	آنان در راه اورشلیم بودند و عیسی پیشاپیش ایشان راه می‌پیمود . شاگردان در شگفت بودند و کسانی که از پی آنها می‌رفتند ، هراسان . عیسی دیگر بار آن دوازده تن را به کناری برد و آنچه را می‌بایست بر او بگذرد ، برایشان بیان کرد .
41010033	فرمود : « اینک به اورشلیم می‌رویم . در آنجا پسر انسان را به سران کاهنان و علمای دین تسلیم خواهند کرد . آنان او را به مرگ محکوم خواهند نمود و به غیریهودیان خواهند سپرد .
41010034	ایشان استهزایش کرده ، آبِ دهان بر وی خواهند انداخت و تازیانه‌اش زده ، خواهند کشت . امّا پس از سه روز بر خواهد خاست . »
41010035	یعقوب و یوحنا پسران زِبِدی نزد او آمدند و گفتند : « استاد ، تقاضا داریم آنچه از تو می‌خواهیم ، برایمان به‌جای آوری ! »
41010036	بدیشان گفت : « چه می‌خواهید برایتان بکنم ؟ »
41010037	گفتند : « عطا فرما که در جلال تو ، یکی بر جانب راست و دیگری بر جانب چپ تو بنشینیم . »
41010038	عیسی به آنها فرمود : « شما نمی‌دانید چه می‌خواهید . آیا می‌توانید از جامی که من می‌نوشم ، بنوشید و تعمیدی را که من می‌گیرم ، بگیرید ؟ »
41010039	گفتند : « آری ، می‌توانیم . » عیسی فرمود : « شکی نیست که از جامی که من می‌نوشم ، خواهید نوشید و تعمیدی را که من می‌گیرم ، خواهید گرفت .
41010040	امّا بدانید که نشستن بر جانب راست و چپ من ، در اختیار من نیست تا آن را به کسی ببخشم . این جایگاه از آنِ کسانی است که برایشان فراهم شده است . »
41010041	چون ده شاگرد دیگر از این امر آگاه شدند ، بر یعقوب و یوحنا خشم گرفتند .
41010042	عیسی ایشان را فراخواند و گفت : « شما می‌دانید آنان که حاکمانِ دیگر قومها شمرده می‌شوند بر ایشان سروری می‌کنند و بزرگانشان بر ایشان فرمان می‌رانند .
41010043	امّا در میان شما چنین نباشد . هر که می‌خواهد در میان شما بزرگ باشد ، باید خادم شما شود .
41010044	و هر که می‌خواهد در میان شما اوّل باشد ، باید غلام همه گردد .
41010045	چنانکه پسر انسان نیز نیامد تا خدمتش کنند ، بلکه آمد تا خدمت کند و جانش را چون بهای رهایی به‌جای بسیاری بدهد . »
41010046	آنگاه به اَریحا آمدند . و چون عیسی با شاگردان خود و جمعیتی انبوه اَریحا را ترک می‌گفت ، گدایی کور به نام بارتیمائوس ، پسر تیمائوس ، در کنار راه نشسته بود .
41010047	چون شنید که عیسای ناصری است ، فریاد برکشید که : « ای عیسی ، پسر داوود ، بر من رحم کن ! »
41010048	بسیاری از مردم بر او عتاب کردند که خاموش شود ، امّا او بیشتر فریاد می‌زد : « ای پسر داوود ، بر من رحم کن ! »
41010049	عیسی ایستاد و فرمود : « او را فراخوانید . » پس آن مرد کور را فراخوانده ، به وی گفتند : « دل قوی‌دار ! برخیز که تو را می‌خواند . »
41010050	او بی‌درنگ عبای خود را به کناری انداخته ، از جای برجست و نزد عیسی آمد .
41010051	عیسی از او پرسید : « چه می‌خواهی برایت بکنم ؟ » پاسخ داد : « استاد ، می‌خواهم بینا شوم . »
41010052	عیسی به او فرمود : « برو که ایمانت تو را شفا داده است . » آن مرد ، در دم بینایی خود را بازیافت و از پی عیسی در راه روانه شد .
41011001	چون به بیت‌فاجی و بیت‌عَنْیا رسیدند که نزدیک اورشلیم در دامنه کوه زیتون بود ، عیسی دو تن از شاگردان خود را فرستاد
41011002	و به آنان فرمود : « به دهکده‌ای که پیش روی شماست ، بروید . به‌محض ورود ، کره الاغی را بسته خواهید یافت که تا کنون کسی بر آن سوار نشده است . آن را باز کنید و بیاورید .
41011003	اگر کسی از شما پرسید : ” چرا چنین می‌کنید ؟ “ بگویید : ” خداوند بدان نیاز دارد و بی‌درنگ آن را به اینجا باز خواهد فرستاد . “ ‌»
41011004	آن دو رفتند و بیرون ، در کوچه‌ای کره الاغی یافتند که مقابل دری بسته شده بود . پس آن را باز کردند .
41011005	در همان هنگام ، بعضی از کسانی که آنجا ایستاده بودند پرسیدند : « چرا کره الاغ را باز می‌کنید ؟ »
41011006	آن دو همان‌گونه که عیسی بدیشان فرموده بود ، پاسخ دادند ؛ پس گذاشتند بروند .
41011007	آنگاه کره الاغ را نزد عیسی آورده ، رداهای خود را بر آن افکندند ، و عیسی سوار شد .
41011008	بسیاری از مردم نیز رداهای خود را بر سر راه گستردند و عده‌ای نیز شاخه‌هایی را که در مزارع بریده بودند ، در راه می‌گستردند .
41011009	کسانی که پیشاپیش او می‌رفتند و آنان که از پس او می‌آمدند ، فریاد‌کنان می‌گفتند : « هوشیعانا ! » « خجسته باد او که به نام خداوند می‌آید ! »
41011010	« خجسته باد پادشاهی پدر ما داوود که فرامی‌رسد ! » « هوشیعانا در عرش برین ! »
41011011	پس عیسی به اورشلیم درآمد و به معبد رفت . در آنجا همه چیز را ملاحظه کرد ، امّا چون دیروقت بود همراه با آن دوازده تن به بیت‌عَنْیا رفت .
41011012	روز بعد ، به‌هنگام خروج از بیت‌عَنْیا ، عیسی گرسنه شد .
41011013	از دور درخت انجیری دید که برگ داشت ؛ پس پیش رفت تا ببیند میوه دارد یا نه . چون نزدیک شد ، جز برگ چیزی بر آن نیافت ، زیرا هنوز فصل انجیر نبود .
41011014	پس خطاب به درخت گفت : « مباد که دیگر هرگز کسی از تو میوه خورَد ! » شاگردانش این را شنیدند .
41011015	چون به اورشلیم رسیدند ، عیسی به صحن معبد درآمد و به بیرون راندن کسانی آغاز کرد که در آنجا داد و ستد می‌کردند . او تختهای صرّافان و بساط کبوترفروشان را واژگون کرد
41011016	و اجازه نداد کسی برای حمل کالا از میان صحن معبد عبور کند .
41011017	سپس به آنها تعلیم داد و گفت : « مگر نوشته نشده است که ، «‌” خانۀ من خانۀ دعا برای همۀ قومها خوانده خواهد شد “ ؟ امّا شما آن را ” لانۀ راهزنان “ ساخته‌اید . »
41011018	سران کاهنان و علمای دین چون این را شنیدند ، در پی راهی برای کشتن او برآمدند ، زیرا از او می‌ترسیدند ، چرا که همۀ جمعیت از تعالیم او در شگفت بودند .
41011019	چون غروب شد ، عیسی و شاگردان از شهر بیرون رفتند .
41011020	بامدادان ، در راه ، درخت انجیر را دیدند که از ریشه خشک شده بود .
41011021	پِطرُس ماجرا را به‌یاد آورد و به عیسی گفت : « استاد ، بنگر ! درخت انجیری که نفرین کردی ، خشک شده است . »
41011022	عیسی پاسخ داد : « به خدا ایمان داشته باشید .
41011023	آمین ، به شما می‌گویم ، اگر کسی به این کوه بگوید ، ” از جا کنده شده ، به دریا افکنده شو ، “ و در دل خود شک نکند بلکه ایمان داشته باشد که آنچه می‌گوید روی خواهد داد ، برای او انجام خواهد شد .
41011024	پس به شما می‌گویم ، هر آنچه در دعا درخواست کنید ، ایمان داشته باشید که آن را یافته‌اید ، و از آنِ شما خواهد بود .
41011025	« پس هر گاه به دعا می‌ایستید ، اگر نسبت به کسی چیزی به‌دل دارید ، او را ببخشید تا پدر شما نیز که در آسمان است ، خطاهای شما را ببخشاید .
41011026	[ امّا اگر شما نبخشید ، پدر شما نیز که در آسمان است ، خطاهای شما را نخواهد بخشید . ] »
41011027	آنها بار دیگر به اورشلیم آمدند . هنگامی که عیسی در صحن معبد گام می‌زد ، سران کاهنان و علمای دین و مشایخ نزدش آمده ،
41011028	پرسیدند : « به چه حقّی این کارها را می‌کنی ؟ چه کسی حق انجام این کارها را به تو داده است ؟ »
41011029	عیسی در پاسخ گفت : « من نیز از شما پرسشی دارم . به من پاسخ دهید تا من نیز به شما بگویم به چه حقّی این کارها را می‌کنم .
41011030	تعمید یحیی از آسمان بود یا از انسان ؟ پاسخ دهید . »
41011031	آنها بین خود بحث کرده ، گفتند : « اگر بگوییم ، ” از آسمان بود “ ، خواهد گفت ، ” پس چرا به او ایمان نیاوردید ؟ “
41011032	اگر بگوییم ، ” از انسان بود “ … » - از مردم بیم داشتند ، زیرا همه یحیی را پیامبری راستین می‌دانستند .
41011033	پس به عیسی پاسخ دادند : « نمی‌دانیم . » عیسی گفت : « من نیز به شما نمی‌گویم به چه حقّی این کارها را می‌کنم . »
41012001	سپس عیسی به مَثَلها با ایشان سخن آغاز کرد و گفت : « مردی تاکستانی غَرْس کرد و گرد آن دیوار کشید و حوضچه‌ای برای گرفتن آبِ انگور کند و برجی بنا کرد . سپس تاکستان را به چند باغبان اجاره داد و خود به سفر رفت .
41012002	در موسم برداشت محصول ، غلامی نزد باغبانان فرستاد تا مقداری از میوۀ تاکستان را از آنها بگیرد .
41012003	امّا آنها غلام را گرفته ، زدند و دست‌خالی بازگرداندند .
41012004	سپس غلامی دیگر نزد آنها فرستاد ، ولی باغبانان سَرش را شکستند و به او بی‌حرمتی کردند .
41012005	باز غلامی دیگر فرستاد ، امّا او را کشتند . و به همین‌گونه با بسیاری دیگر رفتار کردند ؛ بعضی را زدند و بعضی را کشتند .
41012006	او تنها یک تن دیگر داشت که بفرستد و آن ، پسر محبوبش بود . پس او را آخر همه روانه کرد و با خود گفت : ” پسرم را حرمت خواهند نهاد . “
41012007	امّا باغبانان به یکدیگر گفتند : ” این وارث است ؛ بیایید او را بکشیم تا میراث از آن ما شود . “
41012008	پس او را گرفته ، کشتند و از تاکستان بیرون افکندند .
41012009	حال ، صاحب تاکستان چه خواهد کرد ؟ خواهد آمد و باغبانان را هلاک کرده ، تاکستان را به دیگران خواهد سپرد .
41012010	مگر در کتب مقدّس نخوانده‌اید که : «‌” همان سنگی که معماران رد کردند ، سنگ اصلی بنا شده است ؛
41012011	خداوند چنین کرده و در نظر ما شگفت می‌نماید “ ؟ »
41012012	آنگاه بر آن شدند عیسی را گرفتار کنند ، زیرا دریافتند که این مَثَل را درباره آنها گفته است ، امّا از جمعیت بیم داشتند ؛ پس او را ترک کردند و رفتند .
41012013	سپس بعضی از فَریسیان و هیرودیان را نزد عیسی فرستادند تا او را با سخنان خودش به‌دام اندازند .
41012014	آنها نزد او آمدند و گفتند : « استاد ، می‌دانیم مردی صادق هستی و از کسی باک نداری ، زیرا بر صورت ظاهر نظر نمی‌کنی ، بلکه راه خدا را به‌درستی می‌آموزانی . آیا پرداخت خراج به قیصر رواست یا نه ؟
41012015	آیا باید بپردازیم یا نه ؟ » امّا عیسی به ریاکاری آنها پی برد و گفت : « چرا مرا می‌آزمایید ؟ دیناری نزد من بیاورید تا آن را ببینم . »
41012016	سکه‌ای آوردند . از ایشان پرسید : « نقش و نام روی این سکه از آنِ کیست ؟ » پاسخ دادند : « از آنِ قیصر . »
41012017	عیسی به آنها گفت : « پس مال قیصر را به قیصر بدهید و مال خدا را به خدا . » آنها از سخنان او حیران ماندند .
41012018	سپس صَدّوقیان که منکر قیامتند ، نزد وی آمدند و سؤالی از او کرده ، گفتند :
41012019	« استاد ، موسی برای ما نوشت که اگر برادر مردی بمیرد و همسرش فرزندی نداشته باشد ، آن مرد باید او را به زنی بگیرد تا نسلی برای برادر خود باقی گذارد .
41012020	باری ، هفت برادر بودند . برادر نخستین زنی گرفت ، و بی‌فرزند مرد .
41012021	پس برادر دوّم آن بیوه را به‌زنی گرفت ، امّا او نیز بی‌فرزند مرد . برادر سوّم نیز چنین شد .
41012022	به همین‌سان ، هیچ یک از هفت برادر فرزندی به جا نگذاشت . سرانجام ، آن زن نیز مرد .
41012023	حال ، در قیامت ، آن زن همسر کدام‌یک از آنها خواهد بود ، زیرا هر هفت برادر او را به زنی گرفته بودند ؟ »
41012024	عیسی به ایشان فرمود : « آیا گمراه نیستید ، از آن‌رو که نه از کتب مقدّس آگاهید و نه از قدرت خدا ؟
41012025	زیرا هنگامی که مردگان بر‌خیزند ، نه زن می‌گیرند و نه شوهر اختیار می‌کنند ؛ بلکه همچون فرشتگان آسمان خواهند بود .
41012026	امّا دربارۀ برخاستن مردگان ، آیا در کتاب موسی نخوانده‌اید که در ماجرای بوته ، چگونه خدا به او فرمود : ” من هستم خدای ابراهیم و خدای اسحاق و خدای یعقوب “ ؟
41012027	او نه خدای مردگان ، بلکه خدای زندگان است . پس شما بسیار بر‌خطایید ! »
41012028	یکی از علمای دین به آنجا نزدیک شد و گفتگوی آنها را شنید . چون دید که عیسی پاسخی نیکو به آنها داد ، از او پرسید : « کدام حکم شریعت ، مهمترینِ همه است ؟ »
41012029	عیسی به او فرمود : « مهمترین حکم این است : ” بشنو ای اسرائیل ، خداوندْ خدای ما ، خداوندِ یکتاست .
41012030	خداوندْ خدای خود را با تمامی دل و با تمامی جان و با تمامی فکر و با تمامی قوّت خود محبت نما . “
41012031	دوّمین حکم این است : ” همسایه‌ات را همچون خویشتن محبت کن . “ بزرگتر از این دو حکمی نیست . »
41012032	آن عالم دین به او گفت : « نیکو فرمودی ، استاد ! براستی که خدا یکی است و جز او خدایی نیست ،
41012033	و به او با تمامی دل و با تمامی عقل و با تمامی قوّت خود مهر ورزیدن و همسایۀ خود را همچون خویشتن محبت کردن ، از همۀ هدایای سوختنی و قربانیها مهمتر است . »
41012034	چون عیسی دید که عاقلانه پاسخ داد ، به او فرمود : « از پادشاهی خدا دور نیستی . » از آن پس ، دیگر هیچ‌کس جرئت نکرد چیزی از او بپرسد .
41012035	هنگامی که عیسی در صحن معبد تعلیم می‌داد ، پرسید : « چگونه است که علمای دین می‌گویند مسیح پسر داوود است ؟
41012036	داوود ، خود به الهامِ روح‌القدس گفته است : «‌” خداوند به خداوند من گفت : « به‌دست راست من بنشین تا آن هنگام که دشمنانت را کرسیِ زیر پایت سازم . » “
41012037	اگر داوود خود ، او را خداوند می‌خوانَد ، او چگونه می‌تواند پسر داوود باشد ؟ » انبوه جمعیت با خوشی به سخنان او گوش فرامی‌دادند .
41012038	پس در تعلیم خود فرمود : « از علمای دین برحذر باشید که دوست دارند در قبای بلند راه بروند و مردم در کوچه و بازار آنها را سلام گویند ،
41012039	و در کنیسه‌ها بهترین جای را داشته باشند و در ضیافتها بر صدر مجلس بنشینند .
41012040	از سویی خانه‌های بیوه‌زنان را غارت می‌کنند و از دیگر سو ، برای تظاهر ، دعای خود را طول می‌دهند . مکافات اینان بسی سخت‌تر خواهد بود . »
41012041	عیسی در برابر صندوق بیت‌المال معبد به تماشای مردمی نشسته بود که پول در صندوق می‌انداختند . بسیاری از ثروتمندان مبالغ هنگفت می‌دادند .
41012042	سپس بیوه‌زنی فقیر آمد و دو سکۀ ناچیز مسی که به‌تقریب برابر یک ربع می‌شد ، در صندوق انداخت .
41012043	آنگاه عیسی شاگردان خود را فراخواند و به ایشان فرمود : « آمین ، به شما می‌گویم ، این بیوه‌زن فقیر بیش از همۀ آنها که در صندوق پول انداختند ، هدیه داده است .
41012044	زیرا آنان جملگی از فزونی دارایی خویش دادند ، امّا این زن در تنگدستی خود ، هر آنچه داشت داد ، یعنی تمامی روزی خویش را . »
41013001	هنگامی که عیسی معبد را ترک می‌کرد ، یکی از شاگردانش به او گفت : « استاد ، بنگر ! چه سنگها و چه بناهای باشکوهی ! »
41013002	امّا عیسی به او فرمود : « همۀ این بناهای بزرگ را می‌بینی ؟ بدان که سنگی بر سنگ دیگر باقی نخواهد ماند ، بلکه همه فرو‌خواهد ریخت . »
41013003	و چون عیسی بر کوه زیتون روبه‌روی معبد نشسته بود ، پِطرُس و یعقوب و یوحنا و آندریاس در خلوت از او پرسیدند :
41013004	« به ما بگو این وقایع کِی روی خواهد داد و نشانۀ نزدیک شدن زمان تحقق آنها چیست ؟ »
41013005	عیسی بدیشان فرمود : « بهوش باشید تا کسی گمراهتان نکند .
41013006	بسیاری به نام من آمده ، خواهند گفت ، ” من همانم “ و بسیاری را گمراه خواهند کرد .
41013007	چون دربارۀ جنگها می‌شنوید و خبر جنگها به گوشتان می‌رسد ، مشوش مشوید . چنین وقایعی می‌باید رخ دهد ، ولی هنوز پایان فرانرسیده است .
41013008	قومی بر قوم دیگر و حکومتی بر حکومت دیگر بر خواهند خاست . زلزله‌ها در جایهای گوناگون خواهد آمد و قحطیها خواهد شد . امّا این تنها به‌منزلۀ آغاز درد زایمان است .
41013009	« و امّا دربارۀ خودتان باید بهوش باشید ، زیرا شما را به محاکم خواهند سپرد و در کنیسه‌ها خواهند زد و به‌خاطر من در حضور والیان و پادشاهان خواهید ایستاد تا در برابر آنان شهادت دهید .
41013010	نخست باید انجیل به همۀ قومها موعظه شود .
41013011	پس هر گاه شما را گرفتار کنند و به محاکمه کشند ، پیشاپیش نگران نباشید که چه بگویید ، بلکه هر آنچه در آن زمان به شما داده شود ، آن را بگویید ؛ زیرا گوینده شما نیستید ، بلکه روح‌القدس است .
41013012	برادر ، برادر را و پدر ، فرزند را تسلیم مرگ خواهد کرد . فرزندان بر والدین برخاسته ، اسباب کشته شدن آنها را فراهم خواهند آورد .
41013013	همه به‌خاطر نام من از شما نفرت خواهند داشت ؛ امّا هر که تا به پایان پایدار بماند ، نجات خواهد یافت .
41013014	« امّا چون آن ” مکروه ویرانگر “ را در مکانی که نباید ، بر‌پا ببینید - خواننده دقّت کند - آنگاه آنان که در یهودیه‌اند ، به کوهها بگریزند ؛
41013015	و هر که بر بام خانه باشد ، برای برداشتن چیزی ، فرود نیاید و وارد خانه نشود ؛
41013016	و هر که در مزرعه باشد ، برای برگرفتن قبای خود به خانه بازنگردد .
41013017	وای بر زنان آبستن و مادران شیرده در آن روزها !
41013018	دعا کنید که این وقایع در زمستان روی ندهد .
41013019	زیرا که در آن روزها چنان مصیبتی روی خواهد داد که مانندش از آغاز عالمی که خدا آفرید تا کنون روی نداده و هرگز نیز روی نخواهد داد .
41013020	و اگر خداوند آن روزها را کوتاه نمی‌کرد ، هیچ بشری جان سالم به‌در نمی‌برد . امّا به‌خاطر برگزیدگان ، که خودْ آنها را انتخاب کرده ، آن روزها را کوتاه کرده است .
41013021	در آن زمان ، اگر کسی به شما گوید : ” بنگر ، مسیح اینجاست “ ، یا ” بنگر ، او آنجاست ! “ باور مکنید .
41013022	زیرا مسیحان کاذب و پیامبران دروغین برخاسته ، آیات و معجزات به‌ظهور خواهند آورد تا اگر ممکن باشد ، برگزیدگان را گمراه کنند .
41013023	پس هوشیار باشید ، زیرا پیشاپیش ، همۀ اینها را به شما گفتم .
41013024	« امّا در آن روزها ، پس از آن مصیبت ، «‌” خورشید تاریک خواهد شد و ماه دیگر نور نخواهد افشاند .
41013025	ستارگان از آسمان فرو‌خواهند ریخت و نیروهای آسمان به‌لرزه در‌خواهند آمد . “
41013026	آنگاه مردم پسر انسان را خواهند دید که با قدرت و جلال عظیم در ابرها می‌آید .
41013027	او فرشتگان را خواهد فرستاد و برگزیدگانش را از چهار گوشۀ جهان ، از کرانهای زمین تا کرانهای آسمان ، گرد هم خواهد آورد .
41013028	« حال ، از درخت انجیر این درس را فراگیرید : به محض اینکه شاخه‌های آن جوانه زده ، برگ می‌دهد ، درمی‌یابید که تابستان نزدیک است .
41013029	به همین گونه ، هر گاه بینید که این چیزها رخ می‌دهد ، درمی‌یابید که او نزدیک ، بلکه بر در است .
41013030	آمین ، به شما می‌گویم که تا این همه روی ندهد ، این نسل نخواهد گذشت .
41013031	آسمان و زمین زایل خواهد شد ، امّا سخنان من هرگز زوال نخواهد پذیرفت .
41013032	« هیچ‌کس آن روز و ساعت را نمی‌داند جز پدر ؛ حتی فرشتگان آسمان و پسر نیز از آن آگاه نیستند .
41013033	پس بیدار و هوشیار باشید ، زیرا نمی‌دانید آن زمان کی فرامی‌رسد .
41013034	همچون کسی است که به سفر رفته و به‌هنگام عزیمت ، خادمانش را به ادارۀ خانۀ خود گماشته باشد ، و به هر یک وظیفه‌ای خاص سپرده و به دربان نیز دستور داده باشد که بیدار بماند .
41013035	پس شما نیز بیدار باشید ، زیرا نمی‌دانید صاحبخانه کی خواهد آمد ، شب یا نیمه‌شب ، به‌هنگام بانگ خروس یا در سپیده‌دم .
41013036	مبادا که او ناگهان بیاید و شما را در خواب بیند .
41013037	آنچه به شما می‌گویم ، به همه می‌گویم : بیدار باشید ! »
41014001	دو روز به عید پِسَخ و فَطیر مانده بود . سران کاهنان و علمای دین در جستجوی راهی بودند که عیسی را به نیرنگ گرفتار کنند و به قتل رسانند ،
41014002	زیرا می‌گفتند : « نه در ایام عید ، مبادا مردم شورش کنند . »
41014003	چون عیسی در بیت‌عَنْیا در خانۀ شَمعون جذامی بر سفره نشسته بود ، زنی با ظرفی مرمرین از عطری بسیار گرانبها ، از سنبل خالص ، نزد عیسی آمد و ظرف را شکسته ، عطر را بر سر او ریخت .
41014004	امّا بعضی از حاضران به خشم آمده ، با یکدیگر گفتند : « چرا باید این عطر این‌گونه تلف شود ؟
41014005	می‌شد آن را به بیش از سیصد دینار فروخت و بهایش را به فقیران داد . » و آن زن را سخت سرزنش کردند .
41014006	امّا عیسی بدیشان گفت : « او را به حال خود بگذارید . چرا می‌رنجانیدش ؟ او کاری نیکو در حق من کرده است .
41014007	فقیران را همیشه با خود دارید و هر گاه بخواهید می‌توانید به آنها کمک کنید ، امّا من همیشه نزد شما نخواهم بود .
41014008	این زن آنچه در توان داشت ، انجام داد . او با این کار ، بدن مرا پیشاپیش برای تدفین ، تدهین کرد .
41014009	آمین ، به شما می‌گویم ، در تمام جهان ، هر جا انجیل موعظه شود ، کار این زن نیز به‌یاد او بازگو خواهد شد . »
41014010	آنگاه یهودای اِسْخَریوطی که یکی از آن دوازده تن بود ، نزد سران کاهنان رفت تا عیسی را به آنها تسلیم کند .
41014011	آنها چون سخنان یهودا را شنیدند ، شادمان شدند و به او وعدۀ پول دادند . پس او در پی فرصت بود تا عیسی را تسلیم کند .
41014012	در نخستین روز عید فَطیر که برۀ پِسَخ را قربانی می‌کنند ، شاگردان عیسی از او پرسیدند : « کجا می‌خواهی برویم و برایت تدارک ببینیم تا شام پِسَخ را بخوری ؟ »
41014013	او دو تن از شاگردان خود را فرستاد و به آنها گفت : « به شهر بروید ؛ در آنجا مردی با کوزه‌ای آب به شما برمی‌خورد . از پی او بروید .
41014014	هر جا که وارد شد ، به صاحب آن خانه بگویید ، ” استاد می‌گوید ، میهمانخانۀ من کجاست تا شام پِسَخ را با شاگردانم بخورم ؟ “
41014015	و او بالاخانه‌ای بزرگ و مفروش و آماده به شما نشان خواهد داد . در آنجا برای ما تدارک ببینید . »
41014016	آنگاه شاگردان به شهر رفته ، همه چیز را همان‌گونه که به ایشان گفته بود یافتند و پِسَخ را تدارک دیدند .
41014017	چون شب فرارسید ، عیسی با دوازده شاگرد خود به آنجا رفت .
41014018	هنگامی که بر سفره نشسته ، غذا می‌خوردند ، عیسی گفت : « آمین ، به شما می‌گویم که یکی از شما که با من غذا می‌خورد مرا تسلیم دشمن خواهد کرد . »
41014019	آنها غمگین شدند و یکی پس از دیگری از او پرسیدند : « من که آن کس نیستم ؟ »
41014020	عیسی گفت : « یکی از شما دوازده تن است ، همان که نان خود را با من در کاسه فرو‌‌می‌بَرَد .
41014021	پسر انسان همان‌گونه که دربارۀ او نوشته شده ، خواهد رفت ، امّا وای بر آن‌کس که پسر انسان را تسلیم دشمن می‌کند . بهتر آن می‌بود که هرگز زاده نمی‌شد . »
41014022	هنوز مشغول خوردن بودند که عیسی نان را برگرفت و پس از شکرگزاری ، پاره کرد و به شاگردان داد و فرمود : « بگیرید ، این است بدن من . »
41014023	سپس جام را برگرفت و پس از شکرگزاری ، به آنها داد و همه از آن نوشیدند .
41014024	و بدیشان گفت : « این است خون من برای عهد [ جدید ] که به‌خاطر بسیاری ریخته می‌شود .
41014025	آمین ، به شما می‌گویم که از محصول مو دیگر نخواهم نوشید تا روزی که آن را در پادشاهی خدا ، تازه بنوشم . »
41014026	آنگاه پس از خواندن سرودی ، به سمت کوه زیتون به‌راه افتادند .
41014027	عیسی به آنان گفت : « همۀ شما خواهید لغزید زیرا نوشته شده ، «‌” شبان را خواهم زد و گوسفندان پراکنده خواهند شد . “
41014028	امّا پس از آنکه برخاستم ، پیش از شما به جلیل خواهم رفت . »
41014029	پِطرُس به او گفت : « حتی اگر همه بلغزند ، من هرگز نخواهم لغزید . »
41014030	عیسی به او گفت : « آمین ، به تو می‌گویم که امروز ، آری همین امشب ، پیش از آنکه خروس دو بار بانگ زند ، سه بار مرا انکار خواهی کرد ! »
41014031	امّا پِطرُس با تأکید بسیار گفت : « اگر لازم باشد با تو بمیرم ، انکارت نخواهم کرد . » سایر شاگردان نیز چنین گفتند .
41014032	آنگاه به مکانی به نام جِتْسیمانی رفتند و در آنجا عیسی به شاگردان خود گفت : « در اینجا بنشینید ، تا من دعا کنم . »
41014033	سپس پِطرُس و یعقوب و یوحنا را با خود برد و پریشان و مضطرب شده ، بدیشان گفت :
41014034	« از فرط اندوه ، به حال مرگ افتاده‌ام . در اینجا بمانید و بیدار باشید . »
41014035	سپس قدری پیش رفته ، بر خاک افتاد و دعا کرد که اگر ممکن باشد آن ساعت از او بگذرد .
41014036	او چنین گفت : « اَبّا ، پدر ، همه چیز برای تو ممکن است . این جام را از من دور کن ، امّا نه به خواست من بلکه به ارادۀ تو . »
41014037	چون بازگشت ، آنان را در خواب یافت . پس به پِطرُس گفت : « شَمعون ، خوابیده‌ای ؟ آیا نمی‌توانستی ساعتی بیدار بمانی ؟
41014038	بیدار باشید و دعا کنید تا در آزمایش نیفتید . روح مشتاق است امّا جسم ناتوان . »
41014039	پس دیگر بار رفت و همان دعا را کرد .
41014040	چون بازگشت ، ایشان را همچنان در خواب یافت ، زیرا چشمانشان بسیار سنگین شده بود . آنها نمی‌دانستند چه به او بگویند .
41014041	آنگاه عیسی سوّمین بار نزد شاگردان آمد و بدیشان گفت : « آیا هنوز در خوابید و استراحت می‌کنید ؟ دیگر بس است ! ساعت مقرر فرارسیده . اینک پسر انسان به‌دست گناهکاران تسلیم می‌شود .
41014042	برخیزید ، برویم . اینک تسلیم‌کنندۀ من از راه می‌رسد . »
41014043	عیسی همچنان سخن می‌گفت که ناگاه یهودا ، یکی از آن دوازده تن ، همراه با گروهی مسلّح به چماق و شمشیر ، از سوی سران کاهنان و علمای دین و مشایخ آمدند .
41014044	تسلیم‌کنندۀ او به همراهان خود علامتی داده و گفته بود : « آن‌کس را که ببوسم ، همان است ؛ او را بگیرید و با مراقبت کامل ببرید . »
41014045	پس چون به آن مکان رسید ، بی‌درنگ به عیسی نزدیک شد و گفت : « استاد ! » و او را بوسید .
41014046	آنگاه آن افراد بر سر عیسی ریخته ، او را گرفتار کردند .
41014047	امّا یکی از حاضران شمشیر برکشیده ، ضربه‌ای به خدمتکار کاهن اعظم زد و گوش او را برید .
41014048	عیسی به آنها گفت : « مگر من راهزنم که با چماق و شمشیر به گرفتنم آمده‌اید ؟
41014049	هر روز در حضور شما در معبد تعلیم می‌دادم و مرا نگرفتید . امّا کتب مقدّس می‌باید تحقق یابد . »
41014050	آنگاه همۀ شاگردان ترکش کرده ، گریختند .
41014051	جوانی که فقط پارچه‌ای به تن پیچیده بود ، در پی عیسی به راه افتاد . او را نیز گرفتند ،
41014052	امّا او آنچه بر تن داشت رها کرد و عریان گریخت .
41014053	عیسی را نزد کاهن اعظم بردند . در آنجا همۀ سران کاهنان و مشایخ و علمای دین گرد آمده بودند .
41014054	پِطرُس نیز دورادور از پی عیسی رفت تا به حیاط خانه کاهن اعظم رسید . پس در آنجا ، کنار آتش ، با نگهبانان نشست تا خود را گرم کند .
41014055	سران کاهنان و تمامی اهل شورا در پی یافتن دلایل و شواهدی علیه عیسی بودند تا او را بکشند ، ولی هیچ نیافتند .
41014056	زیرا هر چند بسیاری شهادتهای دروغ علیه عیسی دادند ، امّا شهادتهای ایشان با هم وفق نداشت .
41014057	آنگاه عده‌ای پیش آمدند و به دروغ علیه او شهادت داده ، گفتند :
41014058	« ما خود شنیدیم که می‌گفت ، ” این معبد را که ساختۀ دست بشر است خراب خواهم کرد و ظرف سه روز ، معبدی دیگر خواهم ساخت که ساختۀ دست بشر نباشد . “ ‌»
41014059	امّا شهادتهای آنها نیز ناموافق بود .
41014060	آنگاه کاهن اعظم برخاست و در برابر همه از عیسی پرسید : « هیچ پاسخ نمی‌گویی ؟ این چیست که علیه تو شهادت می‌دهند ؟ »
41014061	امّا عیسی همچنان خاموش ماند و پاسخی نداد . دیگر بار کاهن اعظم از او پرسید : « آیا تو مسیح ، پسر خدای متبارک هستی ؟ »
41014062	عیسی بدو گفت : « هستم ، و پسر انسان را خواهید دید که به‌دست راست قدرت نشسته ، با ابرهای آسمان می‌آید . »
41014063	آنگاه کاهن اعظم گریبان خود را چاک زد و گفت : « دیگر چه نیاز به شاهد است ؟
41014064	کفرش را شنیدید . حُکمتان چیست ؟ » آنها همگی فتوا دادند که سزایش مرگ است .
41014065	آنگاه بعضی شروع کردند به آبِ دهان بر او انداختن ؛ آنها چشمانش را بستند و در حالی که او را می‌زدند ، می‌گفتند : « نبوّت کن ! » نگهبانان نیز او را گرفتند و زدند .
41014066	هنگامی که پِطرُس هنوز پایین ، در حیاط بود ، یکی از خادمه‌های کاهن اعظم نیز به آنجا آمد
41014067	و او را دید که کنار آتش خود را گرم می‌کرد . آن زن با دقّت بر وی نگریست و گفت : « تو نیز با عیسای ناصری بودی . »
41014068	امّا پِطرُس انکار کرد و گفت : « نمی‌دانم و درنمی‌یابم چه می‌گویی ! » این را گفت و به سرسرای خانه رفت . در همین هنگام خروس بانگ زد .
41014069	دیگر بار ، چشم آن کنیز به او افتاد و به کسانی که آنجا ایستاده بودند ، گفت : « این مرد یکی از آنهاست . »
41014070	امّا پِطرُس باز انکار کرد . کمی بعد ، کسانی که آنجا ایستاده بودند ، بار دیگر به پِطرُس گفتند : « بی‌گمان تو نیز یکی از آنهایی ، زیرا جلیلی هستی . »
41014071	امّا پِطرُس لعن‌کردن آغاز کرد و قسم خورده ، گفت : « این مرد را که می‌گویید ، نمی‌شناسم ! »
41014072	در همان دم ، خروس بار دوّم بانگ زد . آنگاه پِطرُس سخنان عیسی را به‌یاد آورد که به او گفته بود : « پیش از آنکه خروس دو بار بانگ زند ، سه بار مرا انکار خواهی کرد » . پس دلش ریش شد و بگریست .
41015001	بامدادان ، بی‌درنگ ، سران کاهنان همراه با مشایخ و علمای دین و تمامی اعضای شورای یهود به مشورت نشستند و عیسی را دست بسته بردند و به پیلاتُس تحویل دادند .
41015002	پیلاتُس از او پرسید : « آیا تو پادشاه یهودی ؟ » عیسی پاسخ داد : « تو خود چنین می‌گویی ! »
41015003	سران کاهنان اتهامات بسیار بر او می‌زدند .
41015004	پس پیلاتُس باز از او پرسید : « آیا هیچ پاسخی نداری ؟ ببین چقدر بر تو اتهام می‌زنند ! »
41015005	ولی عیسی باز هیچ پاسخ نداد ، چندان که پیلاتُس در شگفت شد .
41015006	پیلاتُس را رسم بر این بود که هنگام عید ، یک زندانی را به تقاضای مردم آزاد کند .
41015007	در میان شورشیانی که به جرم قتل در یک بلوا به زندان افتاده بودند ، مردی بود بارْاَبّا نام .
41015008	مردم نزد پیلاتُس آمدند و از او خواستند که رسم معمول را برایشان به‌جای آورد .
41015009	پیلاتُس از آنها پرسید : « آیا می‌خواهید پادشاه یهود را برایتان آزاد کنم ؟ »
41015010	این را از آن‌رو گفت که دریافته بود سران کاهنان عیسی را از سَرِ رشک به او تسلیم کرده‌اند .
41015011	امّا سران کاهنان جمعیت را برانگیختند تا از پیلاتُس بخواهند به‌جای عیسی ، بارْاَبّا را برایشان آزاد کند .
41015012	آنگاه پیلاتُس بار دیگر از آنها پرسید : « پس با مردی که شما او را پادشاه یهود می‌خوانید ، چه کنم ؟ »
41015013	دیگر بار فریاد برآوردند که : « بر صلیبش کن ! »
41015014	پیلاتُس از آنها پرسید : « چرا ؟ چه بدی کرده است ؟ » امّا آنها بلندتر فریاد زدند : « بر صلیبش کن ! »
41015015	پس پیلاتُس که می‌خواست مردم را خشنود سازد ، بارْاَبّا را برایشان آزاد کرد و عیسی را تازیانه زده ، سپرد تا بر صلیبش کِشند .
41015016	آنگاه سربازان ، عیسی را به صحن کاخ ، یعنی کاخ والی ، بردند و همۀ گروه سربازان را نیز گرد هم فراخواندند .
41015017	سپس خرقه‌ای ارغوانی بر او پوشانیدند و تاجی از خار بافتند و بر سرش نهادند .
41015018	آنگاه شروع به تعظیم کرده ، می‌گفتند : « درود بر پادشاه یهود ! »
41015019	و با چوب بر سرش می‌زدند و آبِ دهان بر او انداخته ، در برابرش زانو می‌زدند و ادای احترام می‌کردند .
41015020	پس از آنکه استهزایش کردند ، خرقۀ ارغوانی را از تنش به‌در آورده ، جامۀ خودش را بر او پوشاندند . سپس وی را بیرون بردند تا بر صلیبش کشند .
41015021	آنها رهگذری شَمعون نام از مردم قیرَوان را که پدر اسکندر و روفُس بود و از مزارع می‌آمد ، واداشتند تا صلیب عیسی را حمل کند .
41015022	پس عیسی را به مکانی بردند به نام جُلجُتا ، که به معنی مکان جمجمه است .
41015023	آنگاه به او شرابِ آمیخته به مُر دادند ، امّا نپذیرفت .
41015024	سپس بر صلیبش کشیدند و جامه‌هایش را بین خود تقسیم کرده ، برای تعیین سهم هر یک قرعه انداختند .
41015025	ساعت سوّم از روز بود که او را بر صلیب کردند .
41015026	بر تقصیرنامۀ او نوشته شد : « پادشاه یهود . »
41015027	دو راهزن را نیز با وی بر صلیب کشیدند ، یکی در سمت راست و دیگری در سمت چپ او .
41015028	[ بدین‌گونه آن نوشتۀ کتب مقدّس تحقق یافت که می‌گوید : « او از خطاکاران محسوب شد . » ]
41015029	رهگذران سرهای خود را تکان داده ، ناسزاگویان می‌گفتند : « ای تو که می‌خواستی معبد را ویران کنی و سه روزه آن را بازبسازی ،
41015030	خود را نجات ده و از صلیب فرود‌آ ! »
41015031	سران کاهنان و علمای دین نیز در میان خود استهزایش می‌کردند و می‌گفتند : « دیگران را نجات داد امّا خود را نمی‌تواند نجات دهد !
41015032	بگذار مسیح ، پادشاه اسرائیل ، اکنون از صلیب فرود آید تا ببینیم و ایمان بیاوریم . » آن دو تن که با او بر صلیب شده بودند نیز به او اهانت می‌کردند .
41015033	از ساعت ششم تا نهم ، تاریکی تمامی آن سرزمین را فراگرفت .
41015034	در ساعت نهم ، عیسی با صدای بلند فریاد برآورد : « ایلویی ، ایلویی ، لَمّا سَبَقْتَنی ؟ » یعنی « خدای من ، خدای من ، چرا مرا واگذاشتی ؟ »
41015035	برخی از حاضران چون این را شنیدند ، گفتند : « گوش دهید ، الیاس را می‌خواند . »
41015036	پس شخصی پیش دوید و اسفنجی را از شراب ترشیده پر کرد و بر سر چوبی نهاده ، پیش دهان عیسی برد تا بنوشد ، و گفت : « او را به حال خود واگذارید تا ببینیم آیا الیاس می‌آید او را از صلیب پایین آورد ؟ »
41015037	پس عیسی به بانگ بلند فریادی برآورد و دمِ آخر برکشید .
41015038	آنگاه پردۀ محرابگاه از بالا تا پایین دو پاره شد .
41015039	چون فرماندۀ سربازان که در برابر عیسی ایستاده بود ، دید او چگونه جان سپرد ، گفت : « براستی این مرد پسر خدا بود . »
41015040	شماری از زنان نیز از دور نظاره می‌کردند . در میان آنان مریم مَجْدَلیّه ، مریم مادر یعقوب کوچک و یوشا ، و سالومه بودند .
41015041	این زنان هنگامی که عیسی در جلیل بود ، او را پیروی و خدمت می‌کردند . بسیاری از زنان دیگر نیز که همراه او به اورشلیم آمده بودند ، در آنجا بودند .
41015042	آن روز ، روز « تهیه » ، یعنی روز پیش از شَبّات بود . پس هنگام غروب
41015043	یوسف نامی از مردم رامه ، که عضوی محترم از شورای یهود بود و انتظار پادشاهی خدا را می‌کشید ، شجاعانه نزد پیلاتُس رفت و پیکر عیسی را طلب کرد .
41015044	پیلاتُس که باور نمی‌کرد عیسی بدین زودی درگذشته باشد ، فرماندۀ سربازان را فراخواند تا ببیند عیسی جان سپرده است یا نه .
41015045	چون از او دریافت که چنین است ، پیکر عیسی را به یوسف سپرد .
41015046	یوسف نیز پارچه‌ای کتانی خرید و جسد را از صلیب پایین آورده ، در کتان پیچید و در مقبره‌ای که در صخره تراشیده شده بود ، نهاد . سپس سنگی جلوی دهانۀ مقبره غلتانید .
41015047	مریم مَجْدَلیّه و مریم ، مادر یوشا ، دیدند که عیسی کجا گذاشته شد .
41016001	چون روز شَبّات گذشت ، مریم مَجْدَلیّه و سالومه و مریم ، مادر یعقوب ، حنوط خریدند تا بروند و بدن عیسی را تدهین کنند .
41016002	پس در نخستین روز هفته ، سحرگاهان ، هنگام طلوع آفتاب ، به‌سوی مقبره روانه شدند .
41016003	آنها به یکدیگر می‌گفتند : « چه کسی سنگ را برای ما از جلوی مقبره خواهد غلتانید ؟ »
41016004	امّا چون نگریستند ، دیدند آن سنگ که بسیار بزرگ بود ، از جلوی مقبره به کناری غلتانیده شده است .
41016005	چون وارد مقبره شدند ، جوانی را دیدند که بر سمت راست نشسته بود و ردایی سفید بر تن داشت . از دیدن او هراسان شدند .
41016006	جوان به ایشان گفت : « مترسید . شما در جستجوی عیسای ناصری هستید که بر صلیبش کشیدند . او برخاسته است ؛ اینجا نیست . جایی که پیکر او را نهاده بودند ، بنگرید .
41016007	حال ، بروید و به شاگردان او و به پِطرُس بگویید که او پیش از شما به جلیل می‌رود ؛ در آنجا او را خواهید دید ، چنانکه پیشتر به شما گفته بود . »
41016008	پس زنان بیرون آمده ، از مقبره گریختند ، زیرا لرزه بر تنشان افتاده بود و حیران بودند . آنها به هیچ‌کس چیزی نگفتند ، چرا که می‌ترسیدند .
41016009	[ چون عیسی در سحرگاه نخستین روز هفته برخاست ، نخست بر مریم مَجْدَلیّه که از او هفت دیو بیرون کرده بود ، ظاهر شد .
41016010	مریم نیز رفت و به یاران او که در ماتم و زاری بودند ، خبر داد .
41016011	امّا آنها چون شنیدند که عیسی زنده شده و مریم او را دیده است ، باور نکردند .
41016012	پس از آن ، عیسی با سیمایی دیگر بر دو تن از ایشان که به مزارع می‌رفتند ، ظاهر شد .
41016013	آن دو بازگشتند و دیگران را از این امر آگاه ساختند ، امّا سخن ایشان را نیز باور نکردند .
41016014	سپس عیسی بر آن یازده تن ، در حالی که به غذا نشسته بودند ، ظاهر شد و آنها را به‌سبب بی‌ایمانی و سختدلیشان توبیخ کرد ، زیرا سخن کسانی را که او را پس از رستاخیزش دیده بودند ، باور نکردند .
41016015	آنگاه بدیشان فرمود : « به سرتاسر جهان بروید و خبر خوش را به همۀ خلایق موعظه کنید .
41016016	هر که ایمان آوَرَد و تعمید گیرد ، نجات خواهد یافت . امّا هر که ایمان نیاورد ، محکوم خواهد شد .
41016017	و این آیات همراه ایمانداران خواهد بود : به نام من دیوها را بیرون خواهند کرد و به زبانهای تازه سخن خواهند گفت
41016018	و مارها را با دستهایشان خواهند گرفت ، و هر گاه زهری کشنده بنوشند ، گزندی به آنها نخواهد رسید ، و دستها بر بیماران خواهند نهاد و آنها شفا خواهند یافت . »
41016019	عیسای خداوند پس از آنکه این سخنان را بدیشان فرمود ، به آسمان بالا برده شد و به دست راست خدا بنشست .
41016020	پس ایشان بیرون رفته ، در همه جا موعظه می‌کردند ، و خداوند با ایشان عمل می‌کرد و کلام خود را با آیاتی که همراه ایشان بود ، ثابت می‌نمود . ]
42001001	از آنجا که بسیاری دست به تألیف حکایت اموری زده‌اند که نزد ما به انجام رسیده است ،
42001002	درست همان‌گونه که آنان که از آغاز شاهدان عینی و خادمان کلام بودند به ما سپردند ،
42001003	من نیز که همه چیز را از آغاز به‌دقّت بررسی کرده‌ام ، مصلحت چنان دیدم که آنها را به شکلی منظم برای شما ، عالیجناب تِئوفیلوس ، بنگارم ،
42001004	تا از درستی آنچه آموخته‌اید ، یقین پیدا کنید .
42001005	در زمان هیرودیس ، پادشاه یهودیه ، کاهنی می‌زیست ، زکریا نام . او از کاهنان گروه اَبیّا بود . همسرش اِلیزابِت نیز از تبار هارونِ کاهن بود .
42001006	هر دو در نظر خدا پارسا بودند و مطابق همۀ احکام و فرایض خداوند بی‌عیب رفتار می‌کردند .
42001007	امّا ایشان را فرزندی نبود ، زیرا اِلیزابِت نازا بود و هر دو سالخورده بودند .
42001008	یک بار که نوبتِ خدمت گروه زکریا بود ، و او در پیشگاه خدا کهانت می‌کرد ،
42001009	بنا به رسم کاهنان ، قرعۀ دخول به قدسِ معبدِ خداوند و سوزاندن بخور به نام وی افتاد .
42001010	در زمان سوزاندن بخور ، تمام جماعتْ بیرون سرگرم دعا بودند
42001011	که ناگاه فرشتۀ خداوند ، ایستاده بر جانب راست بخورسوز ، بر زکریا ظاهر شد .
42001012	زکریا با دیدن او ، بهت‌زده شد و ترس وجودش را فراگرفت .
42001013	امّا فرشته به او گفت : « ای زکریا ، مترس ! دعای تو مستجاب شده است . همسرت اِلیزابِت برای تو پسری خواهد زایید که باید نامش را یحیی بگذاری .
42001014	تو سرشار از شادی و خوشی خواهی شد ، و بسیاری نیز از میلاد او شادمان خواهند گردید ،
42001015	زیرا در نظر خداوند بزرگ خواهد بود . یحیی نباید هرگز به شراب یا دیگر مُسکِرات لب زند . حتی از شکم مادر ، پر از روح‌القدس خواهد بود ،
42001016	و بسیاری از قوم اسرائیل را به‌سوی خداوند ، خدای ایشان باز‌خواهد گردانید .
42001017	او به روح و قدرت الیاس ، پیشاپیش خداوند خواهد آمد تا دل پدران را به‌سوی فرزندان ، و عاصیان را به‌سوی حکمت پارسایان بگرداند ، تا قومی آماده برای خداوند فراهم سازد . »
42001018	زکریا از فرشته پرسید : « این را از کجا بدانم ؟ من مردی پیرم و همسرم نیز سالخورده است . »
42001019	فرشته پاسخ داد : « من جبرائیلم که در حضور خدا می‌ایستم . اکنون فرستاده شده‌ام تا با تو سخن گویم و این بشارت را به تو رسانم .
42001020	اینک لال خواهی شد و تا روز وقوع این امر ، یارای سخن گفتن نخواهی داشت ، زیرا سخنان مرا که در زمان مقرر به حقیقت خواهد پیوست ، باور نکردی . »
42001021	در این میان ، جماعت منتظر زکریا بودند و حیران از طول توقف او در قدس .
42001022	چون بیرون آمد ، نمی‌توانست با مردم سخن گوید . پس دریافتند رؤیایی در قدس دیده است ، زیرا تنها ایما و اشاره می‌کرد و توان سخن گفتن نداشت .
42001023	زکریا پس از پایان نوبت خدمتش ، به خانۀ خود بازگشت .
42001024	چندی بعد ، همسرش اِلیزابِت آبستن شد و پنج ماه خانه‌نشینی اختیار کرد .
42001025	اِلیزابِت می‌گفت : « خداوند برایم چنین کرده است . او در این روزها لطف خود را شامل حال من ساخته و آنچه را نزد مردم مرا مایۀ ننگ بود ، برداشته است . »
42001026	در ماه ششم ، جبرائیل فرشته از جانب خدا به شهری در جلیل فرستاده شد که ناصره نام داشت ،
42001027	تا نزد باکره‌ای مریم نام برود . مریم نامزد مردی بود ، یوسف نام ، از خاندان داوود .
42001028	فرشته نزد او رفت و گفت : « سلام بر تو ، ای که بسیار مورد لطفی . خداوند با توست . »
42001029	مریم با شنیدن سخنان او پریشان شد و با خود اندیشید که این چگونه سلامی است .
42001030	امّا فرشته وی را گفت : « ای مریم ، مترس ! لطف بسیار خدا شامل حال تو شده است .
42001031	اینک آبستن شده ، پسری خواهی زایید که باید نامش را عیسی بگذاری .
42001032	او بزرگ خواهد بود و پسر خدای متعال خوانده خواهد شد . خداوندْ خدا تخت پادشاهی جَدّش داوود را به او عطا خواهد فرمود .
42001033	او تا ابد بر خاندان یعقوب سلطنت خواهد کرد و پادشاهی او را هرگز زوالی نخواهد بود . »
42001034	مریم از فرشته پرسید : « این چگونه ممکن است ، زیرا من با مردی نبوده‌ام ؟ »
42001035	فرشته پاسخ داد : « روح‌القدس بر تو خواهد آمد و قدرت خدای متعال بر تو سایه خواهد افکند . از این‌رو ، آن مولودْ مقدّس و پسر خدا خوانده خواهد شد .
42001036	اینک اِلیزابِت نیز که از خویشان توست ، در سن پیری آبستن است و پسری در راه دارد . آری ، او که می‌گویند نازاست ، در ششمین ماهِ آبستنی است .
42001037	زیرا نزد خدا هیچ امری ناممکن نیست ! »
42001038	مریم گفت : « کنیزِ خداوندم . آنچه دربارۀ من گفتی ، بشود . » آنگاه فرشته از نزد او رفت .
42001039	در آن روزها ، مریم برخاست و به‌شتاب به شهری در کوهستان یهودیه رفت ،
42001040	و به خانۀ زکریا درآمده ، اِلیزابِت را سلام گفت .
42001041	چون اِلیزابِت سلام مریم را شنید ، طفل در رَحِمش به جست و خیز آمد ، و اِلیزابِت از روح‌القدس پر شده ،
42001042	به بانگ بلند گفت : « تو در میان زنان خجسته‌ای ، و خجسته است ثمرۀ رَحِم تو !
42001043	من که باشم که مادرِ سرورم نزد من آید ؟
42001044	چون صدای سلام تو به گوشم رسید ، طفل از شادی در رَحِمِ من به جست و خیز آمد .
42001045	خوشا به حال آن که ایمان آورْد ، زیرا آنچه از جانب خداوند به او گفته شده است ، به انجام خواهد رسید . »
42001046	مریم در پاسخ گفت : « جان من خداوند را تمجید می‌کند
42001047	و روحم در نجات‌دهنده‌ام خدا ، به‌وجد می‌آید ،
42001048	زیرا بر حقارتِ کنیزِ خود نظر افکنده است . زین پس ، همۀ نسلها خجسته‌ام خواهند خواند ،
42001049	زیرا آن قادر که نامش قدوس است ، کارهای عظیم برایم کرده است .
42001050	رحمت او ، نسل اندر نسل ، همۀ ترسندگانش را در بر می‌گیرد .
42001051	او به بازوی خود ، نیرومندانه عمل کرده و آنان را که در اندیشه‌های دل خود متکبرند ، پراکنده ساخته است ؛
42001052	فرمانروایان را از تخت به‌زیر کشیده و فروتنان را سرافراز کرده است ؛
42001053	گرسنگان را به چیزهای نیکو سیر کرده امّا دولتمندان را تهی‌دست روانه ساخته است .
42001054	او رحمت خود را به‌یاد آورده ، و خادم خویش اسرائیل را یاری داده است ،
42001055	همان‌گونه که به پدران ما ابراهیم و نسل او وعده داده بود که تا ابد چنین کند . »
42001056	پس مریم حدود سه ماه نزد اِلیزابِت ماند و سپس به خانه بازگشت .
42001057	چون زمان وضع حمل اِلیزابِت فرارسید ، پسری به دنیا آورد .
42001058	همسایگان و خویشان چون شنیدند که خداوند رحمت عظیمش را بر وی ارزانی داشته است ، در شادی او سهیم شدند .
42001059	روز هشتم ، برای آیینِ ختنۀ نوزاد آمدند و می‌خواستند نام پدرش زکریا را بر او بگذارند .
42001060	امّا مادر نوزاد گفت : « نه ! نام او باید یحیی باشد . »
42001061	گفتند : « از خویشان تو کسی چنین نامی نداشته است . »
42001062	پس با اشاره ، نظر پدر نوزاد را دربارۀ نام فرزندش جویا شدند .
42001063	زکریا لوحی خواست ، و در برابر حیرت همگان نوشت : « نام او یحیی است ! »
42001064	در دم ، زبانش باز شد و دهان به ستایش خدا گشود .
42001065	ترس بر همۀ همسایگان مستولی گشت و مردم در سرتاسر کوهستان یهودیه در این‌باره گفتگو می‌کردند .
42001066	هر که این سخنان را می‌شنید ، در دل خود می‌اندیشید که : « این کودک چگونه کسی خواهد شد ؟ » زیرا دست خداوند همراه او بود .
42001067	آنگاه پدر او ، زکریا ، از روح‌القدس پر شد و چنین نبوّت کرد :
42001068	« متبارک باد خداوند ، خدای اسرائیل ، زیرا به یاری قوم خویش آمده و ایشان را رهایی بخشیده است .
42001069	او برای ما شاخِ نجاتی در خاندان خادمش ، داوود ، بر‌پای داشته است ،
42001070	چنانکه از دیرباز به زبان پیامبران مقدّس خود وعده فرموده بود که
42001071	ما را از دست دشمنان و همۀ کسانی که از ما نفرت دارند ، نجات بخشد ،
42001072	تا بر پدرانمان رحمت بنماید و عهد مقدّس خویش به‌یاد آورَد ؛
42001073	همان سوگندی را که برای پدرمان ابراهیم یاد کرد
42001074	که ما را از دست دشمن رهایی بخشد و یاری‌مان دهد که او را بی‌هیچ واهمه عبادت کنیم ،
42001075	در حضورش ، با قدّوسیت و پارسایی ، همۀ ایام عمر .
42001076	و تو ، ای فرزندم ، پیامبر خدای متعال خوانده خواهی شد ؛ زیرا پیشاپیش خداوند حرکت خواهی کرد تا راه را برای او آماده سازی ،
42001077	و به قوم او این معرفت را عطا کنی که با آمرزیدن گناهانشان ، ایشان را نجات می‌بخشد .
42001078	زیرا خدای ما را دلی است پر زِ رحمت ، وَز همین‌رو ، آفتاب تابان از عرش برین بر ما طلوع خواهد کرد
42001079	تا کسانی را که در تاریکی و سایۀ مرگ ساکنند ، روشنایی بخشد ، و گامهای ما را در مسیر صلح هدایت فرماید . »
42001080	و امّا آن کودک رشد می‌کرد و در روح ، نیرومند می‌شد ، و تا روز ظهور آشکارش بر قوم اسرائیل ، در بیابان به‌سر می‌برد .
42002001	در آن روزها ، آگوستوسِ قیصر فرمانی صادر کرد تا مردمان جهان همگی سرشماری شوند .
42002002	این نخستین سرشماری بود و در ایام فرمانداری کورینیوس بر سوریه انجام می‌شد .
42002003	پس ، هر کس روانۀ شهر خود شد تا نام‌نویسی شود .
42002004	یوسف نیز از شهر ناصرۀ جلیل رهسپار بیت‌لِحِم ، زادگاه داوود شد ، زیرا از نسل و خاندان داوود بود .
42002005	او به آنجا رفت تا با نامزدش مریم که زایمانش نزدیک بود ، نام‌نویسی کنند .
42002006	هنگامی که آنجا بودند ، وقت زایمان مریم فرارسید
42002007	و نخستین فرزندش را که پسر بود به دنیا آورد . او را در قنداقی پیچید و در آخوری خوابانید ، زیرا در مهمانسرا جایی برایشان نبود .
42002008	در آن نواحی ، شبانانی بودند که در صحرا به‌سر می‌بردند و شب‌هنگام از گلۀ خود پاسداری می‌کردند .
42002009	ناگاه فرشتۀ خداوند بر آنان ظاهر شد ، و نور جلال خداوند بر گردشان تابید . شبانان سخت وحشت کردند ،
42002010	امّا فرشته به آنان گفت : « مترسید ، زیرا بشارتی برایتان دارم ، خبری بس شادی‌بخش که برای تمامی قوم است :
42002011	امروز در شهر داوود ، نجات‌دهنده‌ای برای شما به دنیا آمد . او خداوندْ مسیح است .
42002012	نشانه برای شما این است که نوزادی را در قنداقی پیچیده و در آخوری خوابیده خواهید یافت . »
42002013	ناگاه گروهی عظیم از لشکریان آسمان ظاهر شدند که همراه آن فرشته در ستایش خدا می‌گفتند :
42002014	« جلال بر خدا در عرش برین ، و صلح و سلامت بر مردمانی که بر زمین مورد لطف اویند . »
42002015	و چون فرشتگان از نزد ایشان به آسمان رفتند ، شبانان به یکدیگر گفتند : « بیایید به بیت‌لِحِم برویم و آنچه را روی داده و خداوندْ ما را از آن آگاه کرده است ، ببینیم . »
42002016	پس به‌شتاب رفتند و مریم و یوسف و نوزادِ خفته در آخور را یافتند .
42002017	چون نوزاد را دیدند ، سخنی را که دربارۀ او به ایشان گفته شده بود ، پخش کردند .
42002018	و هر که می‌شنید ، از سخن شبانان در شگفت می‌شد .
42002019	امّا مریم ، این همه را به‌خاطر می‌سپرد و در دل خود به آنها می‌اندیشید .
42002020	پس شبانان بازگشتند ، در حالی که خدا را برای هر آنچه دیده و شنیده بودند حمد و ثنا می‌گفتند ، چرا که همه مطابق بود با آنچه بدیشان گفته شده بود .
42002021	در روز هشتم ، چون زمان ختنۀ نوزاد فرارسید ، او را عیسی نام نهادند . این همان نامی بود که فرشته ، پیش از قرار گرفتن او در رَحِم مریم ، بر وی نهاده بود .
42002022	چون ایام تطهیر ایشان مطابق شریعت موسی به پایان رسید ، یوسف و مریم ، عیسای نوزاد را به اورشلیم بردند تا او را به خداوند تقدیم کنند ،
42002023	طبق حکم شریعت خداوند که می‌فرماید : « هر پسری که نخستزاده باشد ، باید به خداوند وقف شود » ؛
42002024	و نیز تا قربانی تقدیم کنند ، مطابق آنچه در شریعت خداوند آمده ، یعنی « یک جفت قمری یا جوجه کبوتر » .
42002025	در آن زمان ، مردی پارسا و دیندار ، شَمعون نام ، در اورشلیم می‌زیست که در انتظار تسلی اسرائیل بود و روح‌القدس بر او قرار داشت .
42002026	روح‌القدس بر وی آشکار کرده بود که تا مسیحِ خداوند را نبیند ، چشم از جهان فرو‌نخواهد بست .
42002027	پس شَمعون به هدایت روح وارد صحن معبد شد و چون والدین عیسای نوزاد او را آوردند تا آیین شریعت را برایش به‌جای آورند ،
42002028	شَمعون در آغوشش گرفت و خدا را ستایش‌کنان گفت :
42002029	« ای خداوند ، حال بنا به وعدۀ خود ، خادمت را به‌سلامت مرخص فرما .
42002030	زیرا چشمان من نجات تو را دیده است ،
42002031	نجاتی که در برابر دیدگان همۀ ملتها فراهم کرده‌ای ،
42002032	نوری برای آشکار کردن حقیقت بر دیگر قومها و جلالی برای قوم تو اسرائیل . »
42002033	پدر و مادر عیسی از سخنانی که دربارۀ او گفته شد ، در شگفت شدند .
42002034	سپس شَمعون ایشان را برکت داد و به مریم ، مادر او گفت : « مقدّر است که این کودک موجب افتادن و برخاستن بسیاری از قوم اسرائیل شود . او آیت و نشانی خواهد بود که در برابرش خواهند ایستاد ،
42002035	و بدین‌سان ، اندیشۀ دلهای بسیاری آشکار خواهد شد . شمشیری نیز در قلب تو فرو‌خواهد رفت . »
42002036	در آنجا نبیه‌ای می‌زیست ، حَنّا نام ، دختر فَنوئیل از قبیلۀ اَشیر ، که بسیار سالخورده بود . حَنّا پس از هفت سال زناشویی ، شوهرش را از دست داده بود
42002037	و تا هشتاد و چهار سالگی بیوه مانده بود . او هیچگاه معبد را ترک نمی‌کرد ، بلکه شبانه‌روز ، با روزه و دعا به عبادت مشغول بود .
42002038	حَنّا نیز در همان هنگام پیش آمد و خدا را سپاس گفته ، با همۀ کسانی که چشم‌انتظار رهایی اورشلیم بودند ، دربارۀ عیسی سخن گفت .
42002039	چون یوسف و مریم آیین شریعت خداوند را به کمال به‌جای آوردند ، به شهر خود ناصره ، واقع در جلیل ، بازگشتند .
42002040	باری ، آن کودک رشد می‌کرد و قوی می‌شد . او پر از حکمت بود و فیض خدا بر او قرار داشت .
42002041	والدین عیسی هر سال برای عید پِسَخ به اورشلیم می‌رفتند .
42002042	چون عیسی دوازده ساله شد ، به رسم عید به اورشلیم رفتند .
42002043	پس از پایان آیین عید ، چون والدینش راه بازگشت پیش گرفتند ، عیسای نوجوان در اورشلیم ماند . امّا آنها از این امر آگاه نبودند ،
42002044	بلکه چون می‌پنداشتند در کاروان است ، روزی تمام سفر کردند . سرانجام به جستجوی عیسی در میان خویشاوندان و دوستان برآمدند .
42002045	و چون او را نیافتند ، در جستجویش به اورشلیم بازگشتند .
42002046	پس از سه روز ، سرانجام او را در معبد یافتند . در میان معلمان نشسته بود و به سخنان ایشان گوش فرا می‌داد و از آنها پرسشها می‌کرد .
42002047	هر که سخنان او را می‌شنید ، از فهم او و پاسخهایی که می‌داد ، در شگفت می‌شد .
42002048	چون والدینش او را در آنجا دیدند ، شگفتزده شدند . مادرش به او گفت : « پسرم ، چرا با ما چنین کردی ؟ پدرت و من با نگرانی بسیار در جستجوی تو بودیم . »
42002049	امّا او در پاسخ گفت : « چرا مرا می‌جستید ؟ مگر نمی‌دانستید که می‌باید در خانۀ پدرم باشم ؟ »
42002050	امّا آنها معنای این سخن را درنیافتند .
42002051	پس با ایشان به راه افتاد و به ناصره رفت و مطیع ایشان بود . امّا مادرش تمامی این امور را به‌خاطر می‌سپرد .
42002052	و عیسی در قامت و حکمت ، و در محبوبیت نزد خدا و مردم ، ترقّی می‌کرد .
42003001	در پانزدهمین سالِ فرمانروایی تیبِریوسِ قیصر ، هنگامی که پُنتیوس پیلاتُس والی یهودیه بود ، هیرودیس حاکم جلیل ، برادرش فیلیپُس حاکم ایتوریه و تْراخونیتیس ، لیسانیوس حاکم آبیلینی ،
42003002	و حَنّا و قیافا کاهنان اعظم بودند ، کلام خدا در بیابان بر یحیی ، پسر زکریا ، نازل شد .
42003003	پس یحیی به سرتاسر نواحی اردن می‌رفت و به مردم موعظه می‌کرد که برای آمرزش گناهان خود توبه کنند و تعمید گیرند .
42003004	در این‌باره در کتاب سخنان اِشَعْیای نبی آمده است که : « ندای آن که در بیابان فریاد برمی‌آورد ، ” راه را برای خداوند آماده کنید ! مسیر او را هموار سازید !
42003005	همۀ دره‌ها پر و همۀ کوهها و تپه‌ها پست خواهند شد ؛ راههای کج ، راست و مسیرهای ناهموار ، هموار خواهند گشت .
42003006	آنگاه تمامی بشر نجات خدا را خواهند دید . “‌ »
42003007	یحیی خطاب به جماعتی که برای تعمید گرفتن نزد او می‌آمدند ، می‌گفت : « ای افعی‌زادگان ، چه کسی به شما هشدار داد تا از غضبی که در پیش است بگریزید ؟
42003008	پس ثمرات شایستۀ توبه بیاورید و با خود مگویید که : ” پدر ما ابراهیم است . “ زیرا به شما می‌گویم ، خدا قادر است از این سنگها فرزندان برای ابراهیم پدید آورد .
42003009	هم‌اکنون تیشه بر ریشۀ درختان نهاده شده است . هر درختی که میوۀ خوب ندهد ، بریده و در آتش افکنده خواهد شد . »
42003010	جماعت از او پرسیدند : « پس چه کنیم ؟ »
42003011	پاسخ داد : « آن که دو جامه دارد ، یکی را به آن که ندارد بدهد ، و آن که خوراک دارد نیز چنین کند . »
42003012	خراجگیران نیز آمدند تا تعمید گیرند . از او پرسیدند : « استاد ، ما چه کنیم ؟ »
42003013	به ایشان گفت : « بیش از اندازۀ مقرر خراج مستانید . »
42003014	سربازان نیز از او پرسیدند : « ما چه کنیم ؟ » گفت : « به‌زور از کسی پول نگیرید و بر هیچ‌کس افترا مزنید و به مزد خویش قانع باشید . »
42003015	مردم مشتاقانه در انتظار بودند و با خود می‌اندیشیدند که آیا ممکن است یحیی همان مسیح باشد ؟
42003016	پاسخ یحیی به همۀ آنان این بود : « من شما را با آب تعمید می‌دهم ، امّا کسی تواناتر از من خواهد آمد که من حتی شایسته نیستم بند کفشهایش را بگشایم . او شما را با روح‌القدس و آتش تعمید خواهد داد .
42003017	او کج‌بیل خود را در دست دارد تا خرمنگاه خویش را پاک کند و گندم را در انبار خویش ذخیره نماید ، امّا کاه را در آتشی خاموشی‌ناپذیر خواهد سوزانید . »
42003018	و یحیی با اندرزهای بسیار دیگر به مردم بشارت می‌داد .
42003019	امّا چون هیرودیسِ حاکم ، دربارۀ هیرودیا ، همسر برادرش ، و نیز شرارتهای دیگری که کرده بود ، از یحیی توبیخ شد ،
42003020	او را به زندان افکند و بدین‌گونه خطایی دیگر بر خطاهای خود افزود .
42003021	هنگامی که مردم همه تعمید می‌گرفتند و عیسی نیز تعمید گرفته بود و دعا می‌کرد ، آسمان گشوده شد
42003022	و روح‌القدس به شکل جسمانی ، همچون کبوتری بر او فرود ‌ آمد ، و ندایی از آسمان در رسید که « تو پسر محبوب من هستی ، و من از تو خشنودم . »
42003023	عیسی حدود سی سال داشت که خدمت خود را آغاز کرد . او به گمان مردم پسر یوسف بود ، و یوسف ، پسر هالی ،
42003024	پسر مَتّات ، پسر لاوی ، پسر مَلْکی ، پسر یَنّا ، پسر یوسف ،
42003025	پسر مَتّاتیا ، پسر عاموس ، پسر ناحوم ، پسر حَسْلی ، پسر نَجّای ،
42003026	پسر مَئَت ، پسر مَتّاتیا ، پسر شِمْعی ، پسر یوسف ، پسر یهودا ،
42003027	پسر یوحَنان ، پسر ریسا ، پسر زِروبابِل ، پسر شِئَلْتی‌ئیل ، پسر نِیْری ،
42003028	پسر مَلْکی ، پسر اَدّی ، پسر قوصام ، پسر ایلمودام ، پسر عیر ،
42003029	پسر یوشع ، پسر الیعازَر ، پسر یوریم ، پسر مَتّات ، پسر لاوی ،
42003030	پسر شَمعون ، پسر یهودا ، پسر یوسف ، پسر یونان ، پسر ایلیاقیم ،
42003031	پسر مَلیا ، پسر مینان ، پسر مَتّاتا ، پسر ناتان ، پسر داوود ،
42003032	پسر یِسای ، پسر عوبید ، پسر بوعَز ، پسر سَلمون ، پسر نَحْشون ،
42003033	پسر عَمیناداب ، پسر اَرام ، پسر حِصْرون ، پسر فارِص ، پسر یهودا ،
42003034	پسر یعقوب ، پسر اسحاق ، پسر ابراهیم ، پسر تارَح ، پسر ناحور ،
42003035	پسر سُروج ، پسر رَعو ، پسر فالَج ، پسر عابِر ، پسر شالَح ،
42003036	پسر قَینان ، پسر اَرْفَکْشاد ، پسر سام ، پسر نوح ، پسر لامَک ،
42003037	پسر مَتوشالح ، پسر خَنوخ ، پسر یارِد ، پسر مَهَلَل‌ئیل ، پسر قَینان ،
42003038	پسر اَنوش ، پسر شِیث ، پسر آدم ، پسر خدا .
42004001	عیسی پر از روح‌القدس ، از رود اردن بازگشت و روح ، او را در بیابان هدایت می‌کرد .
42004002	در آنجا ابلیس چهل روز او را وسوسه کرد . در آن روزها چیزی نخورد ، و در پایان آن مدت ، گرسنه شد .
42004003	پس ابلیس به او گفت : « اگر پسر خدایی ، به این سنگ بگو نان شود . »
42004004	عیسی پاسخ داد : « نوشته شده است که ” انسان تنها به نان زنده نیست . “ »
42004005	سپس ابلیس او را به مکانی بلند برد و در دَمی همۀ حکومتهای جهان را به او نشان داد
42004006	و گفت : « من همۀ این قدرت و تمامی شکوه اینها را به تو خواهم بخشید ، زیرا که به من سپرده شده است و مختارم آن را به هر که بخواهم بدهم .
42004007	کافی است پرستشم کنی تا این همه از آن تو گردد . »
42004008	عیسی پاسخ داد : « نوشته شده است ، ‌” خداوند ، خدای خود را بپرست و تنها او را خدمت کن . “ »
42004009	آنگاه ابلیس او را به شهر اورشلیم برد و بر فراز معبد قرار داد و گفت : « اگر پسر خدایی ، خود را از اینجا به‌زیر افکن .
42004010	زیرا نوشته شده است : ‌” دربارۀ تو به فرشتگان خود فرمان خواهد داد تا از تو محافظت کنند .
42004011	آنها تو را بر دستهایشان خواهند گرفت مبادا پایت به سنگی برخورَد . “ »
42004012	عیسی پاسخ داد : « گفته شده است ، ” خداوند ، خدای خود را میازما . “ ‌»
42004013	چون ابلیس همۀ این وسوسه‌ها را به پایان رسانید ، او را تا فرصتی دیگر ترک گفت .
42004014	عیسی به نیروی روح به جلیل بازگشت و خبر او در سرتاسر آن نواحی پیچید .
42004015	او در کنیسه‌های ایشان تعلیم می‌داد ، و همه وی را می‌ستودند .
42004016	پس به شهر ناصره که در آن پرورش یافته بود ، رفت و در روز شَبّات ، طبق معمول به کنیسه درآمد . و برخاست تا تلاوت کند .
42004017	طومار اِشَعْیای نبی را به او دادند . چون آن را گشود ، قسمتی را یافت که می‌فرماید :
42004018	« روح خداوند بر من است ، زیرا مرا مسح کرده تا فقیران را بشارت دهم و مرا فرستاده تا رهایی را به اسیران و بینایی را به نابینایان اعلام کنم ، و ستمدیدگان را رهایی بخشم ،
42004019	و سال لطف خداوند را اعلام نمایم . »
42004020	سپس طومار را فرو‌پیچید و به خادم کنیسه سپرد و بنشست . همه در کنیسه به او چشم دوخته بودند .
42004021	آنگاه چنین سخن آغاز کرد : « امروز این نوشته ، هنگامی که بدان گوش فرامی‌دادید ، جامۀ عمل پوشید . »
42004022	همه از او نیکو می‌گفتند و از کلام فیض‌آمیزش در شگفت بودند و می‌گفتند : « آیا این پسر یوسف نیست ؟ »
42004023	عیسی به ایشان گفت : « بی‌گمان این مَثَل را بر من خواهید آورد که ” ای طبیب خود را شفا ده ! آنچه شنیده‌ایم در کَفَرناحوم کرده‌ای ، اینجا در زادگاه خویش نیز انجام بده . “ ‌»
42004024	سپس افزود : « آمین ، به شما می‌گویم که هیچ پیامبری در دیار خویش پذیرفته نیست .
42004025	یقین بدانید که در زمان الیاس ، هنگامی که آسمان سه سال و نیم بسته شد و خشکسالیِ سخت سرتاسر آن سرزمین را فراگرفت ، بیوه‌زنان بسیار در اسرائیل بودند .
42004026	امّا الیاس نزد هیچ یک فرستاده نشد مگر نزد بیوه‌زنی در شهر صَرَفَه در سرزمین صیدون .
42004027	در زمان اِلیشَع نبی نیز جذامیان بسیار در اسرائیل بودند ، ولی هیچ یک از جذام خود پاک نشدند مگر نَعْمانِ سُریانی . »
42004028	آنگاه همۀ کسانی که در کنیسه بودند ، از شنیدن این سخنان برآشفتند
42004029	و برخاسته ، او را از شهر بیرون کشیدند و بر لبۀ کوهی که شهر بر آن بنا شده بود ، بردند تا از آنجا به زیرش افکنند .
42004030	امّا او از میانشان گذشت و رفت .
42004031	سپس عیسی به کَفَرناحوم ، شهری در جلیل ، فرود شد و در روز شَبّات به تعلیم مردم پرداخت .
42004032	آنان از تعلیم او در شگفت شدند ، زیرا در کلامش اقتدار بود .
42004033	امّا در کنیسه ، مردی دیوزده بود که روح پلید داشت . او به آواز بلند فریاد برآورد :
42004034	« ای عیسای ناصری ، تو را با ما چه کار است ؟ آیا آمده‌ای نابودمان کنی ؟ می‌دانم کیستی ؛ تو آن قدوس خدایی ! »
42004035	عیسی روح پلید را نهیب زد و گفت : « خاموش باش و از او بیرون بیا ! » آنگاه دیو ، آن مرد را در حضور همگان بر زمین زد و بی‌آنکه آسیبی به او برساند ، از او بیرون آمد .
42004036	مردم همه شگفتزده به یکدیگر می‌گفتند : « این چه کلامی است ؟ او با اقتدار و قدرت به ارواح پلید فرمان می‌دهد و آنها نیز از مردم بیرون می‌آیند ! »
42004037	بدین‌گونه خبر کارهای او در سرتاسر آن نواحی پیچید .
42004038	آنگاه عیسی کنیسه را ترک گفت و به خانۀ شَمعون رفت . و امّا مادرزن شَمعون را تبی سخت عارض گشته بود . پس ، از عیسی خواستند یاری‌اش کند .
42004039	او نیز بر بالین وی خم شد و تب را نهیب زد ، و تبش قطع شد . او بی‌درنگ برخاست و مشغول پذیرایی از آنها شد .
42004040	هنگام غروب ، همۀ کسانی که بیمارانی مبتلا به امراض گوناگون داشتند ، آنان را نزد عیسی آوردند ، و او نیز بر یکایک ایشان دست نهاد و شفایشان داد .
42004041	دیوها نیز از بسیاری بیرون می‌آمدند و فریادکنان می‌گفتند : « تو پسر خدایی ! » امّا او آنها را نهیب می‌زد و نمی‌گذاشت سخنی بگویند ، زیرا می‌دانستند مسیح است .
42004042	بامدادان ، عیسی به خلوتگاهی رفت . امّا مردم او را می‌جُستند و چون به جایی که بود رسیدند ، کوشیدند نگذارند ترکشان کند .
42004043	ولی او گفت : « من باید پادشاهی خدا را در شهرهای دیگر نیز بشارت دهم ، چرا که به همین منظور فرستاده شده‌ام . »
42004044	پس به موعظه در کنیسه‌های یهودیه ادامه داد .
42005001	یک روز که عیسی در کنار دریاچۀ جِنیسارِت ایستاده بود و جمعیت از هر سو بر او ازدحام می‌کردند تا کلام خدا را بشنوند ،
42005002	در کنار دریا دو قایق دید که صیادان از آنها بیرون آمده ، مشغول شستن تورهایشان بودند .
42005003	پس بر یکی از آنها که متعلق به شَمعون بود سوار شد و از او خواست قایق را اندکی از ساحل دور کند . سپس خود بر قایق نشست و به تعلیم مردم پرداخت .
42005004	چون سخنانش به پایان رسید ، به شَمعون گفت : « قایق را به جایی عمیق ببر ، و تورها را برای صید ماهی در آب افکنید . »
42005005	شَمعون پاسخ داد : « استاد ، همۀ شب را سخت تلاش کردیم و چیزی نگرفتیم . امّا چون تو می‌گویی ، تورها را در آب خواهیم افکند . »
42005006	وقتی چنین کردند ، آنقدر ماهی گرفتند که چیزی نمانده بود تورهایشان پاره شود !
42005007	از این‌رو ، از دوستان خود در قایق دیگر به اشاره خواستند تا به یاری‌شان آیند . آنها آمدند و هر دو قایق را آنقدر از ماهی پر کردند که چیزی نمانده بود در آب فرو‌روند .
42005008	چون شَمعون پِطرُس این را دید ، به‌پاهای عیسی افتاد و گفت : « ای خداوند ، از من دور شو ، زیرا مردی گناهکارم ! »
42005009	چه خود و همراهانش از واقعۀ صید ماهی شگفتزده بودند .
42005010	یعقوب و یوحنا ، پسران زِبِدی ، نیز که همکار شَمعون بودند ، همین حال را داشتند . عیسی به شَمعون گفت : « مترس ، از این پس مردم را صید خواهی کرد . »
42005011	پس آنها قایقهای خود را به ساحل راندند و همه چیز را ترک گفته ، از پی او روانه شدند .
42005012	روزی دیگر که عیسی در یکی از شهرها بود ، مردی آمد که جذام تمام بدنش را فراگرفته بود . چون عیسی را دید ، روی بر خاک نهاد و التماس‌کنان گفت : « سرور من ، اگر بخواهی می‌توانی پاکم سازی . »
42005013	عیسی دست خود را دراز کرد و او را لمس نمود و گفت : « می‌خواهم ؛ پاک شو ! » در دم ، جذامْ آن مرد را ترک گفت .
42005014	سپس به او امر فرمود : « به کسی چیزی مگو ، بلکه برو و خود را به کاهن بنما و برای تطهیر خود قربانیهایی را که موسی امر کرده است ، تقدیم کن تا برای آنان گواهی باشد . »
42005015	با این همه ، خبر کارهای او هر چه بیشتر پخش می‌شد ، چندان که جماعتهای بسیار گرد ‌ می‌آمدند تا سخنانش را بشنوند و از بیماریهای خود شفا یابند .
42005016	امّا عیسی اغلب به جاهای دورافتاده می‌رفت و در تنهایی دعا می‌کرد .
42005017	روزی از روزها عیسی تعلیم می‌داد و فَریسیان و معلمان شریعت از همۀ شهرهای جلیل و یهودیه و نیز از اورشلیم آمده و نشسته بودند ، و قدرت خداوند برای شفای بیماران با او بود .
42005018	ناگاه چند مرد از راه رسیدند که مفلوجی را بر تختی حمل می‌کردند . ایشان کوشیدند او را به‌درون خانه ببرند و در برابر عیسی بگذارند .
42005019	امّا چون به‌سبب ازدحام جمعیت راهی نیافتند ، به بام خانه رفتند و از میان سفالها مفلوج را با تختش پایین فرستادند و وسط جمعیت ، در برابر عیسی نهادند .
42005020	چون عیسی ایمان ایشان را دید ، گفت : « ای مرد ، گناهانت آمرزیده شد ! »
42005021	امّا فَریسیان و علمای دین با خود اندیشیدند : « این کیست که کفر می‌گوید ؟ چه کسی جز خدا می‌تواند گناهان را بیامرزد ؟ »
42005022	عیسی دریافت چه می‌اندیشند و پرسید : « چرا در دل چنین می‌اندیشید ؟
42005023	گفتن کدام‌یک آسانتر است : ” گناهانت آمرزیده شد “ یا اینکه ” برخیز و راه برو “ ؟
42005024	حال تا بدانید که پسر انسان بر زمین اقتدار آمرزش گناهان را دارد … » - به مرد مفلوج گفت - « به تو می‌گویم : برخیز ، بستر خود برگیر و به خانه برو ! »
42005025	در دم ، آن مرد مقابل ایشان ایستاد و آنچه را بر آن خوابیده بود برداشت و خدا را حمدگویان به خانه رفت .
42005026	همه از این رویداد در شگفت شده ، خدا را تمجید کردند و در حالی که ترس وجودشان را فراگرفته بود ، می‌گفتند : « امروز چیزهای شگفت‌انگیز دیدیم . »
42005027	سپس عیسی از آن خانه بیرون آمد و خراجگیری را دید ، لاوی نام ، که در خراجگاه نشسته بود . او را گفت : « از پی من بیا . »
42005028	لاوی برخاسته ، همه چیز را ترک گفت و از پی عیسی روان شد .
42005029	او در خانۀ خویش ضیافتی بزرگ به افتخار عیسی بر‌پا کرد ، و جمعی بزرگ از خراجگیران و دیگر مردم ، با آنها بر سفره نشستند .
42005030	امّا فَریسیان و گروهی از علمای دین که از فرقۀ آنها بودند ، شِکوِه‌کنان به شاگردان عیسی گفتند : « چرا با خراجگیران و گناهکاران می‌خورید و می‌آشامید ؟ »
42005031	عیسی پاسخ داد : « بیمارانند که به طبیب نیاز دارند ، نه تندرستان .
42005032	من برای دعوت پارسایان نیامده‌ام ، بلکه آمده‌ام تا گناهکاران را به توبه دعوت کنم . »
42005033	به او گفتند : « شاگردان یحیی اغلب روزه می‌گیرند و دعا می‌کنند ؛ شاگردان فَریسیان نیز چنینند ، امّا شاگردان تو همیشه در حال خوردن و نوشیدنند . »
42005034	عیسی پاسخ داد : « آیا می‌توان میهمانان عروسی را تا زمانی که داماد با آنهاست ، به روزه واداشت ؟
42005035	امّا زمانی خواهد رسید که داماد از ایشان گرفته شود . در آن ایام روزه خواهند گرفت . »
42005036	پس این مَثَل را برایشان آورد : « هیچ‌کس تکه‌ای از جامۀ نو را نمی‌بُرَد تا آن را به جامه‌ای کهنه وصله زند . زیرا اگر چنین کند ، هم جامۀ نو را پاره کرده و هم پارچۀ نو بر جامه کهنه وصله‌ای است ناجور .
42005037	نیز کسی شراب نو را در مَشکهای کهنه نمی‌ریزد . زیرا اگر چنین کند ، شراب نو مَشکها را خواهد درید و شراب خواهد ریخت و مَشکها نیز تباه خواهد شد .
42005038	شراب نو را در مَشکهای نو باید ریخت .
42005039	و کسی پس از نوشیدن شراب کهنه خواهان شراب تازه نیست ، زیرا می‌گوید : ” شراب کهنه بهتر است . “ ‌»
42006001	در یکی از روزهای شَبّات ، عیسی از میان مزارع گندم می‌گذشت و شاگردانش خوشه‌های گندم را می‌چیدند و به‌دست ساییده ، می‌خوردند .
42006002	امّا تنی چند از فَریسیان گفتند : « چرا کاری می‌کنید که انجامش در روز شَبّات جایز نیست ؟ »
42006003	عیسی پاسخ داد : « مگر نخوانده‌اید که داوود چه کرد ، آنگاه که خود و یارانش گرسنه بودند ؟
42006004	او به خانۀ خدا درآمد و نان تقدیمی را برگرفت و خورد و به یارانش نیز داد ، هر چند خوردن آن تنها برای کاهنان جایز است . »
42006005	و در ادامه فرمود : « پسر انسان صاحب شَبّات است . »
42006006	در شَبّاتی دیگر ، به کنیسه درآمد و به تعلیم پرداخت . مردی آنجا بود که دست راستش خشک شده بود .
42006007	علمای دین و فَریسیان ، عیسی را زیر نظر داشتند تا ببینند آیا در روز شَبّات کسی را شفا می‌دهد یا نه ؛ زیرا در پی دستاویزی بودند تا به او اتهام زنند .
42006008	امّا عیسی که از افکارشان آگاه بود ، مرد خشک‌دست را گفت : « برخیز و در برابر همه بایست . » او نیز برخاست و ایستاد .
42006009	عیسی به آنان گفت : « از شما می‌پرسم ، کدام‌یک در روز شَبّات رواست : نیکی یا بدی ، نجات جان انسان یا نابود کردن آن ؟ »
42006010	پس چشم به جانب یکایک ایشان گرداند و سپس خطاب به آن مرد گفت : « دستت را دراز کن ! » چنین کرد ، و دستش سالم شد .
42006011	امّا آنان سخت خشمگین شدند و با یکدیگر به مشورت نشستند که با عیسی چه کنند .
42006012	یکی از آن روزها ، عیسی برای دعا به کوهی رفت و شب را در عبادت خدا به صبح رساند .
42006013	بامدادان شاگردانش را فراخواند ، و از میان آنان دوازده تن را برگزید و ایشان را رسول خواند :
42006014	شَمعون ( که او را پِطرُس نامید ) ، آندریاس ( برادر پِطرُس ) ، یعقوب ، یوحنا ، فیلیپُس ، بَرتولْما ،
42006015	مَتّی ، توما ، یعقوب پسر حَلْفای ، شَمعون معروف به غیور ،
42006016	یهودا پسر یعقوب ، و یهودای اِسْخَریوطی که به وی خیانت کرد .
42006017	عیسی همراه ایشان از کوه فرود آمد و در مکانی هموار ایستاد . بسیاری از شاگردانش و انبوهی از مردم از سرتاسر یهودیه ، اورشلیم ، و از شهرهای ساحلی صور و صیدون ، آنجا حضور داشتند .
42006018	آنها آمده بودند تا سخنان او را بشنوند و از بیماریهای خود شفا یابند ؛ و کسانی که ارواح پلید آزارشان می‌داد ، شفا می‌یافتند .
42006019	مردم همه می‌کوشیدند او را لمس کنند ، زیرا نیرویی از وی صادر می‌شد که همگان را شفا می‌بخشید .
42006020	آنگاه عیسی بر شاگردانش نظر افکند و گفت : « خوشا به حال شما که فقیرید ، زیرا پادشاهی خدا از آن شماست .
42006021	خوشا به حال شما که اکنون گرسنه‌اید ، زیرا سیر خواهید شد . خوشا به حال شما که اکنون گریانید ، زیرا خواهید خندید .
42006022	« خوشا به حال شما آنگاه که مردم به‌خاطر پسر انسان ، بر شما نفرت گیرند و شما را از جمع خود برانند و دشنام دهند و بدنام سازند .
42006023	در آن روز ، شادی و پایکوبی کنید ، زیرا پاداشتان در آسمان عظیم است . چرا که پدران آنها نیز با پیامبران چنین کردند .
42006024	« امّا وای بر شما که دولتمندید ، زیرا تسلی خود را یافته‌اید .
42006025	وای بر شما که اکنون سیرید ، زیرا گرسنه خواهید شد . وای بر شما که اکنون خندانید ، زیرا ماتم خواهید کرد و زاری خواهید نمود .
42006026	وای بر شما آنگاه که همگان زبان به ستایشتان بگشایند ، زیرا پدران آنها نیز با پیامبران دروغین چنین کردند .
42006027	« امّا ای شما که گوش فرا می‌دهید ، به شما می‌گویم که دشمنان خود را محبت نمایید و به آنان که از شما نفرت دارند ، نیکی کنید .
42006028	برای هر که نفرینتان کند برکت بطلبید ، و هر کس را که آزارتان دهد دعای خیر کنید .
42006029	اگر کسی بر یک گونۀ تو سیلی زند ، گونۀ دیگر را نیز به او پیشکش کن . اگر کسی ردایت را از تو بستاند ، پیراهنت را نیز از او دریغ مدار .
42006030	اگر کسی چیزی از تو بخواهد به او بده ، و اگر مال تو را غصب کند ، از او بازمخواه .
42006031	با مردم همان‌گونه رفتار کنید که می‌خواهید با شما رفتار کنند .
42006032	« اگر تنها آنان را محبت کنید که شما را محبت می‌کنند ، چه برتری دارید ؟ حتی گناهکاران نیز دوستداران خود را محبت می‌کنند .
42006033	و اگر فقط به کسانی نیکی کنید که به شما نیکی می‌کنند ، چه برتری دارید ؟ حتی گناهکاران نیز چنین می‌کنند .
42006034	و اگر فقط به کسانی قرض دهید که امید عوض از آنان دارید ، چه برتری خواهید داشت ؟ حتی گناهکاران نیز به گناهکاران قرض می‌دهند تا روزی از ایشان عوض بگیرند .
42006035	امّا شما ، دشمنانتان را محبت کنید و به آنها نیکی نمایید ، و بدون امیدِ عوض ، به ایشان قرض دهید ، زیرا پاداشتان عظیم است ، و فرزندان خدای متعال خواهید بود ، چه او با ناسپاسان و بدکاران مهربان است .
42006036	پس رحیم باشید ، چنان که پدر شما رحیم است .
42006037	« داوری نکنید تا بر شما داوری نشود . محکوم نکنید تا محکوم نشوید . ببخشایید تا بخشوده شوید .
42006038	بدهید تا به شما داده شود . پیمانه‌ای پُر ، فشرده ، تکانداده و لبریز در دامنتان ریخته خواهد شد ! زیرا با هر پیمانه‌ای که بدهید ، با همان پیمانه به شما داده خواهد شد . »
42006039	و این مَثَل را نیز برایشان آورد : « آیا کور می‌تواند عصاکش کور دیگر شود ؟ آیا هر دو در چاه نخواهند افتاد ؟
42006040	شاگرد ، برتر از استاد خود نیست ، امّا هر که تعلیم و تربیتش به کمال رسد ، همچون استاد خود خواهد شد .
42006041	« چرا پَرِ‌کاهی را در چشم برادرت می‌بینی ، امّا از چوبی که در چشم خود داری غافلی ؟
42006042	چگونه می‌توانی به برادرت بگویی : ” برادر ، بگذار پَرِ‌کاه را از چشمت به‌در آورم “ ، ولی چوب را در چشم خود نمی‌بینی ؟ ای ریاکار ، نخست چوب را از چشم خود به‌در‌آر ، آنگاه بهتر خواهی دید تا پَرِ‌کاه را از چشم برادرت بیرون کنی .
42006043	« هیچ درخت نیکو ، میوۀ بد به‌بار نمی‌آوَرَد و هیچ درخت بد ، میوۀ نیکو نمی‌دهد .
42006044	هر درختی را از میوه‌اش می‌توان شناخت . نه از بوتۀ خار می‌توان انجیر چید ، و نه از بوتۀ تمشک ، انگور !
42006045	شخص نیک از خزانۀ نیکوی دل خود نیکویی برمی‌آورد ، و شخص بد از خزانۀ بدِ دل خود ، بدی . زیرا زبان از آنچه دل از آن لبریز است ، سخن می‌گوید .
42006046	« چگونه است که مرا ” سرورم ، سرورم “ می‌خوانید ، امّا به آنچه می‌گویم عمل نمی‌کنید ؟
42006047	آن که نزد من می‌آید و سخنانم را می‌شنود و به آن عمل می‌کند ، به شما می‌نمایانم به چه کس می‌مانَد .
42006048	او کسی را مانَد که برای بنای خانه‌ای ، زمین را گود کَند و پیِ خانه را بر صخره نهاد . چون سیل آمد و سیلاب بر آن خانه هجوم برد ، نتوانست آن را بجنباند ، زیرا محکم ساخته شده بود .
42006049	امّا آن که سخنانم را می‌شنود ولی به آن عمل نمی‌کند ، کسی را مانَد که خانه‌ای بدون پی ، بر زمین ساخت . چون سیلاب بر آن خانه هجوم برد ، در دم فرو ریخت و ویرانی عظیم بر جای نهاد . »
42007001	چون عیسی تمامی گفتار خود را با مردم به پایان رسانید ، به کَفَرناحوم درآمد .
42007002	آنجا یک نظامی رومی بود که غلامی بس عزیز داشت . غلام بیمار و در آستانۀ مرگ بود .
42007003	نظامی چون دربارۀ عیسی شنید ، تنی چند از مشایخ یهود را نزدش فرستاد تا از او بخواهند بیاید و غلامش را شفا دهد .
42007004	آنها نزد عیسی آمدند و با التماس بسیار به او گفتند : « این مرد سزاوار است این لطف را در حقش بکنی ،
42007005	زیرا قوم ما را دوست می‌دارد و کنیسه را نیز برایمان ساخته است . »
42007006	پس عیسی همراهشان رفت . به نزدیکی خانه که رسید ، آن نظامی چند تن از دوستانش را نزد عیسی فرستاد ، با این پیغام که : « سرورم ، خود را زحمت مده ، زیرا شایسته نیستم زیر سقف من آیی .
42007007	از همین‌رو ، حتی خود را لایق ندانستم نزد تو آیم . فقط سخنی بگو که خدمتکارم شفا خواهد یافت .
42007008	زیرا من خود فردی هستم زیر فرمان . سربازانی نیز زیر فرمان خود دارم . به یکی می‌گویم ، ” برو “ ، می‌رود ؛ به دیگری می‌گویم ، ” بیا “ ، می‌آید . به غلام خود می‌گویم ، ” این را به‌جای‌آر “ ، به‌جای می‌آورد . »
42007009	عیسی چون این را شنید ، از او در شگفت شد و به جمعیتی که از پی‌اش می‌آمدند روی کرد و گفت : « به شما می‌گویم ، چنین ایمانی حتی در اسرائیل هم ندیده‌ام . »
42007010	چون فرستادگان به خانه بازگشتند ، غلام را سلامت یافتند .
42007011	چندی بعد ، عیسی رهسپار شهری شد به نام نائین . شاگردان و جمعیتی انبوه نیز او را همراهی می‌کردند .
42007012	به نزدیکی دروازۀ شهر که رسید ، دید مرده‌ای را می‌برند که یگانه پسر بیوه‌زنی بود . بسیاری از مردمان شهر نیز آن زن را همراهی می‌کردند .
42007013	خداوند چون او را دید ، دلش بر او بسوخت و گفت : « گریه مکن . »
42007014	سپس نزدیک رفت و تابوت را لمس کرد . کسانی که آن را حمل می‌کردند ، ایستادند . عیسی گفت : « ای جوان ، تو را می‌گویم ، برخیز ! »
42007015	مرده راست نشست و سخن گفتن آغاز کرد ! عیسی او را به مادرش سپرد .
42007016	ترس و هیبت بر همۀ آنان مستولی شد و در حالی که خدا را ستایش می‌کردند ، می‌گفتند : « پیامبری بزرگ در میان ما ظهور کرده است . خدا به یاری قوم خود آمده است . »
42007017	خبر این کار عیسی در تمام یهودیه و نواحی اطراف منتشر شد .
42007018	شاگردان یحیی او را از همۀ این وقایع آگاه ساختند . پس او دو تن از آنان را فراخواند
42007019	و با این پیغام نزد عیسی فرستاد : « آیا تو همانی که می‌بایست بیاید ، یا منتظر دیگری باشیم ؟ »
42007020	آن دو نزد عیسی آمده ، گفتند : « یحیای تعمیددهنده ما را فرستاده تا از تو بپرسیم آیا تو همانی که می‌بایست بیاید ، یا منتظر دیگری باشیم ؟ »
42007021	در همان ساعت ، عیسی بسیاری را از بیماریها و دردها و ارواح پلید شفا داد و نابینایان بسیار را بینایی بخشید .
42007022	پس در پاسخ آن فرستادگان فرمود : « بروید و آنچه دیده و شنیده‌اید به یحیی بازگویید ، که کوران بینا می‌شوند ، لنگان راه می‌روند ، جذامیان پاک می‌گردند ، کران شنوا می‌شوند ، مردگان زنده می‌گردند و به فقیران بشارت داده می‌شود .
42007023	خوشا به حال کسی که به‌سبب من نلغزد . »
42007024	چون فرستادگان یحیی رفتند ، عیسی دربارۀ او سخن آغاز کرد و به جماعت گفت : « برای دیدن چه چیز به بیابان رفته بودید ؟ برای دیدن نی‌ای که از باد در جنبش است ؟
42007025	برای دیدن چه چیز رفتید ؟ مردی که جامه‌ای لطیف در بر دارد ؟ آنان که جامه‌های فاخر می‌پوشند و در تجمّل زندگی می‌کنند ، در قصرهای پادشاهانند .
42007026	پس برای دیدن چه رفته بودید ؟ برای دیدن پیامبری ؟ آری ، به شما می‌گویم کسی که از پیامبر نیز برتر است .
42007027	او همان است که درباره‌اش نوشته شده : «‌” اینک رسول خود را پیشاپیش تو می‌فرستم که راهت را پیش پایت هموار خواهد کرد . “
42007028	به شما می‌گویم که کسی بزرگتر از یحیی از مادر زاده نشده است ؛ امّا کوچکترین در پادشاهی خدا ، از او بزرگتر است . »
42007029	همۀ مردمانی که این سخنان را شنیدند ، حتی خراجگیران ، تصدیق کردند که راه خدا حق است ، زیرا به‌دست یحیی تعمید گرفته بودند .
42007030	امّا فَریسیان و فقیهان با امتناع از تعمید گرفتن به‌دست یحیی ، ارادۀ خدا را برای خود رد کردند .
42007031	( عیسی ادامه داد : ) « پس ، مردم این نسل را به چه تشبیه کنم ؟ به چه می‌مانند ؟
42007032	به کودکانی مانند که در بازار می‌نشینند و به یکدیگر ندا می‌کنند : «‌” برای شما نی نواختیم ، نرقصیدید ؛ مرثیه خواندیم ، بر سینه نزدید . “
42007033	زیرا یحیای تعمیددهنده آمد که نه نان می‌خورْد و نه شراب می‌نوشید ؛ گفتید ، ” دیو دارد . “
42007034	پسر انسان آمد که می‌خورَد و می‌نوشد ؛ می‌گویید ، ” مردی است شکمباره و میگسار ، دوست خراجگیران و گناهکاران . “
42007035	امّا حقانیت حکمت را همۀ فرزندان آن به ثبوت می‌رسانند . »
42007036	روزی یکی از فَریسیان عیسی را به صرف غذا دعوت کرد . پس به خانۀ آن فَریسی رفت و بر سفره نشست .
42007037	در آن شهر ، زنی بدکاره می‌زیست که چون شنید عیسی در خانۀ آن فَریسی میهمان است ، ظرفی مرمرین ، پر از عطر ، با خود آورد
42007038	و گریان پشت سر عیسی ، کنارِ پاهای او ایستاد . آنگاه با قطرات اشک به شستن پاهای عیسی پرداخت و با گیسوانش آنها را خشک کرد . سپس پاهای او را بوسید و عطرآگین کرد .
42007039	چون فَریسیِ میزبان این را دید ، با خود گفت : « اگر این مرد براستی پیامبر بود ، می‌دانست این زن که لمسش می‌کند کیست و چگونه زنی است - می‌دانست که بدکاره است . »
42007040	عیسی به او گفت : « ای شَمعون ، می‌خواهم چیزی به تو بگویم . » گفت : « بفرما ، استاد ! »
42007041	عیسی گفت : « شخصی از دو تن طلب داشت : از یکی پانصد دینار ، از دیگری پنجاه دینار .
42007042	امّا چون چیزی نداشتند به او بدهند ، بدهی هر دو را بخشید . حال به گمان تو کدام‌یک او را بیشتر دوست خواهد داشت ؟ »
42007043	شَمعون پاسخ داد : « به گمانم آن که بدهی بیشتری داشت و بخشیده شد . » عیسی گفت : « درست گفتی . »
42007044	آنگاه به‌سوی آن زن اشاره کرد و به شَمعون گفت : « این زن را می‌بینی ؟ به خانه‌ات آمدم ، و تو برای شستن پاهایم آب نیاوردی ، امّا این زن با اشکهایش پاهای مرا شست و با گیسوانش خشک کرد !
42007045	تو مرا نبوسیدی ، امّا این زن از لحظۀ ورودم ، دمی از بوسیدن پاهایم بازنایستاده است .
42007046	تو بر سر من روغن نمالیدی ، امّا او پاهایم را عطرآگین کرد .
42007047	پس به تو می‌گویم ، محبت بسیار او از آن‌روست که گناهان بسیارش آمرزیده شده است . امّا آن که کمتر آمرزیده شد ، کمتر هم محبت می‌کند . »
42007048	پس رو به آن زن کرد و گفت : « گناهانت آمرزیده شد ! »
42007049	میهمانان با یکدیگر گفتند : « این کیست که گناهان را نیز می‌آمرزد ؟ »
42007050	عیسی به آن زن گفت : « ایمانت تو را نجات داده است ، به‌سلامت برو ! »
42008001	پس از آن ، عیسی شهر به شهر و روستا به روستا می‌گشت و به پادشاهی خدا بشارت می‌داد . آن دوازده تن نیز با وی بودند ،
42008002	و نیز شماری از زنان که از ارواح پلید و بیماری شفا یافته بودند : مریم معروف به مَجْدَلیّه که از او هفت دیو اخراج شده بود ،
42008003	یوآنّا همسر خوزا ، مباشر هیرودیس ، سوسن و بسیاری زنان دیگر . این زنان از دارایی خود برای رفع نیازهای عیسی و شاگردانش تدارک می‌دیدند .
42008004	چون مردم از بسیاری شهرها به دیدن عیسی می‌آمدند و جمعیتی انبوه گرد ‌ آمد ، او این مَثَل را آورد :
42008005	« روزی برزگری برای پاشیدن بذرِ خود بیرون رفت . چون بذر می‌پاشید ، برخی در راه افتاد و لگدمال شد و پرندگان آسمان آنها را خوردند .
42008006	برخی دیگر در زمین سنگلاخ افتاد ، و چون رویید ، خشک شد ، چرا که رطوبتی نداشت .
42008007	برخی نیز میان خارها افتاد و خارها با بذرها نمو کرده ، آنها را خفه کرد .
42008008	امّا برخی از بذرها در زمین نیکو افتاد و نمو کرد و صد چندان بار آورد . » چون این را گفت ، ندا در داد : « هر‌که گوش شنوا دارد ، بشنود ! »
42008009	شاگردانش معنی این مَثَل را از او پرسیدند .
42008010	گفت : « درک رازهای پادشاهی خدا به شما عطا شده است ، امّا با دیگران در قالب مَثَل سخن می‌گویم ، تا : «‌” بنگرند ، امّا نبینند ؛ بشنوند ، امّا نفهمند . “
42008011	« معنی مَثَل این است : بذر ، کلام خداست .
42008012	بذرهایی که در راه می‌افتد ، کسانی هستند که کلام را می‌شنوند ، امّا ابلیس می‌آید و آن را از دلشان می‌رباید ، تا نتوانند ایمان آورند و نجات یابند .
42008013	بذرهایی که بر زمین سنگلاخ می‌افتد کسانی هستند که چون کلام را می‌شنوند ، آن را با شادی می‌پذیرند ، امّا ریشه نمی‌دوانند . اینها اندک زمانی ایمان دارند ، امّا به‌هنگام آزمایش ، ایمان خود را از دست می‌دهند .
42008014	بذرهایی که در میان خارها می‌افتد ، کسانی هستند که می‌شنوند ، امّا نگرانیها ، ثروت و لذات زندگی آنها را خفه می‌کند و به‌ثمر نمی‌رسند .
42008015	امّا بذرهایی که بر زمین نیکو می‌افتد ، کسانی هستند که کلام را با دلی پاک و نیکو می‌شنوند و آن را نگاه داشته ، پایدار می‌مانند و ثمر می‌آورند .
42008016	« هیچ‌کس چراغ را برنمی‌افروزد تا سرپوشی بر آن نهد یا آن را زیر تخت بگذارد ! بلکه چراغ را بر چراغدان می‌گذارند تا هر که داخل شود ، نورش را ببیند .
42008017	زیرا هیچ چیزِ پنهانی نیست که آشکار نشود و هیچ چیز نهفته‌ای نیست که هویدا نگردد .
42008018	پس دقّت کنید چگونه می‌شنوید ، زیرا به آن که دارد بیشتر داده خواهد شد و از آن که ندارد ، همان هم که گمان می‌کند دارد ، گرفته خواهد شد . »
42008019	در این هنگام ، مادر و برادران عیسی آمدند تا او را ببینند ، امّا ازدحام جمعیت چندان بود که نتوانستند به او نزدیک شوند .
42008020	پس برای عیسی خبر آوردند که : « مادر و برادرانت بیرون ایستاده‌اند و می‌خواهند تو را ببینند . »
42008021	در پاسخ گفت : « مادر و برادران من کسانی هستند که کلام خدا را می‌شنوند و به آن عمل می‌کنند . »
42008022	روزی عیسی به شاگردان خود گفت : « به آن سوی دریا برویم . » پس سوار قایق شدند و به پیش راندند .
42008023	و چون می‌رفتند ، عیسی به خواب رفت . ناگاه تندبادی بر دریا وزیدن گرفت ، چندان که قایق از آب پر می‌شد و جانشان به خطر افتاد .
42008024	شاگردان نزد عیسی رفتند و او را بیدار کرده ، گفتند : « ای استاد ، ای استاد ، چیزی نمانده غرق شویم ! » عیسی بیدار شد و بر باد و امواج خروشان نهیب زد . توفان فرو نشست و آرامش برقرار شد .
42008025	پس به ایشان گفت : « ایمانتان کجاست ؟ » شاگردان با بهت و وحشت از یکدیگر می‌پرسیدند : « این کیست که حتی به باد و آب فرمان می‌دهد و از او فرمان می‌برند . »
42008026	پس به ناحیۀ جَدَریان رسیدند که آن سوی دریا ، مقابل جلیل قرار داشت .
42008027	چون عیسی قدم بر ساحل نهاد ، مردی دیوزده از مردمان آن شهر بدو برخورد که دیرگاهی لباس نپوشیده و در خانه‌ای زندگی نکرده بود ، بلکه در گورها به‌سر می‌برد .
42008028	چون او عیسی را دید ، نعره برکشید و به‌پایش افتاد و با صدای بلند فریاد برآورد : « ای عیسی ، پسر خدای متعال ، تو را با من چه کار است ؟ تمنا دارم عذابم ندهی ! »
42008029	زیرا عیسی به روح پلید دستور داده بود از او به‌در آید . آن روح بارها او را گرفته بود و با آنکه دست و پایش را به زنجیر می‌بستند و از او نگهبانی می‌کردند ، بندها را می‌گسست و دیو او را به جایهای نامسکون می‌کشاند .
42008030	عیسی از او پرسید : « نامت چیست ؟ » پاسخ داد : « لِژیون ، » زیرا دیوهای بسیار به درونش رفته بودند .
42008031	آنها التماس‌کنان از عیسی خواستند که بدیشان دستور بازگشت به هاویه ندهد .
42008032	در آن نزدیکی ، گلۀ بزرگی خوک در دامنۀ تپه مشغول چرا بود . دیوها از عیسی خواهش کردند اجازه دهد به‌درون خوکها روند ، و او نیز اجازه داد .
42008033	پس ، دیوها از آن مرد بیرون آمدند و به‌درون خوکها رفتند ، و خوکها از سراشیبی تپه به‌درون دریا هجوم بردند و غرق شدند .
42008034	چون خوکبانان این را دیدند ، گریختند و در شهر و روستا ، ماجرا را بازگفتند .
42008035	پس مردم بیرون آمدند تا آنچه را روی داده بود ببینند ، و چون نزد عیسی رسیدند و دیدند آن مرد که دیوها از او به‌در آمده بودند ، جامه به تن کرده و عاقل پیش پاهای عیسی نشسته است ، ترسیدند .
42008036	کسانی که ماجرا را به‌چشم دیده بودند ، برای ایشان بازگفتند که مرد دیوزده چگونه شفا یافته بود .
42008037	پس همۀ مردمِ ناحیۀ جَدَریان از عیسی خواستند از نزدشان برود ، زیرا ترس بر آنان چیره شده بود . او نیز سوار قایق شد و رفت .
42008038	مردی که دیوها از او بیرون آمده بودند ، از عیسی تمنا کرد بگذارد با وی همراه شود ، امّا عیسی او را روانه کرد و گفت :
42008039	« به خانۀ خود برگرد و آنچه خدا برایت کرده است ، بازگو . » پس رفت و در سرتاسر شهر اعلام کرد که عیسی برای او چه کرده است .
42008040	چون عیسی بازگشت ، مردم به‌گرمی از او استقبال کردند ، زیرا همه چشم‌به‌راهش بودند .
42008041	در این هنگام ، مردی یایروس نام ، که رئیس کنیسه بود ، آمد و به‌پای عیسی افتاده ، التماس کرد به خانه‌اش برود ،
42008042	زیرا تنها دخترش که حدود دوازده سال داشت ، در حال مرگ بود . هنگامی که عیسی در راه بود ، جمعیت سخت بر او ازدحام می‌کردند .
42008043	در آن میان ، زنی بود که دوازده سال دچار خونریزی بود و [ با اینکه تمام دارایی خود را صرف طبیبان کرده بود ، ] کسی را توانِ درمانش نبود .
42008044	او از پشت سر به عیسی نزدیک شد و لبۀ ردای او را لمس کرد . در دم خونریزی‌اش قطع شد .
42008045	عیسی پرسید : « چه کسی مرا لمس کرد ؟ » چون همه انکار کردند ، پِطرُس گفت : « استاد ، مردم از هر سو احاطه‌ات کرده‌اند و بر تو ازدحام می‌کنند ! »
42008046	امّا عیسی گفت : « کسی مرا لمس کرد ! زیرا دریافتم نیرویی از من صادر شد ! »
42008047	آن زن چون دید نمی‌تواند پنهان بماند ، با ترس و لرز پیش آمد و به‌پای او افتاد و در برابر همگان گفت که چرا او را لمس کرده و چگونه در‌دَم شفا یافته است .
42008048	عیسی به او گفت : « دخترم ، ایمانت تو را شفا داده است . به‌سلامت برو . »
42008049	عیسی هنوز سخن می‌گفت که کسی از خانۀ یایروس ، رئیس کنیسه ، آمد و گفت : « دخترت مرد ، دیگر استاد را زحمت مده . »
42008050	عیسی چون این را شنید ، به یایروس گفت : « مترس ! فقط ایمان داشته باش ! دخترت شفا خواهد یافت . »
42008051	هنگامی که به خانۀ یایروس رسید ، نگذاشت کسی جز پِطرُس و یوحنا و یعقوب و پدر و مادر دختر با او به خانه درآیند .
42008052	همۀ مردم برای دختر شیون و زاری می‌کردند . عیسی گفت : « زاری مکنید ، زیرا نمرده بلکه در خواب است . »
42008053	آنها ریشخندش کردند ، چرا که می‌دانستند دختر مرده است .
42008054	امّا عیسی دست دخترک را گرفت و گفت : « دخترم ، برخیز ! »
42008055	روح او بازگشت و در‌دَم از جا برخاست . عیسی فرمود تا به او خوراک دهند .
42008056	والدین دختر غرق در حیرت بودند ، امّا او بدیشان امر فرمود که ماجرا را به کسی بازنگویند .
42009001	عیسی آن دوازده تن را گرد ‌ هم فراخواند و آنان را قدرت و اقتدار بخشید تا همۀ دیوها را بیرون برانند و بیماریها را شفا بخشند ؛
42009002	و ایشان را فرستاد تا به پادشاهی خدا موعظه کنند و بیماران را شفا دهند .
42009003	به ایشان گفت : « هیچ چیز برای سفر برندارید ، نه چوبدستی ، نه کوله‌بار ، نه نان ، نه پول و نه پیراهن اضافه .
42009004	به هر خانه‌ای که درآمدید ، تا هنگام ترک شهر در آنجا بمانید .
42009005	اگر مردم شما را نپذیرفتند ، به‌هنگام ترک شهرشان ، خاک پاهای خود را بتکانید تا شهادتی بر ضد آنها باشد . »
42009006	پس به‌راه افتاده ، از روستایی به روستای دیگر می‌رفتند و هر جا می‌رسیدند ، بشارت می‌دادند و بیماران را شفا می‌بخشیدند .
42009007	و امّا خبر همۀ این وقایع به گوش هیرودیسِ حاکم رسید . هیرودیس حیران و سرگردان مانده بود ، چرا که برخی می‌گفتند عیسی همان یحیی است که از مردگان برخاسته است .
42009008	برخی دیگر می‌گفتند الیاس ظهور کرده ، و برخی نیز می‌گفتند یکی از پیامبران دیرین زنده شده است .
42009009	امّا هیرودیس گفت : « سر یحیی را من از تن جدا کردم . پس این کیست که این چیزها را درباره‌اش می‌شنوم ؟ » و می‌کوشید عیسی را ببیند .
42009010	چون رسولان بازگشتند ، هرآنچه کرده بودند به عیسی بازگفتند . آنگاه آنان را با خود به شهری به نام بیت‌صِیْدا برد تا در آنجا تنها باشند .
42009011	امّا بسیاری این را دریافتند و از پی ایشان روانه شدند . عیسی نیز آنان را پذیرفت و با ایشان از پادشاهی خدا سخن گفت و کسانی را که نیاز به درمان داشتند ، شفا بخشید .
42009012	نزدیک غروب ، آن دوازده تن نزدش آمدند و گفتند : « جماعت را مرخص فرما تا به روستاها و مزارع اطراف بروند و خوراک و سرپناهی بیابند ، چرا که اینجا مکانی دورافتاده است . »
42009013	عیسی در جواب گفت : « شما خود به ایشان خوراک دهید . » گفتند : « ما جز پنج نان و دو ماهی چیزی نداریم ، مگر اینکه برویم و برای همۀ این مردم خوراک بخریم . »
42009014	در آنجا حدود پنج هزار مرد بودند . عیسی به شاگردان خود فرمود : « مردم را در گروههای پنجاه نفری بنشانید . »
42009015	شاگردان چنین کردند و همه را نشاندند .
42009016	آنگاه پنج نان و دو ماهی را برگرفت ، به آسمان نگریست و شکر به‌جای آورده ، آنها را پاره کرد و به شاگردان داد تا پیش مردم بگذارند .
42009017	پس همه خوردند و سیر شدند و دوازده سبد نیز از تکه‌های بر جای مانده گرد ‌ آوردند .
42009018	روزی عیسی در خلوت دعا می‌کرد و تنها شاگردانش با او بودند . از ایشان پرسید : « مردم می‌گویند من که هستم ؟ »
42009019	پاسخ دادند : « برخی می‌گویند یحیای تعمیددهنده هستی ، برخی دیگر می‌گویند الیاسی ، و برخی نیز تو را یکی از پیامبران ایام کهن می‌دانند که زنده شده است . »
42009020	از ایشان پرسید : « شما چه ؟ شما مرا که می‌دانید ؟ » پِطرُس پاسخ داد : « مسیحِ خدا . »
42009021	سپس عیسی ایشان را منع کرد و دستور داد این را به کسی نگویند ،
42009022	و گفت : « می‌باید که پسر انسان رنج بسیار کشد و مشایخ و سران کاهنان و علمای دین ردش کنند و کشته شود و در روز سوّم برخیزد . »
42009023	سپس به همه فرمود : « اگر کسی بخواهد مرا پیروی کند ، باید خود را انکار کرده ، هر روز صلیب خویش برگیرد و از پی من بیاید .
42009024	زیرا هر که بخواهد جان خود را نجات دهد ، آن را از دست خواهد داد ؛ امّا هر که به‌خاطر من جانش را از دست بدهد ، آن را نجات خواهد داد .
42009025	انسان را چه سود که تمامی دنیا را ببرد ، امّا جان خویش را ببازد یا آن را تلف کند .
42009026	زیرا هر که از من و سخنانم عار داشته باشد ، پسر انسان نیز آنگاه که در جلال خود و جلال پدر و فرشتگان مقدّس آید ، از او عار خواهد داشت .
42009027	براستی به شما می‌گویم ، برخی اینجا ایستاده‌اند که تا پادشاهی خدا را نبینند ، طعم مرگ را نخواهند چشید . »
42009028	حدود هشت روز پس از این سخنان ، عیسی پِطرُس و یوحنا و یعقوب را برگرفت و بر فراز کوهی رفت تا دعا کند .
42009029	در همان حال که دعا می‌کرد ، نمودِ چهره‌اش تغییر کرد و جامه‌اش سفید و نورانی شد .
42009030	ناگاه دو مرد ، موسی و الیاس ، پدیدار گشته ، با او به گفتگو پرداختند .
42009031	آنان در جلال ظاهر شده بودند و دربارۀ خروج عیسی سخن می‌گفتند که می‌بایست بزودی در اورشلیم رخ دهد .
42009032	پِطرُس و همراهانش بسیار خواب‌آلود بودند ، امّا چون کاملاً بیدار و هوشیار شدند ، جلال عیسی را دیدند و آن دو مرد را که در کنارش ایستاده بودند .
42009033	هنگامی که آن دو از نزد عیسی می‌رفتند ، پِطرُس گفت : « استاد ، بودن ما در اینجا نیکوست ! بگذار سه سرپناه بسازیم ، یکی برای تو ، یکی برای موسی و یکی هم برای الیاس . » او نمی‌دانست چه می‌گوید .
42009034	این سخن هنوز بر زبان پِطرُس بود که ابری پدیدار گشت و آنان را در بر گرفت . چون به‌درون ابر می‌رفتند ، هراسان شدند .
42009035	آنگاه ندایی از ابر در رسید که « این است پسر من که او را برگزیده‌ام ؛ به او گوش فرادهید ! »
42009036	و چون صدا قطع شد ، عیسی را تنها دیدند . شاگردان این را نزد خود نگاه داشتند ، و در آن زمان کسی را از آنچه دیده بودند ، آگاه نکردند .
42009037	روز بعد ، چون از کوه فرود آمدند ، جمعی انبوه با عیسی دیدار کردند .
42009038	ناگاه مردی از میان جمعیت فریاد زد : « استاد ، به تو التماس می‌کنم نظر لطفی بر پسر من بیفکنی ، زیرا تنها فرزند من است .
42009039	روحی ناگهان او را می‌گیرد و او در‌دَم نعره برمی‌کشد و دچار تشنج می‌شود ، به‌گونه‌ای که دهانش کف می‌کند . این روح به‌ندرت رهایش می‌کند و قصد نابودی‌اش دارد .
42009040	به شاگردانت التماس کردم از او بیرونش کنند ، امّا نتوانستند . »
42009041	عیسی پاسخ داد : « ای نسل بی‌ایمان و منحرف ، تا به کِی با شما باشم و تحملتان کنم ؟ پسرت را اینجا بیاور . »
42009042	حتی هنگامی که پسر می‌آمد ، دیو او را بر زمین زد و به تشنج افکند . امّا عیسی بر آن روح پلید نهیب زد و پسر را شفا داد و به پدرش سپرد .
42009043	مردم همگی از بزرگی خدا در حیرت افتادند . در آن حال که همگان از کارهای عیسی در شگفت بودند ، او به شاگردان خود گفت :
42009044	« به آنچه می‌خواهم به شما بگویم به‌دقّت گوش بسپارید : پسر انسان به‌دست مردم تسلیم خواهد شد . »
42009045	امّا منظور وی را درنیافتند ؛ بلکه از آنان پنهان ماند تا درکش نکنند ؛ و می‌ترسیدند در این‌باره از او سؤال کنند .
42009046	روزی در میان شاگردان این بحث درگرفت که کدام‌یک از ایشان از همه بزرگتر است .
42009047	عیسی که از افکار ایشان آگاه بود ، کودکی را برگرفت و در کنار خود قرار داد ،
42009048	و به آنان گفت : « هر‌که این کودک را به نام من بپذیرد ، مرا پذیرفته است ؛ و هر که مرا بپذیرد ، فرستندۀ مرا پذیرفته است . زیرا در میان شما آن‌کس بزرگتر است که از همه کوچکتر باشد . »
42009049	یوحنا گفت : « استاد ، شخصی را دیدیم که به نام تو دیو اخراج می‌کرد ، امّا چون از ما نبود ، او را بازداشتیم . »
42009050	عیسی گفت : « بازَش مدارید ، زیرا هر که بر ضد شما نیست ، با شماست . »
42009051	چون زمان صعود عیسی به آسمان نزدیک می‌شد ، با عزمی راسخ رو به‌سوی اورشلیم نهاد .
42009052	پس پیشاپیش خود فرستادگانی اعزام داشت که به یکی از دهکده‌های سامریان رفتند تا برای او تدارک ببینند .
42009053	امّا مردم آنجا او را نپذیرفتند ، زیرا عازم اورشلیم بود .
42009054	چون شاگردان او ، یعقوب و یوحنا ، این را دیدند ، گفتند : « ای سرور ما ، آیا می‌خواهی بگوییم از آسمان آتش ببارد و همۀ آنها را نابود کند [ چنانکه الیاس کرد ] ؟ »
42009055	امّا عیسی روی گردانده ، توبیخشان کرد [ و گفت : « شما نمی‌دانید از کدام روح هستید !
42009056	زیرا پسر انسان نیامده تا جان مردم را هلاک کند بلکه تا نجات بخشد . » ] سپس به دهکده‌ای دیگر رفتند .
42009057	در راه ، شخصی به عیسی گفت : « هر‌جا بروی ، تو را پیروی خواهم کرد . »
42009058	عیسی پاسخ داد : « روباهان را لانه‌هاست و مرغان هوا را آشیانه‌ها ، امّا پسر انسان را جای سر نهادن نیست . »
42009059	عیسی به شخصی دیگر گفت : « مرا پیروی کن . » امّا او پاسخ داد : « سرورم ، نخست رخصت ده تا بروم و پدر خود را به خاک بسپارم . »
42009060	عیسی به او گفت : « بگذار مردگان ، مردگانِ خود را به خاک بسپارند ؛ تو برو و به پادشاهی خدا موعظه کن . »
42009061	دیگری گفت : « سرورم ، تو را پیروی خواهم کرد ، امّا نخست رخصت ده تا بازگردم و اهل خانۀ خود را وداع گویم . »
42009062	عیسی در پاسخ گفت : « کسی که دست به شخم‌زنی ببرد و به عقب بنگرد ، شایستۀ پادشاهی خدا نباشد . »
42010001	پس از آن ، خداوند هفتاد تن دیگر را نیز تعیین فرمود و آنها را دو‌به‌دو پیشاپیش خود به هر شهر و دیاری فرستاد که قصد رفتن بدانجا داشت .
42010002	بدیشان گفت : « محصول فراوان است ، امّا کارگر اندک . پس ، از مالکِ محصول بخواهید کارگران برای دروِ محصول خود بفرستد .
42010003	بروید ! من شما را چون بره‌ها به میان گرگها می‌فرستم .
42010004	کیسۀ پول یا کوله‌بار یا کفش برمگیرید ، و در راه کسی را سلام مگویید .
42010005	به هر خانه‌ای که وارد می‌شوید ، نخست بگویید : ” سلام بر این خانه باد . “
42010006	اگر در آن خانه کسی از اهل صلح و سلام باشد ، سلام شما بر او قرار خواهد گرفت ؛ وگرنه ، به خود شما باز‌خواهد گشت .
42010007	در آن خانه بمانید و هر چه به شما دادند ، بخورید و بیاشامید ، زیرا کارگر مستحق دستمزد خویش است . از خانه‌ای به خانۀ دیگر نقل مکان مکنید .
42010008	چون وارد شهری شدید و شما را به‌گرمی پذیرفتند ، هر چه در برابر شما گذاشتند ، بخورید .
42010009	بیماران آنجا را شفا دهید و بگویید : ” پادشاهی خدا به شما نزدیک شده است . “
42010010	امّا چون به شهری درآمدید و شما را نپذیرفتند ، به کوچه‌های آن شهر بروید و بگویید :
42010011	” ما حتی خاک شهر شما را که بر پاهای ما نشسته است ، بر شما می‌تکانیم . امّا بدانید که پادشاهی خدا نزدیک شده است . “
42010012	یقین بدانید که در روز داوری ، تحمل مجازات برای سُدوم آسانتر خواهد بود تا برای آن شهر .
42010013	« وای بر تو ، ای خورَزین ! وای بر تو ، ای بیت‌صِیْدا ! زیرا اگر معجزاتی که در شما انجام شد در صور و صیدون روی می‌داد ، مردم آنجا مدتها پیش در پلاس و خاکستر می‌نشستند و توبه می‌کردند .
42010014	امّا در روز داوری ، تحمل مجازات برای صور و صیدون آسانتر خواهد بود تا برای شما .
42010015	و تو ای کَفَرناحوم ، آیا تا به آسمان صعود خواهی کرد ؟ هرگز ، بلکه تا به اعماق دوزخ سرنگون خواهی شد .
42010016	« هر‌که به شما گوش فرادهد ، به من گوش فراداده است ؛ و هر که شما را نپذیرد ، مرا نپذیرفته است ؛ امّا هر که مرا نپذیرد ، فرستندۀ مرا نپذیرفته است . »
42010017	آن هفتاد تن با شادی بازگشتند و گفتند : « سرور ما ، حتی دیوها هم به نام تو از ما اطاعت می‌کنند . »
42010018	به ایشان فرمود : « شیطان را دیدم که همچون برق از آسمان فرو‌می‌افتاد .
42010019	اینک شما را اقتدار می‌بخشم که ماران و عقربها و تمامی قدرت دشمن را پایمال کنید ، و هیچ‌چیز به شما آسیب نخواهد رسانید .
42010020	امّا از این شادمان مباشید که ارواح از شما اطاعت می‌کنند ، بلکه شادی شما از این باشد که نامتان در آسمان نوشته شده است . »
42010021	در همان ساعت ، عیسی در روح‌القدس به‌وجد آمد و گفت : « ای پدر ، مالک آسمان و زمین ، تو را می‌ستایم که این حقایق را از دانایان و خردمندان پنهان داشته و بر کودکان آشکار کرده‌ای . بله ، ای پدر ، زیرا خشنودی تو در این بود .
42010022	پدرم همه چیز را به من سپرده است . هیچ‌کس نمی‌داند پسر کیست جز پدر ، و هیچ‌کس نمی‌داند پدر کیست جز پسر ، و آنان که پسر بخواهد او را بر ایشان آشکار سازد . »
42010023	سپس در خلوت ، رو به شاگردان کرد و گفت : « خوشا به حال چشمانی که آنچه شما می‌بینید ، می‌بینند .
42010024	زیرا به شما می‌گویم بسیاری از انبیا و پادشاهان آرزو داشتند آنچه شما می‌بینید ، ببینند و ندیدند ، و آنچه شما می‌شنوید ، بشنوند و نشنیدند . »
42010025	روزی یکی از فقیهان برخاست تا با این پرسش ، عیسی را بیازماید : « ای استاد ، چه کنم تا وارث حیات جاویدان شوم ؟ »
42010026	عیسی در جواب گفت : « در تورات چه نوشته است ؟ از آن چه می‌فهمی ؟ »
42010027	پاسخ داد : «‌” خداوندْ خدای خود را با تمامی دل و با تمامی جان و با تمامی قوّت و با تمامی فکر خود محبت نما “ ؛ و ” همسایه‌ات را همچون خویشتن محبت کن . “ »
42010028	عیسی گفت : « پاسخ درست دادی . این را به‌جای آور که حیات خواهی داشت . »
42010029	امّا او برای تبرئۀ خود از عیسی پرسید : « ولی همسایۀ من کیست ؟ »
42010030	عیسی در پاسخ چنین گفت : « مردی از اورشلیم به اَریحا می‌رفت . در راه به‌دست راهزنان افتاد . آنها او را لخت کرده ، کتک زدند ، و نیمه‌جان رهایش کردند و رفتند .
42010031	از قضا کاهنی از همان راه می‌گذشت . امّا چون چشمش به آن مرد افتاد ، راه خود را کج کرد و از سمت دیگر جاده رفت .
42010032	لاوی‌ای نیز از آنجا می‌گذشت . او نیز چون به آنجا رسید و آن مرد را دید ، راه خود را کج کرد و از سمت دیگر جاده رفت .
42010033	امّا مسافری سامری چون بدانجا رسید و آن مرد را دید ، دلش بر حال او سوخت .
42010034	پس نزد او رفت و بر زخمهایش شراب ریخت و روغن مالید و آنها را بست . سپس او را بر الاغ خود گذاشت و به کاروانسرایی برد و از او پرستاری کرد .
42010035	روز بعد ، دو دینار به صاحب کاروانسرا داد و گفت : ” از این مرد پرستاری کن و اگر بیش از این خرج کردی ، چون برگردم به تو خواهم داد . “
42010036	حال به‌نظر تو کدام‌یک از این سه تن ، همسایۀ مردی بود که به‌دست راهزنان افتاد ؟ »
42010037	پاسخ داد : « آن که به او ترحم کرد . » عیسی به او گفت : « برو و تو نیز چنین کن . »
42010038	چون در راه می‌رفتند ، به دهکده‌ای درآمد . در آنجا زنی مارتا نام عیسی را به خانۀ خود دعوت کرد .
42010039	مارتا خواهری داشت مریم نام . مریم کنار پاهای خداوند نشسته بود و به سخنان او گوش فرامی‌داد .
42010040	امّا مارتا که سخت مشغول تدارک پذیرایی بود ، نزد عیسی آمد و گفت : « ‌ سرورم ، آیا تو را باکی نیست که خواهرم مرا در کار پذیرایی تنها گذاشته است ؟ به او بفرما که مرا یاری دهد ! »
42010041	خداوند جواب داد : « مارتا ! مارتا ! تو را چیزهای بسیار نگران و مضطرب می‌کند ،
42010042	حال آنکه تنها یک چیز لازم است ؛ و مریم آن نصیب بهتر را برگزیده ، که از او بازگرفته نخواهد شد . »
42011001	روزی عیسی در مکانی دعا می‌کرد . چون دعایش به پایان رسید ، یکی از شاگردان به او گفت : « ای سرور ما ، دعا کردن را به ما بیاموز ، همان‌گونه که یحیی به شاگردانش آموخت . »
42011002	به ایشان گفت : « چون دعا می‌کنید ، بگویید : ” ای پدر ، نام تو مقدّس باد ، پادشاهی تو بیاید ،
42011003	نان روزانۀ ما را هر روز به ما عطا فرما .
42011004	گناهان ما را ببخش ، زیرا ما نیز همۀ قرضداران خود را می‌بخشیم . و ما را در آزمایش میاور . “‌ »
42011005	سپس به ایشان گفت : « کیست از شما که دوستی داشته باشد ، و نیمه‌شب نزد وی برود و بگوید : ” ای دوست ، سه عدد نان به من قرض بده ،
42011006	زیرا یکی از دوستانم از سفر رسیده ، و چیزی ندارم تا پیش او بگذارم ، “
42011007	و او از درون خانه جواب دهد : ” زحمتم مده . در قفل است ، و فرزندانم با من در بسترند . نمی‌توانم از جای برخیزم و چیزی به تو بدهم . “
42011008	به شما می‌گویم ، هر چند به‌خاطر دوستی برنخیزد و به او نان ندهد ، به‌خاطر آبرو بر‌خواهد خاست و هر آنچه نیاز دارد به او خواهد داد .
42011009	« پس به شما می‌گویم ، بخواهید که به شما داده خواهد شد ؛ بجویید که خواهید یافت ؛ بکوبید که در به‌رویتان گشوده خواهد شد .
42011010	زیرا هر که بخواهد ، به‌دست آورد ؛ و هر که بجوید ، یابد ؛ و هر که بکوبد ، در به‌رویش گشوده شود .
42011011	کدام‌یک از شما پدران ، اگر پسرش از او ماهی بخواهد ، ماری بدو می‌بخشد ؟
42011012	یا اگر تخم‌مرغ بخواهد ، عقربی به او عطا می‌کند ؟
42011013	حال اگر شما با همۀ بدسیرتی‌تان می‌دانید که باید به فرزندان خود هدایای نیکو بدهید ، چقدر بیشتر پدر آسمانی شما روح‌القدس را به هر که از او بخواهد ، عطا خواهد فرمود . »
42011014	عیسی دیوی لال را از کسی بیرون می‌کرد . چون دیو بیرون رفت ، مردِ لال توانست سخن بگوید و مردم در شگفت شدند .
42011015	امّا برخی گفتند : « او دیوها را به یاری بَعَلزِبول ، رئیس دیوها ، بیرون می‌کند . »
42011016	دیگران نیز به قصد آزمودن او ، خواستار آیتی آسمانی شدند .
42011017	او افکار آنان را درک کرد و به ایشان گفت : « هر حکومتی که بر ضد خود تجزیه شود ، نابود خواهد شد ، و هر خانه‌ای که بر ضد خود تجزیه شود ، فرو‌خواهد ریخت .
42011018	اگر شیطان نیز بر ضد خود تجزیه شود ، چگونه حکومتش پابرجا مانَد ؟ این را از آن سبب می‌گویم که ادعا می‌کنید من دیوها را به یاری بَعَلزِبول بیرون می‌رانم .
42011019	اگر من به یاری بَعَلزِبول دیوها را بیرون می‌رانم ، شاگردان شما به یاری که آنها را بیرون می‌کنند ؟ پس ایشان ، بر شما داوری خواهند کرد .
42011020	امّا اگر من به انگشت خدا دیوها را بیرون می‌رانم ، یقین بدانید که پادشاهی خدا به شما رسیده است .
42011021	هرگاه مردی نیرومند و مسلّح از خانۀ خود پاسداری کند ، اموالش در امان خواهد بود .
42011022	امّا چون کسی نیرومندتر از او بر وی یورش بَرَد و چیره شود ، سلاحی را که آن مرد بدان توکل دارد از او گرفته ، غنیمت را تقسیم خواهد کرد .
42011023	هر که با من نیست ، بر ضد من است ، و هر که با من جمع نکند ، پراکنده سازد .
42011024	« هنگامی که روح پلید از کسی بیرون می‌آید ، به مکانهای خشک و بایر می‌رود تا جایی برای استراحت بیابد . امّا چون نمی‌یابد با خود می‌گوید : ” به خانه‌ای که از آن آمدم ، بازمی‌گردم . “
42011025	امّا چون به آنجا می‌رسد و خانه را رُفته و آراسته می‌بیند ،
42011026	می‌رود و هفت روح بدتر از خود نیز می‌آورد ، و همگی داخل می‌شوند و در آنجا سکونت می‌گزینند . در نتیجه ، سرانجامِ آن شخص بدتر از حالت نخست او می‌شود . »
42011027	هنگامی که عیسی این سخنان را می‌گفت ، زنی از میان جمعیت به بانگ بلند گفت : « خوشا به حال زنی که تو را زایید و به تو شیر داد . »
42011028	امّا عیسی در پاسخ گفت : « خوشا به حال آنان که کلام خدا را می‌شنوند و آن را به‌جای می‌آورند . »
42011029	چون بر شمار جمعیت افزوده می‌شد ، عیسی گفت : « این نسل ، نسلی است بس شرارت‌پیشه . خواستار آیتی هستند ! امّا آیتی به ایشان داده نخواهد شد جز آیت یونس .
42011030	زیرا همان‌گونه که یونس آیتی بود برای مردم نینوا ، پسر انسان نیز برای این نسل آیتی خواهد بود .
42011031	در روز داوری ، ملکۀ جنوب با این نسل بر‌خواهد خاست و محکومشان خواهد کرد ، زیرا او از آن سوی دنیا آمد تا حکمت سلیمان را بشنود ، و حال آنکه کسی بزرگتر از سلیمان اینجاست .
42011032	مردان نینوا در روز داوری با این نسل بر‌خواهند خاست و محکومشان خواهند کرد ، زیرا آنها در اثر موعظۀ یونس توبه کردند ، و حال آنکه کسی بزرگتر از یونس اینجاست .
42011033	« هیچ‌کس چراغ را برنمی‌افروزد تا آن را پنهان کند یا زیر کاسه‌ای بنهد ، بلکه چراغ را بر چراغدان می‌گذارند تا هر که داخل شود نورش را ببیند .
42011034	چشم تو ، چراغ بدن توست . اگر چشمت سالم باشد ، تمام وجودت روشن خواهد بود . امّا اگر چشمت فاسد باشد ، تمام وجودت را تاریکی فرا‌خواهد گرفت .
42011035	پس بهوش باش مبادا نوری که در توست ، تاریکی باشد .
42011036	چه اگر تمام وجودت روشن باشد و هیچ جزئی از آن تاریک نباشد ، آنگاه همچون زمانی که نورِ چراغ بر تو می‌تابد ، به تمامی در روشنایی خواهی بود . »
42011037	چون عیسی سخنان خود را به پایان رسانید ، یکی از فَریسیان او را به صرف غذا دعوت کرد . پس به خانۀ او رفت و بنشست .
42011038	امّا فَریسی چون دید که عیسی دستهایش را پیش از غذا نشست ، تعجب کرد .
42011039	آنگاه خداوند خطاب به او گفت : « شما فَریسیان بیرونِ پیاله و بشقاب را پاک می‌کنید ، امّا از درون آکنده از طمع و خباثت هستید !
42011040	ای نادانان ، آیا آن که بیرون را آفرید ، درون را نیز نیافرید ؟
42011041	پس از آنچه در درون است صدقه دهید تا همه چیز برایتان پاک باشد .
42011042	« وای بر شما ای فَریسیان ! شما از نعناع و سُداب و هر گونه سبزی ده‌یک می‌دهید ، امّا عدالت را نادیده می‌گیرید و از محبت خدا غافلید . اینها را می‌بایست به‌جای می‌آوردید و آنها را نیز فراموش نمی‌کردید .
42011043	وای بر شما ای فَریسیان ! زیرا دوست دارید در بهترین جای کنیسه‌ها بنشینید و مردم در کوچه و بازار شما را سلام گویند .
42011044	وای بر شما ! زیرا همچون گورهایی ناپیدایید که مردم ندانسته بر آنها راه می‌روند . »
42011045	یکی از فقیهان در پاسخ گفت : « استاد ، تو با این سخنان به ما نیز اهانت می‌کنی . »
42011046	عیسی فرمود : « وای بر شما نیز ، ای فقیهان ، که بارهایی توانفرسا بر دوش مردم می‌نهید ، امّا خود حاضر نیستید حتی انگشتی برای کمک بجنبانید .
42011047	وای بر شما که برای پیامبرانی که به‌دست پدرانتان کشته شدند ، مقبره می‌سازید !
42011048	براستی که این‌گونه بر کار آنها مهر تأیید می‌زنید . آنها پیامبران را کشتند و شما آرامگاهشان را می‌سازید .
42011049	از این‌رو حکمت خدا می‌فرماید که ” من برای آنها پیامبران و رسولان خواهم فرستاد . امّا بعضی را خواهند کشت و بعضی را آزار خواهند رسانید . “
42011050	پس ، خون همۀ پیامبرانی که خونشان از آغاز جهان تا کنون ریخته شده است ، بر گردن این نسل خواهد بود -
42011051	از خون هابیل تا خون زکریا که بین مذبح و محرابگاه کشته شد . آری ، به شما می‌گویم که این نسل برای این همه حساب پس خواهد داد .
42011052	وای بر شما ای فقیهان ! زیرا کلید معرفت را غصب کرده‌اید . خود داخل نمی‌شوید و داخل‌شوندگان را نیز مانع می‌گردید . »
42011053	چون عیسی بیرون رفت ، علمای دین و فَریسیان سخت با او به مخالفت برخاستند و با سؤالات بسیار بر او تاختند
42011054	و در کمین بودند تا در سخنی از زبانش وی را به دام اندازند .
42012001	در این هنگام ، هزاران تن گرد ‌ آمدند ، چندان که بر یکدیگر پا می‌نهادند . عیسی نخست با شاگردان خود سخن آغاز کرد و گفت : « از خمیرمایۀ فَریسیان که همانا ریاکاری است ، دوری کنید .
42012002	هیچ چیزِ پنهان نیست که آشکار نشود و هیچ‌چیزِ پوشیده نیست که عیان نگردد .
42012003	آنچه در تاریکی گفته‌اید ، در روشنایی شنیده خواهد شد ، و آنچه پشت درهای بسته نجوا کرده‌اید ، از فراز بامها اعلام خواهد گردید .
42012004	« دوستان ، به شما می‌گویم از کسانی که جسم را می‌کُشند و بیش از این نتوانند کرد ، مترسید .
42012005	به شما نشان می‌دهم از که باید ترسید : از آن که پس از کشتن جسم ، قدرت دارد به دوزخ اندازد . آری ، به شما می‌گویم ، از اوست که باید ترسید .
42012006	آیا پنج گنجشک را به دو پول سیاه نمی‌فروشند ؟ با این حال ، حتی یکی از آنها نزد خدا فراموش نمی‌گردد .
42012007	حتی موهای سر شما به تمامی شمرده شده است . پس مترسید ، زیرا ارزش شما بیش از هزاران گنجشک است .
42012008	« به شما می‌گویم ، هر که مرا نزد مردم اقرار کند ، پسر انسان نیز او را در حضور فرشتگان خدا اقرار خواهد کرد .
42012009	امّا هر که نزد مردم مرا انکار کند ، در حضور فرشتگان خدا انکار خواهد شد .
42012010	هر که سخنی بر ضد پسر انسان گوید ، آمرزیده شود ، امّا هر که به روح‌القدس کفر گوید ، آمرزیده نخواهد شد .
42012011	چون شما را به کنیسه‌ها و به حضور حاکمان و صاحبمنصبان برند ، نگران مباشید که چگونه از خود دفاع کنید یا چه بگویید ،
42012012	زیرا در آن هنگام روح‌القدس آنچه را که باید بگویید به شما خواهد آموخت . »
42012013	ناگاه کسی از میان جمعیت به او گفت : « استاد ، به برادرم بگو میراث پدری را با من قسمت کند . »
42012014	عیسی پاسخ داد : « ای مرد ، چه کسی مرا بین شما داور یا مُقَسِم قرار داده است ؟ »
42012015	پس به مردم گفت : « بهوش باشید و از هر گونه حرص و آز بپرهیزید ، زیرا زندگی انسان به‌فزونی دارایی‌اش نیست . »
42012016	سپس این مَثَل را برایشان آورد : « مردی ثروتمند از زراعت خویش محصول فراوان حاصل کرد .
42012017	پس با خود اندیشید ، ” چه کنم ، زیرا جایی برای انباشتن محصول خود ندارم ؟ “
42012018	سپس گفت : ” دانستم چه باید کرد ! انبارهای خود را خراب می‌کنم و انبارهایی بزرگتر می‌سازم ، و همۀ گندم و اموال خود را در آنها ذخیره می‌کنم .
42012019	آنگاه به خود خواهم گفت : ای جان من ، برای سالیان دراز اموال فراوان اندوخته‌ای . حال آسوده بزی ؛ بخور و بنوش و خوش باش . “
42012020	امّا خدا به او گفت : ” ای نادان ! همین امشب جانت را از تو خواهند ستاند . پس آنچه اندوخته‌ای ، از آنِ که خواهد شد ؟ “
42012021	این است فرجام کسی که برای خویشتن ثروت می‌اندوزد ، امّا برای خدا ثروتمند نیست . »
42012022	آنگاه عیسی خطاب به شاگردان خود گفت : « پس به شما می‌گویم ، نگران زندگی خود مباشید که چه بخورید ، و نه نگران بدن خود که چه بپوشید .
42012023	زندگی از خوراک و بدن از پوشاک مهمتر است .
42012024	کلاغها را بنگرید : نه می‌کارند و نه می‌دروند ، نه کاهدان دارند و نه انبار ؛ با این همه خدا به آنها روزی می‌دهد . و شما چقدر باارزشتر از پرندگانید !
42012025	کیست از شما که بتواند با نگرانی ، ذراعی بر قامت خود بیفزاید ؟
42012026	پس ، اگر از انجام چنین کار کوچکی ناتوانید ، از چه سبب نگران مابقی هستید ؟
42012027	سوسنها را بنگرید که چگونه نمو می‌کنند ؛ نه زحمت می‌کشند و نه می‌ریسند . به شما می‌گویم که حتی سلیمان نیز با همۀ شکوه و جلالش همچون یکی از آنها آراسته نشد .
42012028	پس اگر خدا علف صحرا را که امروز هست و فردا در تنور افکنده می‌شود ، چنین می‌پوشانَد ، چقدر بیشتر شما را ، ای سست‌ایمانان !
42012029	پس در پی این مباشید که چه بخورید یا چه بنوشید ؛ نگران اینها مباشید .
42012030	زیرا اقوام خداناشناس این دنیا در پی این‌گونه چیزهایند ، امّا پدر شما می‌داند که به این همه نیاز دارید .
42012031	بلکه شما ، در پی پادشاهی او باشید ، که همۀ اینها نیز به شما داده خواهد شد .
42012032	« ای گلۀ کوچک ، ترسان مباشید ، زیرا خشنودی پدر شما این است که پادشاهی را به شما عطا کند .
42012033	آنچه دارید بفروشید و به فقرا بدهید ؛ برای خود کیسه‌هایی فراهم کنید که پوسیده نشود ، و گنجی پایان‌ناپذیر در آسمان بیندوزید ، جایی که نه دزد آید و نه بید زیان رساند .
42012034	زیرا هر جا گنج شماست ، دلتان نیز آنجا خواهد بود .
42012035	« کمر به خدمت ببندید و چراغ خویش را فروزان نگاه دارید .
42012036	همچون کسانی باشید که منتظرند سرورشان از جشن عروسی بازگردد ، تا چون از راه رسد و در را کوبد ، بی‌درنگ بر او بگشایند .
42012037	خوشا به حال خادمانی که چون سرورشان بازگردد ، آنان را بیدار و هوشیار یابد . آمین ، به شما می‌گویم ، خود کمر به خدمتشان خواهد بست ؛ آری ، آنان را بر سفره خواهد نشانید و پیش آمده ، از ایشان پذیرایی خواهد کرد .
42012038	خوشا به حال خادمانی که چون سرورشان از راه رسد ، چه در پاس دوّم شب ، چه در پاس سوّم ، ایشان را بیدار و هوشیار یابد .
42012039	« بدانید که اگر صاحبخانه می‌دانست دزد در چه ساعتی خواهد آمد ، نمی‌گذاشت به خانه‌اش دستبرد زنند .
42012040	پس شما نیز آماده باشید ، زیرا پسر انسان در ساعتی خواهد آمد که انتظار ندارید . »
42012041	پِطرُس پرسید : « سرور من ، آیا این مَثَل را برای ما آوردی یا برای همه ؟ »
42012042	خداوند در پاسخ گفت : « پس آن مباشر امین و دانا کیست که اربابش او را به سرپرستی خادمان خانۀ خود گماشته باشد تا سهم خوراک آنان را به‌موقع بدهد ؟
42012043	خوشا به حال آن غلام که چون اربابش بازگردد ، او را مشغول کار بیند .
42012044	یقین بدانید که او را بر همۀ مایملک خود خواهد گماشت .
42012045	امّا اگر آن غلام با خود بیندیشد که ” ارباب در آمدن تأخیر کرده ، “ و به آزار خادمان و خادمه‌ها ، و خوردن و نوشیدن و میگساری بپردازد ،
42012046	آنگاه اربابش در روزی که انتظار ندارد و در ساعتی که از آن آگاه نیست خواهد آمد و او را از میان دو پاره کرده ، در جایگاه خیانتکاران خواهد افکند .
42012047	غلامی که خواستِ اربابش را می‌داند و با این حال ، خود را برای انجام آن آماده نمی‌کند ، تازیانۀ بسیار خواهد خورد .
42012048	امّا آن که خواست اربابش را نمی‌داند و کاری می‌کند که سزاوار تنبیه است ، تازیانۀ کمتر خواهد خورد . هر که به او بیشتر داده شود ، از او بیشتر نیز مطالبه خواهد شد ؛ و هر که مسئولیتش بیشتر باشد ، پاسخگویی‌اش نیز بیشتر خواهد بود .
42012049	« من آمده‌ام تا بر زمین آتش افروزم ، و ای کاش که تا کنون افروخته شده بود !
42012050	امّا مرا تعمیدی باید ، و چه در فشارم تا به انجام رسد .
42012051	آیا گمان می‌برید آمده‌ام تا صلح به زمین آورم ؟ نه ، بلکه آمده‌ام تا جدایی افکنم .
42012052	از این پس ، میان پنج تن از اهل یک خانه جدایی خواهد افتاد ؛ سه علیه دو خواهند بود و دو علیه سه .
42012053	پدر علیه پسر و پسر علیه پدر ، مادر علیه دختر و دختر علیه مادر ، مادرشوهر علیه عروس و عروس علیه مادرشوهر . »
42012054	سپس به جماعت گفت : « چون بینید ابری در مغرب پدیدار شود ، بی‌درنگ می‌گویید : ” باران خواهد بارید ، “ و باران می‌بارد .
42012055	و چون باد جنوب وزد ، می‌گویید : ” هوا گرم خواهد شد ، “ و چنین می‌شود .
42012056	ای ریاکاران ! شما که نیک می‌دانید چگونه سیمای زمین و آسمان را تعبیر کنید ، چگونه است که از تعبیر زمان حاضر ناتوانید ؟
42012057	« چرا خود دربارۀ آنچه درست است داوری نمی‌کنید ؟
42012058	هنگامی که با شاکیِ خود نزد حاکم می‌روی ، بکوش تا در راه با او آشتی کنی ، مبادا تو را نزد قاضی کشاند و قاضی تو را به نگهبان سپارد ، و به زندان افتی .
42012059	به تو می‌گویم که تا ریال آخر را نپردازی ، از زندان به‌در نخواهی آمد . »
42013001	در همان زمان ، شماری از حاضران ، از جلیلیانی با عیسی سخن گفتند که پیلاتُس خونشان را با خون قربانیهایشان در‌هم آمیخته بود .
42013002	عیسی در پاسخ گفت : « آیا چون آن جلیلیان به چنین روز دچار شدند ، گمان می‌کنید از بقیۀ اهالی جلیل گناهکارتر بودند ؟
42013003	به شما می‌گویم که چنین نیست . بلکه اگر توبه نکنید ، شما نیز جملگی هلاک خواهید شد .
42013004	و آیا گمان می‌کنید آن هجده تن که برج سْیلوحا بر آنها افتاد و مردند ، از دیگر ساکنان اورشلیم خطاکارتر بودند ؟
42013005	به شما می‌گویم که چنین نیست . بلکه اگر توبه نکنید ، شما نیز جملگی هلاک خواهید شد . »
42013006	سپس این مَثَل را آورد : « مردی درخت انجیری در تاکستان خود کاشت . چون خواست میوۀ آن را بچیند ، چیزی بر آن نیافت .
42013007	پس به باغبان خود گفت : ” سه سال است برای چیدن میوۀ این درخت می‌آیم امّا چیزی نمی‌یابم . آن را ببُر ، تا خاک را هدر ندهد . “
42013008	امّا او پاسخ داد : ” سرورم ، بگذار یک سال دیگر هم بماند . گِردش را خواهم کند و کودش خواهم داد .
42013009	اگر سال بعد میوه آورد که هیچ ؛ اگر نیاورد آنگاه آن را بِبُر . “ ‌»
42013010	در یکی از روزهای شَبّات ، عیسی در کنیسه‌ای تعلیم می‌داد .
42013011	در آنجا زنی بود که روحی او را هجده سال علیل کرده بود . پشتش خمیده شده بود و به هیچ‌روی توان راست ایستادن نداشت .
42013012	چون عیسی او را دید ، نزد خود فراخواند و فرمود : « ای زن ، از ضعف خود خلاصی یافتی ! »
42013013	سپس بر او دست نهاد و او بی‌درنگ راست ایستاده ، خدا را ستایش کرد .
42013014	امّا رئیس کنیسه از اینکه عیسی در روز شَبّات شفا داده بود ، خشمگین شد و به مردم گفت : « شش روز برای کار دارید . در آن روزها بیایید و شفا بگیرید ، نه در روز شَبّات . »
42013015	خداوند در پاسخ گفت : « ای ریاکاران ! آیا هیچ یک از شما در روز شَبّات گاو یا الاغ خود را از طویله باز نمی‌کند تا برای آب دادن بیرون بَرَد ؟
42013016	پس آیا نمی‌بایست این زن را که دختر ابراهیم است و شیطان هجده سال اسیرش کرده بود ، در روز شَبّات آزاد کرد ؟ »
42013017	چون این را گفت ، مخالفانش همه شرمسار شدند ، امّا جمعیت همگی از آن همه کارهای شگفت‌آور او شادمان بودند .
42013018	آنگاه گفت : « پادشاهی خدا به چه مانَد ؟ آن را به چه تشبیه کنم ؟
42013019	همچون دانۀ خردلی است که مردی آن را برگرفت و در باغ خود کاشت . آن دانه رویید و درختی شد ، چنان که پرندگان آسمان آمدند و بر شاخه‌هایش آشیانه ساختند . »
42013020	باز گفت : « پادشاهی خدا را به چه تشبیه کنم ؟
42013021	همچون خمیرمایه‌ای است که زنی برگرفت و با سه کیسه آرد مخلوط کرد تا تمامی خمیر ور‌آمد . »
42013022	عیسی در راه اورشلیم ، به شهرها و روستاها می‌رفت و تعلیم می‌داد .
42013023	در این میان ، کسی از او پرسید : « سرور من ، آیا تنها شماری اندک از مردم نجات خواهند یافت ؟ » به ایشان گفت :
42013024	« سخت بکوشید تا از درِ تنگ داخل شوید ، زیرا به شما می‌گویم ، بسیاری خواهند کوشید تا داخل شوند ، امّا نخواهند توانست .
42013025	چون صاحبخانه برخیزد و در را ببندد ، بیرون ایستاده ، در را خواهید کوبید و خواهید گفت : ” سرورا ، در بر ما بگشا ! “ امّا او پاسخ خواهد داد : ” شما را نمی‌شناسم ؛ نمی‌دانم از کجایید . “
42013026	خواهید گفت : ” ما با تو خوردیم و آشامیدیم و تو در کوچه‌های ما تعلیم می‌دادی . “
42013027	امّا جواب خواهید شنید : ” شما را نمی‌شناسم ؛ نمی‌دانم از کجایید . ای بدکاران از من دور شوید . “
42013028	آنگاه در آنجا گریه و دندان بر هم ساییدن خواهد بود ، زیرا ابراهیم و اسحاق و یعقوب و همۀ انبیا را در پادشاهی خدا خواهید دید ، امّا خود را محروم خواهید یافت .
42013029	مردم از شرق و غرب و شمال و جنوب خواهند آمد و بر سفرۀ پادشاهی خدا خواهند نشست .
42013030	آری ، هستند آخرینی که اوّل خواهند شد ، و اوّلینی که آخر . »
42013031	در آن هنگام ، تنی چند از فَریسیان نزد عیسی آمدند و گفتند : « اینجا را ترک کن و به جایی دیگر برو ، زیرا هیرودیس می‌خواهد تو را بکشد . »
42013032	در جواب گفت : « بروید و به آن روباه بگویید : ” امروز و فردا دیوها را بیرون می‌کنم و مردم را شفا می‌دهم ، و در روز سوّم کار خویش را به کمال خواهم رسانید .
42013033	امّا امروز و فردا و پس‌فردا باید به راه خود ادامه دهم ، زیرا ممکن نیست نبی بیرون از اورشلیم کشته شود . “
42013034	ای اورشلیم ، ای اورشلیم ، ای قاتل پیامبران و سنگسارکنندۀ رسولانی که نزدت فرستاده می‌شوند ! چند بار خواستم همچون مرغی که جوجه‌هایش را زیر بالهای خود جمع می‌کند ، فرزندان تو را گرد ‌ آورم ، امّا نخواستی !
42013035	اینک خانۀ شما به خودتان ویران واگذاشته می‌شود . و به شما می‌گویم که دیگر مرا نخواهید دید تا روزی که بگویید : ” خجسته باد او که به نام خداوند می‌آید . “ »
42014001	در یکی از روزهای شَبّات که عیسی برای صرف غذا به خانۀ یکی از رهبران فَریسیان رفته بود ، حاضران به‌دقّت او را زیر نظر داشتند .
42014002	مقابل او مردی بود که بدنش آب آورده بود .
42014003	عیسی از فقیهان و فَریسیان پرسید : « آیا شفا دادن در روز شَبّات جایز است یا نه ؟ »
42014004	آنان خاموش ماندند . پس عیسی آن مرد را گرفته ، شفا داد و مرخص فرمود .
42014005	سپس رو به آنان کرد و پرسید : « کیست از شما که پسر یا گاوش در روز شَبّات در چاه افتد و بی‌درنگ آن را بیرون نیاوَرَد ؟ »
42014006	آنان پاسخی نداشتند .
42014007	چون عیسی دید میهمانان چگونه صدر مجلس را برای خود اختیار می‌کنند ، این مَثَل را برایشان آورد :
42014008	« چون کسی تو را به مجلس عروسی دعوت کند ، بر صدر مجلس منشین ، زیرا شاید کسی سرشناس‌تر از تو دعوت شده باشد .
42014009	در آن صورت میزبانی که هر دوی شما را دعوت کرده است ، خواهد آمد و به تو خواهد گفت : ” جایت را به این شخص بده . “ ناگزیر با سرافکندگی پایین مجلس خواهی نشست .
42014010	بلکه هرگاه کسی میهمانت کند ، برو و در پایینترین جای مجلس بنشین ، تا چون میزبان آید ، تو را گوید : ” دوست من ، بفرما جای بالاتری بنشین . “ آنگاه نزد دیگر میهمانان سرافراز خواهی شد .
42014011	زیرا هر که خود را بزرگ سازد ، خوار خواهد شد ، و هر که خود را خوار سازد ، سرافراز خواهد گردید . »
42014012	سپس عیسی به میزبانش گفت : « چون ضیافتِ ناهار یا شام می‌دهی ، دوستان و برادران و خویشان و همسایگان ثروتمند خویش را دعوت مکن ؛ زیرا آنان نیز تو را دعوت خواهند کرد و بدین‌سان عوض خواهی یافت .
42014013	پس چون میهمانی می‌دهی ، فقیران و معلولان و لنگان و کوران را دعوت کن
42014014	که مبارک خواهی بود ؛ زیرا آنان را چیزی نیست که در عوض به تو بدهند ، و پاداش خود را در قیامت پارسایان خواهی یافت . »
42014015	چون یکی از میهمانان که با عیسی همسفره بود این را شنید ، گفت : « خوشا به حال آن که در ضیافت پادشاهی خدا نان خورَد . »
42014016	عیسی در پاسخ گفت : « شخصی ضیافتی بزرگ ترتیب داد و بسیاری را دعوت کرد .
42014017	چون وقت شام فرارسید ، خادمش را فرستاد تا دعوت‌شدگان را گوید ، ” بیایید که همه چیز آماده است . “
42014018	امّا آنها هر یک عذری آوردند . یکی گفت : ” مزرعه‌ای خریده‌ام که باید بروم آن را ببینم . تمنا اینکه معذورم بداری . “
42014019	دیگری گفت : ” پنج جفت گاو خریده‌ام ، و هم‌اکنون در راهم تا آنها را بیازمایم . تمنا دارم معذورم بداری . “
42014020	سوّمی نیز گفت : ” تازه زن گرفته‌ام ، و از این‌رو نمی‌توانم بیایم . “
42014021	پس خادم بازگشت و سرور خود را آگاه ساخت . میزبان خشمگین شد و به خادم دستور داد به کوچه و بازار شهر بشتابد و فقیران و معلولان و کوران و لنگان را بیاورد .
42014022	خادم گفت : ” سرور من ، دستورت را انجام دادم ، امّا هنوز جا هست . “
42014023	پس آقایش گفت : ” به جاده‌ها و کوره‌راههای بیرونِ شهر برو و به‌اصرار مردم را به ضیافت من بیاور تا خانه‌ام پر شود .
42014024	به شما می‌گویم که هیچ‌یک از دعوت‌شدگان ، شام مرا نخواهند چشید . “‌ »
42014025	جمعیتی انبوه عیسی را همراهی می‌کرد . او رو بدیشان کرد و گفت :
42014026	« هر‌که نزد من آید و از پدر و مادر ، زن و فرزند ، برادر و خواهر ، و حتی از جان خود نفرت ندارد ، شاگرد من نتواند بود .
42014027	و هر که صلیب خود را بر دوش نکشد و از پی من نیاید ، شاگرد من نتواند بود .
42014028	کیست از شما که قصد بنای برجی داشته باشد و نخست ننشیند تا هزینۀ آن را برآوُرد کند و ببیند آیا توان تکمیل آن را دارد یا نه ؟
42014029	زیرا اگر پی آن را بگذارد امّا از تکمیل بنا در مانَد ، هر که بیند ، استهزا کرده ،
42014030	گوید : ” این شخص ساختن بنایی را آغاز کرد ، امّا از تکمیل آن درمانده است ! “
42014031	و یا کدام پادشاه است که راهیِ جنگ با پادشاهی دیگر شود ، بی‌آنکه نخست بنشیند و بیندیشد که آیا با ده هزار سرباز می‌تواند به رویاروییِ کسی رود که با بیست هزار سرباز به جنگ او می‌آید ؟
42014032	و اگر بیند که او را توان رویارویی نیست ، آنگاه تا سپاه دشمن دور است ، سخنگویی خواهد فرستاد تا جویای شرایط صلح شود .
42014033	به همین‌سان ، هیچ یک از شما نیز تا از تمام دارایی خود دست نشوید ، شاگرد من نتواند بود .
42014034	« نمک نیکوست ، امّا اگر خاصیتش را از دست بدهد ، چگونه می‌توان آن را باز نمکین ساخت ؟
42014035	نه به کار زمین می‌آید و نه درخور کُپّۀ کود است ؛ بلکه آن را دور می‌ریزند . هر که گوش شنوا دارد ، بشنود ! »
42015001	و امّا خراجگیران و گناهکاران جملگی نزد عیسی گرد ‌ می‌آمدند تا سخنانش را بشنوند .
42015002	امّا فَریسیان و علمای دین همهمه‌کنان می‌گفتند : « این مردْ گناهکاران را می‌پذیرد و با آنان همسفره می‌شود . »
42015003	پس عیسی این مَثَل را برایشان آورد :
42015004	« کیست از شما که صد گوسفند داشته باشد و چون یکی از آنها گم شود ، آن نود و نه را در صحرا نگذارد و در پی آن گمشده نرود تا آن را بیابد ؟
42015005	و چون گوسفند گمشده را یافت ، آن را با شادی بر دوش می‌نهد
42015006	و به خانه آمده ، دوستان و همسایگان را فرامی‌خواند و می‌گوید : ” با من شادی کنید ، زیرا گوسفند گمشدۀ خود را بازیافتم . “
42015007	به شما می‌گویم ، به همین‌سان برای یک گناهکار که توبه می‌کند ، جشن و سرور عظیمتری در آسمان بر‌پا می‌شود تا برای نود و نه پارسا که نیاز به توبه ندارند .
42015008	« و یا کدام زن است که ده سکۀ نقره داشته باشد و چون یکی از آنها گم شود ، چراغی برنیفروزد و خانه را نروبد و تا آن را نیافته ، از جُستن بازنایستد ؟
42015009	و چون آن را یافت ، دوستان و همسایگان را فرامی‌خواند و می‌گوید : ” با من شادی کنید ، زیرا سکۀ گمشدۀ خود را بازیافتم . “
42015010	به شما می‌گویم ، به همین‌سان ، برای توبۀ یک گناهکار ، در حضور فرشتگان خدا جشن و سرور بر‌پا می‌شود . »
42015011	سپس ادامه داد و فرمود : « مردی را دو پسر بود .
42015012	روزی پسر کوچک به پدر خود گفت : ” ای پدر ، سهمی را که از دارایی تو به من خواهد رسید ، اکنون به من بده . “ پس پدر دارایی خود را بین آن دو تقسیم کرد .
42015013	پس از چندی ، پسر کوچکتر آنچه داشت گرد ‌ آورد و راهی دیاری دوردست شد و ثروت خویش را در آنجا به عیاشی بر ‌ باد داد .
42015014	چون هر چه داشت خرج کرد ، قحطی شدید در آن دیار آمد و او سخت به تنگدستی افتاد .
42015015	از این‌رو ، خدمتگزاریِ یکی از مردمان آن سامان را پیشه کرد ، و او وی را به خوکبانی در مزرعۀ خویش گماشت .
42015016	پسر آرزو داشت شکم خود را با خوراک خوکها سیر کند ، امّا هیچ‌کس به او چیزی نمی‌داد .
42015017	سرانجام به خود آمد و گفت : ” ای بسا کارگران پدرم خوراک اضافی نیز دارند و من اینجا از فرط گرسنگی تلف می‌شوم .
42015018	پس برمی‌خیزم و نزد پدر می‌روم و می‌گویم : ’ پدر ، به آسمان و به تو گناه کرده‌ام .
42015019	دیگر شایسته نیستم پسرت خوانده شوم . با من همچون یکی از کارگرانت رفتار کن . ‘ “
42015020	پس برخاست و راهی خانۀ پدر شد . امّا هنوز دور بود که پدرش او را دیده ، دل بر وی بسوزاند و شتابان به‌سویش دویده ، در آغوشش کشید و غرق بوسه‌اش کرد .
42015021	پسر گفت : ” پدر ، به آسمان و به تو گناه کرده‌ام . دیگر شایسته نیستم پسرت خوانده شوم . “
42015022	امّا پدر به خدمتکارانش گفت : ” بشتابید ! بهترین جامه را بیاورید و به او بپوشانید . انگشتری بر انگشتش و کفش به‌پاهایش کنید .
42015023	گوسالۀ پرواری آورده ، سر ببرید تا بخوریم و جشن بگیریم .
42015024	زیرا این پسر من مرده بود ، زنده شد ؛ گم شده بود ، یافت شد ! “ پس به جشن و سرور پرداختند .
42015025	« و امّا پسر بزرگتر در مزرعه بود . چون به خانه نزدیک شد و صدای رقص و آواز شنید ،
42015026	یکی از خدمتکاران را فراخواند و پرسید : ” چه خبر است ؟ “
42015027	خدمتکار پاسخ داد : ” برادرت آمده و پدرت گوسالۀ پرواری سر بریده ، زیرا پسرش را به‌سلامت بازیافته است . “
42015028	چون این را شنید ، برآشفت و نخواست به خانه درآید . پس پدر بیرون آمد و به او التماس کرد .
42015029	امّا او در جواب پدر گفت : ” اینک سالهاست تو را چون غلامان خدمت کرده‌ام و هرگز از فرمانت سر نپیچیده‌ام . امّا تو هرگز حتی بزغاله‌ای به من ندادی تا با دوستانم ضیافتی به‌پا کنم .
42015030	و حال که این پسرت بازگشته است ، پسری که دارایی تو را با روسپیها بر باد داده ، برایش گوسالۀ پرواری سر بریده‌ای ! “
42015031	پدر گفت : ” پسرم ، تو همواره با من هستی ، و هر آنچه دارم ، مال توست .
42015032	امّا اکنون باید جشن بگیریم و شادی کنیم ، زیرا این برادر تو مرده بود ، زنده شد ؛ گم شده بود ، یافت شد ! “ ‌»
42016001	آنگاه عیسی به شاگردان خود گفت : « توانگری را مباشری بود . چون شکایت به او رسید که مباشر اموال او را بر‌‌باد می‌دهد ،
42016002	وی را فراخواند و پرسید : ” این چیست که دربارۀ تو می‌شنوم ؟ حساب خود بازپس ده که دیگر مباشر من نتوانی بود . “
42016003	مباشر با خود اندیشید : ” چه کنم ؟ ارباب می‌خواهد از کار برکنارم کند . یارای زمین‌کندن ندارم و از گدایی نیز عار دارم .
42016004	دانستم چه باید کرد تا چون از مباشرت برکنار شدم ، کسانی باشند که مرا در خانه‌هایشان بپذیرند . “
42016005	پس ، بدهکاران ارباب خویش را یک به یک به حضور فراخواند . از اوّلی پرسید : ” چقدر به سرورم بدهکاری ؟ “
42016006	پاسخ داد : ” صد خمره روغن زیتون . “ گفت : ” بگیر ، این حساب توست . بنشین و رقم آن را عوض کن و بنویس پنجاه خمره ! “
42016007	سپس از دوّمی پرسید : ” تو چقدر بدهکاری ؟ “ پاسخ داد : ” صد خروار گندم . “ گفت : ” بگیر ، این حساب توست . رقم آن را عوض کن و بنویس هشتاد خروار ! “
42016008	ارباب ، مباشرِ متقلب را تحسین کرد ، زیرا عاقلانه عمل کرده بود ؛ چرا که فرزندان این عصر در مناسبات خود با همعصران خویش از فرزندان نور عاقلترند .
42016009	به شما می‌گویم که مال این دنیای فاسد را برای یافتن دوستان صرف کنید تا چون از آن مال اثری نماند ، شما را در خانه‌های جاودانی بپذیرند .
42016010	« آن که در امور کوچک امین باشد ، در امور بزرگ نیز امین خواهد بود ، و آن که در امور کوچک امین نباشد ، در امور بزرگ نیز امین نخواهد بود .
42016011	پس اگر در به‌کار بردن مال این دنیای فاسد امین نباشید ، کیست که مال حقیقی را به شما بسپارد ؟
42016012	و اگر در به‌کار بردن مال دیگری امین نباشید ، کیست که مال خود شما را به شما بدهد ؟
42016013	هیچ غلامی دو ارباب را خدمت نتواند کرد ، زیرا یا از یکی نفرت خواهد داشت و به دیگری مهر خواهد ورزید ، و یا سرسپردۀ یکی خواهد بود و دیگری را خوار خواهد شمرد . نمی‌توانید هم بندۀ خدا باشید ، هم بندۀ پول . »
42016014	فَریسیانِ پولدوست با شنیدن این سخنان ، عیسی را به ریشخند گرفتند .
42016015	به آنها گفت : « شما آن کسانید که خویشتن را به مردم پارسا می‌نمایید ، امّا خدا از دلتان آگاه است . آنچه مردم ارج بسیارش نهند ، در نظر خدا ناپسند است !
42016016	« تورات و انبیا تا زمان یحیی بود . از آن پس ، به پادشاهی خدا بشارت داده می‌شود و هر کس به جَبر و زور راه خود بدان می‌گشاید .
42016017	با این حال ، آسانتر است آسمان و زمین از میان برود تا اینکه نقطه‌ای از تورات فرو‌افتد !
42016018	« هر‌که زن خویش را طلاق دهد و زنی دیگر اختیار کند ، زنا کرده است ، و نیز هر که زنی طلاق داده شده را به زنی بگیرد ، مرتکب زنا شده است . »
42016019	« توانگری بود که جامه از ارغوان و کتان لطیف به تن می‌کرد و همه‌روزه به خوشگذرانی مشغول بود .
42016020	فقیری ایلعازَر نام را بر درِ خانۀ او می‌نهادند که بدنش پوشیده از جراحت بود .
42016021	ایلعازَر آرزو داشت با خرده‌های غذا که از سفرۀ آن توانگر فرو‌می‌افتاد ، خود را سیر کند . حتی سگان نیز می‌آمدند و زخمهایش را می‌لیسیدند .
42016022	باری ، آن فقیر مُرد و فرشتگان او را به جوار ابراهیم بردند . توانگر نیز مُرد و او را دفن کردند .
42016023	امّا چون چشم در جهان مردگان گشود ، خود را در عذاب یافت . از دور ، ابراهیم را دید و ایلعازَر را در جوارش .
42016024	پس با صدای بلند گفت : ” ای پدر من ابراهیم ، بر من ترحم کن و ایلعازَر را بفرست تا نوک انگشت خود را در آب تَر کند و زبانم را خنک سازد ، زیرا در این آتش عذاب می‌کشم . “
42016025	امّا ابراهیم پاسخ داد : ” ای فرزند ، به‌یاد ‌ ‌ آر که تو در زندگی ، از هر چیز خوب بهره‌مند شدی ، حال آنکه چیزهای بد نصیب ایلعازَر شد . اکنون او اینجا در آسایش است و تو در عذاب .
42016026	از این گذشته ، بین ما و شما پرتگاهی هست ؛ آنان که بخواهند از اینجا نزد تو آیند نتوانند ، و آنان نیز که آنجایند نتوانند نزد ما آیند . “
42016027	گفت : ” پس ، ای پدر ، تمنا اینکه ایلعازَر را به خانۀ پدرم بفرستی ،
42016028	زیرا مرا پنج برادر است . او را بفرست تا برادرانم را هشدار دهد ، مبادا آنان نیز به این مکان عذاب درافتند . “
42016029	ابراهیم پاسخ داد : ” آنها موسی و انبیا را دارند ، پس به سخنان ایشان گوش فرادهند . “
42016030	گفت : ” نه ، ای پدر ما ابراهیم ، بلکه اگر کسی از مردگان نزد آنها برود ، توبه خواهند کرد . “
42016031	ابراهیم به او گفت : ” اگر به موسی و انبیا گوش نسپارند ، حتی اگر کسی از مردگان زنده شود ، مجاب نخواهند شد . “‌ »
42017001	آنگاه به شاگردان خود گفت : « از لغزشها گریزی نیست ، امّا وای بر کسی که آنها را سبب گردد .
42017002	او را بهتر آن می‌بود که سنگ آسیایی به گردنش بیاویزند و به دریا افکنند تا اینکه سبب لغزش یکی از این کوچکان شود .
42017003	پس مراقب خود باشید . اگر برادرت گناه کند ، او را توبیخ کن ، و اگر توبه کرد ، ببخشایش .
42017004	اگر هفت بار در روز به تو گناه ورزد ، و هفت بار نزد تو بازآید و گوید : ” توبه می‌کنم ، “ او را ببخشا . »
42017005	رسولان به خداوند گفتند : « ایمان ما را بیفزا ! »
42017006	خداوند پاسخ داد : « اگر ایمانی به کوچکی دانۀ خردل داشته باشید ، می‌توانید به این درخت توت بگویید از ریشه برآمده در دریا کاشته شود ، و از شما فرمان خواهد برد .
42017007	« کیست از شما که چون خدمتکارش از شخم زدن یا چرانیدن گوسفندان در صحرا بازگردد ، او را گوید : ” بیا ، بنشین و بخور “ ؟
42017008	آیا نخواهد گفت : ” شام مرا آماده کن و کمر به پذیرایی‌ام بربند تا بخورم و بیاشامم ، و بعد تو بخور و بیاشام “ ؟
42017009	آیا منّت از خدمتکار خود خواهد برد که فرمانش را به‌جای آورده است ؟
42017010	پس ، شما نیز چون آنچه به شما فرمان داده شده است ، به‌جای آوردید ، بگویید : ” خدمتکارانی بی‌منّت‌ایم و تنها انجام وظیفه کرده‌ایم . “‌ »
42017011	عیسی بر سر راه خود به اورشلیم ، از حدّ سامره و جلیل می‌گذشت .
42017012	پس چون به دهی وارد می‌شد ، ده جذامی به او برخوردند . آنها دور ایستاده
42017013	با صدای بلند فریاد برآوردند : « ای عیسی ، ای استاد ، بر ما ترحم کن . »
42017014	چون عیسی آنها را دید ، گفت : « بروید و خود را به کاهن بنمایید . » آنها به‌راه افتادند و در میانۀ راه از جذام پاک شدند .
42017015	یکی از آنها چون دید شفا یافته است ، در حالی که با صدای بلند خدا را ستایش می‌کرد ، بازگشت
42017016	و خود را به‌پای عیسی افکند و او را سپاس گفت . آن جذامی سامری بود .
42017017	عیسی فرمود : « مگر آن ده تن همه پاک نشدند ؟ پس نُه تن دیگر کجایند ؟
42017018	آیا به‌جز این غریبه ، کسی دیگر بازنگشت تا خدا را سپاس گوید ؟ »
42017019	سپس به او گفت : « برخیز و برو ، ایمانت تو را شفا داده است . »
42017020	عیسی در پاسخ فَریسیان که پرسیده بودند پادشاهی خدا کی خواهد آمد ، گفت : « آمدن پادشاهی خدا را نمی‌توان با مشاهده دریافت ،
42017021	و کسی نخواهد گفت اینجا یا آنجاست ، زیرا پادشاهی خدا در میان شماست . »
42017022	سپس به شاگردان گفت : « زمانی می‌آید که آرزو خواهید کرد یکی از روزهای پسر انسان را ببینید ، امّا نخواهید دید .
42017023	مردم به شما خواهند گفت : ” او اینجاست ، “ یا ” او آنجاست . “ امّا در پی آنها مروید .
42017024	زیرا همچنانکه صاعقه در یک آن می‌درخشد و آسمان را از کران تا کران روشن می‌کند ، پسر انسان نیز در روز خود چنین خواهد بود .
42017025	امّا نخست می‌باید رنج بسیار کشد و از سوی این نسل طرد شود .
42017026	روزهای پسر انسان همچون روزهای نوح خواهد بود .
42017027	مردم می‌خوردند و می‌نوشیدند و زن می‌گرفتند و شوهر می‌کردند تا آن روز که نوح به کشتی درآمد . آنگاه سیل برخاست و همه را هلاک کرد .
42017028	در زمان لوط نیز چنین بود . مردم سرگرم خوردن و نوشیدن و خرید و فروش و زراعت و عمارت بودند .
42017029	امّا روزی که لوط سُدوم را ترک گفت ، آتش و گوگرد از آسمان بارید و همه را هلاک کرد .
42017030	روز ظهور پسر انسان به همین‌گونه خواهد بود .
42017031	در آن روز ، کسی که بر بام خانه‌اش باشد و اثاثه‌اش در درون خانه ، برای برداشتن آنها فرود نیاید . و آن که در مزرعه باشد نیز به خانه بازنگردد .
42017032	زن لوط را به‌یاد ‌ آرید !
42017033	هر که بخواهد جان خویش را حفظ کند ، آن را از دست خواهد داد ، و هر که جان خویش را از دست بدهد ، آن را محفوظ خواهد داشت .
42017034	به شما می‌گویم ، در آن شب از دو تن که بر یک بسترند ، یکی برگرفته و دیگری واگذاشته خواهد شد .
42017035	و از دو زن که در یک جا گندم آسیا می‌کنند ، یکی برگرفته و دیگری واگذاشته خواهد شد .
42017036	[ نیز از دو مرد که در مزرعه‌اند ، یکی برگرفته و دیگری واگذاشته خواهد شد . ] »
42017037	پرسیدند : « کجا ، ای خداوند ؟ » پاسخ گفت : « هر‌جا لاشه‌ای باشد ، لاشخوران در آنجا گرد ‌ می‌آیند ! »
42018001	عیسی برای شاگردان مَثَلی آورد تا نشان دهد که باید همیشه دعا کنند و هرگز دلسرد نشوند .
42018002	فرمود : « در شهری قاضی‌ای بود که نه از خدا باکی داشت ، نه به خلق خدا توجهی .
42018003	در همان شهر بیوه‌زنی بود که پیوسته نزدش می‌آمد و از او می‌خواست دادش از دشمن بستاند .
42018004	قاضی چندگاهی به او اعتنا نکرد . امّا سرانجام با خود گفت : ” هر چند از خدا باکی ندارم و به خلق خدا نیز بی‌توجهم ،
42018005	امّا چون این بیوه‌زن مدام زحمتم می‌دهد ، دادش می‌ستانم ، مبادا پیوسته بیاید و مرا به‌ستوه آورد ! “‌ »
42018006	آنگاه خداوند فرمود : « شنیدید این قاضی بی‌انصاف چه گفت ؟
42018007	حال ، آیا خدا به دادِ برگزیدگان خود که روز و شب به درگاه او فریاد برمی‌آورند ، نخواهد رسید ؟ آیا این کار را همچنان به تأخیر خواهد افکند ؟
42018008	به شما می‌گویم که بزودی به داد ایشان خواهد رسید . امّا هنگامی که پسر انسان آید ، آیا ایمان بر زمین خواهد یافت ؟ »
42018009	آنگاه برای برخی که از پارسایی خویش مطمئن بودند و بر دیگران به دیدۀ تحقیر می‌نگریستند ، این مَثَل را آورد :
42018010	« دو تن برای عبادت به معبد رفتند ، یکی فَریسی ، دیگری خراجگیر .
42018011	فَریسی ایستاد و با خود چنین دعا کرد : ” خدایا ، تو را شکر می‌گویم که همچون دیگر مردمان دزد و بدکاره و زناکار نیستم ، و نه مانند این خراجگیرم .
42018012	دو بار در هفته روزه می‌گیرم و از هر چه به‌دست می‌آورم ، ده‌یک می‌دهم . “
42018013	امّا آن خراجگیر دور ایستاد و نخواست حتی چشمان خود را به‌سوی آسمان بلند کند ، بلکه بر سینۀ خود می‌کوفت و می‌گفت : ” خدایا ، بر منِ گناهکار رحم کن . “
42018014	به شما می‌گویم که این مرد ، و نه آن دیگر ، پارسا شمرده شده به خانه رفت . زیرا هر که خود را برافرازد ، خوار خواهد شد ، و هر که خود را خوار سازد ، سرافراز خواهد گردید . »
42018015	مردم حتی نوزادان را نزد عیسی می‌آوردند تا بر آنها دست بگذارد . شاگردان چون این را دیدند ، مردم را سرزنش کردند .
42018016	امّا عیسی آنان را نزد خود فراخواند و گفت : « بگذارید کودکان نزد من آیند ؛ ایشان را بازمدارید ، زیرا پادشاهی خدا از آنِ چنین کسان است .
42018017	آمین ، به شما می‌گویم ، هر که پادشاهی خدا را همچون کودکی نپذیرد ، هرگز بدان راه نخواهد یافت . »
42018018	یکی از رئیسان از او پرسید : « استاد نیکو ، چه کنم تا وارث حیات جاویدان شوم ؟ »
42018019	عیسی پاسخ داد : « چرا مرا نیکو می‌خوانی ؟ هیچ‌کس نیکو نیست جز خدا فقط .
42018020	احکام را می‌دانی : زنا مکن ، قتل مکن ، دزدی مکن ، شهادت دروغ مده ، پدر و مادر خود را گرامی‌دار . »
42018021	گفت : « همۀ اینها را از کودکی به‌جا آورده‌ام . »
42018022	عیسی چون این را شنید ، گفت : « هنوز یک چیز کم داری ؛ آنچه داری بفروش و بهایش را میان تنگدستان تقسیم کن ، که در آسمان گنج خواهی داشت . آنگاه بیا و از من پیروی کن . »
42018023	آن مرد چون این را شنید ، اندوهگین شد ، زیرا ثروت بسیار داشت .
42018024	عیسی به او نگاه کرد و گفت : « چه دشوار است راه یافتن ثروتمندان به پادشاهی خدا !
42018025	گذشتن شتر از سوراخ سوزن آسانتر است از راهیابی شخص ثروتمند به پادشاهی خدا . »
42018026	کسانی که این را شنیدند ، پرسیدند : « پس چه کسی می‌تواند نجات یابد ؟ »
42018027	فرمود : « آنچه برای انسان ناممکن است ، برای خدا ممکن است . »
42018028	پِطرُس گفت : « ما که خانه و کاشانۀ خود را ترک گفتیم تا از تو پیروی کنیم ! »
42018029	عیسی به ایشان گفت : « آمین ، به شما می‌گویم ، کسی نیست که خانه یا زن یا برادران یا والدین یا فرزندان را به‌خاطر پادشاهی خدا ترک کند ،
42018030	و در همین عصر چند برابر به‌دست نیاورد ، و در عصر آینده نیز از حیات جاویدان بهره‌مند نگردد . »
42018031	آنگاه آن دوازده تن را به کناری کشید و به ایشان گفت : « اینک به اورشلیم می‌رویم . در آنجا هر آنچه انبیا دربارۀ پسر انسان نوشته‌اند ، به انجام خواهد رسید .
42018032	زیرا او را به غیریهودیان خواهند سپرد . آنها او را استهزا و توهین خواهند کرد و آب دهان بر او انداخته ، تازیانه‌اش خواهند زد و خواهند کشت .
42018033	امّا در روز سوّم بر خواهد خاست . »
42018034	شاگردان هیچ‌یک از اینها را درک نکردند . معنی سخن او از آنان پنهان بود و درنیافتند دربارۀ چه سخن می‌گوید .
42018035	چون نزدیک اَریحا رسید ، مردی نابینا بر کنار راه نشسته بود و گدایی می‌کرد .
42018036	چون صدای جمعیتی را که از آنجا می‌گذشت شنید ، پرسید : « چه خبر است ؟ »
42018037	گفتند : « عیسای ناصری در گذر است . »
42018038	او فریاد برکشید : « ای عیسی ، پسر داوود ، بر من ترحم کن ! »
42018039	کسانی که پیشاپیش جمعیت می‌رفتند ، عتابش کردند و خواستند خاموش باشد . امّا او بیشتر فریاد برآورد که : « ای پسر داوود ، بر من ترحم کن ! »
42018040	آنگاه عیسی بازایستاد و امر فرمود آن مرد را نزد او بیاورند . چون نزدیک آمد ، عیسی از او پرسید :
42018041	« چه می‌خواهی برایت بکنم ؟ » گفت : « سرور من ، می‌خواهم بینا شوم . »
42018042	عیسی به او گفت : « بینا شو ! ایمانت تو را شفا داده است . »
42018043	کور همان‌دم بینایی خود را بازیافت و خدا را سپاس‌گویان ، از پی عیسی شتافت . مردم چون این را دیدند ، همگی خدا را سپاس گفتند .
42019001	عیسی به اَریحا درآمد و از میان شهر می‌گذشت .
42019002	در آنجا توانگری بود ، زَکّا نام ، رئیس خراجگیران .
42019003	او می‌خواست ببیند عیسی کیست ، امّا از کوتاهی قامت و ازدحام جمعیت نمی‌توانست .
42019004	از این‌رو ، پیش دوید و از درخت چناری بالا رفت تا او را ببیند ، زیرا عیسی از آن راه می‌گذشت .
42019005	چون عیسی به آن مکان رسید ، بالا نگریست و به او گفت : « زَکّا ، بشتاب و پایین بیا که امروز باید در خانۀ تو بمانم . »
42019006	زَکّا بی‌درنگ پایین آمد و با شادی او را پذیرفت .
42019007	مردم چون این را دیدند ، همگی لب به شکایت گشودند که : « به خانۀ گناهکاری به میهمانی رفته است . »
42019008	و امّا زَکّا از جا برخاست و به خداوند گفت : « ‌ سرور من ، اینک نصف اموال خود را به فقرا می‌بخشم ، و اگر چیزی به ناحق از کسی گرفته باشم ، چهار برابر به او باز می‌گردانم . »
42019009	عیسی فرمود : « امروز نجات به این خانه آمده است ، چرا که این مرد نیز فرزند ابراهیم است .
42019010	زیرا پسر انسان آمده تا گمشده را بجوید و نجات بخشد . »
42019011	در همان‌حال که آنان به این سخنان گوش فرامی‌دادند ، عیسی در ادامۀ سخن ، مَثَلی آورد ، زیرا نزدیک اورشلیم بود و مردم گمان می‌کردند پادشاهی خدا در همان زمان ظهور خواهد کرد .
42019012	پس گفت : « نجیب‌زاده‌ای به سرزمینی دوردست رفت تا به مقام شاهی منصوب شود و سپس بازگردد .
42019013	پس ، ده تن از خادمان خود را فراخواند و به هر یک سکه‌ای طلا داد و گفت : ” تا بازگشت من با این پول تجارت کنید . “
42019014	امّا مردمانی که قرار بود بر ایشان حکومت کند ، از وی نفرت داشتند ؛ آنان از پس او قاصدانی فرستادند با این پیغام که : ” ما نمی‌خواهیم این شخص بر ما حکومت کند . “
42019015	با این همه ، او به مقام شاهی منصوب شد و به ولایت خویش بازگشت . پس فرمود خادمانی را که به ایشان سرمایه داده بود ، فراخوانند تا دریابد هر‌یک چقدر سود کرده است .
42019016	اوّلی آمد و گفت : ” سرورا ، سکۀ تو ده سکۀ دیگر سود آورده است . “
42019017	به او گفت : ” آفرین ، ای خادم نیکو ! چون در اندک امین بودی ، حکومت ده شهر را به تو می‌سپارم . “
42019018	دوّمی آمد و گفت : ” سرورا ، سکۀ تو پنج سکۀ دیگر سود آورده است . “
42019019	به او نیز گفت : ” بر پنج شهر حکمرانی کن . “
42019020	سپس دیگری آمد و گفت : ” سرورا ، اینک سکۀ تو ! آن را در پارچه‌ای پیچیده ، نگاه داشتم .
42019021	زیرا از تو می‌ترسیدم ، چون مردی سختگیری . آنچه نگذاشته‌ای ، برمی‌گیری ، و آنچه نکاشته‌ای ، می‌دروی . “
42019022	به او گفت : ” ای خادم بدکاره ، مطابق گفتۀ خودت بر تو حکم می‌کنم . تو که می‌دانستی مردی سختگیرم ، آنچه نگذاشته‌ام برمی‌گیرم و آنچه نکاشته‌ام می‌دروم ،
42019023	چرا پول مرا به صرّافان ندادی تا چون بازگردم آن را با سود پس گیرم ؟ “
42019024	پس به حاضران گفت : ” سکه را از او بگیرید و به آن که ده سکه دارد ، بدهید . “
42019025	به او گفتند : ” سرورا ، او که خود ده سکه دارد ! “
42019026	پاسخ داد : ” به شما می‌گویم که به هر که دارد ، بیشتر داده خواهد شد ؛ امّا آن که ندارد ، همان که دارد نیز از او گرفته خواهد شد .
42019027	و اینک آن دشمنان مرا که نمی‌خواستند بر ایشان حکومت کنم بدینجا بیاورید و در برابر من بکشید . “ ‌»
42019028	پس از این گفتار ، عیسی پیشاپیش دیگران راه اورشلیم را در پیش گرفت .
42019029	چون به نزدیکی بیت‌فاجی و بیت‌عَنْیا که بر فراز کوهی بود رسید ، دو تن از شاگردان خود را فرستاده گفت :
42019030	« به دهکده‌ای که پیش روی شماست ، بروید . چون وارد شدید ، کره الاغی را بسته خواهید یافت که تا به‌حال کسی بر آن سوار نشده است . آن را باز کنید و به اینجا بیاورید .
42019031	اگر کسی از شما پرسید : ” چرا آن را باز می‌کنید ؟ “ بگویید : ” خداوند بدان نیاز دارد . “‌ »
42019032	فرستادگان رفتند و همه چیز را چنان یافتند که عیسی گفته بود .
42019033	و چون کره را باز می‌کردند ، صاحبانش به ایشان گفتند : « چرا کره را باز می‌کنید ؟ »
42019034	پاسخ دادند : « خداوند بدان نیاز دارد . »
42019035	آنان کره را نزد عیسی آوردند . سپس رداهای خود را بر آن افکندند و عیسی را بر آن نشاندند .
42019036	همچنان که عیسی پیش می‌راند ، مردم رداهای خود را بر سر راه می‌گستردند .
42019037	چون نزدیک سرازیری کوه زیتون رسید ، جماعتِ شاگردان همگی شادمانه خدا را با صدای بلند به‌خاطر همۀ معجزاتی که از او دیده بودند سپاس گفته ،
42019038	ندا در دادند که : « خجسته باد پادشاهی که به نام خداوند می‌آید ! صلح و سلامت در آسمان و جلال در عرشِ برین باد ! »
42019039	برخی از فَریسیان از میان جمعیت به عیسی گفتند : « استاد ، شاگردانت را عتاب کن ! »
42019040	در پاسخ گفت : « به شما می‌گویم اگر اینان خاموش شوند ، سنگها به فریاد خواهند آمد ! »
42019041	پس چون به اورشلیم نزدیک شد و شهر را دید ، بر آن گریست
42019042	و گفت : « کاش که تو ، حتی تو ، در این روز تشخیص می‌دادی که چه چیز برایت صلح و سلامت به ارمغان می‌آورد . امّا افسوس که از چشمانت پنهان گشته است .
42019043	زمانی فرا خواهد رسید که دشمنانت گرداگرد تو سنگر خواهند ساخت و از هر سو محاصره‌ات کرده ، عرصه را بر تو تنگ خواهند نمود ؛
42019044	و تو و فرزندانت را در درونت به خاک و خون خواهند کشید . و سنگ بر سنگ بر جا نخواهند گذاشت ؛ زیرا از موعد دیدار خداوند با خودت غافل ماندی . »
42019045	سپس به صحن معبد درآمد و به بیرون راندن فروشندگان آغاز نمود ،
42019046	و به آنان گفت : « چنین آمده است که ” خانۀ من خانۀ دعا خواهد بود “ ؛ امّا شما آن را ” لانۀ راهزنان “ ساخته‌اید . »
42019047	او هر روز در معبد تعلیم می‌داد . امّا سران کاهنان و علمای دین و مشایخ قوم در پی کشتن او بودند ،
42019048	ولی راهی برای انجام مقصود خود نمی‌یافتند ، زیرا مردم همه شیفتۀ سخنان او بودند .
42020001	یکی از روزها که عیسی در صحن معبد مردم را تعلیم و بشارت می‌داد ، سران کاهنان و علمای دین به همراه مشایخ نزدش آمدند
42020002	و گفتند : « به ما بگو ، به چه حقّی این کارها را می‌کنی ؟ چه کسی این حق را به تو داده است ؟ »
42020003	پاسخ داد : « من نیز از شما پرسشی دارم ؛ به من بگویید ،
42020004	آیا تعمید یحیی از آسمان بود یا از انسان ؟ »
42020005	آنها با هم شور کرده ، گفتند : « اگر بگوییم از آسمان بود ، خواهد گفت ، ” پس چرا به او ایمان نیاوردید ؟ “
42020006	و اگر بگوییم از انسان بود ، مردم همگی سنگسارمان خواهند کرد ، زیرا بر این اعتقادند که یحیی پیامبر بود . »
42020007	پس پاسخ دادند : « نمی‌دانیم از کجاست . »
42020008	عیسی گفت : « من نیز به شما نمی‌گویم به چه حقّی این کارها را می‌کنم . »
42020009	آنگاه این مَثَل را برای مردم آورد : « مردی تاکستانی غَرْس کرد و آن را به چند باغبان اجاره داد و مدتی طولانی به سفر رفت .
42020010	در موسم برداشت محصول ، غلامی نزد باغبانان فرستاد تا مقداری از میوۀ تاکستان را به او بدهند . امّا باغبانان او را زدند و دست خالی بازگرداندند .
42020011	پس غلامی دیگر فرستاد ، امّا او را نیز زدند و با وی بی‌حرمتی کرده ، دست خالی روانه‌اش نمودند .
42020012	پس سوّمین بار غلامی فرستاد ، امّا او را نیز مجروح کرده ، بیرون افکندند .
42020013	« پس صاحب باغ گفت : ” چه کنم ؟ پسر محبوب خود را می‌فرستم ؛ شاید او را حرمت بدارند . “
42020014	امّا باغبانان چون پسر را دیدند ، با هم به مشورت نشسته ، گفتند : ” این وارث است . بیایید او را بکشیم تا میراث از آنِ ما شود . “
42020015	پس او را از تاکستان بیرون افکنده ، کشتند . « حالْ به گمان شما صاحب تاکستان با آنها چه خواهد کرد ؟
42020016	او خواهد آمد و باغبانان را هلاک کرده ، تاکستان را به دیگران خواهد سپرد . » چون این را شنیدند ، گفتند : « چنین مباد ! »
42020017	امّا او به آنان نگریست و گفت : « پس معنی آن نوشته چیست که می‌گوید : ” همان سنگی که معماران رد کردند ، سنگ اصلی بنا شده است “ ؟
42020018	هر که بر آن سنگ افتد ، خُرد خواهد شد ، و هرگاه آن سنگ بر کسی افتد ، او را در هم خواهد شکست . »
42020019	علمای دین و سران کاهنان چون دریافتند این مَثَل را دربارۀ آنها می‌گوید ، بر ‌ آن شدند همان‌دم او را گرفتار کنند ، امّا از مردم بیم داشتند .
42020020	پس عیسی را زیر نظر گرفتند و جاسوسانی نزد او فرستادند که خود را صدیق جلوه می‌دادند . آنها در پی این بودند که از سخنان عیسی دستاویزی برای تسلیم او به قدرت و اقتدار والی بیابند .
42020021	پس جاسوسان از او پرسیدند : « استاد ، می‌دانیم که تو حقیقت را بیان می‌کنی و تعلیم می‌دهی ، و از کسی جانبداری نمی‌کنی ، بلکه راه خدا را به‌درستی می‌آموزانی .
42020022	آیا پرداخت خراج به قیصر بر ما رواست یا نه ؟ »
42020023	امّا او به نیرنگ ایشان پی برد و گفت :
42020024	« دیناری به من نشان دهید . نقش و نام روی این سکه از آنِ کیست ؟ »
42020025	پاسخ دادند : « از آنِ قیصر . » به آنها گفت : « مال قیصر را به قیصر بدهید و مال خدا را به خدا ! »
42020026	بدین‌سان ، نتوانستند در حضور مردم او را با گفته‌هایش به دام اندازند ، و در شگفت از پاسخ او ، خاموش ماندند .
42020027	سپس تنی چند از صَدّوقیان که منکر قیامتند آمدند ،
42020028	و سؤالی از او کرده ، گفتند : « استاد ، موسی برای ما نوشت که اگر برادر مردی بمیرد و از خود زنی بی‌فرزند بر جای نهد ، آن مرد باید او را به زنی بگیرد تا نسلی برای برادرش باقی گذارد .
42020029	باری ، هفت برادر بودند . برادر نخستین زنی گرفت و بی‌فرزند مُرد .
42020030	سپس دوّمین
42020031	و بعد سوّمین او را به زنی گرفتند و به همین‌سان هر هفت برادر مردند ، بی‌آنکه از خود فرزندی بر جای نهند .
42020032	سرانجام آن زن نیز بمرد .
42020033	حال ، در قیامت ، او زنِ کدام‌یک خواهد بود ؟ زیرا هر هفت برادر او را به زنی گرفتند . »
42020034	عیسی پاسخ داد : « مردم این عصر زن می‌گیرند و شوهر می‌کنند .
42020035	امّا آنان که شایستۀ رسیدن به عصر آینده و قیامت مردگان محسوب شوند ، نه زن خواهند گرفت و نه شوهر خواهند کرد ،
42020036	و نه دیگر خواهند مرد ؛ زیرا مانند فرشتگان خواهند بود . آنان فرزندان خدایند ، چرا که فرزندان قیامتند .
42020037	حقیقتِ برخاستن مردگان را حتی موسی نیز در شرح ماجرای بوتۀ سوزان آشکار می‌کند ، آنجا که خداوند ، خدای ابراهیم و خدای اسحاق و خدای یعقوب خوانده شده است .
42020038	امّا او نه خدای مردگان ، بلکه خدای زندگان است ؛ زیرا نزد او همه زنده‌اند . »
42020039	بعضی از علمای دین در پاسخ گفتند : « استاد ، نیکو گفتی ! »
42020040	و دیگر هیچ‌کس جرئت نکرد پرسشی از او کند .
42020041	سپس عیسی به آنان گفت : « چگونه است که می‌گویند مسیح پسر داوود است ؟
42020042	چرا که داوود خود در کتاب مزامیر می‌گوید : ” خداوند به خداوند من گفت : به‌دست راست من بنشین
42020043	تا آن هنگام که دشمنانت را کرسیِ زیر پایت سازم . “
42020044	اگر داوود او را ” خداوند “ می‌خواند ، چگونه او می‌تواند پسر داوود باشد ؟ »
42020045	در همان حال که مردم همه گوش فرامی‌دادند ، عیسی به شاگردان خود گفت :
42020046	« از علمای دین برحذر باشید که دوست دارند در قبای بلند راه بروند و مردم در کوچه و بازار آنها را سلام گویند ، و در کنیسه‌ها بهترین جای را داشته باشند و در ضیافتها بر صدر مجلس بنشینند .
42020047	از سویی خانه‌های بیوه‌زنان را غارت می‌کنند و از دیگر ‌ سو ، برای تظاهر ، دعای خود را طول می‌دهند . مکافات اینان بسی سخت‌تر خواهد بود . »
42021001	عیسی به اطراف نگریست و ثروتمندانی را دید که هدایای خود را در صندوق بیت‌المالِ معبد می‌انداختند .
42021002	در آن میان بیوه‌زنی فقیر را نیز دید که دو سکۀ ناچیزِ مسی در صندوق انداخت .
42021003	عیسی گفت : « براستی به شما می‌گویم ، این بیوه‌زن فقیر از همۀ آنان بیشتر داد .
42021004	زیرا آنان جملگی از فزونی دارایی خویش دادند ، امّا این زن در تنگدستی خود ، تمامی روزی خویش را داد . »
42021005	چون برخی در وصف معبد سخن می‌گفتند که چگونه با سنگهای زیبا و هدایای وقف شده مزیّن است ، عیسی گفت :
42021006	« زمانی خواهد آمد که از آنچه اینجا می‌بینید ، سنگی بر سنگ دیگر نخواهد ماند بلکه همه فرو‌‌خواهد ریخت . »
42021007	پرسیدند : « استاد ، این وقایع کِی روی خواهد داد و نشانۀ نزدیک شدن آنها چیست ؟ »
42021008	پاسخ داد : « بهوش باشید که گمراه نشوید ؛ زیرا بسیاری به نام من خواهند آمد و خواهند گفت : ” من همانم “ و ” زمان موعود فرارسیده است “ . از آنها پیروی مکنید .
42021009	« و چون خبر جنگها و آشوبها را می‌شنوید ، نهراسید . زیرا می‌باید نخست چنین وقایعی رخ دهد ، ولی پایان کار بلافاصله فرا ‌ نخواهد رسید . »
42021010	سپس به آنها گفت : « قومی بر قوم دیگر و حکومتی بر حکومت دیگر بر خواهند خاست .
42021011	زلزله‌های بزرگ و قحطی و طاعون در جایهای گوناگون خواهد آمد ، و وقایع هولناک روی داده ، نشانه‌های مهیب از آسمان ظاهر خواهد شد .
42021012	« امّا پیش از این همه ، شما را گرفتار کرده ، آزار خواهند رسانید و به کنیسه‌ها و زندانها خواهند سپرد ، و به‌خاطر نام من ، شما را نزد پادشاهان و والیان خواهند برد
42021013	و این‌گونه فرصت خواهید یافت تا شهادت دهید .
42021014	این را آویزۀ گوش سازید که پیشاپیش نگران نباشید در دفاع از خود چه بگویید .
42021015	زیرا به شما کلام و حکمتی خواهم داد که هیچ‌یک از دشمنانتان را یارای مقاومت یا مخالفت با آن نباشد .
42021016	حتی والدین و برادرانتان ، و خویشان و دوستانتان شما را تسلیم دشمن خواهند کرد و برخی از شما را خواهند کشت .
42021017	مردم همه به‌خاطر نام من از شما نفرت خواهند داشت .
42021018	امّا مویی از سرتان گُم نخواهد شد .
42021019	با پایداری ، جان خود را نجات خواهید داد .
42021020	« چون بینید اورشلیم به محاصرۀ سپاهیان درآمده ، بدانید که ویرانی آن نزدیک است .
42021021	آنگاه آنان که در یهودیه باشند به کوهها بگریزند و آنان که در شهر باشند از شهر بیرون شوند ، و آنان که در دشت و صحرا باشند به شهر درنیایند .
42021022	زیرا آن روزها ، روزهای مکافات است که در آن هر آنچه نوشته شده تحقق خواهد یافت .
42021023	وای بر زنان آبستن و مادران شیرده در آن روزها ! زیرا مصیبتی عظیم دامنگیر این سرزمین خواهد شد و این قوم به غضب الهی دچار خواهند گشت .
42021024	به دم شمشیر خواهند افتاد و در میان همۀ قومهای دیگر به اسارت برده خواهند شد و اورشلیم لگدمالِ غیریهودیان خواهد گشت تا آنگاه که دوران غیریهودیان تحقق یابد .
42021025	« نشانه‌هایی در خورشید و ماه و ستارگان پدید خواهد آمد . بر زمین ، قومها از جوش و خروش دریا پریشان و مشوش خواهند شد .
42021026	مردم از تصور آنچه باید بر دنیا حادث شود ، از فرط وحشت بی‌هوش خواهند شد ، زیرا نیروهای آسمان به لرزه در‌خواهد آمد .
42021027	آنگاه پسر انسان را خواهند دید که با قدرت و جلال عظیم در ابری می‌آید .
42021028	چون این امور آغاز شود ، راست بایستید و سرهای خود را بالا بگیرید ، زیرا رهایی شما نزدیک است ! »
42021029	و این مَثَل را برای آنها آورد : « درخت انجیر و درختان دیگر را در نظر آورید .
42021030	به محض اینکه برگ می‌دهند ، می‌توانید ببینید و دریابید که تابستان نزدیک است .
42021031	به همین‌سان ، هرگاه ببینید این چیزها رخ می‌دهد ، درمی‌یابید که پادشاهی خدا نزدیک شده است .
42021032	آمین ، به شما می‌گویم ، تا همۀ این امور واقع نشود ، این نسل نخواهد گذشت .
42021033	آسمان و زمین زایل خواهد شد ، امّا سخنان من هرگز زوال نخواهد پذیرفت .
42021034	« بهوش باشید ، مبادا عیش و نوش و مستی و نگرانیهای زندگی دلتان را سنگین سازد و آن روز چون دامی به‌ناگاه غافلگیرتان کند .
42021035	زیرا بر همۀ مردم در سرتاسر جهان خواهد آمد .
42021036	پس همیشه مراقب باشید و دعا کنید تا بتوانید از همۀ این چیزها که بزودی رخ خواهد داد ، در امان بمانید و در حضور پسر انسان بایستید . »
42021037	عیسی هر روز در معبد تعلیم می‌داد و هر شب از شهر بیرون می‌رفت و بر فراز کوه معروف به زیتون شب را به صبح می‌آورد .
42021038	صبحگاهان مردم برای شنیدن سخنانش در معبد گرد ‌ می‌آمدند .
42022001	و امّا عید فَطیر که به پِسَخ معروف است نزدیک می‌شد ،
42022002	و سران کاهنان و علمای دین در جستجوی راهی مناسب برای کشتن عیسی بودند ، زیرا از شورش مردم بیم داشتند .
42022003	آنگاه شیطان در یهودای معروف به اِسْخَریوطی که یکی از دوازده شاگرد بود ، رخنه کرد .
42022004	او نزد سران کاهنان و فرماندهان نگهبانان معبد رفت و با آنان گفتگو کرد که چگونه عیسی را به دست ایشان تسلیم کند .
42022005	آنان شاد شدند و موافقت کردند مبلغی به او بدهند .
42022006	او نیز پذیرفت و در پی فرصت بود تا در غیاب مردم ، عیسی را به آنان تسلیم کند .
42022007	پس روز عید فَطیر که می‌بایست برۀ پِسَخ قربانی شود ، فرارسید .
42022008	عیسی ، پِطرُس و یوحنا را فرستاده ، گفت : « بروید و شام پِسَخ را برایمان تدارک ببینید تا بخوریم . »
42022009	پرسیدند : « کجا می‌خواهی تدارک ببینیم ؟ »
42022010	پاسخ داد : « هنگامی که داخل شهر می‌شوید ، مردی با کوزه‌ای آب به شما برمی‌خورد . از پی او به خانه‌ای بروید که بدان وارد می‌شود
42022011	و به صاحبخانه بگویید : ” استاد می‌گوید : « میهمانخانه کجاست تا شام پِسَخ را با شاگردانم بخورم ؟ » “
42022012	او بالاخانۀ بزرگ و مفروشی به شما نشان خواهد داد . در آنجا تدارک ببینید . »
42022013	آنها رفتند و همه چیز را همان‌گونه یافتند که به ایشان گفته بود ، و پِسَخ را تدارک دیدند .
42022014	ساعت مقرر فرارسید و عیسی با رسولان خود بر سفره بنشست .
42022015	آنگاه به ایشان گفت : « اشتیاق بسیار داشتم پیش از رنج کشیدنم ، این پِسَخ را با شما بخورم .
42022016	زیرا به شما می‌گویم که دیگر از آن نخواهم خورد تا آن هنگام که در پادشاهی خدا تحقق یابد . »
42022017	پس جامی برگرفت و شکر کرد و گفت : « این را بگیرید و میان خود تقسیم کنید .
42022018	زیرا به شما می‌گویم که تا آمدن پادشاهی خدا دیگر از محصول مو نخواهم نوشید . »
42022019	همچنین نان را برگرفته ، شکر کرد و پاره نمود و به آنها داد و گفت : « این بدن من است که برای شما داده می‌شود ؛ این را به‌یاد من به‌جا آرید . »
42022020	به همین‌سان ، پس از شام جام را برگرفت و گفت : « این جام ، عهد جدید است در خون من ، که به‌خاطر شما ریخته می‌شود .
42022021	امّا دست آن کس که قصد تسلیم من دارد ، با دست من در سفره است .
42022022	پسر انسان آن‌گونه که مقدّر است ، خواهد رفت ، امّا وای بر آن کس که او را تسلیم دشمن می‌کند . »
42022023	آنگاه به پرسش از یکدیگر آغاز کردند که کدام‌یک چنین خواهد کرد .
42022024	نیز جدالی میانشان درگرفت در این‌باره که کدام‌یک از ایشان بزرگتر است .
42022025	عیسی بدیشان گفت : « پادشاهان دیگرْ قومها بر ایشان سروری می‌کنند ؛ و حاکمانِ ایشان ” ولی‌نعمت “ خوانده می‌شوند .
42022026	امّا شما چنین مباشید . بزرگترین در میان شما باید همچون کوچکترین باشد و حاکم باید همچون خادم بُوَد .
42022027	زیرا کدام‌یک بزرگتر است ، آن که بر سفره نشیند یا آن که خدمت کند ؟ آیا نه آن که بر سفره نشیند ؟ امّا من در میان شما همچون خادم هستم .
42022028	« شما کسانی هستید که در آزمایشهای من در کنارم ایستادید .
42022029	پس همان‌گونه که پدرم پادشاهی‌ای به من عطا کرد ، من نیز به شما عطا می‌کنم ،
42022030	تا بر سفرۀ من در پادشاهی من بخورید و بیاشامید و بر تختها بنشینید و بر دوازده قبیلۀ اسرائیل داوری کنید .
42022031	« ای شَمعون ، ای شَمعون ، شیطان اجازه خواست شما را همچون گندم غربال کند .
42022032	امّا من برای تو دعا کردم تا ایمانت تلف نشود . پس چون بازگشتی ، برادرانت را استوار بدار . »
42022033	امّا او در پاسخ گفت : « ای سرورم ، من آماده‌ام با تو به زندان بروم و جان بسپارم . »
42022034	عیسی جواب داد : « پِطرُس ، بدان که امروز پیش از بانگ خروس ، سه بار انکار خواهی کرد که مرا می‌شناسی . »
42022035	سپس از آنها پرسید : « آیا زمانی که شما را بدون کیسۀ پول و توشه‌دان و کفش گسیل داشتم ، به چیزی محتاج شدید ؟ » پاسخ دادند : « نه ، به هیچ‌چیز . »
42022036	پس به آنها گفت : « امّا اکنون هر که کیسه یا توشه‌دان دارد ، آن را برگیرد و اگر شمشیر ندارد ، جامۀ خود را فروخته ، شمشیری بخرد .
42022037	زیرا این نوشته باید دربارۀ من تحقق یابد که : ” او از خطاکاران محسوب شد . “ آری ، آنچه دربارۀ من نوشته شده ، در شرف تحقق است . »
42022038	شاگردان گفتند : « ای خداوند ، بنگر ، دو شمشیر داریم . » به ایشان گفت : « دیگر کافی است ! »
42022039	سپس عیسی بیرون رفت و بنا ‌ به عادت ، راهی کوه زیتون شد و شاگردانش نیز از پی او رفتند .
42022040	چون به آن مکان رسیدند ، به ایشان گفت : « دعا کنید تا در آزمایش نیفتید . »
42022041	سپس به مسافت پرتاب سنگی از آنها کناره گرفت و زانو زده ، چنین دعا کرد :
42022042	« ای پدر ، اگر ارادۀ توست ، این جام را از من دور کن ؛ امّا نه خواست من ، بلکه ارادۀ تو انجام شود . »
42022043	آنگاه فرشته‌ای از آسمان بر او ظاهر شد و او را تقویت کرد .
42022044	پس چون در رنجی جانکاه بود ، با جدیّتی بیشتر دعا کرد ، و عرقش همچون قطرات خون بر زمین می‌چکید .
42022045	چون از دعا برخاست و نزد شاگردان بازگشت ، دید از فرط اندوه خفته‌اند .
42022046	به ایشان گفت : « چرا در خوابید ؟ برخیزید و دعا کنید تا در آزمایش نیفتید . »
42022047	هنوز سخن می‌گفت که گروهی از راه رسیدند . یهودا ، یکی از آن دوازده تن ، آنان را هدایت می‌کرد . او به عیسی نزدیک شد تا وی را ببوسد ،
42022048	امّا عیسی به او گفت : « ای یهودا ، آیا پسر انسان را با بوسه تسلیم می‌کنی ؟ »
42022049	چون پیروان عیسی دریافتند چه روی می‌دهد ، گفتند : « ای سرور ما ، شمشیرهایمان را برکشیم ؟ »
42022050	و یکی از آنان غلام کاهن اعظم را به شمشیر زد و گوش راستش را برید .
42022051	امّا عیسی گفت : « دست نگاه دارید ! » و گوش آن مرد را لمس کرد و شفا داد .
42022052	سپس خطاب به سران کاهنان و فرماندهان نگهبانان معبد و مشایخی که برای گرفتار کردن او آمده بودند ، گفت : « مگر من راهزنم که با چماق و شمشیر به سراغم آمده‌اید ؟
42022053	هر روز در معبد با شما بودم ، و دست بر من دراز نکردید . امّا این ساعتِ شماست و قدرت تاریکی . »
42022054	سپس او را گرفتند و به خانۀ کاهن اعظم بردند . پِطرُس دورادور از پی ایشان می‌رفت .
42022055	در میانۀ صحنِ خانه ، آتشی روشن بود و جمعی گرد آن نشسته بودند . پِطرُس نیز در میان آنان بنشست .
42022056	در این هنگام ، کنیزی او را در روشنایی آتش دید و به او خیره شده گفت : « این مرد نیز با او بود . »
42022057	امّا او انکار کرد و گفت : « ای زن ، او را نمی‌شناسم . »
42022058	کمی بعد ، کسی دیگر او را دید و گفت : « تو نیز یکی از آنهایی . » پِطرُس در پاسخ گفت : « ای مرد ، من از آنها نیستم . »
42022059	ساعتی گذشت و کسی دیگر به تأکید گفت : « بی‌گمان این مرد نیز با او بود ، زیرا جلیلی است . »
42022060	پِطرُس در پاسخ گفت : « ای مرد ، نمی‌دانم چه می‌گویی . » هنوز سخن می‌گفت که خروس بانگ زد .
42022061	آنگاه خداوند روی گرداند و به پِطرُس نگاه کرد ، و پِطرُس سخن او را به‌یاد آورد که گفته بود : « امروز پیش از بانگ خروس ، سه بار مرا انکار خواهی کرد . »
42022062	پس بیرون رفت و به‌تلخی بگریست .
42022063	آنان که عیسی را در میان داشتند ، به استهزا و زدن او آغاز کردند .
42022064	چشمان او را بسته ، می‌گفتند : « نبوّت کن و بگو چه کسی تو را می‌زند ؟ »
42022065	و ناسزاهای بسیارِ دیگر به او می‌گفتند .
42022066	چون صبح شد ، شورای مشایخ قوم ، یعنی سران کاهنان و علمای دین ، تشکیل جلسه دادند و عیسی را به حضور فراخواندند .
42022067	گفتند : « اگر تو مسیحی ، به ما بگو . » پاسخ داد : « اگر بگویم ، سخنم را باور نخواهید کرد ،
42022068	و اگر از شما بپرسم ، پاسخم نخواهید داد .
42022069	امّا از این پس ، پسر انسان به‌دست راست قدرت خدا خواهد نشست . »
42022070	همگی گفتند : « پس آیا تو پسر خدایی ؟ » در پاسخ گفت : « شما خود گفتید که هستم . »
42022071	پس گفتند : « دیگر چه نیازی به شهادت است ؟ خود از زبانش شنیدیم . ‌»
42023001	آنگاه همۀ شورا برخاستند و او را نزد پیلاتُس بردند
42023002	و از او شکایت کرده ، گفتند : « این مرد را یافته‌ایم که قوم ما را گمراه می‌کند و ما را از پرداخت خراج به قیصر بازمی‌دارد و ادعا دارد مسیح و پادشاه است . »
42023003	پس پیلاتُس از او پرسید : « آیا تو پادشاه یهودی ؟ » در پاسخ گفت : « تو خود چنین می‌گویی ! »
42023004	آنگاه پیلاتُس به سران کاهنان و جماعت اعلام کرد : « سببی برای محکوم کردن این مرد نمی‌یابم . »
42023005	امّا آنها به‌اصرار گفتند : « او در سرتاسر یهودیه مردم را با تعالیم خود تحریک می‌کند . از جلیل آغاز کرده و حال بدین‌جا نیز رسیده است . »
42023006	چون پیلاتُس این را شنید ، خواست بداند آیا او جلیلی است .
42023007	و چون دریافت که از قلمرو هیرودیس است ، او را نزد وی فرستاد ، زیرا هیرودیس در آن هنگام در اورشلیم بود .
42023008	هیرودیس چون عیسی را دید ، بسیار شاد شد ، زیرا دیرزمانی خواهان دیدار وی بود . پس بنا بر آنچه دربارۀ عیسی شنیده بود ، امید داشت آیتی از او ببیند .
42023009	پس پرسشهای بسیار از عیسی کرد ، امّا عیسی پاسخی به او نداد .
42023010	سران کاهنان و علمای دین که در آنجا بودند ، سخت بر او اتهام می‌زدند .
42023011	هیرودیس و سربازانش نیز به او بی‌حرمتی کردند و به استهزایش گرفتند . سپس ردایی فاخر بر او پوشاندند و نزد پیلاتُس بازفرستادند .
42023012	در آن روز ، هیرودیس و پیلاتُس بنای دوستی با یکدیگر نهادند ، زیرا پیشتر دشمن بودند .
42023013	پیلاتُس سران کاهنان و بزرگان قوم و مردم را فراخواند
42023014	و به آنها گفت : « این مرد را به تهمت شوراندن مردم ، نزد من آوردید . من در حضور شما او را آزمودم و هیچ دلیلی بر صحت تهمتهای شما نیافتم .
42023015	نظر هیرودیس نیز همین است ، چه او را نزد ما بازفرستاده است . چنانکه می‌بینید ، کاری نکرده که مستحق مرگ باشد .
42023016	پس او را تازیانه می‌زنم و آزاد می‌کنم . »
42023017	[ در هر عید ، پیلاتُس می‌بایست یک زندانی را برایشان آزاد می‌کرد . ]
42023018	امّا آنها یکصدا فریاد برآوردند : « او را از میان بردار و بارْاَبّا را برای ما آزاد کن ! »
42023019	بارْاَبّا به‌سبب شورشی که در شهر واقع شده بود ، و نیز به‌سبب قتل ، در زندان بود .
42023020	پیلاتُس که می‌خواست عیسی را آزاد کند ، دیگر بار با آنان سخن گفت .
42023021	امّا ایشان همچنان فریاد برآوردند : « بر صلیبش کن ! بر صلیبش کن ! »
42023022	سوّمین بار به آنها گفت : « چرا ؟ چه بدی کرده است ؟ من که هیچ سببی برای کشتن او نیافتم . پس او را تازیانه می‌زنم و آزاد می‌کنم . »
42023023	امّا آنان با فریاد بلند به‌اصرار خواستند بر صلیب شود . سرانجام فریادشان غالب آمد
42023024	و پیلاتُس حکمی را که می‌خواستند ، صادر کرد .
42023025	او مردی را که به‌سبب شورش و قتل در زندان بود و جمعیت خواهان آزادی‌اش بودند ، رها کرد و عیسی را به ایشان سپرد تا به دلخواه خود با او رفتار کنند .
42023026	چون او را می‌بردند ، مردی شَمعون نام از اهالی قیرَوان را که از مزارع به شهر می‌آمد ، گرفتند و صلیب را بر دوش او نهاده ، وادارش کردند آن را پشت سر عیسی حمل کند .
42023027	گروهی بسیار از مردم ، از جمله زنانی که بر سینه خود می‌کوفتند و شیون می‌کردند ، از پی او روانه شدند .
42023028	عیسی روی گرداند و به آنها گفت : « ای دختران اورشلیم ، برای من گریه مکنید ؛ برای خود و فرزندانتان گریه کنید .
42023029	زیرا زمانی خواهد آمد که خواهید گفت : ” خوشا به حال زنان نازا ، خوشا به حال رَحِمهایی که هرگز نزادند و سینه‌هایی که هرگز شیر ندادند ! “
42023030	در آن هنگام ، به کوهها خواهند گفت : ” بر ما فرو‌‌افتید ! “ و به تپه‌ها که : ” ما را بپوشانید ! “
42023031	زیرا اگر با چوب تَر چنین کنند ، با چوب خشک چه خواهند کرد ؟ »
42023032	دو مرد دیگر را نیز که هر دو جنایتکار بودند ، می‌بردند تا با او بکشند .
42023033	چون به مکانی که جمجمه نام داشت رسیدند ، او را با آن دو جنایتکار بر صلیب کردند ، یکی را در سمت راست او و دیگری را در سمت چپ .
42023034	عیسی گفت : « ای پدر ، اینان را ببخش ، زیرا نمی‌دانند چه می‌کنند . » آنگاه قرعه انداختند تا جامه‌های او را میان خود تقسیم کنند .
42023035	مردم به تماشا ایستاده بودند و بزرگان قوم نیز ریشخندکنان می‌گفتند : « دیگران را نجات داد ! اگر مسیح است و برگزیدۀ خدا ، خود را نجات دهد . »
42023036	سربازان نیز او را به استهزا گرفتند . ایشان به او نزدیک شده ، شراب ترشیده به او می‌دادند
42023037	و می‌گفتند : « اگر پادشاه یهودی ، خود را برهان . »
42023038	نوشته‌ای نیز بدین عبارت بالای سر او نصب کرده بودند که « این است پادشاه یهود . »
42023039	یکی از دو جنایتکاری که بر صلیب آویخته شده بودند ، اهانت‌کنان به او می‌گفت : « مگر تو مسیح نیستی ؟ پس ما و خودت را نجات بده ! »
42023040	امّا آن دیگر او را سرزنش کرد و گفت : « از خدا نمی‌ترسی ؟ تو نیز زیر همان حکمی !
42023041	مکافات ما به‌حق است ، زیرا سزای اعمال ماست . امّا این مرد هیچ تقصیری نکرده است . »
42023042	سپس گفت : « ای عیسی ، چون به پادشاهی خود رسیدی ، مرا نیز به‌یاد ‌ ‌ آور . »
42023043	عیسی پاسخ داد : « آمین ، به تو می‌گویم ، امروز با من در فردوس خواهی بود . »
42023044	حدود ساعت ششم بود که تاریکی تمامی آن سرزمین را فراگرفت و تا ساعت نهم ادامه یافت ،
42023045	زیرا خورشید از درخشیدن باز ایستاده بود . در این هنگام ، پردۀ محرابگاه از میان دو پاره شد .
42023046	آنگاه عیسی به بانگ بلند فریاد برآورد : « ای پدر ، روح خود را به دستان تو می‌سپارم . » این را گفت و دَمِ آخر برکشید .
42023047	فرماندۀ سربازان با دیدن این واقعه ، خدا را تمجید کرد و گفت : « به‌یقین که این مرد بی‌گناه بود . »
42023048	مردمی نیز که به تماشا گرد ‌ آمده بودند ، چون آنچه رخ داد دیدند ، در حالیکه بر سینۀ خود می‌کوفتند ، آنجا را ترک کردند .
42023049	امّا همۀ آشنایان او ، از جمله زنانی که از جلیل از پی‌اش روانه شده بودند ، دور ایستاده ، این وقایع را نظاره می‌کردند .
42023050	در آنجا شخصی یوسف نام نیز حضور داشت که مردی بود نیک و درستکار . او هر چند عضو شورا بود ،
42023051	با رأی و تصمیم آنان موافق نبود . یوسف از مردمان رامه ، یکی از شهرهای یهودیان بود و مشتاقانه انتظار پادشاهی خدا را می‌کشید .
42023052	او نزد پیلاتُس رفت و پیکر عیسی را طلب کرد .
42023053	پس آن را پایین آورده ، در کتانی پیچید و در مقبره‌ای تراشیده از سنگ نهاد که تا به‌حال کسی در آن گذاشته نشده بود .
42023054	آن روز ، « روز تهیه » بود و چیزی به شروع شَبّات نمانده بود .
42023055	زنانی که از جلیل از پی عیسی آمده بودند ، به دنبال یوسف رفتند و مکان مقبره و چگونگی قرار گرفتن پیکر او را دیدند .
42023056	سپس به خانه بازگشته ، حنوط و عطریات آماده کردند و در روز شَبّات طبق حکم شریعت ، آرام گرفتند .
42024001	در سپیده‌دمِ روز اوّل هفته ، زنان حنوطی را که فراهم کرده بودند ، با خود برداشتند و به مقبره رفتند .
42024002	امّا دیدند سنگِ جلوِ مقبره به کناری غلتانیده شده است .
42024003	چون به مقبره داخل شدند ، بدن عیسای خداوند را نیافتند .
42024004	از این امر در حیرت بودند که ناگاه دو مرد با جامه‌هایی درخشان در کنار ایشان ایستادند .
42024005	زنان از ترسْ سرهای خود را به‌زیر افکندند ؛ امّا آن دو مرد به ایشان گفتند : « چرا زنده را در میان مردگان می‌جویید ؟
42024006	او اینجا نیست ، بلکه برخاسته است ! به‌یاد آورید هنگامی که در جلیل بود ، به شما چه گفت .
42024007	گفت که پسر انسان باید به‌دست گناهکاران تسلیم شده ، بر صلیب کشیده شود و در روز سوّم برخیزد . »
42024008	آنگاه زنان سخنان او را به‌یاد آوردند .
42024009	چون از مقبره بازگشتند ، این همه را به آن یازده رسول و نیز به دیگران بازگفتند .
42024010	زنانی که این خبر را به رسولان دادند ، مریمِ مَجْدَلیّه ، یوآنّا ، مریم مادر یعقوب و زنانِ همراه ایشان بودند .
42024011	امّا رسولان گفتۀ زنان را هذیان پنداشتند و سخنانشان را باور نکردند .
42024012	با این همه ، پِطرُس برخاست و به‌سوی مقبره دوید و خم شده نگریست ، امّا جز کفن چیزی ندید . پس حیران از آنچه روی داده بود ، به خانه بازگشت .
42024013	در همان روز ، دو تن از آنان به دهکده‌ای می‌رفتند ، عِمائوس نام ، واقع در دو فرسنگی اورشلیم .
42024014	ایشان دربارۀ همۀ وقایعی که رخ داده بود ، با یکدیگر گفتگو می‌کردند .
42024015	همچنان که سرگرم بحث و گفتگو بودند ، عیسی ، خود ، نزد آنها آمد و با ایشان همراه شد .
42024016	امّا او را نشناختند زیرا قدرت تشخیص از ایشان گرفته شده بود .
42024017	از آنها پرسید : « در راه ، دربارۀ چه گفتگو می‌کنید ؟ » آنها با چهره‌هایی اندوهگین ، خاموش ایستادند .
42024018	آنگاه یکی از ایشان که کْلِئوپاس نام داشت ، در پاسخ گفت : « آیا تو تنها شخص غریب در اورشلیمی که از آنچه در این روزها واقع شده بی‌خبری ؟ »
42024019	پرسید : « کدام واقعه ؟ » گفتند : « آنچه بر عیسای ناصری گذشت . او پیامبری بود که در پیشگاه خدا و نزد همۀ مردم ، کلام و اعمال پرقدرتی داشت .
42024020	سران کاهنان و بزرگان ما او را سپردند تا به مرگ محکوم شود و بر صلیبش کشیدند .
42024021	امّا ما امید داشتیم او همان باشد که می‌بایست اسرائیل را رهایی بخشد . افزون بر این ، به‌واقع اکنون سه روز از این وقایع گذشته است .
42024022	برخی از زنان نیز که در میان ما هستند ، ما را به حیرت افکنده‌اند . آنان امروز صبح زود به مقبره رفتند ،
42024023	امّا پیکر او را نیافتند . آنگاه آمده ، به ما گفتند فرشتگانی را در رؤیا دیده‌اند که به ایشان گفته‌اند او زنده است .
42024024	برخی از دوستان ما به مقبره رفتند و اوضاع را همان‌گونه که زنان نقل کرده بودند ، یافتند ، امّا او را ندیدند . »
42024025	آنگاه به ایشان گفت : « ای بی‌خردان که دلی دیرفهم برای باور کردن گفته‌های انبیا دارید !
42024026	آیا نمی‌بایست مسیح این رنجها را ببیند و سپس به جلال خود درآید ؟ »
42024027	سپس از موسی و همۀ انبیا آغاز کرد و آنچه را که در تمامی کتب مقدّس دربارۀ او گفته شده بود ، برایشان توضیح داد .
42024028	چون به دهکده‌ای که مقصدشان بود نزدیک شدند ، عیسی وانمود کرد که می‌خواهد دورتر برود .
42024029	آنها اصرار کردند و گفتند : « با ما بمان ، زیرا چیزی به پایان روز نمانده و شب نزدیک است . » پس داخل شد تا با ایشان بماند .
42024030	چون با آنان بر سفره نشسته بود ، نان را برگرفت و شکر نموده ، پاره کرد و به ایشان داد .
42024031	در همان هنگام ، چشمان ایشان گشوده شد و او را شناختند ، امّا در ‌ دم از نظرشان ناپدید گشت .
42024032	آنها از یکدیگر پرسیدند : « آیا هنگامی که در راه با ما سخن می‌گفت و کتب مقدّس را برایمان تفسیر می‌کرد ، دل در درون ما نمی‌تپید ؟ »
42024033	پس بی‌درنگ برخاستند و به اورشلیم بازگشتند . آنجا آن یازده رسول را یافتند که با دوستان خود گرد ‌ آمده ،
42024034	می‌گفتند : « این حقیقت دارد که خداوند قیام کرده است ، زیرا بر شَمعون ظاهر شده است . »
42024035	سپس ، آن دو نیز بازگفتند که در راه چه روی داده و چگونه عیسی را هنگام پاره کردن نان شناخته‌اند .
42024036	هنوز در این‌باره گفتگو می‌کردند که عیسی خود در میانشان ایستاد و گفت : « سلام بر شما باد ! »
42024037	حیران و ترسان ، پنداشتند شبحی می‌بینند .
42024038	به آنان گفت : « چرا این‌چنین مضطربید ؟ چرا شک و تردید به‌دل راه می‌دهید ؟
42024039	دست و پایم را بنگرید . خودم هستم ! به من دست بزنید و ببینید ؛ شبحْ گوشت و استخوان ندارد ، امّا چنانکه می‌بینید من دارم ! »
42024040	این را گفت و دستها و پاهای خود را به ایشان نشان داد .
42024041	آنها از فرط شادی و حیرت نمی‌توانستند باور کنند . پس به ایشان گفت : « چیزی برای خوردن دارید ؟ »
42024042	تکه‌ای ماهی بریان به او دادند .
42024043	آن را گرفت و در برابر چشمان ایشان خورد .
42024044	آنگاه به ایشان گفت : « این همان است که وقتی با شما بودم ، می‌گفتم ؛ اینکه تمام آنچه در تورات موسی و کتب انبیا و مزامیر دربارۀ من نوشته شده است ، باید به حقیقت پیوندد . »
42024045	سپس ، ذهن ایشان را روشن ساخت تا بتوانند کتب مقدّس را درک کنند .
42024046	و به ایشان گفت : « نوشته شده است که مسیح رنج خواهد کشید و در روز سوّم از مردگان بر خواهد خاست ،
42024047	و به نام او توبه و آمرزش گناهان به همۀ قومها موعظه خواهد شد و شروع آن از اورشلیم خواهد بود .
42024048	شما شاهدان این امور هستید .
42024049	من موعودِ پدر خود را بر شما خواهم فرستاد ؛ پس در شهر بمانید تا آنگاه که از اعلی با قدرت آراسته شوید . »
42024050	سپس ایشان را بیرون از شهر تا نزدیکی بیت‌عَنْیا برد و دستهای خود را بلند کرده ، برکتشان داد ؛
42024051	و در همان‌حال که برکتشان می‌داد از آنان جدا گشته ، به آسمان برده شد .
42024052	ایشان او را پرستش کردند و با شادی عظیم به اورشلیم بازگشتند .
42024053	در آنجا پیوسته در معبد می‌ماندند و خدا را حمد و سپاس می‌گفتند .
43001001	در آغاز کلام بود و کلام با خدا بود و کلام ، خدا بود ؛
43001002	همان در آغاز با خدا بود .
43001003	همه چیز به‌واسطۀ او پدید آمد ، و از هر آنچه پدید آمد ، هیچ چیز بدون او پدیدار نگشت .
43001004	در او حیات بود و آن حیات ، نور آدمیان بود .
43001005	این نور در تاریکی می‌درخشد و تاریکی آن را درنیافته است .
43001006	مردی آمد که از جانب خدا فرستاده شده بود ؛ نامش یحیی بود .
43001007	او برای شهادت دادن آمد ، شهادت بر آن نور ، تا همه به‌واسطۀ او ایمان آورند .
43001008	او خودْ آن نور نبود ، بلکه آمد تا بر آن نور شهادت دهد .
43001009	آن نور حقیقی که بر هر انسانی روشنایی می‌افکَنَد براستی به جهان می‌آمد .
43001010	او در جهان بود ، و جهان به‌واسطۀ او پدید آمد ؛ امّا جهان او را نشناخت .
43001011	به مُلک خویش آمد ، ولی قومِ خودش او را نپذیرفتند .
43001012	امّا به همۀ کسانی که او را پذیرفتند ، این حق را داد که فرزندان خدا شوند ، یعنی به هر کس که به نام او ایمان آورد ؛
43001013	آنان که نه با زادنی بشری ، نه از خواهشِ تن و نه از خواستۀ یک مرد ، بلکه از خدا زاده شدند .
43001014	و کلام ، انسان خاکی شد و در میان ما مسکن گزید . و ما بر جلال او نگریستیم ، جلالی درخور آن پسر یگانه که از جانب پدر آمد ، پر از فیض و راستی .
43001015	یحیی بر او شهادت می‌داد و ندا می‌کرد که « این است کسی که درباره‌اش گفتم : ” آن که پس از من می‌آید بر من برتری یافته ، زیرا پیش از من وجود داشته است “ . »
43001016	از پُری او ما همه بهره‌مند شدیم ، فیض از پی فیض .
43001017	زیرا شریعت به‌واسطۀ موسی داده شد ، و فیض و راستی به‌واسطۀ عیسی مسیح آمد .
43001018	هیچ‌کس هرگز خدا را ندیده است . امّا آن خدای یگانه که در بَرِ پدر است ، همان او را شناسانید .
43001019	این است شهادت یحیی آنگاه که یهودیان ، کاهنان و لاویان را از اورشلیم نزدش فرستادند تا از او بپرسند که « تو کیستی ؟ »
43001020	او معترف شده ، انکار نکرد ، بلکه اذعان داشت که « من مسیح نیستم . »
43001021	پرسیدند : « پس چه ؟ آیا الیاسی ؟ » پاسخ داد : « نیستم . » پرسیدند : « آیا آن پیامبری ؟ » پاسخ داد : « نه ! »
43001022	آنگاه او را گفتند : « پس کیستی ؟ بگو چه پاسخی برای فرستندگان خود ببریم ؟ دربارۀ خود چه می‌گویی ؟ »
43001023	یحیی طبق آنچه اِشَعْیای پیامبر بیان کرده بود ، گفت : « من صدای آن نداکننده در بیابانم که می‌گوید ، ” راه خداوند را هموار سازید . “ ‌»
43001024	شماری از آن فرستادگان که از فَریسیان بودند ،
43001025	از او پرسیدند : « اگر تو نه مسیحی ، نه الیاس ، و نه آن پیامبر ، پس چرا تعمید می‌دهی ؟ »
43001026	یحیی در پاسخ گفت : « من با آب تعمید می‌د‌هم ، امّا در میان شما کسی ایستاده که شما او را نمی‌شناسید ،
43001027	همان که پس از من می‌آید و من لایق گشودن بند کفشش نیستم . »
43001028	اینها همه در بیت‌عَنْیا واقع در آن سوی رود اردن رخ داد ، آنجا که یحیی تعمید می‌داد .
43001029	فردای آن روز ، یحیی چون عیسی را دید که به‌سویش می‌آید ، گفت : « این است برۀ خدا که گناه از جهان برمی‌گیرد !
43001030	این است آن که درباره‌اش گفتم ” پس از من مردی می‌آید که بر من برتری یافته ، زیرا پیش از من وجود داشته است . “
43001031	من خود نیز او را نمی‌شناختم ، امّا برای همین آمده‌ام و با آب تعمید داده‌ام که او بر اسرائیل ظاهر شود . »
43001032	پس یحیی شهادت داده ، گفت : « روح را دیدم که چون کبوتری از آسمان فرود آمد و بر او قرار گرفت .
43001033	من خود نیز او را نمی‌شناختم ، امّا همان که مرا فرستاد تا با آب تعمید دهم ، مرا گفت : ” هر گاه دیدی روح بر کسی فرود آمد و بر او بمانْد ، بدان همان است که با روح‌القدس تعمید خواهد داد . “
43001034	و من دیده‌ام و شهادت می‌دهم که این است پسر خدا . »
43001035	فردای آن روز ، دیگر بار یحیی با دو تن از شاگردانش ایستاده بود .
43001036	او بر عیسی که راه می‌رفت ، چشم دوخت و گفت : « این است برۀ خدا ! »
43001037	چون آن دو شاگرد این سخن را شنیدند ، از پی عیسی به‌راه افتادند .
43001038	عیسی روی گرداند و دید که از پی او می‌آیند . ایشان را گفت : « چه می‌خواهید ؟ » گفتند : « رَبّی ( یعنی ای استاد ) ، کجا منزل داری ؟ »
43001039	پاسخ داد : « بیایید و ببینید . » پس رفتند و دیدند کجا منزل دارد و آن روز را با او به‌سر بردند . آن وقت ، ساعت دهم از روز بود .
43001040	یکی از آن دو که با شنیدن سخن یحیی از پی عیسی رفت ، آندریاس ، برادر شَمعون پِطرُس بود .
43001041	او نخست ، برادر خود شَمعون را یافت و به او گفت : « ما مسیح را ( که معنی آن ” مسح شده “ است ) یافته‌ایم . »
43001042	و او را نزد عیسی برد . عیسی بر او نگریست و گفت : « تو شَمعونْ پسر یوحنایی ، امّا ” کیفا “ خوانده خواهی شد ( که معنی آن صخره است ) . »
43001043	روز بعد ، عیسی بر آن شد که به جلیل برود . او فیلیپُس را یافت و به او گفت : « از پی من بیا ! »
43001044	فیلیپُس اهل بیت‌صِیْدا ، شهر آندریاس و پِطرُس بود .
43001045	او نَتَنائیل را یافت و به او گفت : « آن کس را که موسی در تورات بدو اشاره کرده ، و پیامبران نیز درباره‌اش نوشته‌اند ، یافته‌ایم ! او عیسی ، پسر یوسف ، از شهر ناصره است ! »
43001046	نَتَنائیل به او گفت : « مگر می‌شود از ناصره هم چیزی خوب بیرون بیاید ؟ » فیلیپُس پاسخ داد : « بیا و ببین . »
43001047	چون عیسی دید نَتَنائیل به‌سویش می‌آید ، درباره‌اش گفت : « براستی که این مردی اسرائیلی است که در او هیچ فریب نیست ! »
43001048	نَتَنائیل به او گفت : « مرا از کجا می‌شناسی ؟ » عیسی پاسخ داد : « پیش از آنکه فیلیپُس تو را بخواند ، هنگامی که هنوز زیر آن درخت انجیر بودی ، تو را دیدم . »
43001049	نَتَنائیل پاسخ داد : « استاد ، تو پسر خدایی ! تو پادشاه اسرائیلی ! »
43001050	عیسی در جواب گفت : « آیا به‌خاطر همین که گفتم زیر آن درخت انجیر تو را دیدم ، ایمان می‌آوری ؟ از این پس ، چیزهای بزرگتر خواهی دید . »
43001051	سپس گفت : « آمین ، آمین ، به شما می‌گویم که آسمان را گشوده و فرشتگان خدا را در حال صعود و نزول بر پسر انسان خواهید دید . »
43002001	روز سوّم ، در قانای جلیل عروسی بود و مادر عیسی نیز در آنجا حضور داشت .
43002002	عیسی و شاگردانش نیز به عروسی دعوت شده بودند .
43002003	چون شرابْ کم آمد ، مادر عیسی به او گفت : « دیگر شراب ندارند ! »
43002004	عیسی به او گفت : « بانو ، مرا با این امر چه کار است ؟ ساعت من هنوز فرا‌نرسیده . »
43002005	مادرش خدمتکاران را گفت : « هر چه به شما گوید ، بکنید . »
43002006	در آنجا شش خمرۀ سنگی بود که برای آداب تطهیر یهودیان به‌کار می‌رفت ، و هر کدام گنجایش دو یا سه پیمانه داشت .
43002007	عیسی خدمتکاران را گفت : « این خمره‌ها را از آب پر کنید . » پس آنها را لبالب پر کردند .
43002008	سپس به ایشان گفت : « حال اندکی از آن برگیرید و نزد میهماندار ببرید . » آنها چنین کردند .
43002009	میهماندار نمی‌دانست آن را از کجا آورده‌اند ، ولی خدمتکارانی که آب را برگرفته بودند ، می‌دانستند . او چون آب را که شراب شده بود ، چشید ، داماد را فرا‌خواند
43002010	و به او گفت : « همه نخست با شراب ناب پذیرایی می‌کنند و چون میهمانان مست شدند ، شراب ارزانتر را می‌آورند ؛ امّا تو شراب ناب را تا این دم نگاه داشته‌ای ! »
43002011	بدین‌سان عیسی نخستین آیت خود را در قانای جلیل به‌ظهور آورد و جلال خویش را آشکار ساخت و شاگردانش به او ایمان آوردند .
43002012	سپس با مادر و برادران و شاگردان خود به کَفَرناحوم رفت ، و روزهایی چند در آنجا ماندند .
43002013	چون عید پِسَخ یهود نزدیک بود ، عیسی به اورشلیم رفت .
43002014	در صحن معبد ، دید که عده‌ای به فروش گاو و گوسفند و کبوتر مشغولند ، و صرّافان نیز به کسب نشسته‌اند .
43002015	پس تازیانه‌ای از طناب ساخت و همۀ آنها را همراه با گوسفندان و گاوان ، از معبد بیرون راند . و سکه‌های صرّافان را بر زمین ریخت و تختهایشان را واژگون کرد ،
43002016	و کبوترفروشان را گفت : « اینها را از اینجا بیرون برید ، و خانۀ پدر مرا محل کسب مسازید ! »
43002017	آنگاه شاگردان او به‌یاد آوردند که نوشته شده است : « غیرت برای خانۀ تو مرا خواهد سوزانید . »
43002018	پس یهودیان در برابر این عمل او گفتند : « چه آیتی به ما می‌نمایانی تا بدانیم اجازۀ چنین کارها را داری ؟ »
43002019	عیسی در پاسخ ایشان گفت : « این معبد را ویران کنید که من سه روزه آن را باز بر‌پا خواهم داشت . »
43002020	یهودیان گفتند : « بنای این معبد چهل و شش سال به‌طول انجامیده است ، و حال تو می‌خواهی سه روزه آن را بر‌پا کنی ؟ »
43002021	لیکن معبدی که او از آن سخن می‌گفت پیکر خودش بود .
43002022	پس هنگامی که از مردگان برخاست ، شاگردانش این گفتۀ او را به‌یاد آورده ، به کتب مقدّس و سخنان او ایمان آوردند .
43002023	در مدتی که او برای عید پِسَخ در اورشلیم بود ، بسیاری با دیدن آیاتی که از او صادر می‌شد ، به نام او ایمان آوردند .
43002024	امّا عیسی را بر ایمانشان اعتماد نبود ، زیرا همه را می‌شناخت
43002025	و نیازی نداشت کسی دربارۀ انسان چیزی به او بگوید ، زیرا خود می‌دانست در درون انسان چیست .
43003001	مردی بود از فَریسیان ، نیقودیموس نام ، از بزرگان یهود .
43003002	او شبی نزد عیسی آمد و به وی گفت : « استاد ، می‌دانیم تو معلّمی هستی که از سوی خدا آمده است ، زیرا هیچ‌کس نمی‌تواند آیاتی را که تو به انجام می‌رسانی ، به‌عمل آورد ، مگر آنکه خدا با او باشد . »
43003003	عیسی در پاسخ گفت : « آمین ، آمین ، به تو می‌گویم ، تا کسی از نو زاده نشود ، نمی‌تواند پادشاهی خدا را ببیند . »
43003004	نیقودیموس به او گفت : « کسی که سالخورده است ، چگونه می‌تواند زاده شود ؟ آیا می‌تواند دیگر بار به رَحِم مادرش بازگردد و به دنیا آید ؟ »
43003005	عیسی جواب داد : « آمین ، آمین ، به تو می‌گویم تا کسی از آب و روح زاده نشود ، نمی‌تواند به پادشاهی خدا راه یابد .
43003006	آنچه از بشرِ خاکی زاده شود ، بشری است ؛ امّا آنچه از روح زاده شود ، روحانی است .
43003007	عجب مدار که گفتم باید از نو زاده شوید !
43003008	باد هر کجا که بخواهد می‌وزد ؛ صدای آن را می‌شنوی ، امّا نمی‌دانی از کجا می‌آید و به کجا می‌رود . چنین است هر کس نیز که از روح زاده شود . »
43003009	نیقودیموس از او پرسید : « چنین چیزی چگونه ممکن است ؟ »
43003010	عیسی پاسخ داد : « تو معلّم اسرائیلی و این چیزها را درنمی‌یابی ؟
43003011	آمین ، آمین ، به تو می‌گویم که ما از آنچه می‌دانیم سخن می‌گوییم و بر آنچه دیده‌ایم شهادت می‌دهیم ، امّا شما شهادتمان را نمی‌پذیرید .
43003012	اگر هنگامی که دربارۀ امور زمینی با شما سخن گفتم باور نکردید ، چگونه باور خواهید کرد اگر از امور آسمانی به شما بگویم ؟
43003013	هیچ‌کس به آسمان بالا نرفته است ، مگر آن که از آسمان فرود آمد ، یعنی پسر انسان [ که در آسمان است ] .
43003014	همان‌گونه که موسی آن مار را در بیابان برافراشت ، پسر انسان نیز باید برافراشته شود ،
43003015	تا هر که به او ایمان آوَرَد ، حیات جاویدان داشته باشد .
43003016	« زیرا خدا جهان را آنقدر محبت کرد که پسر یگانۀ خود را داد تا هر که به او ایمان آوَرَد هلاک نگردد ، بلکه حیات جاویدان یابد .
43003017	زیرا خدا پسر را به جهان نفرستاد تا جهانیان را محکوم کند ، بلکه فرستاد تا به‌واسطۀ او نجات یابند .
43003018	هر که به او ایمان دارد محکوم نمی‌شود ، امّا هر که به او ایمان ندارد ، هم‌اینک محکوم شده است ، زیرا به نام پسر یگانۀ خدا ایمان نیاورده است .
43003019	و محکومیت در این است که نور به جهان آمد ، امّا مردمان تاریکی را بیش از نور دوست داشتند ، چرا که اعمالشان بد است .
43003020	زیرا هر آن که بدی را به‌جا می‌آورد از نور نفرت دارد و نزد نور نمی‌آید ، مبادا کارهایش آشکار شده ، رسوا گردد .
43003021	امّا آن که راستی را به‌عمل می‌آورد نزد نور می‌آید تا آشکار شود که کارهایش به یاری خدا انجام شده است . »
43003022	پس از آن ، عیسی و شاگردانش به نواحی روستایی سرزمین یهودیه رفتند . او ایامی چند در آنجا با آنان به‌سر برده ، مردم را تعمید می‌داد .
43003023	یحیی نیز در عِیْنون ، نزدیک سالیم ، تعمید می‌داد ، زیرا در آنجا آبْ فراوان بود و مردم آمده ، تعمید می‌گرفتند .
43003024	این پیش از آن بود که یحیی به زندان بیفتد .
43003025	باری ، بین شاگردان یحیی و یک یهودی بحثی بر سر آداب تطهیر درگرفت .
43003026	پس نزد یحیی آمده ، به او گفتند : « استاد ، آن که با تو در آن سوی رود اردن بود ، و تو بر او شهادت دادی ، اکنون خودْ تعمید می‌دهد و همگان نزد او می‌روند . »
43003027	یحیی در پاسخ گفت : « هیچ‌کس نمی‌تواند چیزی به‌دست آورد ، جز آنچه از آسمان به او عطا شود .
43003028	شما خود شاهدید که من گفتم مسیح نیستم ، بلکه پیشاپیش او فرستاده شده‌ام .
43003029	عروس از آنِ داماد است ، امّا دوست داماد که در کناری ایستاده به او گوش می‌دهد ، از شنیدن صدای داماد شادی بسیار می‌کند . شادی من نیز به همین‌گونه به کمال رسیده است .
43003030	او باید ارتقا یابد و من باید کوچک شوم .
43003031	« او که از بالا می‌آید ، برتر از همه است ، امّا آن که از زمین است ، زمینی است و از چیزهای زمینی سخن می‌گوید . او که از آسمان می‌آید ، برتر از همه است .
43003032	او بر آنچه دیده و شنیده است شهادت می‌دهد ، امّا هیچ‌کس شهادتش را نمی‌پذیرد .
43003033	آن که شهادت او را می‌پذیرد ، بر راستی خدا مُهر تأیید زده است .
43003034	زیرا آن کس که خدا فرستاد ، کلام خدا را بیان می‌کند ، چرا که خدا روح را به میزان معین ( به او ) عطا نمی‌کند .
43003035	پدر ، به پسر مِهر می‌ورزد و همه چیز را به‌دست او سپرده است .
43003036	آن که به پسر ایمان دارد ، حیات جاویدان دارد ؛ امّا آن که از پسر اطاعت نمی‌کند ، حیات را نخواهد دید ، بلکه خشم خدا بر او برقرار می‌ماند . »
43004001	چون عیسی دریافت که فَریسیان شنیده‌اند او بیش از یحیی پیرو یافته ، تعمیدشان می‌دهد
43004002	- شاگردان عیسی تعمید می‌دادند نه خودش -
43004003	یهودیه را ترک گفت و دیگر بار رهسپار جلیل شد .
43004004	و می‌بایست از سامره بگذرد .
43004005	پس به شهری از سامره به نام سوخار رسید ، نزدیک قطعه زمینی که یعقوب به پسر خود یوسف داده بود .
43004006	چاه یعقوب در آنجا بود و عیسی خسته از سفر در کنار چاه نشست . حدود ساعتِ ششم از روز بود .
43004007	در این هنگام ، زنی از مردمان سامره برای آب کشیدن آمد . عیسی به او گفت : « جرعه‌ای آب به من بده ، »
43004008	زیرا شاگردانش برای تهیه خوراک به شهر رفته بودند .
43004009	زن به او گفت : « چگونه تو که یهودی هستی ، از من که زنی سامری‌ام آب می‌خواهی ؟ » زیرا یهودیان با سامریان مراوده نمی‌کنند .
43004010	عیسی در پاسخ گفت : « اگر موهبت خدا را درمی‌یافتی و می‌دانستی چه کسی از تو آب می‌خواهد ، تو خود از او می‌خواستی ، و به تو آبی زنده عطا می‌کرد . »
43004011	زن به او گفت : « سرورم ، سطل نداری و چاه عمیق است ، پس آب زنده از کجا می‌آوری ؟
43004012	آیا تو از پدر ما یعقوب بزرگتری که این چاه را به ما داد ، و خود و پسران و گله‌هایش از آن می‌آشامیدند ؟ »
43004013	عیسی گفت : « هر‌که از این آب می‌نوشد ، باز تشنه می‌شود .
43004014	امّا هر که از آن آب که من به او دهم بنوشد ، هرگز تشنه نخواهد شد ، بلکه آبی که من می‌دهم در او چشمه‌ای می‌شود که تا به حیات جاویدان جوشان است . »
43004015	زن گفت : « سرورم ، از این آب به من بده ، تا دیگر تشنه نشوم و برای آب کشیدن به اینجا نیایم . »
43004016	عیسی گفت : « برو ، شوهرت را بخوان و بازگرد . »
43004017	زن پاسخ داد : « شوهر ندارم . » عیسی گفت : « راست می‌گویی که شوهر نداری ،
43004018	زیرا پنج شوهر داشته‌ای و آن که هم‌اکنون داری ، شوهرت نیست . آنچه گفتی راست است ! »
43004019	زن گفت : « سرورم ، می‌بینم که نبی هستی .
43004020	پدران ما در این کوه پرستش می‌کردند ، امّا شما می‌گویید جایی که در آن باید پرستش کرد اورشلیم است . »
43004021	عیسی گفت : « ای زن ، باور کن ، زمانی فرا ‌ خواهد رسید که پدر را نه در این کوه پرستش خواهید کرد ، نه در اورشلیم .
43004022	شما آنچه را نمی‌شناسید می‌پرستید ، امّا ما آنچه را می‌شناسیم می‌پرستیم ، زیرا نجات به‌واسطۀ قوم یهود فراهم می‌آید .
43004023	امّا زمانی می‌رسد ، و هم‌اکنون فرا‌رسیده است ، که پرستندگانِ راستین ، پدر را در روح و راستی پرستش خواهند کرد ، زیرا پدر جویای چنین پرستندگانی است .
43004024	خدا روح است و پرستندگانش باید او را در روح و راستی بپرستند . »
43004025	زن گفت : « می‌دانم که مسیح ( که معنی آن ” مسح شده “ است ) خواهد آمد ؛ چون او آید ، همه چیز را برای ما بیان خواهد کرد . »
43004026	عیسی به او گفت : « من که با تو سخن می‌گویم ، همانم . »
43004027	همان دم ، شاگردان عیسی از راه رسیدند و تعجب کردند که با زنی سخن می‌گوید . امّا هیچ‌یک نپرسید « چه می‌خواهی ؟ » یا « چرا با او سخن می‌گویی ؟ »
43004028	آنگاه زن ، کوزۀ خویش بر جای گذاشت و به شهر رفت و به مردم گفت :
43004029	« بیایید مردی را ببینید که هر ‌ آنچه تا‌کنون کرده بودم ، به من بازگفت . آیا ممکن نیست او مسیح باشد ؟ »
43004030	پس آنها از شهر بیرون آمده ، نزد عیسی روان شدند .
43004031	در این میان ، شاگردان از او خواهش کرده ، گفتند : « استاد ، چیزی بخور . »
43004032	امّا عیسی به آنان گفت : « من خوراکی برای خوردن دارم که شما از آن چیزی نمی‌دانید . »
43004033	شاگردان به یکدیگر گفتند : « مگر کسی برای او خوراک آورده است ؟ »
43004034	عیسی به ایشان گفت : « خوراک من این است که ارادۀ فرستندۀ خود را به‌جا آورم و کار او را به کمال رسانم .
43004035	آیا این سخن را نشنیده‌اید که ” چهار ماهْ بیشتر به موسم درو نمانده است “ ؟ امّا من به شما می‌گویم ، چشمان خود را بگشایید و ببینید که هم‌اکنون کشتزارها آمادۀ درو است .
43004036	هم‌اکنون ، دروگر مزد خود را می‌ستاند و محصولی برای حیات جاویدان گرد می‌آورد ، تا کارنده و دروکننده با هم شادمان شوند .
43004037	در اینجا این گفته صادق است که ” یکی می‌کارد و دیگری می‌دِروَد “ .
43004038	من شما را فرستادم تا محصولی را درو کنید که دسترنج خودتان نیست . دیگران سخت کار کردند و شما دسترنج آنان را برداشت می‌کنید . »
43004039	پس در پی شهادت آن زن که گفته بود « هر آنچه تا‌کنون کرده بودم ، به من بازگفت ، » بسیاری از سامریانِ ساکنِ آن شهر به عیسی ایمان آوردند .
43004040	چون آن سامریان نزد عیسی آمدند ، از او خواستند نزدشان بماند . پس دو روز در آنجا ماند .
43004041	و بسیاری دیگر به‌سبب شنیدن سخنانش ایمان آوردند .
43004042	ایشان به آن زن می‌گفتند : « دیگر تنها به‌خاطر سخن تو ایمان نمی‌آوریم ، زیرا خودْ سخنان او را شنیده‌ایم و می‌دانیم که این مرد براستی نجات‌دهندۀ عالم است . »
43004043	پس از آن دو روز ، عیسی از آنجا به جلیل رفت ،
43004044	زیرا خود گفته بود که « نبی را در دیار خود حرمتی نیست . »
43004045	چون به جلیل رسید ، جلیلیان او را به‌گرمی پذیرفتند ، زیرا آنها نیز برای عید به اورشلیم رفته و آنچه را عیسی در آنجا کرده بود ، دیده بودند .
43004046	سپس دیگر بار به قانای جلیل رفت ، همان‌جا که آب را شراب کرده بود . در آنجا یکی از درباریان بود که پسری بیمار در کَفَرناحوم داشت .
43004047	چون شنید عیسی از یهودیه به جلیل آمده است ، به دیدار او شتافت و تمنا کرد که فرود آید و پسر او را شفا دهد ، زیرا در آستانۀ مرگ بود .
43004048	عیسی به او گفت : « تا آیات و عجایب نبینید ، ایمان نمی‌آورید . »
43004049	آن مرد گفت : « سرورم ، پیش از آنکه فرزندم بمیرد ، بیا . »
43004050	عیسی به او گفت : « برو ؛ پسرت زنده می‌ماند . » آن مرد کلام عیسی را پذیرفت و به‌راه افتاد .
43004051	هنوز در راه بود که خدمتکارانش به استقبال او آمده ، گفتند : « پسرت زنده و تندرست است . »
43004052	از آنها پرسید : « از چه ساعت بهبود یافت ؟ » گفتند : « دیروز ، در هفتمین ساعت روز تبْ او را رها کرد . »
43004053	آنگاه پدر دریافت که این همان ساعت بود که عیسی به او گفته بود : « پسرت زنده می‌ماند . » پس خود و همۀ اهل خانه‌اش ایمان آوردند .
43004054	این دوّمین آیتی بود که عیسی هنگامی که از یهودیه به جلیل آمد ، به‌ظهور رسانید .
43005001	چندی بعد ، عیسی برای یکی از اعیاد یهود ، به اورشلیم رفت .
43005002	در اورشلیم ، در کنار « دروازۀ گوسفند » حوضی است که در زبان عبرانیان آن را « بیت‌حِسْدا » گویند و پنج ایوان دارد .
43005003	در آنها گروهی بسیار از علیلان ، همچون کوران ، شلان و مفلوجان می‌خوابیدند [ و منتظر حرکت آب بودند .
43005004	زیرا هر از چندی یکی از فرشتگان خداوند نازل می‌شد و آب را حرکت می‌داد ؛ اوّلین کسی که پس از جنبش آب وارد حوض می‌شد ، از هر مرضی که داشت شفا می‌یافت . ]
43005005	در آن میان ، مردی بود که سی و هشت سال زمینگیر بود .
43005006	چون عیسی او را در آنجا خوابیده دید و دریافت که دیری است بدین حال دچار است ، از او پرسید : « آیا می‌خواهی سلامت خود را بازیابی ؟ »
43005007	مرد علیل گفت : « سرورم ، کسی را ندارم که چون آب به حرکت می‌آید ، مرا به درون حوض بَرَد ، و تا خود را به آنجا می‌رسانم ، دیگری پیش از من داخل شده است . »
43005008	عیسی به او گفت : « برخیز ، بستر خود را برگیر و راه برو . »
43005009	آن مرد در همان‌دم سلامت خود را بازیافت و بستر خود را برگرفته ، راه رفتن آغاز کرد . آن روز ، شَبّات بود .
43005010	پس یهودیان به مرد شفا یافته گفتند : « امروز شَبّات است و بر تو جایز نیست که بستر خود را حمل کنی . »
43005011	او پاسخ داد : « آن که مرا شفا داد به من گفت ، ” بسترت را برگیر و راه برو “ . »
43005012	از او پرسیدند : « آن که به تو گفت بسترت را برگیری و راه بروی ، که بود ؟ »
43005013	امّا مرد شفا یافته نمی‌دانست او کیست ، زیرا عیسی در میان جمعیتِ آنجا ناپدید شده بود .
43005014	اندکی بعد ، عیسی او را در معبد یافت و به او گفت : « حال که سلامت خود را بازیافته‌ای ، دیگر گناه مکن تا به حال بدتر دچار نشوی . »
43005015	آن مرد رفت و به یهودیان گفت : « آن که مرا شفا داد ، عیسی است . »
43005016	به همین سبب بود که یهودیان عیسی را آزار می‌کردند ، زیرا در شَبّات دست به چنین کارها می‌زد .
43005017	پاسخ عیسی این بود که « پدر من هنوز کار می‌کند ، من نیز کار می‌کنم . »
43005018	از همین‌رو ، یهودیان بیش از پیش در صدد قتل او برآمدند ، زیرا نه تنها شَبّات را می‌شکست ، بلکه خدا را نیز پدر خود می‌خواند و خود را با خدا برابر می‌ساخت .
43005019	پاسخ عیسی چنین بود : « آمین ، آمین ، به شما می‌گویم که پسر از خود کاری نمی‌تواند کرد مگر کارهایی که می‌بیند پدرش انجام می‌دهد ؛ زیرا هر‌چه پدر می‌کند ، پسر نیز می‌کند .
43005020	زیرا پدر ، پسر را دوست می‌دارد و هر آنچه می‌کند به او می‌نمایاند و کارهای بزرگتر از این نیز به او خواهد نمایاند تا به شگفت آیید .
43005021	زیرا همان‌گونه که پدر مردگان را برمی‌خیزاند و به آنها حیات می‌بخشد ، پسر نیز به هر که بخواهد ، حیات می‌بخشد .
43005022	و پدر بر کسی داوری نمی‌کند ، بلکه تمام کارِ داوری را به پسر سپرده است .
43005023	تا همه پسر را حرمت گذارند ، همان‌گونه که پدر را حرمت می‌نهند . زیرا کسی که پسر را حرمت نمی‌گذارد ، به پدری که او را فرستاده است نیز حرمت ننهاده است .
43005024	آمین ، آمین ، به شما می‌گویم ، هر که کلام مرا به گوش گیرد و به فرستندۀ من ایمان آورد ، حیات جاویدان دارد و به داوری نمی‌آید ، بلکه از مرگ به حیات منتقل شده است .
43005025	آمین ، آمین ، به شما می‌گویم ، زمانی فرا‌می‌رسد ، بلکه هم‌اکنون است ، که مردگان صدای پسر خدا را می‌شنوند و کسانی که به گوش گیرند ، زنده خواهند شد .
43005026	زیرا همان‌گونه که پدر در خود حیات دارد ، به پسر نیز عطا کرده است که در خود حیات داشته باشد ،
43005027	و به او این اقتدار را بخشیده که داوری نیز بکند ، زیرا پسر انسان است .
43005028	از این سخنان در شگفت مباشید ، زیرا زمانی فرا‌می‌رسد که همۀ آنان که در قبرند ، صدای او را خواهند شنید و بیرون خواهند آمد .
43005029	آنان که نیکی کرده باشند ، برای قیامتی که به حیات می‌انجامد ، و آنان که بدی کرده باشند ، برای قیامتی که مکافات در پی دارد .
43005030	من از خود کاری نمی‌توانم کرد ، بلکه بنا بر آنچه می‌شنوم داوری می‌کنم و داوری من عادلانه است ، زیرا در پی انجام خواست خود نیستم ، بلکه انجام خواست فرستندۀ خود را خواهانم .
43005031	« اگر من خود بر خویشتن شهادت دهم ، شهادتم معتبر نیست .
43005032	امّا دیگری هست که بر من شهادت می‌دهد و می‌دانم شهادتش دربارۀ من معتبر است .
43005033	البته شما کسانی نزد یحیی فرستادید و او بر حقیقت شهادت داد .
43005034	نه اینکه من شهادت انسان را بپذیرم ، بلکه این سخنان را می‌گویم تا نجات یابید .
43005035	او چراغی بود سوزان و فروزان ، و شما خواستید دمی در نورش خوش باشید .
43005036	امّا من شهادتی استوارتر از شهادت یحیی دارم ، زیرا کارهایی که پدر به من سپرده تا به کمال رسانم ، یعنی همین کارها که می‌کنم ، خودْ بر من شهادت می‌دهند که مرا پدر فرستاده است .
43005037	و همان پدری که مرا فرستاد ، خودْ بر من شهادت می‌دهد . شما هرگز صدای او را نشنیده و روی او را ندیده‌اید
43005038	و کلام او در شما ساکن نیست ، زیرا به فرستادۀ او ایمان ندارید .
43005039	شما کتب مقدّس را می‌کاوید ، زیرا می‌پندارید به‌واسطۀ آن حیات جاویدان دارید ، حال آنکه همین کتابها بر من شهادت می‌دهند .
43005040	امّا نمی‌خواهید نزد من آیید تا حیات یابید .
43005041	« جلال از انسانها نمی‌پذیرم ،
43005042	امّا شما را خوب می‌شناسم که محبت خدا را در دل ندارید .
43005043	من به نام پدر خود آمدم ، ولی شما مرا نمی‌پذیرید . امّا اگر دیگری به نام خود آید ، او را خواهید پذیرفت .
43005044	چگونه می‌توانید ایمان آورید در حالی که جلال از یکدیگر می‌پذیرید ، امّا در پی جلالی که از خدای یکتا باشد ، نیستید ؟
43005045	مپندارید مَنَم که در حضور پدرْ شما را متهم خواهم کرد ؛ متهم‌کنندۀ شما موسی است ، همان که به او امید بسته‌اید .
43005046	زیرا اگر موسی را تصدیق می‌کردید ، مرا نیز تصدیق می‌کردید ، چرا که او دربارۀ من نوشته است .
43005047	امّا اگر نوشته‌های او را باور ندارید ، چگونه سخنان مرا خواهید پذیرفت ؟ »
43006001	چندی بعد ، عیسی به آن سوی دریاچۀ جلیل که همان دریاچۀ تیبِریه است ، رفت .
43006002	گروهی بسیار از پی او روانه شدند ، زیرا آیاتی را که با شفای بیماران به‌ظهور می‌رسانید ، دیده بودند .
43006003	پس عیسی به تپه‌ای برآمد و با شاگردان خود در آنجا بنشست .
43006004	عید پِسَخ یهود نزدیک بود .
43006005	چون عیسی نگریست و دید که گروهی بسیار به‌سویش می‌آیند ، فیلیپُس را گفت : « از کجا نان بخریم تا اینها بخورند ؟ »
43006006	این را برای آزمایش به او گفت ، زیرا خود نیک می‌دانست چه خواهد کرد .
43006007	فیلیپُس پاسخ داد : « دویست دینار نان نیز کفافشان نمی‌کند ، حتی اگر هر یک فقط اندکی بخورند . »
43006008	یکی دیگر از شاگردان به نام آندریاس ، که برادر شَمعون پِطرُس بود ، گفت :
43006009	« پسرکی اینجاست که پنج نان جو و دو ماهی دارد ، امّا این کجا این گروه را کفایت می‌کند ؟ »
43006010	عیسی گفت : « مردم را بنشانید . » در آنجا سبزۀ بسیار بود . پس ایشان که نزدیک پنج‌هزار مرد بودند ، نشستند .
43006011	آنگاه عیسی نانها را برگرفت ، و پس از شکرگزاری ، میان نشستگان تقسیم کرد ، و ماهیها را نیز ، به‌قدری که خواستند .
43006012	چون سیر شدند ، به شاگردان گفت : « پاره‌نانهای باقی‌مانده را جمع کنید تا چیزی هدر نرود . »
43006013	پس آنها را جمع کردند و از پاره‌های باقی‌ماندۀ آن پنج نان جو که جماعت خورده بودند ، دوازده سبد پر شد .
43006014	مردم با دیدن این آیت که از عیسی به‌ظهور رسید ، گفتند : « براستی که او همان پیامبر است که می‌باید به جهان بیاید . »
43006015	عیسی چون دریافت که قصد دارند او را برگرفته ، به‌زور پادشاه کنند ، آنجا را ترک گفت و بار دیگر تنها به کوه رفت .
43006016	هنگام غروب ، شاگردانش به‌سوی دریا فرود آمدند
43006017	و سوار قایق شده ، به آن سوی دریا ، به جانب کَفَرناحوم روانه شدند . هوا تاریک شده بود ، امّا عیسی هنوز به آنان نپیوسته بود .
43006018	در این حین ، دریا به‌سبب وزش بادی سخت به تلاطم آمد .
43006019	چون به اندازۀ بیست و پنج یا سی پرتاب‌تیر پارو زده بودند ، عیسی را دیدند که بر روی دریا راه می‌رود و به قایق نزدیک می‌شود . پس به هراس افتادند .
43006020	امّا او به آنها گفت : « من هستم ؛ مترسید . »
43006021	آنگاه خواستند او را سوار قایق کنند ، که قایق همان‌دم به جایی که عازمش بودند ، رسید .
43006022	روز بعد ، جماعتی که آن سوی دریا مانده بودند ، دریافتند که به‌جز یک قایق ، قایقی دیگر در آنجا نبوده است ، و نیز می‌دانستند که عیسی با شاگردانش سوار آن نشده بود ، بلکه شاگردان به‌تنهایی رفته بودند .
43006023	آنگاه قایقهای دیگری از تیبِریه آمدند و نزدیک جایی رسیدند که آنها پس از شکرگزاریِ خداوند ، نان خورده بودند .
43006024	چون مردم دریافتند که نه عیسی آنجاست و نه شاگردانش ، بر آن قایقها سوار شدند و در جستجوی عیسی به کَفَرناحوم رفتند .
43006025	چون او را آن سوی دریا یافتند ، به وی گفتند : « استاد ، کِی به اینجا آمدی ؟ »
43006026	عیسی پاسخ داد : « آمین ، آمین ، به شما می‌گویم ، مرا می‌جویید نه به‌سبب آیاتی که دیدید ، بلکه به‌سبب آن نان که خوردید و سیر شدید .
43006027	کار کنید ، امّا نه برای خوراک فانی ، بلکه برای خوراکی که تا حیات جاویدان باقی است ، خوراکی که پسر انسان به شما خواهد داد . زیرا بر اوست که خدای پدر مُهر تأیید زده است . »
43006028	آنگاه از او پرسیدند : « چه کنیم تا کارهای پسندیدۀ خدا را انجام داده باشیم ؟ »
43006029	عیسی در پاسخ گفت : « کار پسندیدۀ خدا آن است که به فرستادۀ او ایمان آورید . »
43006030	گفتند : « چه آیتی به ما می‌نمایانی تا با دیدن آن به تو ایمان آوریم ؟ چه می‌کنی ؟
43006031	پدران ما در بیابان مَنّا خوردند ، چنانکه نوشته شده است : ” او از آسمان به آنها نان داد تا بخورند . “ »
43006032	عیسی پاسخ داد : « آمین ، آمین ، به شما می‌گویم ، موسی نبود که آن نان را از آسمان به شما داد ، بلکه پدر من است که نان حقیقی را از آسمان به شما می‌دهد .
43006033	زیرا نان خدا آن است که از آسمان نازل شده ، به جهان حیات می‌بخشد . »
43006034	پس گفتند : « این نان را همواره به ما بده . »
43006035	عیسی به آنها گفت : « نان حیات من هستم . هر که نزد من آید ، هرگز گرسنه نشود ، و هر که به من ایمان آوَرَد هرگز تشنه نگردد .
43006036	ولی چنانکه به شما گفتم ، هر چند مرا دیده‌اید ، امّا ایمان نمی‌آورید .
43006037	هر آنچه پدر به من بخشد ، نزد من آید ؛ و آن که نزد من آید ، او را هرگز از خود نخواهم راند .
43006038	زیرا از آسمان فرود نیامده‌ام تا به‌خواست خود عمل کنم ، بلکه آمده‌ام تا خواست فرستندۀ خویش را به انجام رسانم .
43006039	و خواست فرستندۀ من این است که از آن کسان که او به من بخشیده ، هیچ‌یک را از دست ندهم ، بلکه آنان را در روز بازپسین برخیزانم .
43006040	زیرا خواست پدر من این است که هر که به پسر بنگرد و به او ایمان آوَرَد ، از حیات جاویدان برخوردار شود ، و من در روز بازپسین او را بر‌خواهم خیزانید . »
43006041	آنگاه یهودیان دربارۀ او همهمه آغاز کردند ، چرا که گفته بود « مَنَم آن نان که از آسمان نازل شده است . »
43006042	می‌گفتند : « مگر این مرد ، عیسی پسر یوسف نیست که ما پدر و مادرش را می‌شناسیم ؟ پس چگونه می‌گوید ، ” از آسمان نازل شده‌ام “ ؟ »
43006043	عیسی در پاسخ گفت : « با یکدیگر همهمه مکنید .
43006044	هیچ‌کس نمی‌تواند نزد من آید مگر آنکه پدری که مرا فرستاد او را جذب کند ، و من در روز بازپسین او را بر‌خواهم خیزانید .
43006045	در کتب پیامبران آمده است که ” همه از خدا تعلیم خواهند یافت . “ پس هر که از خدا بشنود و از او تعلیم یابد ، نزد من می‌آید .
43006046	نه اینکه کسی پدر را دیده باشد ، مگر آن کس که از خداست ؛ او پدر را دیده است .
43006047	آمین ، آمین ، به شما می‌گویم ، هر که ایمان دارد ، از حیات جاویدان برخوردار است .
43006048	من نان حیاتم .
43006049	پدران شما ، مَنّا را در بیابان خوردند ، و با این‌حال مردند .
43006050	امّا نانی که از آسمان نازل می‌شود چنان است که هر که از آن بخورَد ، نخواهد مرد .
43006051	مَنَم آن نان زنده که از آسمان نازل شد . هر کس از این نان بخورَد ، تا ابد زنده خواهد ماند . نانی که من برای حیات جهان می‌بخشم ، بدن من است . »
43006052	پس جدالی سخت در میان یهودیان درگرفت که « این مرد چگونه می‌تواند بدن خود را به ما بدهد تا بخوریم ؟ »
43006053	عیسی به ایشان گفت : « آمین ، آمین ، به شما می‌گویم ، که تا بدن پسر انسان را نخورید و خون او را ننوشید ، در خود حیات ندارید .
43006054	هر که بدن مرا بخورَد و خون مرا بنوشد ، حیات جاویدان دارد ، و من در روز بازپسین او را بر‌خواهم خیزانید .
43006055	زیرا بدن من خوردنی حقیقی و خون من آشامیدنی حقیقی است .
43006056	کسی که بدن مرا می‌خورَد و خون مرا می‌نوشد ، در من ساکن می‌شود و من در او .
43006057	همان‌گونه که پدرِ زنده مرا فرستاد و من به پدرْ زنده‌ام ، آن که مرا می‌خورد نیز به من زنده خواهد بود .
43006058	این است نانی که از آسمان نازل شد ؛ نه مانند آنچه پدران شما خوردند ، و با این حال مردند ؛ بلکه هر کس از این نان بخورد ، تا ابد زنده خواهد ماند . »
43006059	عیسی این سخنان را زمانی گفت که در کنیسه‌ای در کَفَرناحوم تعلیم می‌داد .
43006060	بسیاری از شاگردان او با شنیدن این سخنان گفتند : « این تعلیم سخت است ، چه کسی می‌تواند آن را بپذیرد ؟ »
43006061	عیسی ، آگاه از اینکه شاگردانش در این باره همهمه می‌کنند ، بدیشان گفت : « آیا این سبب لغزش شما می‌شود ؟
43006062	پس اگر پسر انسان را ببینید که به‌جای نخست خود صعود می‌کند ، چه خواهید کرد ؟
43006063	روح است که زنده می‌کند ؛ جسم را فایده‌ای نیست . سخنانی که من به شما گفتم ، روح و حیات است .
43006064	امّا برخی از شما هستند که ایمان نمی‌آورند . » زیرا عیسی از آغاز می‌دانست چه کسانی ایمان نمی‌آورند و کیست آن که او را تسلیم دشمن خواهد کرد .
43006065	سپس افزود : « از همین‌رو به شما گفتم که هیچ‌کس نمی‌تواند نزد من آید ، مگر آنکه از جانب پدر به او عطا شده باشد . »
43006066	از این زمان ، بسیاری از شاگردانش برگشته ، دیگر او را همراهی نکردند .
43006067	پس عیسی به آن دوازده تن گفت : « آیا شما نیز می‌خواهید بروید ؟ »
43006068	شَمعون پِطرُس پاسخ داد : « سرور ما ، نزد که برویم ؟ سخنان حیات جاویدان نزد توست .
43006069	و ما ایمان آورده و دانسته‌ایم که تویی آن قدّوسِ خدا . »
43006070	عیسی به آنان پاسخ داد : « مگر شما دوازده تن را من برنگزیده‌ام ؟ با این حال ، یکی از شما ابلیسی است . »
43006071	او به یهودا ، پسر شَمعون اِسْخَریوطی ، اشاره می‌کرد ، زیرا او که یکی از آن دوازده تن بود ، پس از چندی عیسی را تسلیم دشمن می‌کرد .
43007001	پس از این ، عیسی چندی در جلیل می‌گشت ، زیرا نمی‌خواست در یهودیه باشد ، چرا که یهودیان در پی کشتنش بودند .
43007002	چون عید خیمه‌ها که از اعیاد یهود بود ، نزدیک شد ،
43007003	برادران عیسی به او گفتند : « اینجا را ترک کن و به یهودیه برو تا پیروانت کارهایی را که می‌کنی ببینند ،
43007004	زیرا هر که بخواهد شناخته شود ، در نهان کار نمی‌کند . تو که این کارها را می‌کنی ، خود را به جهان بنما . »
43007005	زیرا حتی برادرانش نیز به او ایمان نیاورده بودند .
43007006	پس عیسی به ایشان گفت : « هنوز وقت من فرا‌نرسیده ، امّا برای شما هر وقتی مناسب است .
43007007	جهان نمی‌تواند از شما متنفر باشد امّا از من نفرت دارد ، زیرا من شهادت می‌دهم که کارهایش بد است .
43007008	شما خود برای عید بروید ، من [ فعلاً ] به این عید نمی‌آیم ، زیرا وقت من هنوز فرا‌نرسیده است . »
43007009	این را گفت و در جلیل ماند .
43007010	امّا پس از آن که برادرانش برای آن عید رفتند ، خود نیز رفت ، امّا نه آشکارا بلکه در نهان .
43007011	پس یهودیان ، هنگام عید او را جُسته ، می‌پرسیدند : « آن مرد کجاست ؟ »
43007012	و دربارۀ او بین مردم همهمۀ بسیار بود . بعضی می‌گفتند : « مردی است نیک . » امّا بعضی دیگر می‌گفتند : « نه ! بلکه مردم را گمراه می‌کند . »
43007013	لیکن چون از یهودیان می‌ترسیدند ، هیچ‌کس دربارۀ او آشکارا سخن نمی‌گفت .
43007014	امّا چون نیمی از عید گذشته بود ، عیسی به صحن معبد آمد و به تعلیم دادن آغاز کرد .
43007015	یهودیان در شگفت شده ، می‌پرسیدند : « این مرد که علمِ دین نیاموخته ، چگونه می‌تواند از چنین دانشی برخوردار باشد ؟ »
43007016	عیسی در جواب ایشان گفت : « تعالیم من از خودم نیست ، بلکه از اوست که مرا فرستاده است .
43007017	اگر کسی براستی بخواهد ارادۀ او را به‌عمل آورد ، در‌خواهد یافت که آیا این تعالیم از خداست یا من از خود می‌گویم .
43007018	آن که از خود می‌گوید ، در پی جلال خویشتن است ، امّا آن که خواهان جلال فرستنده خویش است ، راستگوست و در او هیچ ناراستی نیست .
43007019	آیا موسی شریعت را به شما نداد ؟ امّا هیچ‌یک از شما بدان عمل نمی‌کند . از چه‌رو کمر به قتل من بسته‌اید ؟ »
43007020	مردم پاسخ دادند : « تو دیوزده‌ای ! کیست که در پی کشتن تو باشد ؟ »
43007021	عیسی در پاسخ ایشان گفت : « من یک معجزه کردم و شما همگی از آن در شگفت شده‌اید .
43007022	موسی حکم ختنه را به شما داد - البته این نه از موسی بلکه از پدران قوم بود - و بر این پایه ، در روز شَبّات نیز پسران را ختنه می‌کنید .
43007023	پس اگر انسان در روز شَبّات نیز ختنه می‌شود تا شریعت موسی شکسته نشود ، چرا خشمگینید از اینکه تمام بدن انسانی را در روز شَبّات سلامتی بخشیدم ؟
43007024	به‌ظاهر داوری مکنید ، بلکه به‌حق داوری کنید . »
43007025	پس ، برخی از اورشلیمیان گفتند : « آیا این همان نیست که قصد کشتنش دارند ؟
43007026	ببینید چگونه آشکارا سخن می‌گوید و بدو هیچ نمی‌گویند ! آیا ممکن است بزرگان قوم براستی دریافته باشند که او همان مسیح است ؟
43007027	ما می‌دانیم این مرد از کجا آمده است ، حال آنکه چون مسیح ظهور کند ، کسی نخواهد دانست از کجا آمده است . »
43007028	آنگاه عیسی به‌هنگام تعلیم در معبد ، ندا در داد که : « مرا می‌شناسید و می‌دانید از کجایم . امّا من از جانب خود نیامده‌ام . او که مرا فرستاده ، حق است ؛ و شما او را نمی‌شناسید .
43007029	امّا من او را می‌شناسم ، زیرا من از اویم و او مرا فرستاده است . »
43007030	پس خواستند گرفتارش کنند ، امّا هیچ‌کس بر او دست دراز نکرد ، چرا که ساعت او هنوز فرا‌نرسیده بود .
43007031	با این حال ، بسیاری از آن جماعت بدو ایمان آوردند . آنان می‌گفتند : « آیا چون مسیح بیاید ، بیش از این مرد معجزه خواهد کرد ؟ »
43007032	امّا به گوش فَریسیان رسید که مردم دربارۀ او چنین همهمه می‌کنند . پس سران کاهنان و فَریسیان ، نگهبانان معبد را فرستادند تا او را گرفتار کنند .
43007033	آنگاه عیسی گفت : « اندک زمانی دیگر با شما هستم ، و سپس نزد فرستندۀ خود می‌روم .
43007034	مرا خواهید جُست ، امّا نخواهید یافت ؛ و آنجا که من هستم ، شما نمی‌توانید آمد . »
43007035	پس یهودیان به یکدیگر می‌گفتند : « این مرد کجا می‌خواهد برود که ما نمی‌توانیم او را بیابیم ؟ آیا می‌خواهد نزد یهودیانِ پراکنده در میان یونانیان برود و یونانیان را تعلیم دهد ؟
43007036	مقصودش چه بود که گفت ، ” مرا خواهید جُست ، امّا نخواهید یافت ؛ و آنجا که من هستم ، شما نمی‌توانید آمد “ ؟ »
43007037	در روز آخر که روز بزرگ عید بود ، عیسی ایستاد و به بانگ بلند ندا در داد : « هر‌که تشنه است ، نزد من آید و بنوشد .
43007038	هر که به من ایمان آوَرَد ، همان‌گونه که کتاب می‌گوید ، از بطن او نهرهای آب زنده روان خواهد شد . »
43007039	این سخن را دربارۀ روح گفت ، که آنان که به او ایمان بیاورند ، آن را خواهند یافت ؛ زیرا روح هنوز عطا نشده بود ، از آن‌رو که عیسی هنوز جلال نیافته بود .
43007040	برخی از جماعت ، با شنیدن این سخنان گفتند : « براستی که این مرد همان پیامبر موعود است . »
43007041	دیگران می‌گفتند : « مسیح است . » امّا گروهی دیگر می‌پرسیدند : « مگر مسیح از جلیل ظهور می‌کند ؟
43007042	آیا کتاب نگفته است که مسیح از نسل داوود خواهد بود و از بیت‌لِحِم ، دهکده‌ای که داوود در آن می‌زیست ، ظهور خواهد کرد ؟ »
43007043	پس دربارۀ عیسی بین مردم اختلاف افتاد .
43007044	عده‌ای می‌خواستند او را گرفتار کنند ، امّا هیچ‌کس بر او دست دراز نکرد .
43007045	پس نگهبانان معبد نزد سران کاهنان و فَریسیان بازگشتند . ایشان از آنها پرسیدند : « چرا او را نیاوردید ؟ »
43007046	نگهبانان پاسخ دادند : « تا‌کنون ، کسی چون این مرد سخن نگفته است ! »
43007047	پس فَریسیان گفتند : « مگر شما نیز فریب خورده‌اید ؟
43007048	آیا از بزرگان قوم یا فَریسیان کسی هست که به او ایمان آورده باشد ؟
43007049	البته که نه ! امّا این مردمِ عامی که چیزی از شریعت نمی‌دانند ، ملعونند . »
43007050	نیقودیموس ، که پیشتر نزد عیسی رفته و یکی از آنها بود ، گفت :
43007051	« آیا شریعت ما کسی را محکوم می‌کند بدون اینکه نخست سخن او را بشنود و دریابد چه کرده است ؟ »
43007052	در پاسخ گفتند : « مگر تو نیز جلیلی هستی ؟ تحقیق کن و ببین که هیچ پیامبری از جلیل برنخاسته است . »
43007053	[ سپس هر یک به خانۀ خویش رفتند .
43008001	امّا عیسی به کوه زیتون رفت .
43008002	سحرگاهان ، عیسی باز به صحن معبد آمد . در آنجا مردم همه بر وی گرد آمدند ؛ و او نشسته ، به تعلیم ایشان پرداخت .
43008003	در این هنگام ، علمای دین و فَریسیان ، زنی را که در حین زنا گرفتار شده بود آوردند ، و او را در میان مردم به‌پا داشته ،
43008004	به عیسی گفتند : « استاد ، این زن در حین زنا گرفتار شده است .
43008005	موسی در شریعت به ما حکم کرده که این‌گونه زنان سنگسار شوند . حال ، تو چه می‌گویی ؟ »
43008006	این را گفتند تا او را بیازمایند و موردی برای متهم کردن او بیابند . امّا عیسی سر به‌زیر افکنده ، با انگشت خود بر زمین می‌نوشت .
43008007	ولی چون آنها همچنان از او سؤال می‌کردند ، عیسی سر بلند کرد و بدیشان گفت : « از میان شما ، هر آن کس که بی‌گناه است ، نخستین سنگ را به او بزند . »
43008008	و باز سر به‌زیر افکنده ، بر زمین می‌نوشت .
43008009	با شنیدن این سخن ، آنها یکایک ، از بزرگترین شروع کرده ، آنجا را ترک گفتند و عیسی تنها به‌جا ماند ، با آن زن که در میان ایستاده بود .
43008010	آنگاه سر بلند کرد و به او گفت : « ای زن ، ایشان کجایند ؟ هیچ‌کس تو را محکوم نکرد ؟ »
43008011	پاسخ داد : « هیچ‌کس ، ای سرورم . » عیسی به او گفت : « من هم تو را محکوم نمی‌کنم . برو و دیگر گناه مکن . » ]
43008012	سپس عیسی دیگر بار با مردم سخن گفته ، فرمود : « من نور جهانم . هر که از من پیروی کند ، هرگز در تاریکی راه نخواهد پیمود ، بلکه از نورِ زندگی برخوردار خواهد بود . »
43008013	پس فَریسیان به او گفتند : « تو خود بر خویشتن شهادت می‌دهی ، پس شهادتت معتبر نیست . »
43008014	عیسی در پاسخ ایشان گفت : « هر چند من خود بر خویشتن شهادت می‌دهم ، ولی شهادتم معتبر است ، زیرا می‌دانم از کجا آمده‌ام و به کجا می‌روم . امّا شما نمی‌دانید من از کجا آمده‌ام و به کجا می‌روم .
43008015	شما با معیارهای انسانی داوری می‌کنید ، امّا من بر کسی داوری نمی‌کنم .
43008016	ولی حتی اگر هم بکنم ، داوری من درست است ، زیرا تنها نیستم ، بلکه پدری که مرا فرستاده است نیز با من است .
43008017	در شریعت شما نوشته شده که شهادت دو شاهد معتبر است .
43008018	من خود بر خویشتن شهادت می‌دهم ، و پدری نیز که مرا فرستاده است ، بر من شهادت می‌دهد . »
43008019	آنگاه بدو گفتند : « پدر تو کجاست ؟ » عیسی پاسخ داد : « نه مرا می‌شناسید و نه پدر مرا . اگر مرا می‌شناختید پدرم را نیز می‌شناختید . »
43008020	عیسی این سخنان را آنگاه که در خزانۀ معبد تعلیم می‌داد ، بیان کرد . امّا هیچ‌کس او را گرفتار نکرد ، زیرا ساعت او هنوز فرا‌نرسیده بود .
43008021	سپس دیگر بار به آنان گفت : « من می‌روم و شما مرا جستجو خواهید کرد ، امّا در گناه خویش خواهید مرد . آنجا که من می‌روم ، شما نمی‌توانید آمد . »
43008022	پس یهودیان گفتند : « آیا قصد کشتن خویش دارد که می‌گوید ” آنجا که من می‌روم ، شما نمی‌توانید آمد “ ؟ »
43008023	عیسی به ایشان گفت : « شما از پایینید ، من از بالا . شما از این جهانید ، امّا من از این جهان نیستم .
43008024	به شما گفتم که در گناهان خویش خواهید مرد ، زیرا اگر ایمان نیاورید که من هستم ، در گناهانتان خواهید مرد . »
43008025	به او گفتند : « تو کیستی ؟ » عیسی پاسخ داد : « همان که از آغاز به شما گفتم .
43008026	بسیار چیزها دارم که دربارۀ شما بگویم و محکومتان کنم . امّا آن که مرا فرستاد ، بر حق است و من آنچه را از او شنیده‌ام ، به جهان بازمی‌گویم . »
43008027	آنان درنیافتند که از پدر با ایشان سخن می‌گوید .
43008028	پس عیسی بدیشان گفت : « آنگاه که پسر انسان را برافراشتید ، در‌خواهید یافت که من هستم و از خود کاری نمی‌کنم ، بلکه فقط آن را می‌گویم که پدر به من آموخته است .
43008029	و او که مرا فرستاد ، با من است . او مرا تنها نگذاشته ، زیرا من همواره آنچه را که مایۀ خشنودی اوست ، انجام می‌دهم . »
43008030	با این سخنان ، بسیاری به او ایمان آوردند .
43008031	سپس عیسی به یهودیانی که به او ایمان آورده بودند ، گفت : « اگر در کلام من بمانید ، براستی شاگرد من خواهید بود .
43008032	و حقیقت را خواهید شناخت ، و حقیقت شما را آزاد خواهد کرد . »
43008033	به او پاسخ دادند : « ما فرزندان ابراهیم هستیم و هرگز غلام کسی نبوده‌ایم . پس چگونه است که می‌گویی آزاد خواهیم شد ؟ »
43008034	عیسی پاسخ داد : « آمین ، آمین ، به شما می‌گویم ، کسی که گناه می‌کند ، غلام گناه است .
43008035	غلام جایگاهی همیشگی در خانه ندارد ، امّا پسر را جایگاهی همیشگی است .
43008036	پس اگر پسر شما را آزاد کند ، براستی آزاد خواهید بود .
43008037	« می‌دانم که فرزندان ابراهیم‌اید ، امّا در پی کشتن من هستید ، زیرا کلام من در شما جایی ندارد .
43008038	من از آنچه در حضور پدر دیده‌ام سخن می‌گویم و شما آنچه را از پدر خود شنیده‌اید ، انجام می‌دهید . »
43008039	گفتند : « پدر ما ابراهیم است . » عیسی گفت : « اگر فرزندان ابراهیم بودید ، همچون ابراهیم رفتار می‌کردید .
43008040	امّا شما در پی کشتن من هستید ؛ و من آنم که حقیقتی را که از خدا شنیدم به شما بازگفتم . ابراهیم چنین رفتار نکرد .
43008041	لیکن شما اعمال پدر خود را انجام می‌دهید . » گفتند : « ما حرامزاده نیستیم ! یک پدر داریم که همانا خداست . »
43008042	عیسی به ایشان گفت : « اگر خدا پدر شما بود ، مرا دوست می‌داشتید ، زیرا من از جانب خدا آمده‌ام و اکنون در اینجا هستم . من از جانب خود نیامده‌ام ، بلکه او مرا فرستاده است .
43008043	از چه‌رو سخنان مرا درنمی‌یابید ؟ از آن‌رو که نمی‌توانید کلام مرا بپذیرید .
43008044	شما به پدرتان ابلیس تعلّق دارید و در پی انجام خواسته‌های اویید . او از آغاز قاتل بود و با حقیقت نسبتی نداشت ، زیرا هیچ حقیقتی در او نیست . هر گاه دروغ می‌گوید ، از ذات خود می‌گوید ؛ چرا که دروغگو و پدر همۀ دروغهاست .
43008045	امّا شما سخنم را باور نمی‌کنید ، از آن‌رو که حقیقت را به شما می‌گویم .
43008046	کدام‌یک از شما می‌تواند مرا به گناهی محکوم کند ؟ پس اگر حقیقت را به شما می‌گویم ، چرا سخنم را باور نمی‌کنید ؟
43008047	کسی که از خداست ، کلام خدا را می‌پذیرد ؛ امّا شما نمی‌پذیرید ، از آن‌رو که از خدا نیستید . »
43008048	یهودیان در پاسخ او گفتند : « آیا درست نگفتیم که سامری هستی و دیو داری ؟ »
43008049	عیسی جواب داد : « من دیوزده نیستم ، بلکه پدر خود را حرمت می‌دارم ، امّا شما به من بی‌حرمتی می‌کنید .
43008050	من در پی جلال خود نیستم . ولی کسی هست که در پی آن است ، و داوری با اوست .
43008051	آمین ، آمین ، به شما می‌گویم ، اگر کسی کلام مرا نگاه دارد ، مرگ را تا به ابد نخواهد دید . »
43008052	یهودیان به او گفتند : « اکنون دیگر یقین دانستیم که دیوزده‌ای ! ابراهیم و پیامبران مردند ، و حال تو می‌گویی ، ” اگر کسی کلام مرا نگاه دارد ، طعم مرگ را تا به ابد نخواهد چشید ! “
43008053	آیا تو از پدر ما ابراهیم هم بزرگتری ؟ او مُرد ، و پیامبران نیز مردند . خود را که می‌پنداری ؟ »
43008054	عیسی گفت : « اگر من خود را جلال دهم ، جلال من ارزشی ندارد . آن که مرا جلال می‌دهد ، پدر من است ، همان که شما می‌گویید ، خدای ماست .
43008055	هر چند شما او را نمی‌شناسید ، امّا من او را می‌شناسم . اگر بگویم او را نمی‌شناسم ، همچون شما دروغگو خواهم بود . امّا من او را می‌شناسم و کلام او را نگاه می‌دارم .
43008056	پدر شما ابراهیم شادی می‌کرد که روز مرا ببیند ؛ و آن را دید و شادمان شد . »
43008057	یهودیان به او گفتند : « هنوز پنجاه سال نداری و ابراهیم را دیده‌ای ؟ »
43008058	عیسی به ایشان گفت : « آمین ، آمین ، به شما می‌گویم ، پیش از آنکه ابراهیم باشد ، من هستم ! »
43008059	پس سنگ برداشتند تا سنگسارش کنند ، امّا عیسی خود را پنهان کرد و از محوطۀ معبد بیرون رفت .
43009001	در راه که می‌رفت ، کوری مادرزاد دید .
43009002	شاگردانش از او پرسیدند : « استاد ، گناه از کیست که این مرد کور به دنیا آمده است ؟ از خودش یا از والدینش ؟ »
43009003	عیسی پاسخ داد : « نه از خودش ، و نه از والدینش ؛ بلکه چنین شد تا کارهای خدا در او نمایان شود .
43009004	تا روز است باید کارهای فرستندۀ مرا به انجام رسانیم ؛ شب نزدیک می‌شود ، که در آن کسی نمی‌تواند کار کند .
43009005	تا زمانی که در جهان هستم ، نور جهانم . »
43009006	این را گفت و آبِ دهان بر زمین افکنده ، گِل ساخت و آن را بر چشمان آن مرد مالید
43009007	و او را گفت : « برو و در حوض سْیلوحا ( که به‌معنی ” فرستاده “ است ) شستشوی کن . » پس رفت و شستشوی کرده ، از آنجا بینا بازگشت .
43009008	همسایگان و کسانی که پیشتر او را در حال گدایی دیده بودند ، پرسیدند : « مگر این همان نیست که می‌نشست و گدایی می‌کرد ؟ »
43009009	بعضی گفتند : « همان است . » دیگران گفتند : « شبیه اوست . » امّا او خود به‌تأکید می‌گفت : « من همانم . »
43009010	پس ، از او پرسیدند : « چگونه چشمانت باز شد ؟ »
43009011	پاسخ داد : « مردی عیسی نام ، گِلی ساخت و بر چشمانم مالید و گفت ” به حوض سْیلوحا برو و شستشوی کن . “ پس رفته ، شستشوی کردم و بینا گشتم . »
43009012	از او پرسیدند : « او کجاست ؟ » پاسخ داد : « نمی‌دانم . »
43009013	پس آن مرد را که پیشتر کور بود ، نزد فَریسیان آوردند .
43009014	آن روز که عیسی گِل ساخته و چشمان او را باز کرده بود ، شَبّات بود .
43009015	آنگاه فَریسیان نیز از او پرس و جو کردند که چگونه بینایی یافته است . پاسخ داد : « بر چشمانم گِل مالید و شستم و اکنون بینا شده‌ام . »
43009016	پس بعضی فَریسیان گفتند : « آن مرد از جانب خدا نیست ، زیرا شَبّات را نگاه نمی‌دارد . » امّا دیگران گفتند : « چگونه شخصی گناهکار می‌تواند چنین آیاتی پدیدار سازد ؟ » و بین آنها اختلاف افتاد .
43009017	پس دیگر بار از آن کور پرسیدند : « تو خود دربارۀ او چه می‌گویی ؟ زیرا او چشمان تو را گشود . » پاسخ داد : « پیامبری است . »
43009018	امّا یهودیان هنوز باور نداشتند که او کور بوده و بینا شده است ، تا اینکه والدینش را فراخواندند
43009019	و از آنان پرسیدند : « آیا این پسر شماست ، همان که می‌گویید نابینا زاده شده است ؟ پس چگونه اکنون می‌تواند ببیند ؟ »
43009020	پاسخ دادند : « می‌دانیم که پسر ماست ، و نیز می‌دانیم که نابینا به دنیا آمده است .
43009021	امّا این را که چگونه بینا شده ، و یا چه کسی چشمان او را گشوده است ، ما نمی‌دانیم . از خودش بپرسید . او بالغ است و خود دربارۀ خویشتن سخن خواهد گفت . »
43009022	ایشان از آن سبب چنین گفتند که از یهودیان می‌ترسیدند . زیرا یهودیان پیشتر همداستان شده بودند که هر کس اعتراف کند عیسی همان مسیح است ، او را از کنیسه اخراج کنند .
43009023	از همین‌رو بود که والدینش گفتند ، « او بالغ است ؛ از خودش بپرسید . »
43009024	پس بار دیگر آن مرد را که پیشتر کور بود ، فراخوانده ، به او گفتند : « خدا را تجلیل کن ! ما می‌دانیم که او مردی گناهکار است . »
43009025	پاسخ داد : « گناهکار بودنش را نمی‌دانم . تنها یک چیز می‌دانم ، و آن اینکه کور بودم ، و اکنون بینا گشته‌ام . »
43009026	پرسیدند : « با تو چه کرد ؟ چگونه چشمانت را گشود ؟ »
43009027	پاسخ داد : « من که به شما گفتم ، امّا شما گوش نمی‌دهید ؛ چرا می‌خواهید دوباره بشنوید ؟ مگر شما نیز می‌خواهید شاگرد او شوید ؟ »
43009028	ایشان دشنامش داده ، گفتند : « تو خود شاگرد اویی ! ما شاگرد موساییم .
43009029	ما می‌دانیم خدا با موسی سخن گفته است . امّا این شخص ، نمی‌دانیم از کجاست . »
43009030	آن مرد در پاسخ ایشان گفت : « شگفتا ! با اینکه چشمان مرا گشوده ، نمی‌دانید از کجاست .
43009031	ولی ما می‌دانیم که خدا دعای گناهکاران را نمی‌شنود ، امّا اگر کسی خداترس باشد و خواست او را به‌جا آورد ، خدا دعای او را می‌شنود .
43009032	از آغاز جهان تا کنون شنیده نشده که کسی چشمان کوری مادرزاد را گشوده باشد .
43009033	اگر این مرد از جانب خدا نبود ، کاری از وی برنمی‌آمد . »
43009034	ایشان در پاسخ او گفتند : « تو سراپا در گناه زاده شده‌ای . حال ، به ما هم درس می‌دهی ؟ » پس او را اخراج کردند .
43009035	چون عیسی شنید که آن مرد را اخراج کرده‌اند ، او را یافت و از وی پرسید : « آیا به پسر انسان ایمان داری ؟ »
43009036	پاسخ داد : « سرورم ، بگو کیست تا به او ایمان آورم . »
43009037	عیسی به وی گفت : « تو او را دیده‌ای ! همان است که اکنون با تو سخن می‌گوید . »
43009038	گفت : « سرورم ، ایمان دارم . » و در برابرش روی بر زمین نهاد .
43009039	عیسی گفت : « من برای داوری به این جهان آمده‌ام ، تا کوران بینا و بینایان کور شوند . »
43009040	بعضی از فَریسیان که با او بودند ، چون این را شنیدند ، پرسیدند : « آیا ما نیز کوریم ؟ »
43009041	عیسی به ایشان گفت : « اگر کور بودید گناهی نمی‌داشتید ؛ امّا حال که ادعا می‌کنید بینایید ، گناهکار باقی می‌مانید .
43010001	« آمین ، آمین ، به شما می‌گویم ، آن که از در به آغل گوسفندان داخل نشود ، بلکه از راهی دیگر بالا ‌ رود ، دزد و راهزن است .
43010002	امّا آن که از در به درون آید ، شبان گوسفندان است .
43010003	دربان ، در بر او می‌گشاید و گوسفندان به صدای او گوش فرامی‌دهند ؛ او گوسفندان خویش را به نام می‌خواند ، و آنها را بیرون می‌برد .
43010004	چون همۀ گوسفندان خود را بیرون بَرَد ، پیشاپیش آنها گام برمی‌دارد و گوسفندان از پی او می‌روند ، زیرا صدایش را می‌شناسند .
43010005	امّا هرگز از پی بیگانه نمی‌روند ، بلکه از او می‌گریزند ، زیرا صدای بیگانگان را نمی‌شناسند . »
43010006	عیسی این تمثیل را برایشان بیان کرد ، امّا آنان درنیافتند بدیشان چه می‌گوید .
43010007	پس بار دیگر بدیشان گفت : « آمین ، آمین ، به شما می‌گویم ، من برای گوسفندان ، ” در “ هستم ؛
43010008	آنان که پیش از من آمدند ، همگی دزد و راهزنند ، امّا گوسفندان به آنان گوش فراندادند .
43010009	من ” در “ هستم ؛ هر که از راه من داخل شود نجات خواهد یافت ، و آزادانه به درون خواهد آمد و بیرون خواهد رفت و چراگاه خواهد یافت .
43010010	دزد نمی‌آید جز برای دزدیدن و کشتن و نابود کردن ؛ من آمده‌ام تا ایشان حیات داشته باشند و از آن به فراوانی بهره‌مند شوند .
43010011	« من شبان نیکو هستم . شبان نیکو جان خود را در راه گوسفندان می‌نهد .
43010012	مزدور ، چون شبان نیست و گوسفندان از آنِ او نیستند ، هر گاه بیند گرگ می‌آید ، گوسفندان را واگذاشته می‌گریزد و گرگ بر آنها حمله می‌برد و آنها را می‌پراکَنَد .
43010013	مزدور می‌گریزد ، چرا که مزدوری بیش نیست و به گوسفندان نمی‌اندیشد .
43010014	من شبان نیکو هستم . من گوسفندان خود را می‌شناسم و گوسفندان من مرا می‌شناسند ،
43010015	همان‌گونه که پدر مرا می‌شناسد و من پدر را می‌شناسم . من جان خود را در راه گوسفندان می‌نهم .
43010016	گوسفندانی دیگر نیز دارم که از این آغل نیستند . آنها را نیز باید بیاورم و آنها نیز به صدای من گوش فرا‌خواهند داد . آنگاه یک گله خواهند شد با یک شبان .
43010017	پدر ، مرا از این‌رو دوست می‌دارد که من جان خود را می‌نهم تا آن را بازستانم .
43010018	هیچ‌کس آن را از من نمی‌گیرد ، بلکه من به میل خود آن را می‌دهم . اختیار دارم آن را بدهم و اختیار دارم آن را بازستانم . این حکم را از پدر خود یافته‌ام . »
43010019	به‌سبب این سخنان ، دیگر بار میان یهودیان اختلاف افتاد .
43010020	بسیاری از ایشان گفتند : « او دیوزده و دیوانه است ؛ چرا به او گوش می‌دهید ؟ »
43010021	امّا دیگران گفتند : « اینها سخنان یک دیوزده نیست . آیا دیو می‌تواند چشمان کوران را بگشاید ؟ »
43010022	زمان برگزاری عید وقف در اورشلیم فرا‌رسیده بود . زمستان بود
43010023	و عیسی در محوطۀ معبد ، در ایوان سلیمان راه می‌رفت .
43010024	یهودیان بر او گرد آمدند و گفتند : « تا به کِی می‌خواهی ما را در تردید نگاه داری ؟ اگر مسیح هستی ، آشکارا به ما بگو . »
43010025	عیسی پاسخ داد : « به شما گفتم ، امّا باور نمی‌کنید . کارهایی که من به نام پدر خود می‌کنم ، بر من شهادت می‌دهند .
43010026	امّا شما ایمان نمی‌آورید ، زیرا از گوسفندان من نیستید .
43010027	گوسفندان من به صدای من گوش فرامی‌دهند ؛ من آنها را می‌شناسم و آنها از پی من می‌آیند .
43010028	من به آنها حیات جاویدان می‌بخشم ، و به‌یقین هرگز هلاک نخواهند شد . کسی آنها را از دست من نخواهد ربود .
43010029	پدر من که آنها را به من بخشیده از همه بزرگتر است ، و هیچ‌کس نمی‌تواند آنها را از دست پدر من برُباید .
43010030	من و پدر یکی هستیم . »
43010031	آنگاه بار دیگر یهودیان سنگ برداشتند تا سنگسارش کنند .
43010032	عیسی به ایشان گفت : « کارهای نیکِ بسیار از جانب پدر خود به شما نمایانده‌ام . به‌سبب کدامین یک از آنها می‌خواهید سنگسارم کنید ؟ »
43010033	پاسخ دادند : « به‌سبب کار نیک سنگسارت نمی‌کنیم ، بلکه از آن‌رو که کفر می‌گویی ، زیرا انسانی و خود را خدا می‌خوانی . »
43010034	عیسی به آنها پاسخ داد : « مگر در تورات شما نیامده است که ” من گفتم ، شما خدایانید “ ؟
43010035	اگر آنان که کلام خدا به ایشان رسید ، ” خدایان “ خوانده شده‌اند - و هیچ بخش از کتب مقدّس از اعتبار ساقط نمی‌شود -
43010036	چگونه می‌توانید به کسی که پدر وقف کرده و به جهان فرستاده است ، بگویید ” کفر می‌گویی ، “ تنها از آن‌رو که گفتم پسر خدا هستم ؟
43010037	اگر کارهای پدرم را به‌جا نمی‌آورم ، کلامم را باور نکنید .
43010038	امّا اگر به‌جا می‌آورم ، حتی اگر کلامم را باور نمی‌کنید ، دستِ‌کم به آن کارها ایمان آورید تا بدانید و باور داشته باشید که پدر در من است و من در پدر . »
43010039	آنگاه دیگر بار خواستند گرفتارش کنند ، امّا از دست ایشان به‌در شد .
43010040	سپس باز به آن سوی رود اردن رفت ، آنجا که یحیی پیشتر تعمید می‌داد ، و در آنجا ماند .
43010041	بسیاری نزدش آمدند . ایشان می‌گفتند : « هر چند یحیی هیچ معجزه نکرد ، امّا هر آنچه دربارۀ این شخص گفت ، راست بود . »
43010042	پس بسیاری در آنجا به او ایمان آوردند .
43011001	مردی ایلعازَر نام بیمار بود . او از مردمان بیت‌عَنْیا ، دهکدۀ مریم و خواهرش مارتا بود .
43011002	مریم همان زنی بود که خداوند را با عطر تدهین کرد و با گیسوانش پاهای او را خشک نمود . اینک برادرش ایلعازَر بیمار شده بود .
43011003	پس خواهرانِ ایلعازَر برای عیسی پیغام فرستاده ، گفتند : « سرور ما ، دوست عزیزت بیمار است . »
43011004	عیسی چون این خبر را شنید ، گفت : « این بیماری با مرگ پایان نمی‌پذیرد ، بلکه برای تجلیل خداست ، تا پسر خدا به‌واسطۀ آن جلال یابد . »
43011005	عیسی ، مارتا و خواهرش و ایلعازَر را دوست می‌داشت .
43011006	پس چون شنید که ایلعازَر بیمار است ، دو روز دیگر در جایی که بود ، ماند .
43011007	سپس به شاگردان خود گفت : « بیایید باز به یهودیه برویم . »
43011008	شاگردانش گفتند : « استاد ، دیری نمی‌گذرد که یهودیان می‌خواستند سنگسارت کنند ، و تو باز می‌خواهی بدانجا بروی ؟ »
43011009	عیسی پاسخ داد : « مگر روز ، دوازده ساعت نیست ؟ آن که در روز راه رود ، نمی‌لغزد ، زیرا نور این جهان را می‌بیند .
43011010	امّا آن که در شب راه رود ، خواهد لغزید ، زیرا نوری ندارد . »
43011011	پس از این سخنان بدانها گفت : « دوست ما ایلعازَر خفته است ، امّا می‌روم تا بیدارش کنم . »
43011012	پس شاگردان به او گفتند : « سرور ما ، اگر خفته است ، بهبود خواهد یافت . »
43011013	امّا عیسی از مرگ او سخن می‌گفت ، حال آنکه شاگردان گمان می‌کردند به خواب او اشاره می‌کند .
43011014	آنگاه عیسی آشکارا به آنان گفت : « ایلعازَر مرده است .
43011015	و به‌خاطر شما شادمانم که آنجا نبودم ، تا ایمان آورید . امّا اکنون نزد او برویم . »
43011016	پس توما ، که به دوقلو ملقّب بود ، به شاگردان دیگر گفت : « بیایید ما نیز برویم تا با او بمیریم . »
43011017	چون عیسی بدانجا رسید ، دریافت چهار روز است که ایلعازَر را در قبر نهاده‌اند .
43011018	بیت‌عَنْیا پانزده پرتاب تیر با اورشلیم فاصله داشت .
43011019	یهودیانِ بسیار نزد مریم و مارتا آمده بودند تا آنان را در مرگ برادرشان تسلی دهند .
43011020	پس چون مارتا شنید که عیسی بدانجا می‌آید به استقبالش رفت ، امّا مریم در خانه ماند .
43011021	مارتا به عیسی گفت : « سرورم ، اگر اینجا بودی برادرم نمی‌مرد .
43011022	امّا می‌دانم که هم‌اکنون نیز هر چه از خدا بخواهی ، به تو خواهد داد . »
43011023	عیسی به او گفت : « برادرت بر‌خواهد خاست . »
43011024	مارتا به او گفت : « می‌دانم که در روز قیامت بر‌خواهد خاست . »
43011025	عیسی گفت : « قیامت و حیات مَنَم . آن که به من ایمان آوَرَد ، حتی اگر بمیرد ، باز زنده خواهد شد .
43011026	و هر که زنده است و به من ایمان دارد ، به‌یقین تا به ابد نخواهد مرد ؛ آیا این را باور می‌کنی ؟ »
43011027	مارتا گفت : « آری ، سرورم ، من ایمان آورده‌ام که تویی مسیح ، پسر خدا ، همان که باید به جهان می‌آمد . »
43011028	این را گفت و رفت و خواهر خود مریم را فرا‌خوانده ، در خلوت به او گفت : « استاد اینجاست و تو را می‌خواند . »
43011029	مریم چون این را شنید ، بی‌درنگ برخاست و نزد او شتافت .
43011030	عیسی هنوز وارد دهکده نشده بود ، بلکه همان‌جا بود که مارتا به دیدارش رفته بود .
43011031	یهودیانی که با مریم در خانه بودند و او را تسلی می‌دادند ، چون دیدند مریم با شتاب برخاست و بیرون رفت ، از پی او روانه شدند . گمان می‌کردند بر سر قبر می‌رود تا در آنجا زاری کند .
43011032	چون مریم به آنجا که عیسی بود رسید و او را دید ، به پاهای او افتاد و گفت : « سرورم ، اگر اینجا بودی برادرم نمی‌مرد . »
43011033	چون عیسی زاری مریم و یهودیانِ همراه او را دید ، در روح برآشفت و سخت منقلب گشت .
43011034	پرسید : « او را کجا گذاشته‌اید ؟ » گفتند : « سرور ما ، بیا و ببین . »
43011035	اشک از چشمان عیسی سرازیر شد .
43011036	پس یهودیان گفتند : « بنگرید چقدر او را دوست می‌داشت ! »
43011037	امّا بعضی گفتند : « آیا کسی که چشمان آن مردِ کور را گشود ، نمی‌توانست مانع از مرگ ایلعازَر شود ؟ »
43011038	سپس عیسی ، باز در حالی که برآشفته بود ، بر سر قبر آمد . قبر ، غاری بود که بر دهانه‌اش سنگی نهاده بودند .
43011039	فرمود : « سنگ را بردارید . » مارتا خواهرِ متوفا گفت : « سرورم ، اکنون دیگر بوی ناخوش می‌دهد ، زیرا چهار روز گذشته است . »
43011040	عیسی به او گفت : « مگر تو را نگفتم که اگر ایمان آوری ، جلال خدا را خواهی دید ؟ »
43011041	پس سنگ را برداشتند . آنگاه عیسی به بالا نگریست و گفت : « پدر ، تو را شکر می‌گویم که مرا شنیدی .
43011042	من می‌دانستم که همیشه مرا می‌شنوی . امّا این را به‌خاطر کسانی گفتم که در اینجا حاضرند ، تا ایمان آورند که تو مرا فرستاده‌ای . »
43011043	این را گفت و سپس به بانگ بلند ندا در‌داد : « ایلعازَر ، بیرون بیا ! »
43011044	پس آن مرده ، دست و پا در کفن بسته و دستمالی گِرد صورت پیچیده ، بیرون آمد . عیسی به ایشان گفت : « او را باز کنید و بگذارید برود . »
43011045	پس بسیاری از یهودیان که به دیدار مریم آمده و کار عیسی را دیده بودند ، به او ایمان آوردند .
43011046	امّا برخی نزد فَریسیان رفتند و آنها را از آنچه عیسی کرده بود ، آگاه ساختند .
43011047	پس سرانِ کاهنان و فَریسیان به مشورت نشسته ، گفتند : « چه کنیم ؟ آیاتِ بسیار از این مرد به‌ظهور می‌رسد .
43011048	اگر بگذاریم همچنان پیش رود ، همه به او ایمان خواهند آورد ، و رومیان آمده ، این مکان و این قوم را از دست ما خواهند ستاند . »
43011049	امّا یکی از آنها ، قیافا نام ، که در آن سال کاهن اعظم بود ، به دیگران گفت : « شما هیچ نمی‌دانید
43011050	و نمی‌اندیشید که صلاحتان در این است که یک تن برای قوم بمیرد ، تا آنکه همۀ قوم نابود شوند . »
43011051	امّا این سخن از خودش نبود ، بلکه چون در آن سال کاهن اعظم بود ، چنین نبوّت کرد که عیسی برای قوم خواهد مرد ،
43011052	و نه تنها برای قوم ، بلکه برای گرد آوردن و یگانه ساختن فرزندان خدا که پراکنده‌اند .
43011053	پس ، از همان روز توطئه قتل او را چیدند .
43011054	از این‌رو عیسی دیگر آشکارا در میان یهودیان رفت و آمد نمی‌کرد ، بلکه به شهری به نام اِفْرایم در ناحیه‌ای نزدیک به بیابان رفت و با شاگردان خود در آنجا ماند .
43011055	چون عید پِسَخ یهود نزدیک شد ، گروهی بسیار از نواحی مختلف به اورشلیم رفتند تا آیین تطهیرِ قبل از پِسَخ را به جا آورند .
43011056	آنها در جستجوی عیسی بودند و در همان حال که در صحن معبد ایستاده بودند ، به یکدیگر می‌گفتند : « چه گمان می‌برید ؟ آیا هیچ به عید نخواهد آمد ؟ »
43011057	امّا سران کاهنان و فَریسیان دستور داده بودند که هر گاه کسی بداند عیسی کجاست ، خبر دهد تا گرفتارش سازند .
43012001	شش روز پیش از عید پِسَخ ، عیسی به بیت‌عَنْیا ، محل زندگی ایلعازَر آمد ، همان که عیسی او را از مردگان برخیزانیده بود .
43012002	در آنجا برای تجلیل او شام دادند . مارتا پذیرایی می‌کرد و ایلعازَر از جمله کسانی بود که با عیسی بر سفره نشسته بود .
43012003	در آن هنگام ، مریم عطری گرانبها از سنبل خالص را که حدود یک لیترا بود برگرفت و پاهای عیسی را با آن عطرآگین کرد و با گیسوانش خشک نمود ، چنانکه خانه از رایحۀ عطر آکنده شد .
43012004	امّا یهودای اِسْخَریوطی ، یکی از شاگردان عیسی ، که بعدها او را تسلیم دشمن کرد ، گفت :
43012005	« چرا این عطر به سیصد دینار فروخته نشد ، تا بهایش به فقرا داده شود ؟ »
43012006	او این را نه از سر دلسوزی برای فقرا ، بلکه از آن‌رو می‌گفت که دزد بود ؛ او مسئول دخل و خرج بود و از پولی که نزدش گذاشته می‌شد ، می‌دزدید .
43012007	پس عیسی گفت : « او را به‌حال خود بگذارید ! زیرا این عطر را برای روز دفن من نگاه داشته بود .
43012008	فقیران را همیشه با خود دارید ، امّا مرا همیشه ندارید . »
43012009	گروهی بی‌شمار از یهودیان ، چون شنیدند عیسی آنجاست ، آمدند تا نه تنها عیسی ، بلکه ایلعازَر را نیز که زنده کرده بود ، ببینند .
43012010	پس ، سران کاهنان بر آن شدند ایلعازَر را نیز بکشند ،
43012011	زیرا سبب شده بود بسیاری از یهودیان از ایشان رویگردان شوند و به عیسی ایمان آورند .
43012012	بامدادان ، جمعیتی کثیر که برای عید آمده بودند ، چون شنیدند عیسی به اورشلیم می‌آید ،
43012013	شاخه‌های نخل در دست به پیشباز او رفتند . آنان فریادکنان می‌گفتند : « هوشیعانا ! خجسته باد او که به نام خداوند می‌آید ، خجسته باد پادشاه اسرائیل ! »
43012014	آنگاه عیسی کره الاغی یافت و بر آن سوار شد ؛ چنانکه نوشته شده است :
43012015	« مترس ! ای دختر صهیون ، هان پادشاه تو می‌آید ، سوار بر کره الاغی ! »
43012016	شاگردان او نخست این چیزها را درنیافتند ، امّا چون عیسی جلال یافت ، به‌یاد آوردند که اینها همه دربارۀ او نوشته شده بود و همان‌گونه نیز با او به‌عمل آورده بودند .
43012017	آن جماعت که به‌هنگام فرا‌خواندن ایلعازَر از قبر و برخیزانیدنش از مردگان با عیسی بودند ، همچنان بر این واقعه شهادت می‌دادند .
43012018	بسیاری از مردم نیز به همین سبب به پیشباز او رفتند ، زیرا شنیده بودند چنین آیتی از او به‌ظهور رسیده است .
43012019	پس فَریسیان به یکدیگر گفتند : « ببینید که راه به جایی نمی‌برید ؛ بنگرید که همۀ دنیا از پی او رفته‌اند . »
43012020	در میان کسانی که برای عبادت در عید آمده بودند ، شماری یونانی بودند .
43012021	آنها نزد فیلیپُس ، که اهل بیت‌صِیْدای جلیل بود ، آمدند و به او گفتند : « سرور ما ، می‌خواهیم عیسی را ببینیم . »
43012022	فیلیپُس آمد و به آندریاس گفت ، و آنها هر دو رفتند و به عیسی گفتند .
43012023	عیسی به آنان گفت : « ساعتِ جلال یافتن پسر انسان فرا‌رسیده است .
43012024	آمین ، آمین ، به شما می‌گویم ، اگر دانۀ گندم در خاک نیفتد و نمیرد ، تنها می‌ماند ؛ امّا اگر بمیرد بارِ بسیار می‌آورد .
43012025	کسی که جان خود را دوست بدارد ، آن را از دست خواهد داد . امّا کسی که در این جهان از جان خود نفرت داشته باشد ، آن را تا حیات جاویدان حفظ خواهد کرد .
43012026	آن که بخواهد مرا خدمت کند ، باید از من پیروی کند ؛ و جایی که من باشم ، خادم من نیز خواهد بود . کسی که مرا خدمت کند ، پدرم او را سرافراز خواهد کرد .
43012027	« اکنون جان من مضطرب است . چه بگویم ؟ آیا بگویم ، ” پدر ! مرا از این ساعت رهایی ده “ ؟ امّا برای همین منظور به این ساعت رسیده‌ام .
43012028	پدر ، نام خود را جلال ده ! » آنگاه ندایی از آسمان در رسید که : « جلال داده‌ام و باز خواهم داد . »
43012029	پس مردمی که آنجا بودند و این را شنیدند ، گفتند : « رعد بود . » دیگران گفتند : « فرشته‌ای با او سخن گفت . »
43012030	عیسی گفت : « این ندا برای شما بود ، نه برای من .
43012031	اکنون زمان داوری بر این دنیاست ؛ اکنون رئیس این جهان بیرون افکنده می‌شود .
43012032	و من چون از زمین برافراشته شوم ، همه را به‌سوی خود خواهم کشید . »
43012033	او با این سخن ، به چگونگی مرگی اشاره می‌کرد که انتظارش را می‌کشید .
43012034	مردم گفتند : « بنا بر آنچه از تورات شنیده‌ایم ، مسیح تا ابد باقی خواهد ماند ، پس چگونه است که می‌گویی پسر انسان باید برافراشته شود ؟ این پسر انسان کیست ؟ »
43012035	عیسی به ایشان گفت : « تا اندک زمانی دیگر ، نور با شماست . پس تا زمانی که هنوز نور را دارید ، راه بروید ، مبادا تاریکی شما را فرو ‌ گیرد . آن که در تاریکی راه می‌رود ، نمی‌داند کجا می‌رود .
43012036	تا زمانی که نور را دارید ، به نور ایمان آورید تا فرزندان نور گردید . » چون این سخنان را گفت ، از آنجا رفت و خود را از ایشان پنهان کرد .
43012037	با اینکه عیسی آیاتی چنین بسیار در برابر چشمان آنان به‌ظهور رسانیده بود ، به او ایمان نیاوردند .
43012038	بدین‌سان سخنان اِشَعْیای نبی به حقیقت پیوست که گفته بود : « کیست ، ای خداوند ، که پیام ما را باور کرده ، و کیست که بازوی خداوند بر او آشکار شده باشد ؟ »
43012039	همان‌گونه که اِشَعْیای نبی خود در جایی دیگر بیان کرده است ، آنان نتوانستند ایمان آورند ، زیرا :
43012040	« او چشمان ایشان را کور ، و دلهایشان را سخت کرده است ، تا با چشمان خود ننگرند ، و با دلهای خود درنیابند ، و بازنگردند تا شفایشان بخشم . »
43012041	اِشَعْیا از آن‌رو این را بیان کرد که جلال او را دید و دربارۀ او سخن گفت .
43012042	با این همه ، حتی بسیاری از بزرگان قوم نیز به عیسی ایمان آوردند ، امّا از ترس فَریسیان ، ایمان خود را اقرار نمی‌کردند ، مبادا از کنیسه اخراجشان کنند .
43012043	زیرا تحسین مردم را بیش از تحسین خدا دوست می‌داشتند .
43012044	آنگاه عیسی ندا در داد و گفت : « هر‌که به من ایمان آوَرَد ، نه به من ، بلکه به فرستندۀ من ایمان آورده است .
43012045	هر که بر من بنگرد ، بر فرستندۀ من نگریسته است .
43012046	من چون نوری به جهان آمده‌ام تا هر که به من ایمان آوَرَد ، در تاریکی نماند .
43012047	اگر کسی سخنان مرا بشنود ، امّا از آن اطاعت نکند ، من بر او داوری نمی‌کنم ؛ زیرا نیامده‌ام تا بر جهانیان داوری کنم ، بلکه آمده‌ام تا آنها را نجات بخشم .
43012048	برای کسی که مرا رد کند و سخنانم را نپذیرد ، داوریْ دیگر هست ؛ همان سخنانی که گفتم در روز بازپسین او را محکوم خواهد کرد .
43012049	زیرا من از جانب خود سخن نگفته‌ام ، بلکه پدری که مرا فرستاد به من فرمان داد که چه بگویم و از چه سخن برانم .
43012050	و من می‌دانم که فرمان او حیات جاویدان است . پس آنچه من می‌گویم درست همان‌چیزی است که پدر گفته است تا بگویم . »
43013001	پیش از عید پِسَخ ، عیسی با آگاهی از اینکه ساعت گذار او از این جهان به نزد پدر فرا‌رسیده است ، کسان خود را که در این جهان دوست می‌داشت ، تا به حد کمال محبت کرد .
43013002	هنگام شام بود . ابلیس پیشتر در دل یهودای اِسْخَریوطی ، پسر شَمعون ، نهاده بود که عیسی را تسلیم دشمن کند .
43013003	عیسی که می‌دانست پدر همه چیز را به‌دست او سپرده است و از نزد خدا آمده و به نزد او می‌رود ،
43013004	از شام برخاست و خرقه از تن به‌در آورد و حوله‌ای برگرفته ، به کمر بست .
43013005	سپس آب در لگنی ریخت و شروع به شستن پاهای شاگردان و خشک کردن آنها با حوله‌ای کرد که به کمر داشت .
43013006	چون به شَمعون پِطرُس رسید ، او وی را گفت : « سرور من ، آیا تو می‌خواهی پای مرا بشویی ؟ »
43013007	عیسی پاسخ داد : « اکنون از درک آنچه می‌کنم ناتوانی ، امّا بعد خواهی فهمید . »
43013008	پِطرُس به او گفت : « پاهای مرا هرگز نخواهی شست ! » عیسی پاسخ داد : « تا تو را نشویم سهمی با من نخواهی داشت . »
43013009	پس شَمعون پِطرُس گفت : « سرور من ، نه تنها پاهایم ، بلکه دستها و سرم را نیز بشوی ! »
43013010	عیسی پاسخ داد : « آن که استحمام کرده ، سراپا پاکیزه است و به شستن نیاز ندارد ، مگر پاهایش . باری ، شما پاکید ، امّا نه همه . »
43013011	زیرا می‌دانست چه کسی او را تسلیم دشمن خواهد کرد ، و از همین‌رو گفت : « همۀ شما پاک نیستید . »
43013012	پس از آنکه عیسی پاهای ایشان را شست ، خرقه بر تن کرد و باز بر سفرۀ شام نشست . آنگاه از ایشان پرسید : « آیا دریافتید آنچه برایتان کردم ؟
43013013	شما مرا استاد و سرورتان می‌خوانید و درست هم می‌گویید ، زیرا چنین هستم .
43013014	پس اگر من که سرور و استاد شمایم پاهای شما را شستم ، شما نیز باید پاهای یکدیگر را بشویید .
43013015	من با این کار ، سرمشقی به شما دادم تا شما نیز همان‌گونه رفتار کنید که من با شما کردم .
43013016	آمین ، آمین ، به شما می‌گویم ، نه غلام از ارباب خود بزرگتر است ، نه فرستاده از فرستندۀ خود .
43013017	اکنون که اینها را می‌دانید ، خوشا به حالتان اگر بدانها عمل کنید .
43013018	« آنچه می‌گویم دربارۀ همۀ شما نیست . من آنان را که برگزیده‌ام ، می‌شناسم . امّا این گفتۀ کتب مقدّس باید به حقیقت پیوندد که ” همسفره‌ام با من به دشمنی برخاسته است . “
43013019	پس اکنون پیش از وقوع ، به شما می‌گویم تا هنگامی که واقع شد ، ایمان آورید که من هستم .
43013020	آمین ، آمین ، به شما می‌گویم ، هر که فرستادۀ مرا بپذیرد ، مرا پذیرفته ، و هر که مرا پذیرفت ، فرستندۀ مرا پذیرفته است . »
43013021	عیسی پس از آنکه این را گفت ، در روح مضطرب شد و آشکارا اعلام داشت : « آمین ، آمین ، به شما می‌گویم ، یکی از شما مرا تسلیم دشمن خواهد کرد . »
43013022	شاگردان به یکدیگر نگریسته ، در شگفت بودند که این را دربارۀ که می‌گوید .
43013023	یکی از شاگردان ، که عیسی دوستش می‌داشت ، نزدیک به سینۀ او تکیه زده بود .
43013024	شَمعون پِطرُس با اشاره از او خواست تا از عیسی بپرسد منظورش کیست .
43013025	پس او کمی به عقب متمایل شد و بر سینۀ عیسی تکیه زد و پرسید : « سرور من ، او کیست ؟ »
43013026	عیسی پاسخ داد : « همان که این تکه نان را پس از فرو بردن در کاسه به او می‌دهم . » آنگاه تکه‌ای نان در کاسه فرو برد و آن را به یهودا پسر شَمعون اِسْخَریوطی داد .
43013027	یهودا چون لقمه را گرفت ، در دم شیطان به درون او رفت . آنگاه عیسی به او گفت : « آنچه در پی انجامِ آنی ، زودتر به انجام رسان . »
43013028	امّا هیچ‌یک از کسانی که بر سفره نشسته بودند ، منظور عیسی را درنیافتند .
43013029	بعضی گمان بردند که چون یهودا مسئول دخل و خرج است ، عیسی به او می‌گوید که آنچه برای عید لازم است بخرد ، یا آنکه چیزی به فقرا بدهد .
43013030	پس از گرفتن لقمه ، یهودا بی‌درنگ بیرون رفت . و شب بود .
43013031	پس از بیرون رفتن یهودا ، عیسی گفت : « اکنون پسر انسان جلال یافت و خدا در او جلال یافت .
43013032	اگر خدا در او جلال یافت ، پس خدا نیز او را در خود جلال خواهد داد و او را بی‌درنگ جلال خواهد داد .
43013033	فرزندان عزیز ، اندک زمانی دیگر با شما هستم . مرا خواهید جُست و همان‌گونه که به یهودیان گفتم ، اکنون به شما نیز می‌گویم که آنجا که من می‌روم ، شما نمی‌توانید آمد .
43013034	حکمی تازه به شما می‌دهم ، و آن این که یکدیگر را محبت کنید . همان‌گونه که من شما را محبت کردم ، شما نیز باید یکدیگر را محبت نمایید .
43013035	از همین محبت شما به یکدیگر ، همه پی خواهند برد که شاگرد من هستید . »
43013036	شَمعون پِطرُس گفت : « سرور من ، کجا می‌روی ؟ » عیسی پاسخ داد : « تو اکنون نمی‌توانی به جایی که می‌روم از پی من بیایی ؛ امّا بعدها از پی‌ام خواهی آمد . »
43013037	پِطرُس گفت : « سرورم ، چرا اکنون نتوانم از پی‌ات بیایم ؟ من جانم را در راه تو خواهم نهاد . »
43013038	عیسی گفت : « آیا جانت را در راه من خواهی نهاد ؟ آمین ، آمین ، به تو می‌گویم ، پیش از آنکه خروس بانگ زند ، سه بار مرا انکار خواهی کرد . »
43014001	« دل شما مضطرب نباشد . به خدا ایمان داشته باشید ؛ به من نیز ایمان داشته باشید .
43014002	در خانۀ پدر من منزل بسیار است ، وگرنه به شما می‌گفتم . می‌روم تا مکانی برای شما آماده کنم .
43014003	و آنگاه که رفتم و مکانی برای شما آماده کردم ، باز می‌آیم و شما را نزد خود می‌برم ، تا آنجا که من هستم شما نیز باشید .
43014004	جایی که من می‌روم راهش را می‌دانید . »
43014005	توما به او گفت : « ما حتی نمی‌دانیم به کجا می‌روی ، پس چگونه می‌توانیم راه را بدانیم ؟ »
43014006	عیسی به او گفت : « من راه و راستی و حیات هستم ؛ هیچ‌کس جز به‌واسطۀ من ، نزد پدر نمی‌آید .
43014007	اگر مرا می‌شناختید ، پدر مرا نیز می‌شناختید ؛ امّا پس از این او را می‌شناسید و او را دیده‌اید . »
43014008	فیلیپُس به او گفت : « سرور ما ، پدر را به ما بنما ، که همین ما را کافی است . »
43014009	عیسی به او گفت : « فیلیپُس ، دیری است با شما هستم و هنوز مرا نشناخته‌ای ؟ کسی که مرا دیده ، پدر را دیده است ؛ پس چگونه است که می‌گویی ” پدر را به ما بنما “ ؟
43014010	آیا باور نداری که من در پدرم و پدر در من است ؟ سخنانی که من به شما می‌گویم از خودم نیست ، بلکه پدری که در من ساکن است ، اوست که کارهای خود را به انجام می‌رساند .
43014011	این سخن مرا باور کنید که من در پدرم و پدر در من است ؛ وگرنه به‌سبب آن کارها این را باور کنید .
43014012	« آمین ، آمین ، به شما می‌گویم ، آن که به من ایمان داشته باشد ، او نیز کارهایی را که من می‌کنم ، خواهد کرد ، و حتی کارهایی بزرگتر از آن خواهد کرد ، زیرا که من نزد پدر می‌روم .
43014013	و هر آنچه به نام من درخواست کنید ، من آن را انجام خواهم داد ، تا پدر در پسر جلال یابد .
43014014	اگر چیزی به نام من از من بخواهید ، آن را انجام خواهم داد .
43014015	« اگر مرا دوست بدارید ، احکام مرا نگاه خواهید داشت .
43014016	و من از پدر خواهم خواست و او مدافعی دیگر به شما خواهد داد که همیشه با شما باشد ،
43014017	یعنی روحِ راستی که جهان نمی‌تواند او را بپذیرد ، زیرا نه او را می‌بیند و نه می‌شناسد ؛ امّا شما او را می‌شناسید ، چرا که نزد شما مسکن می‌گزیند و در شما خواهد بود .
43014018	« شما را بی‌کس نمی‌گذارم ؛ نزد شما می‌آیم .
43014019	پس از اندک زمانی جهان دیگر مرا نخواهد دید ، امّا شما خواهید دید ، و چون من زنده‌ام ، شما نیز خواهید زیست .
43014020	در آن روز ، خواهید دانست که من در پدر هستم و شما در من و من در شما .
43014021	آن که احکام مرا دارد و از آنها پیروی می‌کند ، اوست که مرا دوست می‌دارد ؛ و آن که مرا دوست می‌دارد ، پدرم او را دوست خواهد داشت و من نیز او را دوست داشته ، خود را بر او ظاهر خواهم ساخت . »
43014022	یهودا ، نه اِسْخَریوطی ، از او پرسید : « سرور من ، چگونه است که می‌خواهی خود را بر ما ظاهر کنی ، امّا نه بر این جهان ؟ »
43014023	عیسی پاسخ داد : « اگر کسی مرا دوست بدارد ، کلام مرا نگاه خواهد داشت ، و پدرم او را دوست خواهد داشت ، و ما نزد او خواهیم آمد و با او مسکن خواهیم گزید .
43014024	آن که مرا دوست نمی‌دارد ، کلام مرا نگاه نخواهد داشت ؛ و این کلام که می‌شنوید از من نیست ، بلکه از پدری است که مرا فرستاده است .
43014025	« این چیزها را زمانی به شما گفتم که هنوز با شما هستم .
43014026	امّا آن مدافع ، یعنی روح‌القدس ، که پدر او را به نام من می‌فرستد ، او همه چیز را به شما خواهد آموخت و هر آنچه من به شما گفتم ، به‌یادتان خواهد آورد .
43014027	برای شما آرامش به‌جا می‌گذارم ؛ آرامش خود را به شما می‌دهم . آنچه من به شما می‌دهم ، نه چنان است که جهان به شما می‌دهد . دل شما مضطرب و هراسان نباشد .
43014028	شنیدید که به شما گفتم ، ” من می‌روم ، امّا باز نزد شما می‌آیم . “ اگر مرا دوست می‌داشتید ، شادمان می‌شدید که نزد پدر می‌روم ، زیرا پدر از من بزرگتر است .
43014029	اکنون این را پیش از وقوع به شما گفتم ، تا چون واقع شود ایمان آورید .
43014030	فرصت چندانی باقی نمانده که با شما سخن بگویم ، زیرا رئیس این جهان می‌آید . او هیچ قدرتی بر من ندارد ؛
43014031	امّا من کاری را می‌کنم که پدر به من فرمان داده است ، تا جهان بداند که پدر را دوست می‌دارم . برخیزید ، برویم .
43015001	« من تاک حقیقی هستم و پدرم باغبان است .
43015002	هر شاخه‌ای در من که میوه نیاورد ، آن را قطع می‌کند ، و هر شاخه‌ای که میوه آورد ، آن را هَرَس می‌کند تا بیشتر میوه آورد .
43015003	شما هم‌اکنون به‌سبب کلامی که به شما گفته‌ام ، پاک هستید .
43015004	در من بمانید ، و من نیز در شما می‌مانم . چنانکه شاخه نمی‌تواند از خود میوه آورد اگر در تاک نماند ، شما نیز نمی‌توانید میوه آورید اگر در من نمانید .
43015005	« من تاک هستم و شما شاخه‌های آن . کسی که در من می‌ماند و من در او ، میوۀ بسیار می‌آورد ؛ زیرا جدا از من ، هیچ نمی‌توانید کرد .
43015006	اگر کسی در من نماند ، همچون شاخه‌ای است که دورش می‌اندازند و خشک می‌شود . شاخه‌های خشکیده را گرد می‌آورند و در آتش افکنده ، می‌سوزانند .
43015007	اگر در من بمانید و کلام من در شما بماند ، هر آنچه می‌خواهید ، درخواست کنید که برآورده خواهد شد .
43015008	جلال پدر من در این است که شما میوۀ بسیار آورید ؛ و این‌گونه شاگرد من خواهید شد .
43015009	« همان‌گونه که پدر مرا دوست داشته است ، من نیز شما را دوست داشته‌ام ؛ در محبت من بمانید .
43015010	اگر احکام مرا نگاه دارید ، در محبت من خواهید ماند ؛ چنانکه من احکام پدر خود را نگاه داشته‌ام و در محبت او می‌مانم .
43015011	این سخنان را به شما گفتم تا شادی من در شما نیز باشد و شادی شما کامل شود .
43015012	« حکم من این است که یکدیگر را محبت کنید ، چنانکه من شما را محبت کرده‌ام .
43015013	محبتی بیش از این وجود ندارد که کسی جان خود را در راه دوستانش فدا کند .
43015014	دوستان من شمایید اگر آنچه به شما حکم می‌کنم ، انجام دهید .
43015015	دیگر شما را بنده نمی‌خوانم ، زیرا بنده از کارهای اربابش آگاهی ندارد . بلکه شما را دوست خود می‌خوانم ، زیرا هر آنچه از پدر شنیده‌ام ، شما را از آن آگاه ساخته‌ام .
43015016	شما نبودید که مرا برگزیدید ، بلکه من شما را برگزیدم و مقرر داشتم تا بروید و میوه آورید و میوۀ شما بماند ، تا هر چه از پدر به نام من درخواست کنید به شما عطا کند .
43015017	حکم من به شما این است که یکدیگر را محبت کنید .
43015018	« اگر دنیا از شما نفرت دارد ، به‌یاد داشته باشید که پیش از شما از من نفرت داشته است .
43015019	اگر به دنیا تعلّق داشتید ، دنیا شما را چون کسان خود دوست می‌داشت . امّا چون به دنیا تعلّق ندارید ، بلکه من شما را از دنیا برگزیده‌ام ، دنیا از شما نفرت دارد .
43015020	کلامی را که به شما گفتم ، به‌یاد داشته باشید : ” بنده از ارباب خود بزرگتر نیست . “ اگر مرا آزار رسانیدند ، با شما نیز چنین خواهند کرد ؛ و اگر کلام مرا نگاه داشتند ، کلام شما را نیز نگاه خواهند داشت .
43015021	امّا این همه را به‌سبب نام من با شما خواهند کرد ، زیرا فرستندۀ مرا نمی‌شناسند .
43015022	اگر نیامده و با ایشان سخن نگفته بودم ، گناه نمی‌داشتند ؛ امّا اکنون دیگر عذری برای گناهشان ندارند .
43015023	کسی که از من نفرت داشته باشد ، از پدر من نیز نفرت دارد .
43015024	اگر در میان آنان کارهایی نکرده بودم که جز من هیچ‌کس نکرده است ، گناه نمی‌داشتند ؛ امّا اکنون ، با اینکه آن کارها را دیده‌اند ، هم از من و هم از پدرم نفرت دارند .
43015025	این گونه ، کلامی که در تورات خودشان آمده است به حقیقت می‌پیوندد که : ” از من بی‌سبب نفرت داشتند . “
43015026	« امّا چون آن مدافع که از نزد پدر برای شما می‌فرستم بیاید ، یعنی روحِ راستی که از نزد پدر می‌آید ، او خودْ دربارۀ من شهادت خواهد داد .
43015027	و شما نیز باید شهادت دهید ، زیرا از آغاز با من بوده‌اید .
43016001	« این چیزها را به شما گفتم تا نلغزید .
43016002	شما را از کنیسه‌ها اخراج خواهند کرد و حتی زمانی می‌رسد که هر که شما را بکشد ، می‌پندارد که خدا را خدمت کرده است .
43016003	این کارها را خواهند کرد ، زیرا نه پدر را می‌شناسند ، نه مرا .
43016004	اینها را به شما گفتم تا چون زمان وقوعشان فرا‌رسد ، به‌یاد آورید که شما را آگاه کرده بودم . آنها را در آغاز به شما نگفتم ، زیرا خود با شما بودم .
43016005	« اکنون نزد فرستندۀ خود می‌روم ، و هیچ‌یک نمی‌پرسید ، ” کجا می‌روی ؟ “
43016006	امّا به‌سبب شنیدن سخنانم ، دل شما آکنده از غم شده است .
43016007	با این حال ، من به شما راست می‌گویم که رفتنم به‌سود شماست . زیرا اگر نروم ، آن مدافع نزد شما نخواهد آمد ؛ امّا اگر بروم او را نزد شما می‌فرستم .
43016008	چون او آید ، جهان را مجاب خواهد کرد که به‌لحاظ گناه و عدالت و داوری ، تقصیرکار است .
43016009	به‌لحاظ گناه ، زیرا به من ایمان نمی‌آورند .
43016010	به‌لحاظ عدالت ، زیرا نزد پدر می‌روم و دیگر مرا نخواهید دید .
43016011	و به‌لحاظ داوری ، زیرا رئیس این جهان محکوم شده است .
43016012	« بسیار چیزهای دیگر دارم که به شما بگویم ، امّا اکنون یارای شنیدنش را ندارید .
43016013	امّا چون روحِ راستی آید ، شما را به تمامی حقیقت راهبری خواهد کرد ؛ زیرا او از جانب خود سخن نخواهد گفت ، بلکه آنچه را می‌شنود بیان خواهد کرد و از آنچه در پیش است با شما سخن خواهد گفت .
43016014	او مرا جلال خواهد داد ، زیرا آنچه را از آنِ من است گرفته ، به شما اعلام خواهد کرد .
43016015	هر آنچه از آنِ پدر است ، از آنِ من است . از همین‌رو گفتم آنچه را از آنِ من است گرفته ، به شما اعلام خواهد کرد .
43016016	« پس از اندک زمانی ، دیگر مرا نخواهید دید و پس از اندک زمانی دیگر ، باز مرا خواهید دید . »
43016017	آنگاه بعضی از شاگردان او به یکدیگر گفتند : « مقصود او از این سخن چیست که ، ” پس از اندک زمانی ، دیگر مرا نخواهید دید ، و پس از اندک زمانی دیگر ، باز مرا خواهید دید “ ؟ یا از اینکه می‌گوید ” زیرا نزد پدر می‌روم “ ؟ »
43016018	پس به یکدیگر می‌گفتند : « این ” اندک زمان “ که می‌گوید ، چیست ؟ مقصود او را درنمی‌یابیم ؟ »
43016019	امّا عیسی از پیش می‌د‌انست که می‌خواهند از او سؤال کنند ؛ پس به ایشان گفت : « آیا در این باره با هم بحث می‌کنید که گفتم ، ” پس از اندک زمانی ، دیگر مرا نخواهید دید ، و پس از اندک زمانی دیگر ، باز مرا خواهید دید “ ؟
43016020	آمین ، آمین ، به شما می‌گویم ، شما زاری و ماتم خواهید کرد ، امّا جهان شادمان خواهد شد ؛ شما غمگین خواهید بود ، امّا غم شما به شادی بدل خواهد شد .
43016021	زن به هنگام زایمان درد می‌کشد ، از آن‌رو که ساعت او فرا‌رسیده است ؛ امّا چون فرزندش به دنیا آمد ، درد خود را دیگر به‌یاد نمی‌آورد ، چرا که شاد است از این که انسانی به دنیا آمده است .
43016022	به همین‌سان ، شما نیز اکنون اندوهگینید ؛ امّا باز شما را خواهم دید و دل شما شادمان خواهد شد و هیچ‌کس آن شادی را از شما نخواهد گرفت .
43016023	در آن روز ، دیگر چیزی از خودِ من نخواهید خواست . آمین ، آمین ، به شما می‌گویم ، هر چه از پدر به نام من بخواهید ، آن را به شما خواهد داد .
43016024	تا کنون به نام من چیزی نخواسته‌اید ؛ بخواهید تا بیابید و شادی‌تان کامل شود .
43016025	« اینها را به تمثیل به شما گفتم ؛ امّا زمانی فرا‌خواهد رسید که دیگر این‌گونه با شما سخن نخواهم گفت ، بلکه آشکارا دربارۀ پدر به شما خواهم گفت .
43016026	در آن روز ، به نام من درخواست خواهید کرد . و به شما نمی‌گویم که من از جانب شما از پدر خواهم خواست ،
43016027	چرا که پدر خودْ شما را دوست می‌دارد ، زیرا شما مرا دوست داشته و ایمان آورده‌اید که از نزد خدا آمده‌ام .
43016028	من از نزد پدر آمدم و به این جهان وارد شدم ؛ و حال این جهان را ترک می‌گویم و نزد پدر می‌روم . »
43016029	آنگاه شاگردانش گفتند : « اکنون آشکارا سخن می‌گویی ، نه به تمثیل .
43016030	حال دیگر می‌دانیم که از همه چیز آگاهی و حتی نیاز نداری کسی سؤالش را با تو در میان نهد . از همین‌رو ، ایمان داریم که از نزد خدا آمده‌ای . »
43016031	عیسی به آنها گفت : « آیا اکنون واقعاً ایمان دارید ؟
43016032	اینک زمانی فرا‌می‌رسد ، و براستی که هم‌اکنون فرارسیده است ، که پراکنده خواهید شد و هر یک به خانه و کاشانۀ خود خواهید رفت و مرا تنها خواهید گذاشت ؛ امّا من تنها نیستم ، زیرا پدر با من است .
43016033	اینها را به شما گفتم تا در من آرامش داشته باشید . در دنیا برای شما زحمت خواهد بود ؛ امّا دلْ قوی دارید ، زیرا من بر دنیا غالب آمده‌ام . »
43017001	پس از این سخنان ، عیسی به آسمان نگریست و گفت : « پدر ، ساعت رسیده است . پسرت را جلال ده تا پسرت نیز تو را جلال دهد .
43017002	زیرا او را بر هر بشری قدرت داده‌ای تا به همۀ آنان که به او عطا کرده‌ای ، حیات جاویدان بخشد .
43017003	و این است حیات جاویدان ، که تو را ، تنها خدای حقیقی ، و عیسی مسیح را که فرستاده‌ای ، بشناسند .
43017004	من کاری را که به من سپردی ، به کمال رساندم ، و این‌گونه تو را بر روی زمین جلال دادم .
43017005	پس اکنون ای پدر ، تو نیز مرا در حضور خویش جلال ده ، به همان جلالی که پیش از آغاز جهان نزد تو داشتم .
43017006	« من نام تو را بر آنان که از جهانیان به من بخشیدی ، آشکار ساختم . از آنِ تو بودند و تو ایشان را به من بخشیدی ، و کلامت را نگاه داشتند .
43017007	اکنون دریافته‌اند که هر آنچه به من بخشیده‌ای ، براستی از جانب توست .
43017008	زیرا کلامی را که به من سپردی ، بدیشان سپردم ، و ایشان آن را پذیرفتند و به‌یقین دانستند که از نزد تو آمده‌ام ، و ایمان آوردند که تو مرا فرستاده‌ای .
43017009	درخواست من برای آنهاست ؛ من نه برای دنیا بلکه برای آنهایی درخواست می‌کنم که تو به من بخشیده‌ای ، زیرا از آنِ تو هستند .
43017010	هر آنچه از آنِ من است ، از آنِ توست و هر آنچه از آنِ توست ، از آنِ من است ؛ و در ایشان جلال یافته‌ام .
43017011	بیش از این در جهان نمی‌مانم ، امّا آنها هنوز در جهانند ؛ من نزد تو می‌آیم . ای پدرِ قدّوس ، آنان را به قدرت نام خود که به من بخشیده‌ای حفظ کن ، تا یک باشند ، چنان که ما هستیم .
43017012	من آنها را تا زمانی که با ایشان بودم ، حفظ کردم ، و از آنها به قدرت نام تو که به من بخشیده‌ای ، محافظت نمودم . هیچ‌یک از ایشان هلاک نشد ، جز فرزند هلاکت ، تا گفتۀ کتب مقدّس به حقیقت پیوندد .
43017013	امّا حال نزد تو می‌آیم ، و این سخنان را زمانی می‌گویم که هنوز در جهانم ، تا شادی مرا در خود به کمال داشته باشند .
43017014	من کلام تو را به ایشان دادم ، امّا دنیا از ایشان نفرت داشت ، زیرا به دنیا تعلّق ندارند ، چنان که من تعلّق ندارم .
43017015	درخواست من این نیست که آنها را از این دنیا ببری ، بلکه می‌خواهم از آن شَرور حفظشان کنی .
43017016	آنها به این دنیا تعلّق ندارند ، چنانکه من نیز تعلّق ندارم .
43017017	آنان را در حقیقت تقدیس کن ؛ کلام تو حقیقت است .
43017018	همان‌گونه که تو مرا به جهان فرستادی ، من نیز آنان را به جهان فرستاده‌ام .
43017019	من خویشتن را به‌خاطر ایشان تقدیس می‌کنم ، تا ایشان نیز به حقیقت تقدیس شوند .
43017020	« درخواست من تنها برای آنها نیست ، بلکه همچنین برای کسانی است که به‌واسطۀ پیام آنها به من ایمان خواهند آورد ،
43017021	تا همه یک باشند ، همان‌گونه که تو ای پدر در من هستی و من در تو . چنان کن که آنها نیز در ما باشند ، تا جهان ایمان آورد که تو مرا فرستاده‌ای .
43017022	و من جلالی را که به من بخشیدی ، بدیشان بخشیدم تا یک گردند ، چنانکه ما یک هستیم ؛
43017023	من در آنان و تو در من . چنان کن که آنان نیز کاملاً یک گردند تا جهان بداند که تو مرا فرستاده‌ای ، و ایشان را همان‌گونه دوست داشتی که مرا دوست داشتی .
43017024	ای پدر ، می‌خواهم آنها که به من بخشیده‌ای با من باشند ، همان‌جا که من هستم ، تا جلال مرا بنگرند ، جلالی که تو به من بخشیده‌ای ؛ زیرا پیش از آغاز جهان مرا دوست می‌داشتی .
43017025	« ای پدرِ عادل ، دنیا تو را نمی‌شناسد ، امّا من تو را می‌شناسم ، و اینها دانسته‌اند که تو مرا فرستاده‌ای .
43017026	من نام تو را به آنها شناساندم و خواهم شناساند ، تا محبتی که تو به من داشته‌ای ، در آنها نیز باشد و من نیز در آنها باشم . »
43018001	عیسی پس از ادای این سخنان ، با شاگردانش به آن سوی درۀ قِدْرون رفت . در آنجا باغی بود ، و عیسی و شاگردانش به آن درآمدند .
43018002	امّا یهودا ، تسلیم‌کنندۀ او ، از آن محل آگاه بود ، زیرا عیسی و شاگردانش بارها در آنجا گرد آمده بودند .
43018003	پس یهودا گروهی از سربازان و نیز مأمورانِ سران کاهنان و فَریسیان را برگرفته ، به آنجا آمد . ایشان با چراغ و مشعل و سلاح به آنجا رسیدند .
43018004	عیسی ، با آنکه می‌دانست چه بر وی خواهد گذشت ، پیش رفت و به ایشان گفت : « که را می‌جویید ؟ »
43018005	پاسخ دادند : « عیسای ناصری را . » گفت : « من هستم . » یهودا ، تسلیم‌کنندۀ او نیز با آنها ایستاده بود .
43018006	چون عیسی گفت ، « من هستم ، » آنان پس رفته بر زمین افتادند .
43018007	پس دیگر بار از ایشان پرسید : « که را می‌جویید ؟ » گفتند : « عیسای ناصری را . »
43018008	پاسخ داد : « به شما گفتم که خودم هستم . پس اگر مرا می‌خواهید ، بگذارید اینها بروند . »
43018009	این را گفت تا آنچه پیشتر گفته بود به حقیقت پیوندد که : « هیچ‌یک از آنان را که به من بخشیدی ، از دست ندادم . »
43018010	آنگاه شَمعون پِطرُس شمشیری را که داشت ، برکشید و ضربتی بر خادمِ کاهن اعظم زد و گوش راستش را برید . نام آن خادم مالخوس بود .
43018011	عیسی به پِطرُس گفت : « شمشیر خویش در نیام کن ! آیا نباید جامی را که پدر به من داده است ، بنوشم ؟ »
43018012	آنگاه سربازان ، همراه با فرمانده خویش و مأموران یهودی عیسی را گرفتار کردند . آنها دستهای او را بستند
43018013	و نخست نزد حَنّا بردند . او پدرزن قیافا ، کاهن اعظمِ آن زمان بود .
43018014	قیافا همان بود که به یهودیان توصیه کرد بهتر است یک تن در راه قوم بمیرد .
43018015	شَمعون پِطرُس و شاگردی دیگر نیز از پی عیسی روانه شدند . آن شاگرد از آشنایان کاهن اعظم بود . پس با عیسی به حیاط خانۀ کاهن اعظم درآمد .
43018016	امّا پِطرُس پشت در ایستاد . پس آن شاگرد دیگر که از آشنایان کاهن اعظم بود ، بیرون رفت و با زنی که دربان بود ، گفتگو کرد و پِطرُس را به داخل برد .
43018017	آنگاه آن خادمۀ دربان از پِطرُس پرسید : « آیا تو نیز از شاگردان آن مرد نیستی ؟ » پِطرُس پاسخ داد : « نیستم . »
43018018	هوا سرد بود . خادمان و مأموران آتشی با زغال افروخته و بر گِرد آن ایستاده بودند و خود را گرم می‌کردند . پِطرُس نیز با آنان ایستاده بود و خود را گرم می‌کرد .
43018019	پس کاهن اعظم از عیسی دربارۀ شاگردان و تعالیمش پرسید .
43018020	او پاسخ داد : « من به جهان آشکارا سخن گفته‌ام و همواره در کنیسه و در معبد که محل گرد آمدن همۀ یهودیان است ، تعلیم داده‌ام و چیزی در نهان نگفته‌ام .
43018021	چرا از من می‌پرسی ؟ از آنان بپرس که سخنان مرا شنیده‌اند ! آنان نیک می‌دانند به ایشان چه گفته‌ام . »
43018022	چون این را گفت ، یکی از نگهبانان که آنجا ایستاده بود ، بر گونه‌اش سیلی زد و گفت : « این گونه به کاهن اعظم پاسخ می‌دهی ؟ »
43018023	عیسی جواب داد : « اگر خطا گفتم ، بر خطایم شهادت ده ؛ امّا اگر راست گفتم ، چرا مرا می‌زنی ؟ »
43018024	آنگاه حَنّا او را دست‌بسته نزد قیافا ، کاهن اعظم ، فرستاد .
43018025	در همان حال که شَمعون پِطرُس ایستاده بود و خود را گرم می‌کرد ، برخی از او پرسیدند : « آیا تو نیز از شاگردان او نیستی ؟ » او انکار کرد و گفت : « نه ! نیستم . »
43018026	یکی از خادمان کاهن اعظم که از خویشان آن کس بود که پِطرُس گوشش را بریده بود ، گفت : « آیا من خودْ تو را با او در آن باغ ندیدم ؟ »
43018027	پِطرُس باز انکار کرد . همان‌دم خروسی بانگ برآورد .
43018028	عیسی را از نزد قیافا به کاخ فرماندار بردند . سحرگاه بود . آنان خود وارد کاخ نشدند تا نجس نشوند و بتوانند پِسَخ را بخورند .
43018029	پس پیلاتُس نزد ایشان بیرون آمد و پرسید : « این مرد را به چه جرمی متهم می‌کنید ؟ »
43018030	جواب داده ، گفتند : « اگر مجرم نبود ، به تو تسلیمش نمی‌کردیم . »
43018031	پیلاتُس به ایشان گفت : « شما خود او را ببرید و بنا بر شریعت خویش محاکمه کنید . » یهودیان گفتند : « ما اجازۀ اعدام کسی را نداریم . »
43018032	بدین‌سان گفتۀ عیسی در مورد چگونگی مرگی که در انتظارش بود ، به حقیقت می‌پیوست .
43018033	پس پیلاتُس به کاخ بازگشت و عیسی را فرا‌خوانده ، به او گفت : « آیا تو پادشاه یهودی ؟ »
43018034	عیسی پاسخ داد : « آیا این را تو خودْ می‌گویی ، یا دیگران دربارۀ من به تو گفته‌اند ؟ »
43018035	پیلاتُس پاسخ داد : « مگر من یهودی‌ام ؟ قوم خودت و سران کاهنان ، تو را به من تسلیم کرده‌اند ؛ چه کرده‌ای ؟ »
43018036	عیسی پاسخ داد : « پادشاهی من از این جهان نیست . اگر پادشاهی من از این جهان بود ، خادمانم می‌جنگیدند تا به‌دست یهودیان گرفتار نیایم . امّا پادشاهی من از این جهان نیست . »
43018037	پیلاتُس از او پرسید : « پس تو پادشاهی ؟ » عیسی پاسخ داد : « تو خود می‌گویی که من پادشاهم . من از این‌رو زاده شدم و از این‌رو به جهان آمدم تا بر حقیقت شهادت دهم . پس هر کس که به حقیقت تعلّق دارد ، به ندای من گوش فرا‌می‌دهد . »
43018038	پیلاتُس پرسید : « حقیقت چیست ؟ » چون این را گفت ، باز نزد یهودیان بیرون رفت و به آنها گفت : « من هیچ سببی برای محکوم کردن او نیافتم .
43018039	امّا شما را رسمی هست که در عید پِسَخ یک زندانی را برایتان آزاد کنم ؛ آیا می‌خواهید پادشاه یهود را آزاد کنم ؟ »
43018040	آنها در پاسخ فریاد سر‌دادند : « او را نه ، بلکه بارْاَبّا را آزاد کن ! » امّا بارْاَبّا راهزن بود .
43019001	آنگاه پیلاتُس عیسی را گرفته ، دستور داد تازیانه‌اش زنند .
43019002	و سربازان تاجی از خار بافته ، بر سرش نهادند و ردایی ارغوانی بر او پوشاندند ،
43019003	و نزدش آمده ، می‌گفتند : « درود بر تو ، ای پادشاه یهود ! » و او را سیلی می‌زدند .
43019004	سپس پیلاتُس دیگر بار بیرون آمد و یهودیان را گفت : « اینک او را نزد شما بیرون می‌آورم تا بدانید که من هیچ سببی برای محکوم کردن او نیافتم . »
43019005	پس عیسی تاج خار بر سر و ردای ارغوانی بر تن بیرون آمد . پیلاتُس به آنها گفت : « اینک آن انسان ! »
43019006	چون سران کاهنان و نگهبانان معبد او را دیدند ، فریاد برآورده ، گفتند : « بر صلیبش کن ! بر صلیبش کن ! » پیلاتُس به ایشان گفت : « شما خودْ او را ببرید و مصلوب کنید ، چون من سببی برای محکوم کردن او نیافته‌ام . »
43019007	یهودیان در پاسخ او گفتند : « ما را شریعتی است که بنا بر آن او باید بمیرد ، زیرا ادعا می‌کند پسر خداست . »
43019008	چون پیلاتُس این را شنید ، هراسانتر شد ،
43019009	و باز به درون کاخ بازگشت و از عیسی پرسید : « تو از کجا آمده‌ای ؟ » امّا عیسی پاسخی به او نداد .
43019010	پس پیلاتُس او را گفت : « به من هیچ نمی‌گویی ؟ آیا نمی‌دانی قدرت دارم آزادت کنم و قدرت دارم بر صلیبت کِشم ؟ »
43019011	عیسی گفت : « هیچ قدرت بر من نمی‌داشتی ، اگر از بالا به تو داده نشده بود ؛ از این‌رو ، گناهِ آن که مرا به تو تسلیم کرد ، بسی بزرگتر است . »
43019012	از آن پس پیلاتُس کوشید آزادش کند ، امّا یهودیان فریادزنان گفتند : « اگر این مرد را آزاد کنی ، دوست قیصر نیستی . هر که ادعای پادشاهی کند ، بر ضد قیصر سخن می‌گوید . »
43019013	چون پیلاتُس این سخنان را شنید ، عیسی را بیرون آورد و خود بر مسند داوری نشست ، در مکانی که به « سنگفرش » معروف بود و به زبان عبرانیان « جَبّاتا » خوانده می‌شد .
43019014	آن روز ، روز « تهیۀ » عید پِسَخ و نزدیک ساعت ششم از روز بود . پیلاتُس به یهودیان گفت : « اینک پادشاه شما ! »
43019015	آنها فریاد برآوردند : « او را از میان بردار ! او را از میان بردار و بر صلیبش کن ! » پیلاتُس گفت : « آیا پادشاهتان را مصلوب کنم ؟ » سران کاهنان پاسخ دادند : « ما را پادشاهی نیست جز قیصر . »
43019016	سرانجام پیلاتُس عیسی را به آنها سپرد تا بر صلیبش کِشند . آنگاه عیسی را گرفته ، بردند .
43019017	عیسی صلیب بر دوش بیرون رفت ، به‌سوی محلی به نام جمجمه که به زبان عبرانیان جُلجُتا خوانده می‌شود .
43019018	آنجا او را بر صلیب کردند . با او دو تن دیگر نیز در دو جانبش مصلوب شدند و عیسی در میان قرار داشت .
43019019	به‌فرمان پیلاتُس کتیبه‌ای نوشتند و آن را بر بالای صلیب نصب کردند . بر آن نوشته شده بود : عیسای ناصری ، پادشاه یهود .
43019020	بسیاری از یهودیان آن کتیبه را خواندند ، زیرا جایی که عیسی بر صلیب شد نزدیک شهر بود و آن کتیبه به زبان عبرانیان و لاتینی و یونانی نوشته شده بود .
43019021	پس سرانِ کاهنانِ یهود به پیلاتُس گفتند : « منویس ” پادشاه یهود “ ، بلکه بنویس این مرد گفته است که من پادشاه یهودم . »
43019022	پیلاتُس پاسخ داد : « آنچه نوشتم ، نوشتم . »
43019023	چون سربازان عیسی را به صلیب کشیدند ، جامه‌های او را گرفته ، به چهار سهم تقسیم کردند و هر یک سهمی برگرفتند . و جامۀ زیرین او را نیز ستاندند . امّا آن جامه درز نداشت ، بلکه یکپارچه از بالا به پایین بافته شده بود .
43019024	پس به یکدیگر گفتند : « این را تکه نکنیم ، بلکه قرعه بیفکنیم تا ببینیم از آنِ که شود . » بدین‌سان گفتۀ کتب مقدّس به حقیقت پیوست که : « جامه‌هایم را بین خود تقسیم کردند و بر لباسم قرعه افکندند . » پس سربازان چنین کردند .
43019025	نزدیک صلیب عیسی ، مادر او و خواهرِ مادرش ، و نیز مریم زن کْلوپاس و مریم مَجْدَلیّه ایستاده بودند .
43019026	چون عیسی مادرش و آن شاگردی را که دوست می‌داشت در کنار او ایستاده دید ، به مادر خود گفت : « بانو ، اینک پسرت » .
43019027	سپس به آن شاگرد گفت : « اینک مادرت . » از آن ساعت ، آن شاگرد ، او را به خانۀ خود برد .
43019028	آنگاه عیسی آگاه از اینکه همه چیز به انجام رسیده است ، برای آنکه کتب مقدّس تحقق یابد ، گفت : « تشنه‌ام . »
43019029	در آنجا ظرفی بود پر از شراب ترشیده . پس اسفنجی آغشته به شراب بر شاخه‌ای از زوفا گذاشته ، پیش دهان او بردند .
43019030	چون عیسی شراب را چشید ، گفت : « به انجام رسید . » سپس سر خم کرد و روح خود را تسلیم نمود .
43019031	آن روز ، روز « تهیه » بود ، و روز بعد ، شَبّات بزرگ . از آنجا که سران یهود نمی‌خواستند اجساد تا روز بعد بر صلیب بماند ، از پیلاتُس خواستند تا ساق پاهای آن سه تن را بشکنند و اجسادشان را از صلیب پایین بیاورند .
43019032	پس سربازان آمدند و ساق پاهای نخستین شخص و آن دیگر را که با عیسی بر صلیب شده بود ، شکستند .
43019033	امّا چون به عیسی رسیدند و دیدند مرده است ، ساقهای او را نشکستند .
43019034	امّا یکی از سربازان نیزه‌ای به پهلوی او فرو برد که در دم خون و آب از آن روان شد .
43019035	آن که این را دید ، شهادت می‌دهد تا شما نیز ایمان آورید . شهادت او راست است و او می‌داند که حقیقت را می‌گوید .
43019036	اینها واقع شد تا کتب مقدّس به حقیقت پیوندد که : « هیچ‌یک از استخوانهایش شکسته نخواهد شد ، »
43019037	و نیز بخشی دیگر از کتاب که می‌گوید : « آن را که بر او نیزه زدند ، خواهند نگریست . »
43019038	آنگاه یوسف ، اهل رامه ، از پیلاتُس اجازه خواست که پیکر عیسی را برگیرد . یوسف از پیروان عیسی بود ، امّا در نهان ، زیرا از یهودیان بیم داشت . پیلاتُس به او اجازه داد . پس آمده ، پیکر عیسی را برگرفت .
43019039	نیقودیموس نیز که پیشتر شبانه نزد عیسی رفته بود ، آمد و با خود آمیخته‌ای از مُر و عود به وزن یکصد لیترا آورد .
43019040	پس آنها پیکر عیسی را برگرفته ، آن را به‌رسم تدفین یهود با عطریات در کفن پیچیدند .
43019041	آنجا که عیسی بر صلیب شد ، باغی بود و در آن باغ مقبره‌ای تازه وجود داشت که هنوز مرده‌ای در آن گذاشته نشده بود .
43019042	پس چون روز « تهیۀ » یهود بود و آن مقبره نیز نزدیک ، پیکر عیسی را در آن گذاشتند .
43020001	در نخستین روز هفته ، سحرگاهان ، هنگامی که هوا هنوز تاریک بود ، مریم مَجْدَلیّه به مقبره آمد و دید که سنگ از برابر آن برداشته شده است .
43020002	پس دوان‌دوان نزد شَمعون پِطرُس و آن شاگرد دیگر که عیسی دوستش می‌داشت ، رفت و به آنان گفت : « سرورمان را از مقبره برده‌اند و نمی‌دانیم کجا گذاشته‌اند . »
43020003	پس پِطرُس همراه با آن شاگرد دیگر بیرون آمده ، به‌سوی مقبره روان شدند .
43020004	و هر دو با هم می‌دویدند ؛ امّا آن شاگرد دیگر تندتر رفته ، از پِطرُس پیش افتاد و نخست به مقبره رسید .
43020005	پس خم شده ، نگریست و دید که پارچه‌های کفن در آنجا هست ، امّا درون مقبره نرفت .
43020006	پس شَمعون پِطرُس نیز از پی او آمد و درون مقبره رفته ، دید که پارچه‌های کفن در آنجا هست ،
43020007	امّا دستمالی که گرد سر عیسی بسته بودند نه در کنار پارچه‌های کفن ، بلکه جداگانه تا شده و در جایی دیگر گذاشته شده است .
43020008	پس آن شاگرد دیگر نیز که نخست به مقبره رسیده بود ، به درون آمد و دید و ایمان آورد .
43020009	زیرا هنوز کتب مقدّس را درک نکرده بودند که او باید از مردگان برخیزد .
43020010	آنگاه آن دو شاگرد به خانۀ خود بازگشتند .
43020011	و امّا مریم ، بیرون ، نزدیک مقبره ایستاده بود و می‌گریست . او گریان خم شد تا به درون مقبره بنگرد .
43020012	آنگاه دو فرشته را دید که جامه‌های سفید بر تن داشتند و آنجا که پیکر عیسی نهاده شده بود ، یکی در جای سر و دیگری در جای پاهای او نشسته بودند .
43020013	آنها به او گفتند : « ای زن ، چرا گریانی ؟ » او پاسخ داد : « سرورم را برده‌اند و نمی‌دانم کجا گذاشته‌اند . »
43020014	چون این را گفت ، برگشت و عیسی را آنجا ایستاده دید ، امّا نشناخت .
43020015	عیسی به او گفت : « ای زن ، چرا گریانی ؟ که را می‌جویی ؟ » مریم به گمان اینکه باغبان است ، گفت : « سرورم ، اگر تو او را برداشته‌ای ، به من بگو کجا گذاشته‌ای تا بروم و او را برگیرم . »
43020016	عیسی صدا زد : « مریم ! » مریم روی به‌جانب او گرداند و به زبان عبرانیان گفت : « رَبّونی ! » ( یعنی استاد ) .
43020017	عیسی به او گفت : « بر من میاویز ، زیرا هنوز نزد پدر صعود نکرده‌ام . بلکه نزد برادرانم برو و به آنها بگو که نزد پدر خود و پدر شما و خدای خود و خدای شما صعود می‌کنم . »
43020018	مریم مَجْدَلیّه رفت و شاگردان را خبر داد که « خداوند را دیده‌ام ! » و آنچه به او گفته بود ، بدیشان بازگفت .
43020019	شامگاه همان روز ، که نخستین روز هفته بود ، آنگاه که شاگردان گرد هم بودند و درها از ترس یهودیان قفل بود ، عیسی آمد و در میان ایشان ایستاد و گفت : « سلام بر شما ! »
43020020	چون این را گفت ، دستها و پهلوی خود را به آنان نشان داد . شاگردان با دیدن خداوند شادمان شدند .
43020021	عیسی باز به آنان گفت : « سلام بر شما ! همان‌گونه که پدر مرا فرستاد ، من نیز شما را می‌فرستم . »
43020022	چون این را گفت ، دمید و فرمود : « روح‌القدس را بیابید .
43020023	اگر گناهان کسی را ببخشایید ، بر آنها بخشیده خواهد شد ؛ و اگر گناهان کسی را نابخشوده بگذارید ، نابخشوده خواهد ماند . »
43020024	هنگامی که عیسی آمد ، توما ، یکی از آن دوازده تن ، که دوقلو نیز خوانده می‌شد ، با ایشان نبود .
43020025	پس دیگر شاگردان به او گفتند : « خداوند را دیده‌ایم ! » امّا او به ایشان گفت : « تا خودْ نشان میخها را در دستهایش نبینم و انگشت خود را بر جای میخها نگذارم و دست خویش را در سوراخ پهلویش ننهم ، ایمان نخواهم آورد . »
43020026	پس از هشت روز ، شاگردان عیسی باز در خانه بودند و توما با آنها بود . در آن حال که درها قفل بود ، عیسی آمد و در میان ایشان ایستاد و گفت : « سلام بر شما ! »
43020027	آنگاه به توما گفت : « انگشت خود را اینجا بگذار و دستهایم را ببین ، و دست خود را پیش آور و در سوراخ پهلویم بگذار و بی‌ایمان مباش ، بلکه ایمان داشته باش . »
43020028	توما به او گفت : « خداوند من و خدای من ! »
43020029	عیسی گفت : « آیا چون مرا دیدی ایمان آوردی ؟ خوشا به حال آنان که نادیده ، ایمان آورند . »
43020030	عیسی آیات بسیارِ دیگر در حضور شاگردان به‌ظهور رسانید که در این کتاب نوشته نشده است .
43020031	امّا اینها نوشته شد تا ایمان آورید که عیسی همان مسیح ، پسر خداست ، و تا با این ایمان ، در نام او حیات داشته باشید .
43021001	پس از این وقایع ، عیسی بار دیگر خود را در کنار دریاچۀ تیبِریه بر شاگردان نمایان ساخت . او این‌چنین نمایان گشت :
43021002	روزی شَمعون پِطرُس ، تومای معروف به دوقلو ، نَتَنائیل از مردمان قانای جلیل ، پسران زِبِدی و دو شاگرد دیگر با هم بودند .
43021003	شَمعون پِطرُس به آنها گفت : « من به صید ماهی می‌روم . » آنها گفتند : « ما نیز با تو می‌آییم . » پس بیرون رفته ، سوار قایق شدند . امّا در آن شب چیزی صید نکردند .
43021004	سحرگاهان ، عیسی در کنار ساحل ایستاد ؛ امّا شاگردان درنیافتند که عیسی است .
43021005	او به آنها گفت : « ای فرزندان ، چیزی برای خوردن ندارید ؟ » پاسخ دادند : « نه ! »
43021006	گفت : « تور را به جانب راست قایق بیندازید که خواهید یافت . » ایشان چنین کردند و از فراوانی ماهی قادر نبودند تور را به درون قایق بکشند .
43021007	شاگردی که عیسی دوستش می‌داشت ، به پِطرُس گفت : « خداوند است ! » شَمعون پِطرُس چون شنید که خداوند است ، در دم جامۀ خود را گرد خویش پیچید - زیرا آن را از تن به‌در آورده بود - و خود را به دریا افکند .
43021008	امّا دیگر شاگردان با قایق آمدند ، در حالی که تورِ پر از ماهی را با خود می‌کشیدند ، زیرا فاصلۀ آنها با ساحل فقط دویست ذراع بود .
43021009	چون به ساحل رسیدند ، دیدند آتشی با زغال افروخته است و ماهی بر آن نهاده شده ، و نان نیز هست .
43021010	عیسی به ایشان گفت : « از آن ماهیها که هم‌اکنون گرفتید ، بیاورید . »
43021011	شَمعون پِطرُس به درون قایق رفت و تور را به ساحل کشید . تورْ پر از ماهیهای بزرگ بود ، به تعداد صد و پنجاه و سه ماهی . و با اینکه شمار ماهیها بدین حد زیاد بود ، تور پاره نشد .
43021012	عیسی به ایشان گفت : « بیایید صبحانه بخورید . » هیچ‌یک از شاگردان جرئت نکرد از او بپرسد ، « تو کیستی ؟ » زیرا می‌دانستند که خداوند است .
43021013	عیسی پیش آمده ، نان را برگرفت و به آنها داد ، و نیز ماهی را .
43021014	این سوّمین بار بود که عیسی پس از برخاستن از مردگان بر شاگردان خویش نمایان می‌شد .
43021015	پس از صبحانه ، عیسی از شَمعون پِطرُس پرسید : « ای شَمعون ، پسر یوحنا ، آیا مرا بیش از اینها محبت می‌کنی ؟ » او پاسخ داد : « بله سرورم ؛ تو می‌دانی که دوستت می‌دارم . » عیسی به او گفت : « از بره‌های من مراقبت کن . »
43021016	بار دوّم عیسی از او پرسید : « ای شَمعون ، پسر یوحنا ، آیا مرا محبت می‌کنی ؟ » پاسخ داد : « بله سرورم ؛ می‌دانی که دوستت می‌دارم . » عیسی گفت : « گوسفندان مرا شبانی کن . »
43021017	بار سوّم عیسی به او گفت : « ای شَمعون ، پسر یوحنا ، آیا مرا دوست می‌داری ؟ » پِطرُس از اینکه عیسی سه بار از او پرسید ، « آیا مرا دوست می‌داری ؟ » آزرده شد و پاسخ داد : « سرورم ، تو از همه چیز آگاهی ؛ تو می‌دانی که دوستت می‌دارم . » عیسی گفت : « از گوسفندان من مراقبت کن .
43021018	آمین ، آمین ، به تو می‌گویم ، زمانی که جوانتر بودی کمر خویش برمی‌بستی و هر جا که می‌خواستی می‌رفتی ؛ امّا چون پیر شوی دستهایت را خواهی گشود و دیگری کمر تو را بربسته ، به جایی که نمی‌خواهی خواهد برد . »
43021019	عیسی با این سخن به چگونگی مرگی اشاره می‌کرد که پِطرُس با آن خدا را جلال می‌داد . سپس عیسی به او گفت : « از پی من بیا . »
43021020	آنگاه پِطرُس برگشت و دید آن شاگردی که عیسی دوستش می‌داشت از پی آنها می‌آید . او همان بود که در وقت شام بر سینۀ عیسی تکیه زده و از او پرسیده بود ، « سرورم ، کیست که تو را تسلیم دشمن خواهد کرد ؟ »
43021021	چون پِطرُس او را دید ، از عیسی پرسید : « سرور من ، پس او چه می‌شود ؟ »
43021022	عیسی به او گفت : « اگر بخواهم تا بازگشت من باقی بماند ، تو را چه ؟ تو از پی من بیا ! »
43021023	پس این گمان در میان برادران شایع شد که آن شاگرد نخواهد مرد ، حال آنکه عیسی به پِطرُس نگفت که او نخواهد مرد ، بلکه گفت « اگر بخواهم تا بازگشت من باقی بماند ، تو را چه ؟ »
43021024	همان شاگرد است که بر این چیزها شهادت می‌دهد و اینها را نوشته است . ما می‌دانیم که شهادت او راست است .
43021025	عیسی کارهای بسیار دیگر نیز کرد که اگر یک به یک نوشته می‌شد ، گمان نمی‌کنم حتی تمامی جهان نیز گنجایش آن نوشته‌ها را می‌داشت .
44001001	من کتاب نخست خود را ، ای تِئوفیلوس ، در باب همۀ اموری تألیف کردم که عیسی به عمل نمودن و تعلیم دادنشان آغاز کرد
44001002	تا روزی که به‌واسطۀ روح‌القدس دستورهایی به رسولان برگزیدۀ خود داد و سپس به بالا برده شد .
44001003	او پس از رنج کشیدن ، خویشتن را بر آنان ظاهر ساخت و با دلایل بسیار ثابت کرد که زنده شده است . پس به مدت چهل روز بر آنان ظاهر می‌شد و دربارۀ پادشاهی خدا با ایشان سخن می‌گفت .
44001004	یک بار در حین صرف غذا بدیشان امر فرمود که : « اورشلیم را ترک مکنید ، بلکه منتظر آن وعدۀ پدر باشید که از من شنیده‌اید .
44001005	زیرا یحیی با آب تعمید می‌داد ، امّا چند روزی بیش نخواهد گذشت که شما با روح‌القدس تعمید خواهید یافت . »
44001006	پس چون گرد هم آمده بودند ، از او پرسیدند : « خداوندا ، آیا در این زمان است که پادشاهی را به اسرائیل باز‌خواهی گردانید ؟ »
44001007	عیسی پاسخ داد : « بر شما نیست که ایام و زمانهایی را که پدر در اختیار خود نگاه داشته است بدانید ؛
44001008	امّا چون روح‌القدس بر شما آید ، قدرت خواهید یافت و در اورشلیم و تمامی یهودیه و سامره و تا دورترین نقاط جهان ، شاهدان من خواهید بود . »
44001009	عیسی پس از گفتن این سخنان ، در حالی که ایشان می‌نگریستند ، به بالا برده شد و ابری او را از مقابل چشمان ایشان برگرفت .
44001010	هنگامی که می‌رفت و شاگردان به آسمان چشم دوخته بودند ، ناگاه دو مردِ سفیدپوش در کنارشان ایستادند
44001011	و گفتند : « ای مردان جلیلی ، چرا ایستاده به آسمان چشم دوخته‌اید ؟ همین عیسی که از میان شما به آسمان برده شد ، باز‌خواهد آمد ، به همین‌گونه که دیدید به آسمان رفت . »
44001012	آنگاه شاگردان از کوه موسوم به زیتون به اورشلیم بازگشتند . آن کوه بیش از مسافت یک روز شَبّات با اورشلیم فاصله نداشت .
44001013	چون به شهر رسیدند ، به بالاخانه‌ای رفتند که اقامتگاهشان بود . آنان پِطرُس و یوحنا ، یعقوب و آندریاس ، فیلیپُس و توما ، بَرتولْما و مَتّی ، یعقوب فرزند حَلْفای و شَمعون غیور و یهودا فرزند یعقوب بودند .
44001014	ایشان همگی به همراه زنان و نیز مریم مادر عیسی و برادران او ، یکدل تمامی وقت خود را وقف دعا کردند .
44001015	یکی از آن روزها ، پِطرُس در میان برادران که جملگی حدود یکصد و بیست تن بودند ، ایستاد
44001016	و گفت : « ای برادران ، آن نوشتۀ کتب مقدّس باید به حقیقت می‌پیوست که در آن روح‌القدس مدتها پیش به زبان داوود دربارۀ یهودا ، راهنمای گرفتارکنندگانِ عیسی ، پیشگویی کرده بود .
44001017	زیرا او یکی از ما محسوب می‌شد و سهمی در این خدمت داشت . »
44001018	( یهودا با پاداش شرارت خود قطعه زمینی خرید و در آن به‌روی درافتاد و از میان پاره شد و اَمعا و اَحشایش همه بیرون ریخت .
44001019	ساکنان اورشلیم همه از این واقعه آگاه شدند و به‌زبان خود آن محل را « حَقَلْ‌دِما » ، یعنی زمین خون نامیدند . )
44001020	« در کتاب مزامیر نوشته شده است : «‌” باشد که خانه‌اش متروک گردد و کس در آن مأوا نگیرد ، “ و نیز آمده است : «‌” باشد که منصب نظارتش نیز به دیگری سپرده شود . “
44001021	از این‌رو لازم است از میان کسانی که در تمام مدت آمد و رفت عیسای خداوند در میان ما ، با ما بوده‌اند ،
44001022	از زمان تعمید یحیی تا روزی که عیسی از نزد ما بالا برده شد ، یکی از آنان با ما از شاهدان رستاخیز عیسی گردد . »
44001023	پس دو تن را پیشنهاد کردند : یوسف را که بَرسابا خوانده می‌شد و او را به‌نام یوستوس هم می‌شناختند ، و مَتیاس را .
44001024	آنگاه چنین دعا کردند : « خداوندا ، تو از قلوب همگان آگاهی . تو خود بر ما عیان فرما که کدامین‌یک از این دو را برگزیده‌ای
44001025	تا این خدمت رسالت را بر عهده گیرد ، خدمتی که یهودا از آن روی برتافت و به‌جایی رفت که بدان تعلق داشت . »
44001026	سپس قرعه انداختند و به‌نام مَتیاس افتاد . بدین‌گونه او به جرگۀ یازده رسول پیوست .
44002001	چون روز پِنتیکاست فرارسید ، همه یکدل در یکجا جمع بودند
44002002	که ناگاه صدایی همچون صدای وزش تندبادی از آسمان آمد و خانه‌ای را که در آن نشسته بودند ، به تمامی پر کرد .
44002003	آنگاه ، زبانه‌هایی دیدند همچون زبانه‌های آتش که تقسیم شد و بر هر یک از ایشان قرار گرفت .
44002004	سپس همه از روح‌القدس پُر گشتند و آن‌گونه که روح بدیشان قدرت تکلّم می‌بخشید ، به زبانهای دیگر سخن گفتن آغاز کردند .
44002005	در آن روزها ، یهودیانِ خداترس ، از همۀ ممالک زیر آسمان ، در اورشلیم به‌سر می‌بردند .
44002006	چون این صدا برخاست ، جماعتی گرد ‌ آمده ، غرق شگفتی شدند ، زیرا هر یک از ایشان می‌شنید که آنان به زبان خودش سخن می‌گویند .
44002007	پس حیران و بهت‌زده ، گفتند : « مگر اینها که سخن می‌گویند جملگی اهل جلیل نیستند ؟
44002008	پس چگونه هر یک می‌شنویم که به زبان زادگاه ما سخن می‌گویند ؟
44002009	پارتها و مادها و ایلامیان ، مردمان بین‌النهرین و یهودیه و کاپادوکیه و پونتوس و آسیا
44002010	و فْریجیه و پامفیلیه و مصر و نواحی لیبی متصل به قیرَوان و نیز زائران رومی
44002011	( چه یهودی و چه یهودی شده ) ؛ و همچنین مردمان کْرِت و عربستان - همه می‌شنویم که اینان به زبان ما مدح اعمال عظیم خدا را می‌گویند . »
44002012	پس همگی متحیر و سرگشته از یکدیگر می‌پرسیدند : « معنی این رویداد چیست ؟ »
44002013	امّا برخی نیز ریشخندکنان می‌گفتند : « اینان مست شرابند ! »
44002014	آنگاه پِطرُس با آن یازده تن برخاست و صدای خود را بلند کرده ، خطاب بدیشان گفت : « ای یهودیان و ای ساکنان اورشلیم ، این را دریابید و به آنچه می‌گویم به‌دقّت گوش فرادهید !
44002015	این مردان ، برخلاف آنچه شما پنداشته‌اید مست نیستند ، زیرا هنوز ساعت سوّم از روز است !
44002016	بلکه این همان است که یوئیل نبی درباره‌اش چنین پیشگویی کرده بود :
44002017	«‌” خدا می‌فرماید : در روزهای آخر از روح خود بر تمامی بشر فرو‌خواهم ریخت . پسران و دختران شما نبوّت خواهند کرد ، جوانانتان رؤیاها خواهند دید و پیرانتان خوابها .
44002018	و نیز در آن روزها ، حتی بر غلامان و کنیزانم ، از روح خود فرو‌خواهم ریخت و آنان نبوّت خواهند کرد .
44002019	بالا ، در آسمان ، عجایب ، و پایین ، بر زمین ، آیاتی از خون و آتش و بخار به‌ظهور خواهم آورد .
44002020	پیش از فرارسیدن روز عظیم و پرشکوه خداوند خورشید به تاریکی و ماه به خون بدل خواهد شد .
44002021	آنگاه هر که نام خداوند را بخواند ، نجات خواهد یافت . “
44002022	« ای قوم اسرائیل ، این را بشنوید : چنان که خود آگاهید ، عیسای ناصری مردی بود که خدا با معجزات و عجایب و آیاتی که به‌دست او در میان شما ظاهر ساخت ، بر حقانیتش گواهی داد .
44002023	آن مرد بنا‌بر مشیّت و پیشدانی خدا به شما تسلیم کرده شد و شما به‌دست بی‌دینان بر صلیبش کشیده ، کشتید .
44002024	ولی خدا او را از دردهای مرگ رهانیده ، برخیزانید ، زیرا محال بود مرگ بتواند او را در چنگال خود نگاه دارد .
44002025	چنان که داوود دربارۀ او می‌فرماید : «‌” خداوند را همواره پیش روی خود دیده‌ام ، چه او بر دست راست من است تا متزلزل نشوم .
44002026	از این‌رو دلم شاد است و زبانم در وجد ، و بدنم نیز در امید ساکن خواهد بود .
44002027	چرا که جانم را در جهانِ مردگان رها نخواهی کرد و نخواهی گذاشت قدّوست فساد ببیند .
44002028	تو راههای حیات را به من نموده‌ای ، و با حضور خود مرا از شادی لبریز خواهی کرد . “
44002029	« ای برادران ، می‌توانم با اطمینان به شما بگویم که داوودِ پاتْریارْک وفات یافت و دفن شد و مقبره‌اش نیز تا به امروز نزد ما باقی است .
44002030	امّا او نبی بود و می‌دانست خدا برایش سوگند خورده است که کسی را از نسل او بر تخت سلطنت وی خواهد نشانید .
44002031	پس آینده را پیشاپیش دیده ، دربارۀ رستاخیز مسیح گفت که جان او در جهانِ مردگان رها نگردد و بدنش نیز فساد نبیند .
44002032	خدا همین عیسی را برخیزانید و ما همگی شاهد بر آنیم .
44002033	او به دست راست خدا بالا برده شد و از پدر ، روح‌القدسِ موعود را دریافت کرده ، این را که اکنون می‌بینید و می‌شنوید ، فرو‌ریخته است .
44002034	زیرا داوود خود به آسمان صعود نکرد ، و با این همه گفت : «‌” خداوند به خداوند من گفت : « به‌دست راست من بنشین
44002035	تا آن هنگام که دشمنانت را کرسی زیر پایت سازم . » “
44002036	« پس قوم اسرائیل ، جملگی به‌یقین بدانند که خدا این عیسی را که شما بر صلیب کشیدید ، خداوند و مسیح ساخته است . »
44002037	چون این را شنیدند ، دلریش گشته ، به پِطرُس و سایر رسولان گفتند : « ای برادران ، چه کنیم ؟ »
44002038	پِطرُس بدیشان گفت : « توبه کنید و هر یک از شما به نام عیسی مسیح برای آمرزش گناهان خود تعمید گیرید که عطای روح‌القدس را خواهید یافت .
44002039	زیرا این وعده برای شما و فرزندانتان و همۀ کسانی است که دورند ، یعنی هر که خداوندْ خدای ما او را فراخوانَد . »
44002040	پِطرُس با سخنان بسیار دیگر شهادت داد و ترغیبشان کرده ، گفت : « خود را از این نسل منحرف برهانید ! »
44002041	پس پیام او را پذیرفتند و تعمید گرفتند . در همان روز حدود سه هزار تن بدیشان پیوستند .
44002042	آنان خود را وقف تعلیم یافتن از رسولان و رفاقت و پاره کردن نان و دعا کردند .
44002043	امّا بهت و حیرت بر همه مستولی شده بود ، و عجایب و آیات بسیار به‌دست رسولان به‌ظهور می‌رسید .
44002044	مؤمنان همه با هم به‌سر می‌بردند و در همه چیز شریک بودند .
44002045	املاک و اموال خود را می‌فروختند و بهای آن را بر حسب نیاز هر کس بین همه تقسیم می‌کردند .
44002046	ایشان هر روز ، یکدل در معبد گرد می‌آمدند و در خانه‌های خود نیز نان را پاره می‌کردند و با خوشی و صفای دل با هم خوراک می‌خوردند
44002047	و خدا را حمد می‌گفتند . تمامی خلقْ ایشان را عزیز می‌داشتند ؛ و خداوند هر روزه نجات‌یافتگان را به جمعشان می‌افزود .
44003001	روزی پِطرُس و یوحنا در نهمین ساعت روز که وقت دعا بود ، به معبد می‌رفتند .
44003002	در آن هنگام ، تنی‌چند ، مردی را که لنگ مادرزاد بود ، می‌آوردند . آنها او را هر روز کنار آن دروازۀ معبد که « دروازۀ زیبا » نام داشت می‌گذاشتند تا از مردمی که وارد معبد می‌شدند ، صدقه بخواهد .
44003003	چون او پِطرُس و یوحنا را دید که می‌خواهند به معبد درآیند ، از آنان صدقه خواست .
44003004	پِطرُس و یوحنا بر وی چشم دوختند ؛ پِطرُس گفت : « به ما بنگر ! »
44003005	پس آن مرد بر ایشان نظر انداخت و منتظر بود چیزی به او بدهند .
44003006	امّا پِطرُس به وی گفت : « مرا زر و سیم نیست ، امّا آنچه دارم به تو می‌دهم ! به نام عیسی مسیحِ ناصری برخیز و راه برو ! »
44003007	سپس دست راست مرد را گرفت و او را برخیزانید . همان‌دم پاها و ساقهای او قوّت گرفت
44003008	و از جا جست و بر پاهای خود ایستاده ، به‌راه افتاد . سپس جست و خیز‌کنان و خدا را حمد‌گویان ، با ایشان وارد معبد شد .
44003009	همۀ مردم او را در حال راه رفتن و حمد گفتن خدا دیدند ،
44003010	و دریافتند همان است که پیش از آن برای گرفتن صدقه کنار « دروازۀ زیبای » معبد می‌نشست ؛ پس ، از آنچه بر او گذشته بود ، غرق در تعجب و حیرت شدند .
44003011	در همان حال که آن مرد همراه پِطرُس و یوحنا می‌رفت و از آنان جدا نمی‌شد ، تمام جماعت حیرتزده در « ایوان سلیمان » به‌سوی ایشان دویدند .
44003012	چون پِطرُس این را دید ، خطاب به جماعت گفت : « ای مردان اسرائیلی ، چرا از این امر در شگفتید ؟ چرا به ما خیره شده‌اید ، چنان‌که گویی به نیرو و تقوای خود ، این مرد را شفا داده‌ایم ؟
44003013	خدای ابراهیم و اسحاق و یعقوب ، خدای پدران ما ، خادم خود عیسی را جلال داد ، همان که شما تسلیمش کردید و در حضور پیلاتُس انکارش نمودید ، هر چند رأی او بر این بود که آزادش سازد .
44003014	شما بودید که دستِ رد بر سینۀ آن قدّوس و پارسا زدید و خواستید قاتلی به‌جای او به شما بخشیده شود .
44003015	شما سرچشمۀ حیات را کشتید ، امّا خدا او را از میان مردگان برخیزانید و ما شاهد بر این هستیم .
44003016	آنچه این مرد را ، که می‌بینید و می‌شناسید ، نیرو بخشیده است ، نام عیسی و ایمان به آن نام است . آری ، ایمانی که به‌واسطۀ اوست ، این مرد را در حضور شما تندرست ساخته است .
44003017	« و حال ای برادران ، می‌دانم که عمل شما و بزرگانتان از جهل بود .
44003018	ولی خدا از همین راه آنچه را که به زبان همۀ پیامبران پیشگویی کرده بود ، به انجام رسانید : این را که مسیحِ او رنج خواهد کشید .
44003019	پس توبه کنید و به‌سوی خدا بازگردید تا گناهانتان پاک شود و ایام استراحت از حضور خداوند برایتان فرارسد ،
44003020	و تا خدا ، عیسی ، یعنی همان مسیح را که از پیش برای شما مقرر شده بود ، بفرستد ،
44003021	که باید آسمان پذیرای او می‌شد تا ایامی که همه چیز بنا‌بر آنچه خدا از دیرباز به زبان همۀ پیامبرانِ مقدّس خود گفته است ، احیا گردد .
44003022	موسی فرموده است : ” خداوندْ خدای شما ، از میان برادرانتان پیامبری همانند من مبعوث خواهد کرد و بر شماست تا هر آنچه به شما گوید ، به‌گوش جان بشنوید .
44003023	هر که به آن پیامبر گوش نسپارد ، از قوم اسرائیل بریده خواهد شد . “
44003024	« نیز همۀ پیامبران ، از سموئیل به بعد ، جملگی یکصدا دربارۀ این روزها پیشگویی کرده‌اند .
44003025	و شما فرزندان پیامبران و وارثان عهدی هستید که خدا با پدرانتان بست . او به ابراهیم گفت : ” قبایل زمین ، همه از نسل تو برکت خواهند یافت . “
44003026	هنگامی که خدا خادم خود را مبعوث کرد ، نخست او را نزد شما فرستاد تا شما را برکت دهد ، بدین که هر یک از شما را از راههای گناه‌آلودتان بازگرداند . »
44004001	پِطرُس و یوحنا هنوز با مردم سخن می‌گفتند که کاهنان و فرماندۀ نگهبانانِ معبد و صَدّوقیان سر‌رسیدند .
44004002	آنان از اینکه رسولان به مردم تعلیم می‌دادند و اعلام می‌کردند که در عیسی ، رستاخیز مردگان وجود دارد ، سخت خشمگین بودند .
44004003	پس ایشان را گرفتند و چون عصر بود ، تا روز بعد در حبس نگاه داشتند .
44004004	امّا بسیاری از آنها که پیام را شنیده بودند ، ایمان آوردند و شمار مردان به حدود پنج هزار رسید .
44004005	روز بعد ، بزرگان و مشایخ و علمای دین در اورشلیم گرد ‌ هم آمدند .
44004006	در این مجلس ، حَنّا کاهن اعظم و قیافا و یوحنا و اسکندر و همۀ افراد خانوادۀ کهانت‌اعظم حضور داشتند .
44004007	آنان محبوسین را در میان به‌پا داشته ، از ایشان پرسیدند : « به چه قدرت و نامی این کار را کرده‌اید ؟ »
44004008	آنگاه پِطرُس از روح‌القدس پر شده ، پاسخ داد : « ای بزرگانِ قوم و مشایخ ،
44004009	اگر امروز به‌خاطر نیکی در حق مردی علیل از ما بازخواست می‌شود ، و می‌پرسید او چگونه شفا یافته است ،
44004010	پس همۀ شما و تمامی قوم اسرائیل بدانید که به نام عیسی مسیح ناصری است که این مرد در برابرتان تندرست ایستاده است ، به نام همان که شما بر صلیب کشیدید امّا خدا او را از مردگان برخیزانید .
44004011	اوست «‌” سنگی که شما معماران رد کردید ولی سنگ اصلی بنا شده است . “
44004012	در هیچ‌کس جز او نجات نیست ، زیرا زیر آسمان نامی جز نام عیسی به آدمیان داده نشده تا بدان نجات یابیم . »
44004013	چون شهامت پِطرُس و یوحنا را دیدند و دانستند که افرادی آموزش ندیده و عامی هستند ، در شگفت شدند و دریافتند که از یاران عیسی بوده‌اند .
44004014	ولی چون مردِ شفا یافته در کنار آن دو ایستاده بود ، نتوانستند چیزی بگویند .
44004015	پس دستور دادند که از مجلس بیرون بروند و خود به مشورت نشستند .
44004016	با یکدیگر گفتند : « با این دو چه کنیم ؟ زیرا همۀ ساکنان اورشلیم می‌دانند که معجزه‌ای آشکار به‌دست ایشان انجام شده است و نمی‌توانیم منکر آن شویم .
44004017	ولی تا بیش از این در میان قوم شیوع نیابد ، باید به این مردان اخطار کنیم که دیگر با احدی بدین نام سخن نگویند . »
44004018	آنگاه ایشان را باز فراخواندند و حکم کردند که هرگز به نام عیسی چیزی نگویند و تعلیمی ندهند .
44004019	امّا پِطرُس و یوحنا پاسخ دادند : « شما خود داوری کنید ، کدام در نظر خدا درست است ، اطاعت از شما یا اطاعت از خدا ؟
44004020	زیرا ما نمی‌توانیم آنچه دیده و شنیده‌ایم ، بازنگوییم . »
44004021	پس آن دو را پس از تهدیدهای بیشتر رها کردند زیرا راهی برای مجازاتشان نیافتند ، چرا که همۀ مردم خدا را به‌خاطر آنچه رخ داده بود ، حمد می‌گفتند .
44004022	زیرا مردی که معجزه‌آسا شفا یافته بود ، بیش از چهل سال داشت .
44004023	پِطرُس و یوحنا پس از رهایی نزد یاران خود بازگشتند و آنچه را که سران کاهنان و مشایخ به آنها گفته بودند ، بازگفتند .
44004024	چون این را شنیدند ، یکصدا به درگاه خدا دعا کرده ، گفتند : « ای خداوندِ حاکم بر همۀ امور ، ای آفرینندۀ آسمان و زمین و دریا و آنچه در آنهاست ،
44004025	تو خود به‌واسطۀ روح‌القدس از زبان پدر ما ، خادمت داوود ، فرمودی : «‌” از چه سبب قومها بشورند و ملتها به‌عبث دسیسه کنند ؟
44004026	پادشاهان جهان صف‌آرایند و حاکمان گرد ‌ هم آیند ، بر ضد خداوند و بر ضد مسیح او . “
44004027	براستی که در همین شهر ، هیرودیس و پُنتیوس پیلاتُس با غیریهودیان و قوم اسرائیل بر ضد خادم مقدّست عیسی که او را مسح کردی ، همدست شدند ،
44004028	تا آنچه را که دست و ارادۀ تو از پیش مقدّر کرده بود ، تحقق بخشند .
44004029	اکنون ، ای خداوند ، به تهدیدهای ایشان نظر کن و خادمان خود را عنایت فرما تا کلامت را با شهامت کامل بیان کنند ،
44004030	و نیز دست خود را به شفا دراز کن و به نام خادم مقدّست عیسی ، آیات و معجزات به‌ظهور آور . »
44004031	پس از دعای ایشان ، مکانی که در آن جمع بودند به‌لرزه درآمد و همه از روح‌القدس پر شده ، کلام خدا را با شهامت بیان می‌کردند .
44004032	همۀ ایمانداران را یک دل و یک جان بود و هیچ‌کس چیزی از اموالش را از آنِ خود نمی‌دانست ، بلکه در همه چیز با هم شریک بودند .
44004033	رسولان با نیرویی عظیم به رستاخیز خداوندْ عیسی شهادت می‌دادند و فیضی عظیم بر همگی ایشان بود .
44004034	هیچ‌کس در میان آنها محتاج نبود ، زیرا هر که زمین یا خانه‌ای داشت ، می‌فروخت و وجه آن را
44004035	پیش پای رسولان می‌گذاشت تا بر حسب نیازِ هر کس بین همه تقسیم شود .
44004036	یوسف نیز که از قبیلۀ لاوی و اهل قپرس بود و رسولان او را برنابا یعنی « مشوّق » لقب داده بودند ،
44004037	مزرعه‌ای را که داشت ، فروخت و وجه آن را آورده ، پیش پای رسولان گذاشت .
44005001	و امّا شخصی حَنانیا نام با همسرش سَفیره مِلکی را فروخته ،
44005002	بخشی از بهای آن را با آگاهی کاملِ زنش نگاه داشت و مابقی را آورده ، پیش پای رسولان نهاد .
44005003	پِطرُس به او گفت : « ای حَنانیا ، چرا گذاشتی شیطان دلت را چنین پر سازد که به روح‌القدس دروغ بگویی و بخشی از بهای زمین را برای خود نگاه داری ؟
44005004	مگر پیش از فروش از آنِ خودت نبود ؟ و آیا پس از فروش نیز بهایش در اختیار خودت نبود ؟ چه چیز تو را بر آن داشت که چنین کنی ؟ تو نه به انسان ، بلکه به خدا دروغ گفتی ! »
44005005	چون حَنانیا این سخنان را شنید ، بر زمین افتاد و جان سپرد ! ترسی شدید بر همۀ آنان که این را شنیدند مستولی شد .
44005006	آنگاه جوانان پیش آمدند و او را در کفن پیچیدند و بیرون برده ، دفن کردند .
44005007	نزدیک سه ساعت بعد ، زنِ او بی‌خبر از ماجرا وارد شد .
44005008	پِطرُس از او پرسید : « مرا بگو که آیا زمین را به همین بها فروختید ؟ » سَفیره پاسخ داد : « بله ، به همین بها . »
44005009	پِطرُس به او گفت : « چرا با یکدیگر همدست شدید تا روح خداوند را بیازمایید ؟ پاهای آنان که شوهرت را دفن کردند هم‌اکنون بر آستانۀ در است و تو را نیز بیرون خواهند برد . »
44005010	در دم ، سَفیره نیز پیش پاهای پِطرُس افتاد و جان سپرد . چون جوانان وارد شدند ، او را نیز مرده یافتند . پس بیرونش برده ، کنار شوهرش دفن کردند .
44005011	آنگاه ترسی عظیم بر تمامی کلیسا و همۀ آنان که این را شنیدند ، مستولی شد .
44005012	آیات و معجزات بسیار به‌دست رسولان در میان قوم به‌ظهور می‌رسید و ایمانداران همگی یکدل در ایوان سلیمان گرد می‌آمدند .
44005013	امّا از دیگران کسی جرئت نمی‌کرد به آنها نزدیک شود ، هر‌چند مردمان همگی ایشان را بسیار محترم می‌داشتند .
44005014	شمار بس فزونتری از مردان و زنان ایمان آورده ، به خداوند می‌پیوستند ،
44005015	تا جایی که حتی بیماران را به میدانهای شهر می‌آوردند و آنان را بر بسترها و تختها می‌خواباندند تا چون پِطرُس از آنجا می‌گذرد ، دست‌کم سایه‌اش بر برخی از آنان افتد .
44005016	نیز مردم دسته‌دسته از شهرهای اطراف اورشلیم می‌آمدند و بیماران و رنجدیدگانِ ارواح پلید را می‌آوردند ، و همه شفا می‌یافتند .
44005017	امّا کاهن اعظم و همۀ همکارانش که از فرقۀ صَدّوقی بودند ، از فرط حسد دست به‌کار شدند
44005018	و رسولان را گرفته ، به زندان عمومی افکندند .
44005019	ولی شب‌هنگام ، فرشتۀ خداوند درهای زندان را گشود و ایشان را بیرون آورد
44005020	و گفت : « بروید و در معبد بایستید و پیام کامل این حیات را به مردم بگویید . »
44005021	پس سحرگاهان بنا‌بر آنچه بدیشان گفته شده بود به معبد درآمدند و به تعلیم مردم پرداختند . چون کاهن اعظم و همکارانش آمدند ، اهل شورا و تمامی مشایخ اسرائیل را فراخواندند و کسانی فرستادند تا رسولان را از زندان بیاورند .
44005022	امّا چون مأموران وارد زندان شدند ، رسولان را نیافتند . پس بازگشته ، خبر دادند که
44005023	« درهای زندان محکم بسته بود و نگهبانان نیز مقابل درها ایستاده بودند . ولی چون درها را گشودیم ، هیچ‌کس را در زندان نیافتیم . »
44005024	با شنیدن این خبر ، فرماندۀ نگهبانانِ معبد و سران کاهنان حیران مانده ، به فکر فرو‌‌رفتند که « عاقبت این کار چه خواهد شد ؟ »
44005025	در این هنگام ، کسی آمد و به آنها خبر داده ، گفت : « آنها که به زندانشان افکنده بودید ، اکنون در معبد ایستاده‌اند و مردم را تعلیم می‌دهند . »
44005026	پس فرماندۀ نگهبانانِ معبد با مأموران رفتند و رسولان را آوردند ، لیکن نه به اجبار ، زیرا بیم داشتند مردم سنگسارشان کنند .
44005027	چون رسولان را آوردند ، ایشان را در برابر شورا به‌پا داشتند . آنگاه کاهن اعظم از ایشان پرسید :
44005028	« مگر شما را منع اکید نکردیم که دیگر به این نام تعلیم ندهید ؟ ولی شما اورشلیم را با تعلیم خود پر ساخته‌اید و می‌خواهید خون این مرد را به گردن ما بیندازید . »
44005029	پِطرُس و رسولان دیگر پاسخ دادند : « خدا را باید بیش از انسان اطاعت کرد .
44005030	خدای پدران ما ، همان عیسی را که شما بر صلیب کشیده ، کشتید ، از مردگان برخیزانید
44005031	و او را به‌دست راست خود بالا برده ، سرور و نجات‌دهنده ساخت تا قوم اسرائیل را توبه و آمرزش گناهان بخشد .
44005032	و ما شاهدان این امور هستیم ، چنانکه روح‌القدس نیز هست که خدا او را به مطیعان خود عطا کرده است . »
44005033	چون این سخنان را شنیدند چنان برآشفتند که خواستند ایشان را بکشند .
44005034	امّا شخصی از فرقۀ فَریسی ، گامالائیل نام ، که معلّم شریعت بود و مورد احترام همه ، در مجلس به‌پا خاست و دستور داد رسولان را چند لحظه بیرون برند .
44005035	سپس به حاضران گفت : « ای اسرائیلیان ، مواظب باشید چه می‌خواهید با این اشخاص بکنید .
44005036	چندی پیش ، مردی تِئوداس نام برخاست که ادعا می‌کرد کسی است ، و حدود چهارصد تن نیز به وی پیوستند . ولی او کشته شد و پیروانش نیز همه تار‌و‌مار شدند .
44005037	پس از او ، یهودای جلیلی در زمان سرشماری قیام کرد و جمعی را به‌دنبال خود کشید . امّا او نیز از میان برداشته شد و پیروانش پراکنده شدند .
44005038	پس در خصوص این مسئله نیز به شما توصیه می‌کنم که دست از این افراد بردارید و آنان را به حال خود واگذارید . زیرا اگر قصد و عملشان از انسان باشد ، بی‌گمان راه به‌جایی نخواهند برد .
44005039	امّا اگر از خدا باشد ، نمی‌توانید آنان را از میان بردارید ، زیرا در آن صورت با خدا می‌جنگید ! »
44005040	پس متقاعد شدند و رسولان را فراخوانده ، تازیانه زدند و منع کردند که دیگر به نام عیسی سخنی نگویند ، آنگاه اجازه دادند بروند .
44005041	رسولان شادی‌کنان از حضور اهل شورا بیرون رفتند ، زیرا شایسته شمرده شده بودند که به‌خاطر آن نام اهانت ببینند .
44005042	و هیچ روزی ، چه در معبد و چه در خانه‌ها ، از تعلیم و بشارت دربارۀ اینکه عیسی همان مسیح است ، دست نکشیدند .
44006001	در آن ایام که شمار شاگردان فزونی می‌یافت ، یهودیانِ یونانی‌زبان از یهودیانِ عبرانی‌زبان گِلِه کردند که بیوه‌زنان ایشان از جیرۀ روزانۀ غذا بی‌بهره می‌مانند .
44006002	پس آن دوازده رسول ، جماعتِ شاگردان را فراخواندند و گفتند : « شایسته نیست که ما برای غذا دادن به مردم ، از خدمتِ کلام خدا غافل مانیم .
44006003	پس ای برادران ، از میان خود هفت تن نیکنام را که پر از روح و حکمت باشند برگزینید تا آنان را بر این کار بگماریم
44006004	و ما خود را وقف دعا و خدمت کلام خواهیم کرد . »
44006005	این سخن همگان را پسند آمد . پس استیفان را که مردی پر از ایمان و روح‌القدس بود ، به اتفاق فیلیپُس ، پْروخُروس ، نیکانور ، تیمون ، پَرمیناس و نیکولائوس ، که از یهودی‌شدگان اَنطاکیه بود ، برگزیدند .
44006006	این مردان را نزد رسولان حاضر کردند و رسولان دعا کرده ، بر ایشان دست گذاشتند .
44006007	پس نشر کلام خدا ادامه یافت و شمار شاگردان در اورشلیم به‌سرعت فزونی گرفت و جمعی کثیر از کاهنان نیز مطیع ایمان شدند .
44006008	استیفان پر از فیض و قدرت بود و معجزات و آیات عظیم در میان قوم به‌ظهور می‌آورد .
44006009	امّا تنی چند از اعضای کنیسه‌ای موسوم به « کنیسۀ آزاد شدگان » ، که از یهودیان قیرَوان و اسکندریه و نیز شماری از اهالی کیلیکیه و آسیا بودند ، با او به مجادله برخاستند .
44006010	ولی در برابر حکمت و روحی که استیفان با آن سخن می‌گفت ، یارای مقاومت نداشتند .
44006011	پس تنی چند را مخفیانه برانگیختند تا بگویند : « ما شنیدیم که استیفان به موسی و خدا سخنان کفرآمیز می‌گفت . »
44006012	آنها مردم و مشایخ و علمای دین را تحریک کردند و بر سر استیفان ریخته ، او را گرفتند و به شورا بردند .
44006013	چند شاهد دروغین نیز آوردند که می‌گفتند : « این شخص دمی از سخن‌گفتن بر‌ضد این مکان مقدّس و شریعت بازنمی‌ایستد .
44006014	زیرا خود شنیدیم که می‌گفت عیسای ناصری این مکان را ویران خواهد کرد و رسومی را که موسی به ما سپرده است ، تغییر خواهد داد . »
44006015	در این هنگام ، همۀ حاضرانِ در شورا به استیفان چشم دوختند و چهرۀ او را همچون چهرۀ فرشتگان دیدند .
44007001	آنگاه کاهن اعظم از او پرسید : « آیا اینها صحت دارد ؟ »
44007002	استیفان گفت : « ای برادران و ای پدران ، به من گوش فرادهید ! خدای پرجلال ، زمانی که پدر ما ابراهیم در بین‌النهرین سکونت داشت و هنوز به حَران مهاجرت نکرده بود ، بر او ظاهر شد
44007003	و به او فرمود : ” وطن و کسان خود را ترک کن و به سرزمینی که به تو می‌نمایم ، برو . “
44007004	« پس ، از سرزمین کلدانیان عزیمت کرد و در حَران ساکن شد . پس از مرگِ پدرش ، خدا او را به این سرزمین که امروز در آن ساکنید ، هدایت کرد .
44007005	خدا در اینجا حتی به اندازۀ وجبی زمین به او میراث نبخشید ؛ ولی وعده داد که او و پس از او فرزندانش مالک این سرزمین خواهند شد ، هر‌چند ابراهیم در آن هنگام هنوز فرزندی نداشت .
44007006	خدا به او فرمود : ” نسل تو در سرزمینِ بیگانه غریب خواهند بود و به‌مدت چهارصد سال ایشان را به بردگی خواهند کشید و بر ایشان ستم خواهند کرد . “
44007007	نیز فرمود : ” من بر آن قوم که ایشان را به بردگی می‌کشند ، مکافات خواهم رسانید ، و پس از آن ، قوم من آن سرزمین را ترک خواهند گفت و مرا در این مکان عبادت خواهند کرد . “
44007008	و خدا به ابراهیم عهد ختنه را داد . پس ابراهیم اسحاق را آورد و او را در روز هشتم ختنه کرد . و اسحاق نیز یعقوب را ، و یعقوب دوازده پاتْریارْک را .
44007009	« امّا پاتْریارْکها از حسد ، یوسف را به مصر فروختند . ولی خدا با او بود
44007010	و او را از همه مصائبش رهانید ، و او را حکمت بخشیده ، در نظر فرعون عزیز گردانید ، چندان که او را فرمانروای مصر و رئیس دربار خود ساخت .
44007011	« آنگاه قحطی و مصیبتی عظیم بر سرتاسر مصر و کنعان عارض شد و پدران ما خوراک نیافتند .
44007012	یعقوب چون شنید که در مصر گندم یافت می‌شود ، پدران ما را در نخستین سفرشان به آنجا فرستاد .
44007013	در دوّمین سفر ، یوسف خود را به برادرانش شناسانید و فرعون از خانوادۀ یوسف آگاهی یافت .
44007014	پس یوسف فرستاد و پدر خود یعقوب و همۀ خانواده‌اش را که جملگی هفتاد و پنج تن بودند ، به آنجا دعوت کرد .
44007015	بدین‌سان ، یعقوب به مصر فرود آمد و در همان‌جا نیز او و پدران ما درگذشتند ؛
44007016	امّا بدنهای آنان را به شِکیم بازآوردند و در مقبره‌ای که ابراهیم به بهای نقره از پسران حَمور خریده بود ، به خاک سپردند .
44007017	« همچنان که زمان تحقق وعدۀ خدا به ابراهیم نزدیک می‌شد ، شمار قوم ما نیز در مصر بسیار افزون می‌گردید ،
44007018	تا اینکه شاهی دیگر بر تخت نشست که یوسف را نمی‌شناخت .
44007019	او با قوم ما به نیرنگ رفتار کرد و بر پدران ما ظلم بسیار روا داشت و مجبورشان کرد که نوزادان خویش را بیرون رها کنند تا زنده نمانند .
44007020	« در چنین روزگاری بود که موسی زاده شد . او طفلی بسیار زیبا بود . موسی سه ماه در خانۀ پدرش پرورش یافت .
44007021	چون بیرون رهایش کردند ، دختر فرعون او را برگرفت و همچون فرزند خود بزرگ کرد .
44007022	بدین‌سان موسی به جمیع حکمت مصریان فرهیخته گشت و در گفتار و کردار توانا شد .
44007023	« چون چهل ساله شد ، چنین اندیشید که به وضع برادران اسرائیلی خود رسیدگی کند .
44007024	وقتی دید مردی مصری به یکی از آنان ظلم می‌کند ، به حمایتش برخاست و با کشتن آن مصری ، دادِ آن مظلوم را ستانْد .
44007025	موسی گمان می‌کرد برادرانش در‌خواهند یافت که خدا می‌خواهد به‌دست او ایشان را نجات بخشد ، امّا درنیافتند .
44007026	روز بعد ، به دو تن برخورد که نزاع می‌کردند ، و به‌قصد آشتی‌دادنشان گفت : ” ای مردان ، شما برادرید ، چرا بر یکدیگر ستم می‌کنید ؟ “
44007027	« ولی آن که بر همسایۀ خویش ستم می‌کرد ، موسی را کنار زد و گفت : ” چه کسی تو را بر ما حاکم و داور ساخته است ؟
44007028	آیا می‌خواهی مرا نیز بکشی ، همان‌گونه که آن مصری را دیروز کشتی ؟ “
44007029	چون موسی این را شنید ، بگریخت و در سرزمین مِدیان غربت گزید و در آنجا صاحب دو پسر شد .
44007030	« چهل سال گذشت . روزی در بیابان ، نزدیک کوه سینا ، فرشته‌ای در شعلۀ بوته‌ای مشتعل بر موسی ظاهر شد .
44007031	موسی از دیدن آن منظره حیرت کرد . چون پیش رفت تا از نزدیک بنگرد ، خطابی از خداوند به وی رسید که :
44007032	” من هستم خدای پدرانت ، خدای ابراهیم ، خدای اسحاق و خدای یعقوب . “ لرزه بر اندام موسی افتاد و جرئت نکرد بنگرد .
44007033	« خداوند به او گفت : ” کفش از پا به‌در آر ، زیرا مکانی که بر آن ایستاده‌ای زمینی مقدّس است .
44007034	من بیدادی را که در مصر بر قوم من می‌رود ، دیده‌ام و نالۀ آنها را شنیده‌ام ، و برای رهانیدنشان نزول کرده‌ام . اکنون بیا تا تو را به مصر بفرستم . “
44007035	« همین موسی است که قوم ما او را نپذیرفتند و گفتند : ” چه کسی تو را بر ما حاکم و داور ساخته است ؟ “ حال‌آنکه خدا به‌دست فرشته‌ای که در بوته بر وی ظاهر شد ، او را فرستاده بود تا حاکم و رهانندۀ آنان باشد .
44007036	هم او بود که در مصر و کنار دریای سرخ و نیز در بیابان چهل سال معجزات و آیات انجام داد و قوم ما را از مصر بیرون آورد .
44007037	« همین موسی به بنی‌اسرائیل گفت : ” خدا از میان برادرانتان ، پیامبری همانند من برای شما مبعوث خواهد کرد . “
44007038	هم او در بیابان با جماعت بود ، همراه با فرشته‌ای که در کوه سینا با وی سخن گفت ، و همراه با پدران ما ؛ و کلام زنده را دریافت کرد تا به ما برساند .
44007039	« ولی پدران ما از اطاعت او سر باز زده ، طردش کردند و در دل خود به‌سوی مصر روی گرداندند .
44007040	آنها به هارون گفتند : ” برای ما خدایان بساز تا راه را به ما بنمایند ، زیرا نمی‌دانیم بر سر این موسی که ما را از مصر به‌در آورد ، چه آمده است ! “
44007041	در آن روزها بود که بُتی به شکل گوساله ساختند و بدان ، قربانی تقدیم کردند و در تجلیل از مصنوعِ دست خویش جشنی به‌پا داشتند .
44007042	پس خدا نیز از آنان روی گرداند و ایشان را به‌حال خود واگذاشت تا اجرام آسمان را بپرستند ؛ چنانکه در کتاب پیامبران آمده است : «‌” ای خاندان اسرائیل ، آیا در آن چهل سال در بیابان ، برای من قربانی و هدیه آوردید ؟
44007043	شما خیمۀ مُلوک و ستارۀ خدای خودْ رِفان را بر‌پا داشتید . و این تمثالها را برای پرستش ساختید . پس شما را به‌فراسوی بابِل تبعید خواهم کرد . “
44007044	« پدران ما خیمۀ شهادت را نیز در بیابان با خود داشتند ، خیمه‌ای که موسی به‌دستور خدا مطابقِ نمونه‌ای که دیده بود ، ساخت .
44007045	پدران ما چون به‌رهبری یوشع ، سرزمین کنعان را از قومهایی که خدا پیش روی ایشان بیرون رانده بود ، ستاندند ، خیمۀ شهادت را با خود آوردند ، و آن خیمه تا زمان داوود در آنجا ماند .
44007046	داوود مورد لطف خدا قرار گرفت و استدعا کرد که مسکنی برای خدای یعقوب فراهم آورد .
44007047	ولی سلیمان بود که برای خدا خانه‌ای ساخت .
44007048	« امّا خدای متعال در خانه‌های ساخته شده به‌دست ساکن نمی‌شود ، چنانکه نبی گفته است :
44007049	«‌” خداوند می‌فرماید : « آسمان تخت پادشاهی من است و زمین کرسی زیر پایم ! چه خانه‌ای برای من بنا می‌کنید ، و مکان آرمیدنم کجاست ؟
44007050	مگر دست من این‌همه را نساخته است ؟ » “
44007051	« ای قوم گردنکش ، ای کسانی که دلها و گوشهایتان ختنه‌ناشده است ! شما نیز همچون پدران خود همواره در برابر روح‌القدس مقاومت می‌کنید .
44007052	کدام پیامبر است که از دست پدران شما آزار ندیده باشد ؟ آنان حتی پیامبرانی را که ظهور آن پارسا را پیشگویی کرده بودند ، کشتند ؛ و اکنون شما تسلیم‌کننده و قاتل خود او شده‌اید ،
44007053	شمایی که شریعت را که به‌واسطۀ فرشتگان مقرر گردید ، دریافت کردید امّا از اطاعت آن سر باز زده‌اید . »
44007054	چون این سخنان را شنیدند ، برافروختند و به‌سبب او دندانهای خود را به هم فشردند .
44007055	امّا استیفان پر از روح‌القدس به آسمان چشم دوخته ، جلال خدا را دید و عیسی را که بر دست راست خدا ایستاده بود .
44007056	پس گفت : « هم‌اکنون آسمان را گشوده و پسر انسان را بر دست راست خدا ایستاده می‌بینم . »
44007057	در آن‌دم گوشهای خود را گرفته ، نعره‌ای بلند برکشیدند و همگی با هم به‌سوی او حمله بردند
44007058	و او را کشان‌کشان از شهر بیرون برده ، سنگسار کردند . شاهدان جامه‌های خود را نزد پاهای جوانی سولُس نام گذاشتند .
44007059	چون استیفان را سنگسار می‌کردند ، او دعا کرده ، گفت : « ای عیسای خداوند ، روح مرا بپذیر ! »
44007060	سپس زانو زد و به آواز بلند ندا در‌داد که « خداوندا ، این گناه را به‌پای ایشان مگذار . » این را گفت و بخفت .
44008001	و سولُس با کشتن استیفان موافق بود . در آن روز ، آزاری سخت بر کلیسای اورشلیم آغاز شد ، چندان که جز رسولان ، همه به نواحی یهودیه و سامره پراکنده شدند .
44008002	مردانی پارسا استیفان را به خاک سپردند و برای او سوگواری عظیمی بر‌پا داشتند .
44008003	امّا سولُس سخت بر کلیسا می‌تاخت و خانه به خانه گشته ، زنان و مردان را بیرون می‌کشید و به زندان می‌افکند .
44008004	و امّا آنان که پراکنده شده بودند ، هر جا که پا می‌نهادند ، به کلام بشارت می‌دادند .
44008005	فیلیپُس نیز به یکی از شهرهای سامره رفت و مسیح را به مردم آنجا اعلام کرد .
44008006	جماعتهای مردم چون سخنان فیلیپُس را شنیدند و آیاتی را که از او صادر می‌شد دیدند ، همگی به‌دقّت به آنچه می‌گفت گوش فرادادند ؛
44008007	زیرا ارواح پلید نعره‌زنان از بسیاری که بدانها گرفتار بودند ، بیرون می‌آمدند و شمار بسیار از مفلوجان و لنگان شفا می‌یافتند .
44008008	از این‌رو شادی عظیمی آن شهر را فراگرفت .
44008009	و امّا در آن شهر مردی می‌زیست شَمعون نام که مردم سامره را مدتی با جادوگری خود در شگفت کرده بود و ادعا می‌کرد کسی است .
44008010	همه از خُرد و بزرگ ، به او گوش فرامی‌دادند و می‌گفتند : « این مرد آن نیروی الهی است که ” عظیم “ می‌خوانندش . »
44008011	آنها به او گوش فرامی‌دادند ، زیرا دیرزمانی بود با جادوگری خود ، آنان را شگفتزده می‌ساخت .
44008012	امّا چون به بشارت فیلیپُس دربارۀ پادشاهی خدا و نام عیسی مسیح ایمان آوردند ، همگی ، مرد و زن ، تعمید یافتند .
44008013	حتی شَمعون نیز ایمان آورد و پس از تعمید یافتن پیوسته فیلیپُس را همراهی می‌کرد و از دیدن آیات و معجزات عظیم که به‌ظهور می‌رسید ، غرق در حیرت بود .
44008014	چون رسولان در اورشلیم آگاه شدند که سامریان کلام خدا را پذیرفته‌اند ، پِطرُس و یوحنا را نزد آنان فرستادند .
44008015	آن دو به سامره آمده ، برای ایشان دعا کردند تا روح‌القدس را بیابند ،
44008016	زیرا هنوز بر هیچ یک از ایشان نازل نشده بود ، بلکه تنها به نام عیسای خداوند تعمید یافته بودند و بس .
44008017	پس پِطرُس و یوحنا دستهای خود را بر آنان نهادند و ایشان روح‌القدس را یافتند .
44008018	چون شَمعون دید که با دست نهادن رسولان روح‌القدس عطا می‌شود ، مبلغی پیش آورد و
44008019	به رسولان گفت : « به من نیز این اقتدار را ببخشید تا بر هر که دست بگذارم ، روح‌القدس را بیابد . »
44008020	پِطرُس گفت : « زَرَت با خودت نابود باد ! زیرا پنداشتی عطای خدا را می‌توان با پول خرید !
44008021	تو در این خدمت هیچ سهم و قسمتی نداری ، زیرا دلت در حضور خدا راست نیست .
44008022	از این شرارتِ خود توبه کن و از خداوند بخواه تا شاید این اندیشۀ دلت آمرزیده شود ؛
44008023	زیرا می‌بینم که پر از زهر تلخ و گرفتار زنجیرهای شرارتی . »
44008024	شَمعون گفت : « شما برای من نزد خداوند دعا کنید تا آنچه گفتید بر سرم نیاید . »
44008025	پِطرُس و یوحنا پس از شهادت دادن و اعلام کلام خداوند ، به اورشلیم بازگشتند و طی راه در بسیاری از روستاهای سامره بشارت دادند .
44008026	آنگاه فرشتۀ خداوند به فیلیپُس گفت : « برخیز و به‌سمت جنوب برو ، به آن راه بیابانی که از اورشلیم به غزه می‌رود . »
44008027	پس برخاست و روانه شد ، که در راه به خواجه‌سرایی حبشی برخورد که از بزرگان دربار « کَنداکِه » ملکۀ حبشه و خزانه‌دار او بود ، و برای عبادت به اورشلیم آمده بود .
44008028	او در بازگشت به وطن بر ارابۀ خویش نشسته بود و کتاب اِشَعْیای نبی را می‌خواند .
44008029	آنگاه روح به فیلیپُس گفت : « نزدیک برو و با آن ارابه همراه شو . »
44008030	فیلیپُس به‌سوی ارابه پیش دوید و شنید که خواجه‌سرای حبشی کتاب اِشَعْیای نبی را می‌خواند . پس به او گفت : « آیا آنچه می‌خوانی ، می‌فهمی ؟ »
44008031	گفت : « چگونه می‌توانم بفهمم ، اگر کسی رهنمایی‌ام نکند ؟ » پس از فیلیپُس خواهش کرد سوار شود و کنار او بنشیند .
44008032	بخشی از کتب مقدّس که می‌خواند ، این بود : « همچون گوسفندی که برای کشتار می‌برند ، و چون بره‌ای که نزد پشم‌چینان خود خاموش است ، او نیز زبان نگشود .
44008033	در حقارتش ، عدالت از او دریغ شد ؛ چه کس از نسل او سخن تواند گفت ؟ زانرو که حیات او از روی زمین منقطع گردید . »
44008034	خواجه‌سرا به فیلیپُس گفت : « تمنا دارم به من بگویی که نبی در اینجا از که سخن می‌گوید ، از خود یا از شخصی دیگر ؟ »
44008035	پس فیلیپُس سخن آغاز کرد و از همان بخش از کتب مقدّس شروع کرده ، دربارۀ عیسی به او بشارت داد .
44008036	همچنان که در راه پیش می‌راندند ، به آبی رسیدند . خواجه‌سرا گفت : « بنگر ، اینک آب مهیاست ! آیا تعمید گرفتن مرا مانعی است ؟ »
44008037	[ فیلیپُس گفت : « اگر با تمام دل ایمان آورده‌ای ، مانعی نیست . » خواجه‌سرا گفت : « ایمان دارم که عیسی مسیح پسر خداست . » ]
44008038	پس خواجه‌سرا دستور داد ارابه را نگاه دارند ، و فیلیپُس و خواجه‌سرا ، هر دو به آب درآمدند و فیلیپُس او را تعمید داد .
44008039	چون از آب بیرون آمدند ، ناگاه روح خداوند فیلیپُس را برگرفت و برد و خواجه‌سرا دیگر او را ندید ، ولی با شادی راه خود را در پیش گرفت .
44008040	امّا فیلیپُس در اَشدود دیده شد . او در همۀ شهرهای آن ناحیه می‌گشت و بشارت می‌داد ، تا به قیصریه رسید .
44009001	و امّا سولُس که همچنان به دمیدنِ تهدید و قتل بر شاگردان خداوند ادامه می‌داد ، نزد کاهن اعظم رفت
44009002	و از او نامه‌هایی خطاب به کنیسه‌های دمشق خواست تا چنانچه کسی را از اهل طریقت بیابد ، از زن و مرد ، در بند نهاده ، به اورشلیم بیاورد .
44009003	طی سفر ، چون به دمشق نزدیک می‌شد ، ناگاه نوری از آسمان بر گردش درخشید
44009004	و او بر زمین افتاده ، صدایی شنید که خطاب به وی می‌گفت : « شائول ، شائول ، چرا مرا آزار می‌رسانی ؟ »
44009005	وی پاسخ داد : « خداوندا ، تو کیستی ؟ » پاسخ آمد : « من آن عیسی هستم که تو بدو آزار می‌رسانی .
44009006	حال ، برخیز و به شهر برو . در آنجا به تو گفته خواهد شد که چه باید کنی . »
44009007	همسفران سولُس خاموش ایستاده بودند ؛ آنها صدا را می‌شنیدند ، ولی کسی را نمی‌دیدند .
44009008	سولُس از زمین برخاست ، امّا چون چشمانش را گشود نتوانست چیزی ببیند ؛ پس دستش را گرفتند و او را به دمشق بردند .
44009009	او سه روز نابینا بود و چیزی نمی‌خورد و نمی‌آشامید .
44009010	در دمشق شاگردی حَنانیا نام می‌زیست . خداوند در رؤیا بر او ظاهر شد و گفت : « ای حَنانیا ! » پاسخ داد : « بله خداوندا . »
44009011	خداوند به او گفت : « برخیز و به کوچه‌ای که ” راست “ نام دارد ، برو و در خانۀ یهودا سراغ سولُس تارسوسی را بگیر . او به دعا مشغول است
44009012	و در رؤیا مردی را دیده ، حَنانیا نام ، که می‌آید و بر او دست می‌گذارد تا بینا شود . »
44009013	حَنانیا پاسخ داد : « خداوندا ، از بسیاری دربارۀ این مرد شنیده‌ام که بر مقدّسان تو در اورشلیم آزارها روا داشته است .
44009014	و در اینجا نیز از جانب سران کاهنان اختیار دارد تا هر که را که نام تو را می‌خواند ، در بند نهد . »
44009015	ولی خداوند به حَنانیا گفت : « برو ، زیرا که این مرد ظرف برگزیدۀ من است تا نام مرا نزد غیریهودیان و پادشاهانشان و قوم اسرائیل ببرد .
44009016	من به او نشان خواهم داد که به‌خاطر نام من چه مشقتها باید بر خود هموار کند . »
44009017	پس حَنانیا رفت و به آن خانه درآمد و دستهای خود را بر سولُس گذاشته ، گفت : « ای برادر ، سولُس ، خداوند یعنی همان عیسی که چون بدین‌جا می‌آمدی در راه بر تو ظاهر شد ، مرا فرستاده است تا بینایی خود را بازیابی و از روح‌القدس پر شوی . »
44009018	همان‌دم چیزی مانند فَلس از چشمان سولُس افتاد و او بینایی خود را بازیافت و برخاسته ، تعمید گرفت .
44009019	سپس غذا خورد و قوّت خویش بازیافت . سولُس روزهایی چند با شاگردان در دمشق به‌سر برد .
44009020	او بی‌درنگ در کنیسه‌ها به اعلام این پیام آغاز کرد که عیسی پسر خداست .
44009021	هر که پیام او را می‌شنید در شگفت می‌شد و می‌گفت : « مگر این همان نیست که در اورشلیم در میان آنان که این نام را می‌خوانند آشوب به‌پا می‌کرد و به اینجا نیز آمده تا در بندشان نهد و نزد سران کاهنان بَرَد ؟ »
44009022	ولی سولُس هر روز قویتر می‌شد و با دلایل انکارناپذیر یهودیان دمشق را به‌زانو درآورده ، ثابت می‌کرد که عیسی ، همان مسیح است .
44009023	پس از گذشت روزهای بسیار ، یهودیان توطئۀ قتل او را چیدند .
44009024	امّا سولُس از قصدشان آگاه شد . آنها شب و روز بر دروازه‌های شهر مراقبت می‌کردند تا او را بکشند .
44009025	ولی شاگردانش شبانه او را در زنبیلی نهاده ، از شکافی در دیوار شهر پایین فرستادند .
44009026	چون سولُس به اورشلیم رسید ، خواست به شاگردان ملحق شود ، امّا همه از او می‌ترسیدند ، زیرا باور نمی‌کردند براستی شاگرد شده باشد .
44009027	امّا برنابا او را برگرفت و نزد رسولان آورده ، گفت که چگونه در راه دمشق خداوند را دیده و خداوند چه‌سان با وی سخن گفته و او چگونه در دمشق دلیرانه به نام عیسی موعظه کرده است .
44009028	پس سولُس نزد ایشان ماند و آزادانه در اورشلیم آمد و رفت می‌کرد و با شهامت به نام خداوند موعظه می‌نمود .
44009029	او با یهودیانِ یونانی‌زبان گفتگو و مباحثه می‌کرد ، ولی آنها در صدد کشتنش برآمدند .
44009030	چون برادران از این امر آگاه شدند ، او را به قیصریه بردند و از آنجا روانۀ تارسوس کردند .
44009031	بدین‌گونه کلیسا در سرتاسر یهودیه و جلیل و سامره آرامش یافته ، استوار می‌شد و در ترس خداوند به‌سر می‌برد و به تشویق روح‌القدس بر شمار آن افزوده می‌گشت .
44009032	و امّا پِطرُس که در همۀ نواحی می‌گشت ، به دیدار مقدّسان ساکن لُدَّه نیز رفت .
44009033	در آنجا شخصی را دید اینیاس نام ، که هشت سال مفلوج و زمینگیر بود .
44009034	به او گفت : « ای اینیاس ، عیسی مسیح تو را شفا می‌بخشد . برخیز و بستر خود را جمع کن ! » او بی‌درنگ برخاست ،
44009035	و با دیدن او همۀ اهل لُدَّه و شارون به خداوند روی آوردند .
44009036	در یافا شاگردی می‌زیست طابیتا نام ، که معنی آن غزال است . این زن خود را وقف کارهای نیک و دستگیری از مستمندان کرده بود .
44009037	طابیتا در همان روزها بیمار شد و درگذشت . پس جسدش را شستند و در بالاخانه‌ای نهادند .
44009038	چون لُدَّه نزدیک یافا بود ، وقتی شاگردان آگاه شدند که پِطرُس در لُدَّه است ، دو نفر را نزد او فرستادند و خواهش کردند که « لطفاً بی‌درنگ نزد ما بیا . »
44009039	پِطرُس همراه آنان رفت و چون بدانجا رسید ، او را به بالاخانه بردند . بیوه‌زنان همگی گرد او را گرفته ، گریان جامه‌هایی را که دورکاس در زمان حیاتش دوخته بود ، به وی نشان می‌دادند .
44009040	پِطرُس همه را از اتاق بیرون کرد و زانو زده ، دعا نمود . سپس رو به جسد کرد و گفت : « ای طابیتا ، برخیز ! » طابیتا چشمان خود را گشود و با دیدن پِطرُس نشست .
44009041	پِطرُس دست وی را گرفت و او را به‌پا داشت . آنگاه مقدّسان و بیوه‌زنان را فراخواند و او را زنده به ایشان سپرد .
44009042	این خبر در سرتاسر یافا پیچید و بسیاری به خداوند ایمان آوردند .
44009043	پِطرُس مدتی در یافا نزد دبّاغی شَمعون نام توقف کرد .
44010001	در شهر قیصریه مردی بود ، کُرنِلیوس نام ، از فرماندهان هنگ رومی موسوم به « هنگ ایتالیایی » .
44010002	او و اهل خانه‌اش همگی پرهیزگار و خداترس بودند . کُرنِلیوس سخاوتمندانه به مستمندان صدقه می‌داد و پیوسته به درگاه خدا دعا می‌کرد .
44010003	روزی حوالی ساعت نهم از روز آشکارا در رؤیا دید که فرشتۀ خدا نزدش آمد و گفت : « ای کُرنِلیوس ! »
44010004	کُرنِلیوس با وحشت به او چشم دوخت و پاسخ داد : « بله ، سرورم ! » فرشته گفت : « دعاها و صدقه‌های تو چون هدیۀ یادگاری به پیشگاه خدا برآمده است .
44010005	اکنون کسانی به یافا بفرست تا شَمعون معروف به پِطرُس را بدینجا بیاورند .
44010006	او نزد دبّاغی شَمعون نام که کنار دریا منزل دارد ، میهمان است . »
44010007	چون فرشته‌ای که با او سخن می‌گفت او را ترک کرد ، کُرنِلیوس دو تن از خادمان و یکی از سپاهیان خاص خود را که مردی دیندار بود ، فراخواند
44010008	و تمام ماجرا را بدیشان بازگفت و آنها را به یافا فرستاد .
44010009	روز بعد ، نزدیک ظهر ، چون در راه بودند و به شهر نزدیک می‌شدند ، پِطرُس به بام خانه رفت تا دعا کند .
44010010	در آنجا گرسنه شد و خواست چیزی بخورد . چون خوراک را آماده می‌کردند ، به حالت خلسه فرو‌رفت .
44010011	در آن حال دید که آسمان گشوده شده و چیزی همچون سفره‌ای بزرگ که از چهارگوشه آویخته است ، به‌سوی زمین فرود می‌آید
44010012	و از انواع چهارپایان و خزندگان و پرندگان پر است .
44010013	آنگاه ندایی به او رسید که : « ای پِطرُس ، برخیز ، ذبح کن و بخور ! »
44010014	پِطرُس گفت : « حاشا از من ، خداوندا ، زیرا هرگز به چیزی حرام یا نجس لب نزده‌ام . »
44010015	بار دوّم ندا آمد که « آنچه خدا پاک ساخته است ، تو نجس مخوان ! »
44010016	این امر سه بار تکرار شد و سپس سفره بی‌درنگ به آسمان بالا برده شد .
44010017	در همان حال که پِطرُس با حیرت به‌معنی رؤیا می‌اندیشید ، فرستادگان کُرنِلیوس خانۀ شَمعون را جُسته ، به دَرِ خانۀ او رسیدند .
44010018	آنان با صدای بلند می‌پرسیدند : « آیا شَمعون معروف به پِطرُس در اینجا میهمان است ؟ »
44010019	پِطرُس هنوز به رؤیا می‌اندیشید که روح به او گفت : « بنگر ، سه تن تو را می‌جویند .
44010020	برخیز و پایین برو و در رفتن با ایشان تردید مکن ، زیرا آنها را من فرستاده‌ام . »
44010021	پِطرُس پایین رفت و به آنان گفت : « من همانم که می‌جویید . سبب آمدنتان چیست ؟ »
44010022	گفتند : « کُرنِلیوسِ فرمانده ما را فرستاده . او مردی پارسا و خداترس است و یهودیان همه به نیکی از او یاد می‌کنند . او از فرشته‌ای مقدّس دستور یافته که در پی تو بفرستد و تو را به خانۀ خود دعوت کرده ، سخنانت را بشنود . »
44010023	پس پِطرُس آنها را به خانه برد تا میهمان او باشند . روز بعد برخاست و همراه آنان روانه شد . برخی از برادرانِ اهل یافا نیز با وی رفتند .
44010024	فردای آن روز به قیصریه رسیدند . کُرنِلیوس خویشان و دوستان نزدیک خود را نیز گرد ‌ آورده بود و منتظر ورود آنان بود .
44010025	چون پِطرُس به خانه درآمد ، کُرنِلیوس به استقبال او شتافت و به پایش درافتاده ، او را پرستش کرد .
44010026	امّا پِطرُس او را بلند کرد و گفت : « برخیز ؛ من نیز انسانی بیش نیستم . »
44010027	سپس گفتگوکنان با وی به خانه درآمد و در آنجا با جمعی بزرگ روبه‌رو شد .
44010028	پِطرُس به آنان گفت : « شما خود آگاهید که برای یهودیان حرام است که با اجنبیان معاشرت کنند یا به خانۀ آنها بروند . امّا خدا به من نشان داد که هیچ‌کس را نجس یا ناپاک نخوانم .
44010029	پس چون در پی من فرستادید ، بدون هیچ اعتراضی آمدم . اکنون بگویید ، از چه سبب مرا طلب کرده‌اید ؟ »
44010030	کُرنِلیوس پاسخ داد : « چهار روز پیش در همین وقت ، حوالی ساعت نهم ، در خانۀ خویش به دعا مشغول بودم که ناگاه مردی در جامه‌ای نورانی در برابرم ایستاد
44010031	و گفت : ” کُرنِلیوس ، دعایت مستجاب گردیده و صدقاتت در حضور خدا به‌یاد آورده شده است .
44010032	کسانی به یافا بفرست تا شَمعون معروف به پِطرُس را به اینجا بیاورند . او نزد شَمعون دبّاغ که خانه‌اش کنار دریاست ، میهمان است . “
44010033	پس بی‌درنگ در پی تو فرستادم و تو نیز لطف کردی و آمدی . اینک همۀ ما در حضور خدا حاضریم تا هر آنچه خداوند به تو فرموده است ، بشنویم . »
44010034	پِطرُس چنین سخن آغاز کرد : « اکنون دریافتم که براستی خدا تبعیضی میان مردمان قائل نیست ؛
44010035	بلکه از هر قوم ، هر که از او بترسد و پارسایی را به‌عمل آورد ، مقبول او می‌گردد .
44010036	شما آگاهید از پیامی که خدا برای قوم اسرائیل فرستاد و به‌واسطۀ عیسی مسیح که خداوند همه است ، به صلح و سلامت بشارت داد .
44010037	شما می‌دانید که این امر چگونه پس از تعمیدی که یحیی بدان موعظه می‌کرد ، در جلیل آغاز شد و در سرتاسر یهودیه رواج گرفت ،
44010038	و چگونه خدا عیسای ناصری را با روح‌القدس و قدرت مسح کرد ، به‌گونه‌ای که همه جا می‌گشت و کارهای نیکو می‌کرد و همۀ آنان را که زیر ستم ابلیس بودند ، شفا می‌داد ، از آن‌رو که خدا با او بود .
44010039	« ما شاهدان همۀ اعمالی هستیم که او در سرزمین یهود و در اورشلیم انجام داد . آنها او را بر صلیب کشیده ، کشتند .
44010040	امّا خدا او را در روز سوّم برخیزانید و ظاهر ساخت ،
44010041	امّا نه بر همگان ، بلکه تنها بر شاهدانی که خود از پیش برگزیده بود ، یعنی بر ما که پس از رستاخیز او از مردگان ، با او خوردیم و نوشیدیم .
44010042	او به ما فرمان داد تا این حقیقت را به قوم اعلام کنیم و شهادت دهیم که خدا او را مقرر فرموده تا داور زندگان و مردگان باشد .
44010043	پیامبران جملگی دربارۀ او شهادت می‌دهند که هر که بدو ایمان آورد ، به نام او آمرزش گناهان خواهد یافت . »
44010044	پِطرُس هنوز سخن می‌گفت که روح‌القدس بر همۀ آنان که پیام را می‌شنیدند ، نازل شد .
44010045	شماری از ایماندارانِ یهودی‌نژاد که همراه پِطرُس آمده بودند ، چون دیدند روح‌القدس حتی بر غیریهودیان نیز فرو‌ریخته است ، در حیرت افتادند .
44010046	زیرا شنیدند که ایشان به زبانهای غیر سخن می‌گویند و خدا را می‌ستایند . آنگاه پِطرُس گفت :
44010047	« حال که اینان روح‌القدس را درست همانند ما یافته‌اند ، آیا کسی می‌تواند از تعمیدشان در آب مانع گردد ؟ »
44010048	پس دستور داد ایشان را در نام عیسی مسیح تعمید دهند . آنگاه از پِطرُس خواستند چند روزی با ایشان بماند .
44011001	رسولان و برادران در سرتاسر یهودیه شنیدند که غیریهودیان نیز کلام خدا را پذیرفته‌اند .
44011002	پس چون پِطرُس به اورشلیم بازگشت ، طرفدارانِ ختنه بر او خُرده گرفته ، گفتند :
44011003	« چگونه توانستی به خانۀ ختنه‌ناشدگان بروی و با آنها همسفره شوی ؟ »
44011004	پِطرُس همۀ ماجرا را از آغاز به‌تفصیل برایشان بازگو کرده ، گفت :
44011005	« من در یافا به دعا مشغول بودم که در عالم رؤیا دیدم چیزی همچون سفره‌ای بزرگ که از چهار‌گوشه آویخته بود ، از آسمان فرود آمد و به من رسید .
44011006	چون نیک نگریستم ، چهارپایان و وحوش و خزندگان و پرندگان بر آن دیدم .
44011007	سپس ندایی به گوشم رسید که می‌گفت : ” ای پِطرُس ، برخیز ، ذبح کن و بخور . “
44011008	« جواب دادم : ” حاشا از من ، خداوندا ، زیرا هرگز به چیزی حرام یا نجس لب نزده‌ام . “
44011009	« بار دوّم از آسمان ندا آمد که ” آنچه خدا پاک ساخته ، تو نجس مخوان . “
44011010	و این امر سه بار تکرار شد ؛ سپس همۀ آن چیزها به آسمان بالا برده شد .
44011011	« در همان موقع ، سه تن که از قیصریه نزد من فرستاده شده بودند ، به خانه‌ای که در آن بودم رسیدند .
44011012	روح خدا به من گفت که در رفتن با آنان تردید مکنم . این شش برادر نیز با من آمدند ، و ما به خانۀ آن مرد درآمدیم .
44011013	او برای ما بازگفت که چگونه در خانۀ خود فرشته‌ای دیده که به او گفته است : ” کسانی به یافا بفرست تا شَمعون معروف به پِطرُس را به اینجا بیاورند .
44011014	او برای تو پیامی خواهد آورد که به‌واسطۀ آن تو و تمامی اهل خانه‌ات نجات خواهید یافت . “
44011015	« چون سخن آغاز کردم ، روح‌القدس بر آنها نازل شد ، درست همان‌گونه که نخست بر ما نازل شده بود .
44011016	آنگاه گفتۀ خداوند را به‌خاطر آوردم که فرموده بود : ” یحیی با آب تعمید می‌داد ولی شما با روح‌القدس تعمید خواهید یافت . “
44011017	اگر خدا همان عطا را به آنها بخشید که پس از ایمان آوردن به عیسی مسیحِ خداوند به ما عطا فرموده بود ، پس من که باشم که بخواهم مانع کار خدا شوم ؟ »
44011018	چون این سخنان را شنیدند ، خاموش شدند و خدا را ستایش کرده ، گفتند : « براستی که خدا توبۀ حیات‌بخش را به غیریهودیان نیز عطا فرموده است ! »
44011019	امّا ایماندارانی که در پیِ آزارِ آغاز شده با ماجرای استیفان پراکنده شده بودند ، تا نواحی فینیقیه و قپرس و اَنطاکیه سفر کردند . آنان کلام را فقط به یهودیان اعلام می‌کردند و بس .
44011020	امّا در میان ایشان تنی‌چند از اهالی قپرس و قیرَوان بودند که چون به اَنطاکیه رسیدند ، با یونانیان نیز سخن گفتند و عیسای خداوند را به آنان بشارت دادند .
44011021	دست خداوند نیز با ایشان بود و گروهی بسیار ایمان آورده ، به خداوند گرویدند .
44011022	چون این خبر به کلیسای اورشلیم رسید ، برنابا را به اَنطاکیه فرستادند .
44011023	وقتی او به آنجا رسید و فیض خدا را دید ، شادمان شد و همه را ترغیب کرد تا با تمام دل به خداوند وفادار باشند ،
44011024	زیرا مردی بود نیک و پر از روح‌القدس و ایمان . بدین‌سان گروهی بسیار به خداوند پیوستند .
44011025	پس از آن ، برنابا به تارسوس رفت تا سولُس را بیابد .
44011026	و چون یافت ، وی را به اَنطاکیه آورد . ایشان در آنجا سالی تمام با کلیسا گرد می‌آمدند و گروهی بسیار را تعلیم می‌دادند . در اَنطاکیه بود که شاگردان را نخستین بار « مسیحی » خواندند .
44011027	در آن روزها چند نبی از اورشلیم به اَنطاکیه آمدند .
44011028	یکی از آنها که آگابوس نام داشت ، برخاست و با الهامِ روح پیشگویی کرد که قحطی سختی در سرتاسر دنیای روم خواهد آمد . این قحطی در زمان حکومت کْلودیوس رخ داد .
44011029	پس شاگردان بر آن شدند که هر یک در حد توان ، کمکی برای برادران ساکن یهودیه بفرستند .
44011030	پس چنین کردند و هدیه‌ای به‌دست برنابا و سولُس نزد مشایخ فرستادند .
44012001	در آن زمان ، هیرودیسِ پادشاه دست ستم بر برخی از افراد کلیسا دراز کرد .
44012002	به‌دستور او یعقوب برادر یوحنا را به شمشیر کشتند .
44012003	و چون دید این کار یهودیان را خشنود ساخت ، گامی فراتر برداشت و پِطرُس را نیز گرفتار کرد . این در ایام عید فَطیر رخ داد .
44012004	هیرودیس پس از گرفتار کردن پِطرُس ، او را به زندان انداخت و چهار دستۀ چهار نفری را به نگهبانی او برگماشت . و بر آن بود که پس از عید پِسَخ ، او را در برابر همگان محاکمه کند .
44012005	پس پِطرُس را در زندان نگاه داشتند ، امّا کلیسا با جدیّتِ تمام نزد خدا برای او دعا می‌کرد .
44012006	شبِ قبل از روزی که هیرودیس قصد داشت پِطرُس را به محاکمه بکشد ، او به دو زنجیر بسته و میان دو سرباز خفته بود ، و نگهبانان نیز مقابل درِ زندان پاس می‌دادند .
44012007	ناگاه فرشتۀ خداوند ظاهر شد و نوری در درون زندان درخشید . فرشته به پهلوی پِطرُس زد و او را بیدار کرده ، گفت : « زود برخیز ! » در دم زنجیرها از دستهایش فرو‌افتاد .
44012008	فرشته به او گفت : « کمرت را ببند و کفش به‌پا کن . » پِطرُس چنین کرد . سپس فرشته به او گفت : « ردایت را بر خود بپیچ و از پی من بیا . »
44012009	پس پِطرُس از پی او از زندان بیرون رفت . امّا باور نمی‌کرد که آنچه فرشته انجام می‌دهد ، واقعی است ، بلکه گمان می‌کرد رؤیا می‌بیند .
44012010	آنها از نگهبانان اوّل و دوّم گذشتند و به دروازۀ آهنینی رسیدند که رو به شهر باز می‌شد . دروازه خود به خود مقابل ایشان گشوده شد . پس بیرون رفتند و چون به انتهای کوچه رسیدند ، ناگاه فرشته ناپدید شد .
44012011	آنگاه پِطرُس به خود آمد و گفت : « اکنون دیگر یقین دارم که خداوند فرشتۀ خود را فرستاده و مرا از چنگ هیرودیس و آنچه قوم یهود در انتظارش بودند ، رهانیده است . »
44012012	چون این را دریافت ، به خانۀ مریم مادر یوحنای معروف به مَرقُس رفت . در آنجا بسیاری گرد آمده بودند و دعا می‌کردند .
44012013	چون پِطرُس درِ خانه را کوبید ، خادمه‌ای به‌نام رودا آمد تا در را بگشاید .
44012014	امّا چون صدای پِطرُس را شناخت ، از فرط شادی ، بدون گشودن در ، به‌درون شتافت و اعلام داشت : « پِطرُس بر در ایستاده است ! »
44012015	به او گفتند : « مگر دیوانه شده‌ای ؟ » امّا چون اصرار او را دیدند ، گفتند : « لابد فرشتۀ اوست . »
44012016	در این حین ، پِطرُس همچنان در می‌زد . سرانجام ، چون در را گشودند ، با دیدن او غرق در شگفتی شدند .
44012017	پِطرُس با اشارۀ دست ، آنان را خاموش ساخت و شرح داد که چگونه خداوند او را از زندان رهانیده است . سپس گفت : « یعقوب و دیگر برادران را از این امر آگاه سازید . » آنگاه به جایی دیگر رفت .
44012018	صبح روز بعد ، در میان سپاهیان غوغایی بر‌پا شد ، زیرا نمی‌دانستند چه بر سر پِطرُس آمده است .
44012019	هیرودیس دستور داد همه جا پِطرُس را جستجو کنند ؛ و چون او را نیافتند از نگهبانان بازخواست کرد و حکم به قتل آنها داد . سپس از یهودیه به قیصریه رفت و چندی در آنجا ماند .
44012020	هیرودیس بر مردمِ صور و صیدون خشم گرفته بود . از این‌رو به یکدل نزد او رفتند و اجازۀ شرفیابی خواستند . آنان بْلاستوس ، پیشکار خاص شاه را با خود متحد کرده ، در طلب آشتی برآمدند ، زیرا خوراک و معاش آنها از سرزمین هیرودیس فراهم می‌شد .
44012021	در روز مقرر ، هیرودیس ردای شاهی به‌تن کرده ، بر تخت نشست و نُطقی برای جماعت ایراد کرد .
44012022	مردم فریاد برآوردند : « این صدای یکی از خدایان است ، نه صدای آدمی ! »
44012023	در دَم ، فرشتۀ خداوند او را زد ، از آن‌رو که خدا را تجلیل نکرده بود . آنگاه کرمها بدنش را خوردند و مرد .
44012024	امّا کلام خدا هر چه بیشتر پیش می‌رفت و منتشر می‌شد .
44012025	چون برنابا و سولُس مأموریت خود را به انجام رسانیدند ، از اورشلیم بازگشتند و یوحنای معروف به مَرقُس را نیز همراه خود آوردند .
44013001	در کلیسایی که در اَنطاکیه بود ، انبیا و معلّمانی چند بودند : برنابا ، شَمعون معروف به نیجِر ، لوکیوسِ قیرَوانی ، مَناحِم که برادرخواندۀ هیرودیسِ حاکم بود و سولُس .
44013002	هنگامی که ایشان در عبادت خداوند و روزه به‌سر می‌بردند ، روح‌القدس گفت : « برنابا و سولُس را برای من جدا سازید ، به‌جهت کاری که ایشان را بدان فراخوانده‌ام . »
44013003	آنگاه ، پس از روزه و دعا ، دست بر آن دو نهاده ، ایشان را روانۀ سفر کردند .
44013004	بدین‌قرار ، آن دو که از جانب روح‌القدس فرستاده شده بودند ، به سِلوکیه رفتند و از آنجا از راه دریا به قپرس رسیدند .
44013005	چون وارد سالامیس شدند ، در کنیسه‌های یهود به کلام خدا موعظه کردند . یوحنا نیز در خدمت ایشان بود .
44013006	آنان سرتاسر جزیره را درنَوَردیدند تا به پافوس رسیدند . در آنجا به فردی یهودی به نام بارْ‌یَشوع برخوردند که جادوگر و نبی دروغین بود .
44013007	او از دوستان « سِرگیوس پولُسِ » والی بود . والی که مردی خردمند بود ، برنابا و سولُس را به‌حضور فراخواند ، زیرا می‌خواست کلام خدا را بشنود .
44013008	امّا عَلیمای جادوگر - که ترجمۀ نامش چنین است - به مخالفت با ایشان برخاست و کوشید والی را از ایمان آوردن ، بازدارد .
44013009	در این هنگام سولُس ، که پولُس نیز نامیده می‌شد ، پر از روح‌القدس شده ، بدو چشم دوخت و گفت :
44013010	« ای فرزند ابلیس ، ای دشمن هر پارسایی ، که پر از مکر و فریبی ! چرا از کج کردن راههای راست خداوند بازنمی‌ایستی ؟
44013011	بدان که دست خداوند بر ضد توست . اکنون کور خواهی شد و تا مدتی قادر به دیدن آفتاب نخواهی بود . » در دَم ، مه و تاریکی او را فرو‌گرفت ، و دور زده کسی را می‌جُست که دستش را بگیرد و راه را به او بنماید .
44013012	چون والی این واقعه را دید ، ایمان آورد ، زیرا از تعلیمی که دربارۀ خداوند می‌دادند در شگفت شده بود .
44013013	آنگاه پولُس و همراهانش از راه دریا از پافوس به پِرجۀ پامفیلیه رفتند . امّا در آنجا یوحنا از ایشان جدا شد و به اورشلیم بازگشت .
44013014	آنها از پِرجه گذشتند و به اَنطاکیۀ پیسیدیه رسیدند . در روز شَبّات ، به کنیسه درآمدند و نشستند .
44013015	پس از تلاوت تورات و کتب پیامبران ، رهبرانِ کنیسه نزد ایشان فرستادند و گفتند : « برادران ، اگر پند و اندرزی برای مردم دارید ، بگویید . »
44013016	پولُس ایستاد و با دست اشاره کرده ، گفت : « ای مردان اسرائیلی و ای غیریهودیانِ خداترس ، گوش فرادهید !
44013017	خدای قوم اسرائیل ، پدران ما را برگزید و قوم ما را در زمان غربتشان در مصر سرافراز ساخت و با قدرتی عظیم آنها را از آن سرزمین به‌در آورد ،
44013018	و قریب به چهل سال رفتارشان را در بیابان تحمل کرد .
44013019	او هفت قوم را که در کنعان بودند ، نابود ساخت و سرزمینشان را به قوم خود به میراث داد .
44013020	این همه حدود چهارصد و پنجاه سال به‌طول انجامید . « پس از آن ، تا زمان سموئیل نبی ، خدا داوران بدیشان داد .
44013021	آنگاه پادشاهی خواستند و خدا شائول ، پسر قیس ، از قبیلۀ بنیامین را به ایشان داد ، که چهل سال حکومت کرد .
44013022	پس از برداشتن شائول ، داوود را برانگیخت تا شاه ایشان گردد ، و بر او چنین گواهی داد : ” داوود پسر یِسای را دلخواه خویش یافتم ؛ او خواستِ مرا به‌طور کامل به‌جا خواهد آورد . “
44013023	« از نسل همین مرد ، خدا طبق وعدۀ خود ، نجات‌دهنده یعنی عیسی را برای اسرائیل فرستاد .
44013024	پیش از آمدن عیسی ، یحیی تعمیدِ توبه را به همۀ مردم اسرائیل موعظه می‌کرد .
44013025	چون یحیی دور خود را به پایان می‌رسانید ، گفت : ” مرا که می‌پندارید ؟ من او نیستم ؛ بلکه او پس از من می‌آید و من حتی شایسته نیستم بند کفشش را بگشایم . “
44013026	« ای برادران ، ای فرزندان ابراهیم ، و ای غیریهودیانِ خداترس که در اینجا حضور دارید ! این پیامِ نجات برای ما فرستاده شده است .
44013027	مردم اورشلیم و بزرگان ایشان عیسی را نشناختند و با این‌حال با محکوم کردنش ، گفته‌های پیامبران را که هر شَبّات تلاوت می‌شود ، تحقق بخشیدند .
44013028	آنها با اینکه هیچ علتی برای مجازات مرگ نیافتند ، از پیلاتُس خواستند او را بکشد .
44013029	و چون تمام آنچه را که درباره‌اش نوشته شده بود ، به انجام رساندند ، او را از صلیب پایین آورده ، به‌قبر سپردند .
44013030	امّا خدا وی را از مردگان برخیزانید .
44013031	و آنان که با او از جلیل به اورشلیم آمده بودند ، روزهای بسیار او را دیدند و اکنون نیز نزد قوم ما شاهدان اویند .
44013032	« اکنون ما به شما بشارت می‌دهیم که خدا آنچه را که به پدران ما وعده داده بود ،
44013033	با برخیزانیدن عیسی ، برای ما که فرزندان ایشانیم وفا کرد . همان‌گونه که در مزمور دوّم نوشته شده : ” تو پسر من هستی ؛ امروز ، من تو را مولود ساخته‌ام . “
44013034	« و خدا او را از مردگان برخیزانید تا هرگز فساد نبیند ، چنانکه آمده است : «‌” برکات مقدّس و مطمئنی را که به داوود وعده داده شده ، به شما خواهم بخشید . “
44013035	و بر همین مبنا در جای دیگر گفته شده که : «‌” نخواهی گذاشت قدّوست فساد ببیند . “
44013036	« و امّا داوود پس از آنکه به ارادۀ خدا مردمان عصر خویش را خدمت کرد ، بخفت و به پدران خود پیوسته ، فساد را دید .
44013037	ولی آن کس که خدا برخیزانید ، فساد را ندید .
44013038	« پس ، ای برادران ، بدانید آمرزش گناهانی که به‌واسطۀ همین شخص فراهم آمده است ، به شما اعلام می‌شود .
44013039	اکنون هر که ایمان بیاورد ، به‌واسطۀ او پارسا شمرده می‌شود در هر آنچه نتوانستید به‌واسطۀ شریعت موسی پارسا شمرده شوید .
44013040	مراقب باشید این نوشتۀ کتب پیامبران بر سر شما نیاید که می‌گوید :
44013041	«‌” بنگرید ، ای استهزاگران ، حیرت کنید و هلاک شوید ، زیرا در زمان شما کاری خواهم کرد ، که هر چند آن را به شما بازگویند هرگز باور نخواهید کرد . “ »
44013042	چون پولُس و برنابا از کنیسه بیرون می‌رفتند ، مردم از آنها استدعا کردند که شَبّات آینده نیز در این‌باره با ایشان سخن بگویند .
44013043	پس از اینکه جماعتْ کنیسه را ترک کردند ، بسیاری از یهودیان و اشخاص خداپرست که به یهودیت گرویده بودند ، از پی پولُس و برنابا به‌راه افتادند . آن دو با این گروه سخن گفتند و آنها را به پایداری در فیض خدا ترغیب کردند .
44013044	شَبّات بعد ، به‌تقریب ، تمامی مردم شهر گرد آمدند تا کلام خداوند را بشنوند .
44013045	امّا یهودیان چون ازدحام مردم را دیدند ، از حسد پر شدند و با بی‌حرمتی به مخالفت با سخنان پولُس برخاستند .
44013046	آنگاه پولُس و برنابا دلیرانه گفتند : « لازم بود کلام خدا پیش از همه برای شما بیان شود . امّا چون آن را رد کردید و خود را شایستۀ حیات جاوید ندانستید ، پس اکنون رو به‌سوی غیریهودیان می‌نهیم .
44013047	زیرا خداوند به ما چنین امر فرموده که : ” تو را نوری برای غیریهودیان قرار دادم ، تا نجات را به‌کرانهای زمین برسانی . “ »
44013048	چون غیریهودیان این را شنیدند ، شادمان شدند و کلام خداوند را حرمت داشتند ؛ و آنان که برای حیات جاوید تعیین شده بودند ، ایمان آوردند .
44013049	بدین‌سان کلام خداوند در سرتاسر آن ناحیه منتشر شد .
44013050	امّا یهودیان ، زنان خداپرست و متشخص و نیز مردان سرشناسِ شهر را شوراندند و آنها را به آزار پولُس و برنابا برانگیختند . پس پولُس و برنابا را از آن ناحیه راندند .
44013051	ایشان نیز به‌اعتراض ، غبار پاهای خود را بر ایشان تکاندند و به شهر قونیه رفتند .
44013052	و امّا شاگردان پر از شادی و روح‌القدس بودند .
44014001	در قونیه نیز پولُس و برنابا به کنیسۀ یهود رفتند و چنان سخن راندند که شماری بسیار از یهودیان و یونانیان ایمان آوردند .
44014002	امّا یهودیانی که ایمان نیاورده بودند ، غیریهودیان را شوراندند و ذهنشان را نسبت به برادران ، مسموم ساختند .
44014003	پس پولُس و برنابا مدتی طولانی در آنجا ماندند و دلیرانه برای خداوند سخن گفتند ، خداوندی که بدیشان قدرت انجام آیات و معجزات می‌بخشید و بدین‌گونه پیام فیض خود را تأیید می‌کرد .
44014004	مردم شهر دو گروه شدند ؛ گروهی به جانبداری از یهودیان برخاستند و گروهی دیگر جانب رسولان را گرفتند .
44014005	و چون غیریهودیان و یهودیان به اتفاق بزرگان خود خواستند پولُس و برنابا را در برابر چشم همگان بزنند و سنگسار کنند ،
44014006	آنان آگاه شده ، به لِستْره و دِربِه ، از شهرهای لیکائونیه ، و نواحی اطراف گریختند
44014007	و در آنجا به رساندن بشارت ادامه دادند .
44014008	و امّا در لِستْره مردی نشسته بود که نمی‌توانست پاهایش را حرکت دهد و هرگز راه نرفته بود ، زیرا لنگ مادرزاد بود .
44014009	هنگامی که پولُس سخن می‌گفت ، او گوش فرامی‌داد . پولُس بدو چشم دوخت و دید که ایمان شفا یافتن دارد .
44014010	پس با صدای بلند به او گفت : « بر پاهای خود راست بایست ! » آن مرد از جا جَست و به‌راه افتاد .
44014011	چون مردم آنچه را که پولُس انجام داد دیدند ، به زبان لیکائونی فریاد برآوردند : « خدایان به‌صورت انسان بر ما فرود آمده‌اند ! »
44014012	آنان برنابا را « زئوس » و پولُس را که سخنگوی اصلی بود « هِرمِس » نامیدند .
44014013	کاهنِ زئوس که معبدش درست بیرون دروازۀ شهر بود ، گاوهایی چند و تاجهایی از گُل به دروازۀ شهر آورد ؛ او و جماعت بر آن بودند قربانی تقدیمشان کنند .
44014014	امّا چون آن دو رسول ، یعنی برنابا و پولُس ، این را شنیدند ، جامه‌های خود را چاک زدند و به میان جماعت شتافته ، فریاد برآوردند که :
44014015	« ای مردان ، چرا چنین می‌کنید ؟ ما نیز چون شما ، انسانی بیش نیستیم . ما به شما بشارت می‌دهیم که از این چیزهای پوچ دست بردارید و به خدای زنده روی آورید که آسمان و زمین و دریا و هر آنچه را که در آنهاست ، آفرید .
44014016	هر چند او در گذشته قومهای غیریهود را جملگی واگذاشت که هر یک به‌راه خود روند ،
44014017	امّا خود را بدون شهادت نگذاشت ؛ او با فرستادن باران از آسمان و بخشیدن فصلهای پُر بار ، بر شما احسان نموده ، خوراک فراوان به شما ارزانی می‌دارد و دلهایتان را از خرّمی لبریز می‌کند . »
44014018	سرانجام با این سخنان ، به‌دشواری توانستند مردم را از تقدیم قربانی بازدارند .
44014019	امّا یهودیانی از اَنطاکیه و قونیه آمدند و مردم را با خود متحد ساخته ، پولُس را سنگسار کردند و بدین گمان که مرده است ، از شهر بیرونش کشیدند .
44014020	امّا چون شاگردان گرد او جمع شدند ، برخاست و به شهر بازگشت . فردای آن روز ، او و برنابا رهسپار دِربِه شدند .
44014021	آنان در آن شهر نیز بشارت دادند و بسیاری را شاگرد ساختند . سپس به لِستْره و قونیه و اَنطاکیه بازگشتند .
44014022	در آن شهرها شاگردان را تقویت کرده ، آنان را به پایداری در ایمان تشویق کردند و پند دادند که « باید با تحمل سختیهای بسیار به پادشاهی خدا راه یابیم . »
44014023	ایشان در هر کلیسا مشایخ بر ایمانداران گماشتند و با دعا و روزه آنها را به خداوندی که به وی ایمان آورده بودند ، سپردند .
44014024	سپس از ایالت پیسیدیه گذشتند و به ایالت پامفیلیه رفتند ،
44014025	و در پِرجه کلام را موعظه کرده ، به آتالیه فرود آمدند .
44014026	از آتالیه با کشتی به اَنطاکیه بازگشتند ، همان‌جا که ایشان را به فیض خدا سپرده بودند تا عهده‌دار کاری شوند که اکنون به انجامش رسانیده بودند .
44014027	چون بدان‌جا رسیدند ، کلیسا را گرد آورده ، بازگفتند که خدا به‌واسطۀ آنها چه‌ها کرده و چگونه درِ ایمان را بر غیریهودیان گشوده است .
44014028	آنگاه مدت زمانی در آنجا با شاگردان ماندند .
44015001	و امّا جمعی از یهودیه به اَنطاکیه آمده به برادران تعلیم می‌دادند که : « اگر مطابق آیین موسی ختنه نشوید ، نمی‌توانید نجات بیابید . »
44015002	پس چون پولُس و برنابا به مخالفت و مباحثۀ شدید با ایشان برخاستند ، قرار بر این شد که آن دو به همراه تنی چند از ایمانداران به اورشلیم بروند و این مسئله را با رسولان و مشایخ در میان نهند .
44015003	پس کلیسا ایشان را بدرقه کرد ؛ و آنها در گذار از فینیقیه و سامره ، خبر ایمان آوردن غیریهودیان را رساندند و همۀ برادران را بسیار شاد ساختند .
44015004	چون به اورشلیم رسیدند ، کلیسا و رسولان و مشایخ از ایشان استقبال کردند . پولُس و برنابا هر آنچه خدا به‌واسطۀ آنها انجام داده بود ، بدیشان بازگفتند .
44015005	آنگاه برخی از فرقۀ فَریسیان که ایمان آورده بودند ، برخاسته ، گفتند : « این غیریهودیان را باید ختنه کرد و حکم داد که شریعت موسی را نگاه دارند . »
44015006	پس رسولان و رهبران گرد آمدند تا به این مسئله رسیدگی کنند .
44015007	پس از مباحثۀ بسیار ، سرانجام پِطرُس برخاست و بدیشان گفت : « ای برادران ، شما آگاهید که در روزهای نخست ، خدا مرا از میان شما برگزید تا غیریهودیان از زبان من پیام انجیل را بشنوند و ایمان آورند .
44015008	و خدایی که عارف‌القلوب است ، با بخشیدن روح‌القدس به غیریهودیان ، درست به سان ما ، گواهی داد بر اینکه ایشان را پذیرفته است .
44015009	او در میان ما و ایشان هیچ فرق نگذاشت ، بلکه محض ایمان ، دلهایشان را طاهر ساخت .
44015010	پس حال چرا خدا را می‌آزمایید و یوغی بر گردن شاگردان می‌نهید که نه ما قادر به حملش بودیم ، نه پدران ما ؟
44015011	زیرا ما ایمان داریم که به فیض خداوندْ عیسی است که نجات یافته‌ایم ، چنانکه ایشان نیز . »
44015012	سپس جماعتْ همه ساکت شدند و به برنابا و پولُس گوش فرادادند . آنان آیات و معجزاتی را که خدا به‌دست ایشان در میان غیریهودیان ظاهر کرده بود ، بازمی‌گفتند .
44015013	چون سخنان ایشان به پایان رسید ، یعقوب گفت : « ای برادران ، به من گوش فرادهید !
44015014	شَمعون بیان کرد که چگونه خدا برای نخستین‌بار غیریهودیان را مورد لطف خود قرار داده ، از میان آنان قومی برای خود برگزیده است .
44015015	این با گفتار پیامبران مطابق است ، چنانکه نوشته شده :
44015016	«‌” پس از این ، باز‌خواهم گشت و خیمۀ فرو‌افتادۀ داوود را از نو بر‌پا خواهم داشت ؛ ویرانه‌هایش را دیگر بار بنا خواهم کرد ، و آن را مرمّت خواهم نمود ،
44015017	تا باقی افراد بشر جملگی خداوند را بطلبند ، همۀ غیریهودیانی که نام من بر آنهاست . چنین می‌گوید خداوندی که اینها را به انجام می‌رساند ،
44015018	اموری را که از دیرباز معلوم بوده است . “
44015019	« پس رأی من بر این است که آنان را که از غیریهودیان به‌سوی خدا بازمی‌گردند ، زحمت نرسانیم .
44015020	امّا باید در نامه‌ای از ایشان بخواهیم که از خوراک آلوده به بت‌پرستی ، بی‌عفتی ، گوشت حیوانات خفه شده و خون بپرهیزند .
44015021	زیرا از دیرباز موسی در هر شهر کسانی را داشته است که بدو موعظه کنند ، چنانکه هر شَبّات نوشته‌های او را در کنیسه‌ها تلاوت می‌کنند . »
44015022	پس رسولان و مشایخ به اتفاق تمامی کلیسا تصمیم گرفتند از میان خود مردانی برگزینند و آنان را همراه پولُس و برنابا به اَنطاکیه بفرستند . پس یهودای معروف به بَرسابا و سیلاس را که در میان برادران مقام رهبری داشتند ، برگزیدند .
44015023	آنگاه نامه‌ای به‌دست ایشان فرستادند ، بدین عبارات که : « از ما رسولان و مشایخ ، برادران شما ، به برادرانِ غیریهودی در اَنطاکیه ، سوریه و کیلیکیه ، سلام !
44015024	شنیده‌ایم که کسانی از میان ما ، بی‌آنکه دستوری از ما داشته باشند ، آمده‌اند و شما را با سخنانشان مشوش ساخته ، باعث پریشانی خاطرتان شده‌اند .
44015025	پس ما یکدل چنین مصلحت دیدیم که مردانی برگزینیم و آنها را همراه عزیزان خود ، برنابا و پولُس ، نزد شما بفرستیم ،
44015026	همراه کسانی که به‌خاطر نام خداوند ما عیسی مسیح ، جان بر‌کف نهاده‌اند .
44015027	پس یهودا و سیلاس را فرستاده‌ایم تا شما را زبانی از این امور آگاه سازند .
44015028	روح‌القدس و ما مصلحت چنین دیدیم که باری بر دوش شما ننهیم ، جز این ضروریات که
44015029	از خوراک تقدیمی به بتها و خون و گوشت حیوانات خفه شده و بی‌عفتی بپرهیزید . هر گاه از اینها دوری کنید ، کاری پسندیده انجام داده‌اید . والسّلام . »
44015030	پس ایشان روانه شده ، به اَنطاکیه رفتند و در آنجا کلیسا را گرد آورده ، نامه را رساندند .
44015031	چون آنها نامه را خواندند ، از پیام دلگرم‌کنندۀ آن شادمان شدند .
44015032	یهودا و سیلاس نیز که نبی بودند ، با سخنان بسیار ، برادران را تشویق و تقویت کردند .
44015033	پس چندی در آنجا ماندند ، و سپس برادرانْ ایشان را به‌سلامت روانه کردند تا نزد فرستندگان خود بازگردند .
44015034	امّا پولُس و برنابا در اَنطاکیه ماندند
44015035	و همراه بسیاری دیگر به تعلیم و بشارت کلام خداوند مشغول شدند .
44015036	پس از چندی ، پولُس به برنابا گفت : « به شهرهایی که کلام خداوند را در آنها موعظه کردیم ، بازگردیم و از برادران دیدار کنیم تا ببینیم در چه حالند . »
44015037	برنابا خواست یوحنای معروف به مَرقُس نیز ایشان را همراهی کند ،
44015038	امّا پولُس مصلحت ندید کسی را که در پامفیلیه ایشان را تنها گذاشته و ادامۀ همکاری نداده بود ، با خود ببرد .
44015039	اختلاف چندان بالا گرفت که از یکدیگر جدا شدند . برنابا ، مَرقُس را برگرفت و از راه دریا راهی قپرس شد ؛
44015040	امّا پولُس ، سیلاس را اختیار کرد و به‌دست برادران به فیض خداوند سپرده شده ، عازم سفر گشت .
44015041	او در عبور از سوریه و کیلیکیه ، کلیساها را استوار می‌کرد .
44016001	پولُس به دِربِه و سپس به لِستْره آمد . در آنجا شاگردی تیموتائوس نام می‌زیست که مادرش یهودی و ایماندار ، امّا پدرش یونانی بود .
44016002	برادران در لِستْره و قونیه از او به نیکی یاد می‌کردند .
44016003	پولُس چون می‌خواست او در سفر همراهی‌اش کند ، به‌خاطر یهودیانی که در آن ناحیه می‌زیستند ، او را ختنه کرد ، چرا که همه می‌دانستند پدر وی یونانی است .
44016004	آنها چون از شهری به شهر دیگر می‌رفتند ، اصولی را که رسولان و مشایخ در اورشلیم وضع کرده بودند ، به مردم می‌سپردند تا آنها را رعایت کنند .
44016005	پس ، کلیساها در ایمان استوار می‌شدند و هر روز بر شمارشان افزوده می‌شد .
44016006	سپس ، سرتاسر دیار فْریجیه و غَلاطیه را درنَوَردیدند ، زیرا روح‌القدس ایشان را از رسانیدن کلام به ایالت آسیا منع کرده بود .
44016007	چون به سرحد میسیه رسیدند ، سعی کردند به بیطینیه بروند ، امّا روحِ عیسی به ایشان اجازه نداد .
44016008	از این‌رو ، از میسیه گذشتند و به تْروآس رفتند .
44016009	شب هنگام ، پولُس در رؤیا دید که مردی مقدونی در برابرش ایستاده ، به او التماس می‌کند که « به مقدونیه بیا و ما را مدد کن . »
44016010	چون این رؤیا را دید ، بی‌درنگ عازم مقدونیه شدیم ، زیرا اطمینان یافتیم که خدا ما را فراخوانده است تا بدیشان بشارت دهیم .
44016011	پس ، از تْروآس با کشتی یکراست به ساموتْراکی رفتیم ، و روز بعد به نیاپولیس رسیدیم .
44016012	از آنجا راهی فیلیپی شدیم که از مهاجرنشینهای روم و یکی از شهرهای عمدۀ آن بخش از مقدونیه بود ، و چند روز در آن شهر ماندیم .
44016013	روز شَبّات از شهر خارج شدیم و به کنار رودخانه رفتیم ، با این انتظار که در آنجا مکانی برای دعا وجود دارد . پس نشستیم و با زنانی که گرد آمده بودند ، به گفتگو پرداختیم .
44016014	در میان آنان زنی خداپرست از شهر تیاتیرا بود که به سخنان ما گوش فرامی‌داد . او لیدیه نام داشت و فروشندۀ پارچه‌های ارغوان بود . خداوند قلب او را گشود تا پیام پولُس را بپذیرد .
44016015	چون او با اهل خانه‌اش تعمید گرفت ، با اصرار بسیار به ما گفت : « اگر یقین دارید که به خداوند ایمان آورده‌ام ، بیایید و در خانۀ من بمانید . » سرانجام تسلیم درخواست او شدیم .
44016016	یک بار که به مکان دعا می‌رفتیم ، به کنیزی برخوردیم که روح غیبگویی داشت و از راه طالع‌بینی سود بسیار عاید اربابان خود می‌کرد .
44016017	او در پی پولُس و ما می‌افتاد و فریادکنان می‌گفت : « این مردان ، خدمتگزاران خدای متعال‌اند و راه نجات را به شما اعلام می‌کنند . »
44016018	او روزهای بسیار چنین می‌کرد . سرانجام صبر پولُس به‌سر آمد و برگشته به آن روح گفت : « به‌نام عیسی مسیح تو را امر می‌کنم که از این دختر به‌در آیی ! » همان‌دم ، روح از او بیرون آمد .
44016019	اربابانِ آن کنیز چون دیدند امید کسب درآمدشان بر باد رفت ، پولُس و سیلاس را گرفتند و آنها را کشان‌کشان به بازار نزد مراجع بردند .
44016020	پس ایشان را به حضور قاضیان آوردند و گفتند : « این مردان یهودی‌اند و شهر ما را به آشوب کشیده‌اند .
44016021	رسومی را تبلیغ می‌کنند که پذیرفتن و به‌جا آوردنشان بر ما رومیان جایز نیست . »
44016022	مردم در حمله به پولُس و سیلاس به آنان پیوستند . قاضیان نیز دستور دادند جامه‌هایشان را به‌در آورند و چوبشان زنند .
44016023	چون ایشان را چوب بسیار زدند ، به زندانشان افکندند و به زندانبان دستور دادند سخت مراقب ایشان باشد .
44016024	زندانبان چون چنین دستور یافت ، آنان را به زندان درونی افکند و پاهایشان را در کُنده نهاد .
44016025	نزدیک نیمه‌شب ، پولُس و سیلاس مشغول دعا بودند و سرودخوانان خدا را ستایش می‌کردند و دیگر زندانیان نیز بدیشان گوش فرا‌می‌دادند
44016026	که ناگاه زمین‌لرزه‌ای عظیم رخ داد ، آن‌گونه که اساس زندان به‌لرزه درآمد و درهای زندان در دم گشوده شد و زنجیرها از همه فرو ‌ ریخت .
44016027	زندانبان بیدار شد ، و چون درهای گشودۀ زندان را دید ، شمشیر برکشید تا خود را بکشد ، زیرا می‌پنداشت زندانیان گریخته‌اند .
44016028	امّا پولُس با صدای بلند ندا در‌داده ، گفت : « به خود آسیب مرسان که ما همه اینجاییم ! »
44016029	زندانبان چراغ خواست و سراسیمه به‌درون زندان رفت و در حالی که می‌لرزید به‌پای پولُس و سیلاس افتاد .
44016030	سپس ، ایشان را بیرون آورد و پرسید : « ای سروران ، چه کنم تا نجات یابم ؟ »
44016031	پاسخ دادند : « به خداوند عیسی مسیح ایمان آور که تو و اهل خانه‌ات نجات خواهید یافت . »
44016032	آنگاه کلام خداوند را برای او و همۀ کسانی که در خانه‌اش بودند ، بیان کردند .
44016033	در همان ساعت از شب ، زندانبان آنها را برداشته ، زخمهایشان را شست ، و بی‌درنگ او و همۀ اهل خانه‌اش تعمید گرفتند .
44016034	او ایشان را به خانۀ خود برد و سفره‌ای برایشان گسترد . او و همۀ اهل خانه‌اش از ایمان آوردن به خدا بسیار شاد بودند .
44016035	چون روز شد ، قاضیان مأمورانی نزد زندانبان فرستاده ، گفتند : « آن مردان را آزاد کن ! »
44016036	زندانبان پولُس را از این پیغام آگاه کرد و گفت : « قاضیان دستور داده‌اند که شما را آزاد کنم . پس اینک بیرون آیید و به‌سلامت بروید . »
44016037	امّا پولُس در پاسخ گفت : « ما را که رومی هستیم بدون محاکمه و در برابر همگان چوب زده و به زندان افکنده‌اند . حال می‌خواهند در خفا آزادمان کنند ؟ هرگز ! بلکه خود بیایند و ما را از اینجا بیرون آورند . »
44016038	مأموران این را به قاضیان بازگفتند ، و آنها چون شنیدند که پولُس و سیلاس رومی‌اند ، سخت به هراس افتادند
44016039	و آمده ، از ایشان پوزش خواستند و تا بیرون زندان مشایعتشان نموده ، خواهش کردند که شهر را ترک گویند .
44016040	ایشان پس از ترک زندان ، به خانۀ لیدیه رفتند . در آنجا با برادران دیدار کرده ، ایشان را تشویق نمودند . سپس آنجا را ترک گفتند .
44017001	پولُس و سیلاس از آمْفیپولیس و آپولونیا گذشتند و به تِسالونیکی آمدند ، که در آنجا یهودیان کنیسه داشتند .
44017002	پولُس طبق عادت به کنیسه رفته ، در سه شَبّات از کتب مقدّس با ایشان مباحثه می‌کرد
44017003	و توضیح داده ، برهان می‌آورد که ضروری بود مسیح رنج کشد و از مردگان برخیزد . او می‌گفت : « این عیسی که او را به شما اعلام می‌کنم ، همان مسیح است . »
44017004	برخی از ایشان و نیز شماری بسیار از یونانیانِ خداپرست و گروهی بزرگ از زنان سرشناس ، مجاب شده ، به پولُس و سیلاس پیوستند .
44017005	امّا یهودیان حسد ورزیدند و تنی‌چند از اوباش را از بازار گرد آورده ، دسته‌ای به‌راه انداختند و در شهر بلوا به‌پا کردند . ایشان در جستجوی پولُس و سیلاس به خانۀ یاسون هجوم بردند تا آنان را به میان جماعت بیرون آورند .
44017006	امّا چون ایشان را نیافتند ، یاسون و برخی دیگر از برادران را نزد مقامات شهر کشاندند و فریاد برآوردند که « این مردان که همۀ دنیا را به آشوب کشیده‌اند ، حال به اینجا آمده‌اند
44017007	و یاسون ایشان را به خانۀ خود برده است . اینان همگی از فرمانهای قیصر سرپیچی می‌کنند و مدّعی آنند که شاه دیگری هست به نام عیسی . »
44017008	چون مردم و مقامات شهر این را شنیدند ، برآشفتند .
44017009	سپس از یاسون و دیگران ضمانت گرفته ، آزادشان کردند .
44017010	برادران در همان شب ، پولُس و سیلاس را به بیریه روانه کردند . آنها چون بدانجا رسیدند ، به کنیسۀ یهود رفتند .
44017011	اهل بیریه از مردمان تِسالونیکی نجیب‌تر بودند ، زیرا کلام را با اشتیاق پذیرفتند و هر روز کتب مقدّس را بررسی می‌کردند تا صحت گفته‌های پولُس را دریابند .
44017012	بدین‌گونه ، بسیاری از یهودیان و نیز شماری کثیر از زنان و مردان سرشناسِ یونانی ایمان آوردند .
44017013	چون یهودیانِ تِسالونیکی دریافتند که پولُس در بیریه نیز کلام خدا را موعظه می‌کند ، بدانجا رفتند و مردم را تحریک کرده ، شوراندند .
44017014	برادران بی‌درنگ پولُس را به‌سوی ساحل روانه کردند ، امّا سیلاس و تیموتائوس در بیریه ماندند .
44017015	مشایعت‌کنندگان پولُس ، او را تا آتن همراهی کردند و پس از اینکه برای سیلاس و تیموتائوس دستور گرفتند که هر‌چه زودتر به پولُس بپیوندند ، آنجا را ترک گفتند .
44017016	در آن حال که پولُس در آتن منتظر آن دو بود ، از اینکه می‌دید شهر پر از بتهاست ، منقلب شد .
44017017	از این‌رو ، در کنیسه با یهودیان و یونانیان خداپرست و نیز هر روز در میدان شهر با رهگذران مباحثه می‌کرد .
44017018	جمعی از فیلسوفان اپیکوری و رواقی نیز با او بنای مباحثه گذاشتند . برخی از آنان می‌گفتند : « این یاوه‌گو چه می‌خواهد بگوید ؟ » دیگران می‌گفتند : « گویا خدایان غریب را تبلیغ می‌کند . » از آن‌رو چنین می‌گفتند که پولُس ، عیسی و قیامت را به ایشان بشارت می‌داد .
44017019	آنگاه او را برگرفته ، به مجمع « آریوپاگوس » بردند و در آنجا به او گفتند : « آیا می‌توان دانست که این تعلیم جدید که تو می‌دهی ، چیست ؟
44017020	سخنانت به گوش ما عجیب می‌آید . پس خواهان دانستن معنای آنیم . »
44017021	همۀ آتنیان و غریبانی که در آنجا می‌زیستند ، مشغولیتی جز این نداشتند که وقت خود را به گفت و شنود دربارۀ عقاید جدید بگذرانند .
44017022	پس پولُس در میان مجمع « آریوپاگوس » برخاست و گفت : « ای مردان آتنی ، من شما را از هر لحاظ بسیار دیندار یافته‌ام .
44017023	زیرا هنگامی که در شهر سیر می‌کردم و آنچه را که شما می‌پرستید نظاره می‌نمودم ، مذبحی یافتم که بر آن نوشته شده بود : ” تقدیم به خدای ناشناخته “ . حال ، آنچه را شما ناشناخته می‌پرستید ، من به شما اعلام می‌کنم .
44017024	« خدایی که جهان و هر آنچه را در آن است آفرید ، مالکِ آسمان و زمین است و در معابد ساختۀ دست بشر ساکن نمی‌شود .
44017025	دستان بشری نمی‌تواند خدمتی به او بکند ، چنانکه گویی به چیزی محتاج باشد ، زیرا خودْ بخشندۀ حیات و نَفَس و هر چیز دیگر به جمیع آدمیان است .
44017026	او همۀ اقوام بشری را از یک انسان پدید آورد تا در سرتاسر زمین ساکن شوند ؛ و زمانهای تعیین شده برای ایشان و حدود محل سکونتشان را مقرر فرمود .
44017027	تا مردمان او را بجویند و چه‌بسا که در پی‌اش گشته ، او را بیابند ، هر چند از هیچ یک از ما دور نیست .
44017028	زیرا در اوست که زندگی و حرکت و هستی داریم ؛ چنانکه برخی از شاعران خود شما نیز گفته‌اند که از نسل اوییم .
44017029	« پس چون نسل خداییم ، شایسته نیست چنین بیندیشیم که الوهیت همانند زر یا سیم یا سنگی است که با هنر و خلاقیت آدمی به‌صورت تمثالی تراشیده شده باشد .
44017030	در گذشته ، خدا از چنین جهالتی چشم می‌پوشید . امّا اکنون به همۀ مردمان در هر جا حکم می‌کند که توبه کنند .
44017031	زیرا روزی را مقرر کرده که در آن به‌واسطۀ مردی که تعیین کرده است ، جهان را عادلانه داوری خواهد کرد ، و با برخیزانیدنش از مردگان ، همه را از این امر مطمئن ساخته است . »
44017032	چون دربارۀ رستاخیز مردگان شنیدند ، برخی پوزخند زدند ، امّا دیگران گفتند : « می‌خواهیم در این‌باره باز از تو بشنویم . »
44017033	بدین‌گونه پولُس مجمع را ترک گفت .
44017034	امّا تنی چند بدو پیوسته ، ایمان آوردند . دیونیسیوس ، عضو مجمع « آریوپاگوس » ، زنی داماریس نام ، و نیز چند تن دیگر ، از آن‌جمله بودند .
44018001	پس از این ، پولُس آتن را ترک گفت و به قُرِنتُس رفت .
44018002	در آنجا با مردی یهودی ، آکیلا نام ، از مردمان پونتوس آشنا شد که با همسرش پْریسکیلا به‌تازگی از ایتالیا آمده بود ، زیرا کْلودیوسِ قیصر دستور داده بود که یهودیان همگی روم را ترک کنند . پولُس به دیدار آنها رفت ،
44018003	و از آنجا که او نیز مانند ایشان پیشۀ خیمه‌دوزی داشت ، نزدشان ماند و به‌کار مشغول شد .
44018004	او هر شَبّات در کنیسه با یهودیان و یونانیان مباحثه می‌کرد و می‌کوشید آنان را مجاب سازد .
44018005	چون سیلاس و تیموتائوس از مقدونیه آمدند ، پولُس خود را به تمامی ، وقف موعظۀ کلام کرده ، به یهودیان شهادت می‌داد که عیسی همان مسیح است .
44018006	امّا چون با او بنای مخالفت گذاشتند و ناسزایش گفتند ، به اعتراض ، غبار جامه‌اش را تکاند و به آنها گفت : « خونتان بر گردن خودتان ! من از آن مبرا هستم . از این پس ، نزد غیریهودیان می‌روم . »
44018007	سپس از کنیسه تغییر مکان داد و به خانۀ تیتوس یوستوس رفت که شخصی خداپرست بود و در جوار کنیسه منزل داشت .
44018008	امّا کْریسپوس ، رئیس کنیسه ، با تمام اهل خانه‌اش به خداوند ایمان آوردند . همچنین بسیاری از اهالی قُرِنتُس چون پیام را شنیدند ، ایمان آورده ، تعمید گرفتند .
44018009	شبی خداوند در رؤیا به پولُس گفت : « مترس ! سخن بگو و خاموش مباش !
44018010	زیرا من با تو هستم و هیچ‌کس دست خود را بر تو دراز نخواهد کرد تا گزندی به تو برساند ، چرا که در این شهر مرا خلق بسیار است . »
44018011	پس ، پولُس یک سال و نیم در آنجا ماند و کلام خدا را به آنها تعلیم داد .
44018012	امّا هنگامی که گالیو ، والی اَخائیه بود ، یهودیان همداستان شده ، بر سر پولُس تاختند و او را به محکمه کشانده ،
44018013	گفتند : « این شخص مردم را وامی‌دارد خدا را به‌شیوه‌ای خلاف شریعت عبادت کنند . »
44018014	چون پولُس خواست سخن بگوید ، گالیو به یهودیان گفت : « اگر جرم یا جنایتی در میان بود ، می‌بایست شکایت شما را بشنوم .
44018015	امّا چون مسئله بر سر کلمات و نامها و شریعت خودتان است ، پس خود به آن رسیدگی کنید . من نمی‌خواهم دربارۀ چنین اموری داوری کنم . »
44018016	پس آنها را از مقابل مسند داوری راند .
44018017	آنان نیز همگی به سوسْتِنیس ، رئیس کنیسه حمله بردند و او را در مقابل مسند والی زدند . امّا گالیو هیچ اعتنا نکرد .
44018018	پولُس پس از اقامتی طولانی در قُرِنتُس ، با برادران وداع کرد و از راه دریا عازم سوریه شد . در این سفر ، پْریسکیلا و آکیلا نیز همراهش بودند . او در کِنخْریه سر خود را تراشید ، زیرا چنین نذر کرده بود .
44018019	چون به اِفِسُس رسیدند ، همسفران خود را ترک گفت و خود به کنیسه رفته ، با یهودیان به مباحثه پرداخت .
44018020	از او خواستند مدتی بیشتر با ایشان بماند ، امّا نپذیرفت
44018021	و با ایشان وداع کرده ، گفت : « اگر خدا بخواهد باز نزد شما خواهم آمد . » سپس سوار کشتی شد و اِفِسُس را ترک گفت .
44018022	در قیصریه از کشتی فرود آمده ، به اورشلیم رفت و پس از دیدار با کلیسا ، راهی اَنطاکیه شد .
44018023	چندی در آنجا ماند و باز عازم سفر شده ، در سرتاسر دیار غَلاطیه و فْریجیه جا به جا می‌گشت و همۀ شاگردان را استوار می‌کرد .
44018024	در آن ایام ، فردی یهودی ، آپولُس نام ، از مردمان اسکندریه ، به اِفِسُس آمد . او سخنوری ماهر بود و دانشی وسیع از کتب مقدّس داشت ؛
44018025	در طریق خداوند آموزش یافته بود و با حرارت روح سخن می‌گفت و به‌دقّت دربارۀ عیسی تعلیم می‌داد ، هر چند فقط از تعمید یحیی آگاهی داشت .
44018026	او دلیرانه در کنیسه به سخن گفتن آغاز کرد . چون پْریسکیلا و آکیلا سخنانش را شنیدند ، او را به خانۀ خود بردند و طریق خدا را دقیقتر به وی آموختند .
44018027	چون آپولُس قصد سفر به اَخائیه کرد ، برادران تشویقش کردند و به شاگردان نوشتند که او را به‌گرمی پذیرا شوند . چون آپولُس بدانجا رسید ، کسانی را که به‌واسطۀ فیض ایمان آورده بودند ، یاری فراوان داد .
44018028	زیرا پیش روی همگان با یهودیان مباحثه کرده ، عقاید آنان را با دلایل قوی رد می‌کرد ، و با استناد به کتب مقدّس ثابت می‌نمود که عیسی همان مسیح است .
44019001	و امّا هنگامی که آپولُس در قُرِنتُس بود ، پولُس پس از گذر از نواحی مرتفع مرکزی ، به اِفِسُس رسید . در آنجا شاگردانی چند یافت
44019002	و از ایشان پرسید : « آیا هنگامی که ایمان آوردید ، روح‌القدس را یافتید ؟ » گفتند : « ما حتی نشنیده‌ایم که روح‌القدس هست . »
44019003	به ایشان گفت : « پس چه تعمیدی یافتید ؟ » گفتند : « تعمید یحیی . »
44019004	پولُس گفت : « تعمید یحیی ، تعمیدِ توبه بود . او به قوم می‌گفت به آن که پس از او می‌آمد ایمان بیاورند ، یعنی به عیسی . »
44019005	چون این را شنیدند ، در نام خداوند عیسی تعمید گرفتند .
44019006	و هنگامی که پولُس دست بر آنان نهاد ، روح‌القدس بر ایشان آمد ، به‌گونه‌ای که به زبانهای غیر سخن گفتند و نبوّت کردند .
44019007	آن مردان ، جملگی حدود دوازده تن بودند .
44019008	سپس پولُس به کنیسه رفته ، در آنجا سه ماه دلیرانه سخن می‌گفت و دربارۀ پادشاهی خدا مباحثه می‌کرد و دلایل قاطع می‌آورد .
44019009	امّا بعضی سرسختی می‌کردند و ایمان نمی‌آوردند و پیش روی همگان ، « طریقت » را بد می‌گفتند . پس پولُس از آنها کناره گرفت و شاگردان را با خود برداشته ، همه روزه در تالار سخنرانی تیرانوس به بحث و گفتگو پرداخت .
44019010	دو سال بدین منوال گذشت و در این مدت ، همۀ یهودیان و یونانیانی که در ایالت آسیا بودند ، کلام خداوند را شنیدند .
44019011	خدا به دست پولُس معجزات خارق‌العاده ظاهر می‌ساخت ،
44019012	به‌گونه‌ای که مردم دستمالها و پیشبندهایی را که با بدن او تماس یافته بود برای بیماران می‌بردند ، و بیماری آنها بهبود می‌یافت و ارواح پلید از ایشان بیرون می‌رفت .
44019013	پس تنی چند از جن‌گیرانِ دوره‌گرد یهودی نیز کوشیدند نام خداوند عیسی را بر کسانی که ارواح پلید داشتند ، بخوانند . آنان می‌گفتند : « به نام عیسایی که پولُس به او موعظه می‌کند شما را بیرون می‌رانیم ! »
44019014	کسانی که چنین می‌کردند ، هفت پسر اِسکیوا ، یکی از سران کاهنان یهود بودند .
44019015	امّا روح پلید در پاسخ آنها گفت : « عیسی را می‌شناسم ، پولُس را هم می‌شناسم ، امّا شما کیستید ؟ »
44019016	پس مردی که روح پلید داشت بر آنها جَسته ، بر همگی ایشان غلبه یافت و چنان آنها را زد که برهنه و زخمی از آن خانه گریختند .
44019017	چون همۀ ساکنان اِفِسُس ، چه یهودی و چه یونانی ، از این امر آگاه شدند ، ترس بر همۀ آنان مستولی گشت ، به‌گونه‌ای که از آن پس نام خداوند عیسی را بسیار محترم می‌داشتند .
44019018	و بسیار کسان که ایمان آورده بودند ، پیش آمده ، آشکارا به کارهای خود اعتراف کردند .
44019019	بسیاری نیز که پیش از آن جادوگری می‌کردند ، کتابهای خود را آوردند و در برابر همگان سوزاندند . چون بهای کتابها را حساب کردند ، پنجاه هزار دِرْهَم بود .
44019020	بدین‌گونه ، کلام خداوند به‌طور گسترده منتشر می‌شد و قوّت می‌گرفت .
44019021	پس از این وقایع ، پولُس در روح بر آن شد از راه مقدونیه و اَخائیه ، به اورشلیم بازگردد . گفت : « پس از رفتنم به آنجا ، باید از روم نیز دیدار کنم . »
44019022	سپس دو تن از دستیاران خود ، تیموتائوس و اِراستوس را به مقدونیه فرستاد و خود چندی در آسیا ماند .
44019023	در این زمان ، بلوای بزرگی دربارۀ « طریقت » بر‌پا شد .
44019024	نقره‌کاری دیمیتریوس نام که تمثالهای نقره‌ای از آرتِمیس می‌ساخت و از این راه درآمدی سرشار عاید صنعتگران کرده بود ،
44019025	ایشان و صاحبان این‌گونه حرفه‌ها را گرد آورد و به آنها گفت : « ای سروران ، می‌دانید که این پیشه ، مایۀ رونقِ روزیِ ماست .
44019026	امّا چنانکه می‌بینید و می‌شنوید ، این پولُس نه تنها در اِفِسُس ، بلکه به‌تقریب در سرتاسر آسیا ، بسیاری را متقاعد و گمراه کرده است . او می‌گوید خدایانِ ساختۀ دست ، به هیچ‌روی خدا نیستند .
44019027	پس این خطر هست که نه تنها کسب ما از رونق بیفتد ، بلکه معبد الهۀ بزرگمان آرتِمیس نیز حقیر گردد و او که در آسیا و در سرتاسر جهان پرستیده می‌شود ، عظمت خود را از دست بدهد . »
44019028	چون این را شنیدند ، به‌غایت خشمگین شده ، فریاد سر دادند که « بزرگ است آرتِمیسِ اِفِسُسیان ! »
44019029	در تمام شهر آشوبی به‌پا شد ! مردم یکپارچه به‌سوی میدان مسابقات هجوم بردند و گایوس و آریستارخوس را که اهل مقدونیه و از همراهان پولُس بودند ، کشان‌کشان با خود می‌بردند .
44019030	پولُس خواست در برابر جمعیت ظاهر شود ، امّا شاگردان نگذاشتند .
44019031	حتی بعضی از مقامات ایالت آسیا که از دوستان وی بودند ، برایش پیغام فرستاده ، خواهش کردند پا به میدان مسابقات نگذارد .
44019032	جمعیت آشفته بود . همه فریاد می‌زدند و هر کس چیزی می‌گفت و بیشتر مردم نمی‌دانستند برای چه گرد آمده‌اند .
44019033	یهودیان ، اسکندر را پیش انداخته بودند ، و بعضی از میان جمعیت به او دستورهایی می‌دادند . او دست تکان داده ، از مردم خواست خاموش باشند و کوشید دفاعی عرضه دارد .
44019034	امّا چون مردم دریافتند یهودی است ، همه یکصدا ، حدود دو ساعت فریاد می‌زدند : « بزرگ است آرتِمیسِ اِفِسُسیان ! »
44019035	سرانجام ، داروغۀ شهر جمعیت را آرام کرد و گفت : « ای مردان اِفِسُس ، کیست که نداند شهر اِفِسُس نگهبان معبد آرتِمیسِ بزرگ و حافظِ تمثال اوست که از آسمان نازل شده است ؟
44019036	پس چون این حقایق انکارناپذیر است ، باید آرام باشید و شتابزده کاری نکنید .
44019037	این مردان که به اینجا آورده‌اید ، نه به معبد ما دستبرد زده‌اند و نه به الهۀ ما کفر گفته‌اند .
44019038	پس اگر دیمیتریوس و همکاران صنعتگرش از کسی شکایت دارند ، درِ محکمه‌ها باز است و والیان نیز حاضرند . می‌توانند شکایات خود را به آنجا ببرند .
44019039	امّا اگر مسئلۀ دیگری دارید ، باید آن را در محکمۀ قانونی حل و فصل کنید .
44019040	زیرا بیم آن می‌رود که به‌خاطر وقایع امروز ، به شورشگری متهم شویم . اگر چنین شود ، نخواهیم توانست دلیلی برای توجیه این بلوا بیاوریم . »
44019041	این را گفت و جماعت را متفرق ساخت .
44020001	چون آشوب فرو‌نشست ، پولُس شاگردان را فراخواند و پس از تشویق و ترغیب ایشان ، آنان را وداع گفت و عازم مقدونیه شد .
44020002	او از آن نواحی گذر کرده ، مؤمنان را با سخنان خود دلگرمی بسیار داد ، تا به یونان رسید
44020003	و سه ماه در آنجا ماند . هنگامی که قصد داشت با کشتی به سوریه برود ، یهودیان علیه او توطئه کردند . پس بر آن شد از راه مقدونیه بازگردد .
44020004	همراهان او ، سوپاتِروس پسر پیرروس از مردمان بیریه ، آریستارخوس و سِکونُدوس از مردمان تِسالونیکی ، گایوس از مردمان دِربِه ، تیخیکوس و تْروفیموس از مردمان آسیا ، و تیموتائوس بودند .
44020005	آنان پیش از ما رفتند و در تْروآس منتظر ما شدند .
44020006	ولی ما پس از ایام عید فَطیر ، با کشتی از فیلیپی روانه شدیم و پنج روز بعد ، در تْروآس به آنان پیوستیم و هفت روز در آنجا ماندیم .
44020007	در نخستین روز هفته ، برای پاره کردن نان گرد هم آمدیم . پولُس برای مردم موعظه می‌کرد ، و چون تصمیم داشت روز بعد آنجا را ترک گوید ، سخنانش تا نیمه‌های شب به‌درازا کشید .
44020008	در بالاخانه‌ای که گرد آمده بودیم ، چراغ بسیار بود .
44020009	در آن حال که پولُس همچنان به سخن‌گفتن ادامه می‌داد ، جوانی اِفتیخوس نام که کنار پنجره نشسته بود ، اندک اندک به خوابی عمیق فرو‌رفت و ناگاه از طبقۀ سوّم به‌زیر افتاد و او را مرده برداشتند .
44020010	پولُس پایین رفته ، خود را بر مرد جوان انداخت و او را در بر گرفت و گفت : « مترسید ، جان او در اوست ! »
44020011	سپس بالا رفت و نان را پاره کرد و خورد . او تا سحر به گفتگو با ایشان ادامه داد ، و بعد آنجا را ترک گفت .
44020012	مردم آن جوان را زنده به خانه بردند و تسلای عظیم یافتند .
44020013	در ادامۀ سفر ، سوار کشتی شده ، روانۀ آسوس شدیم تا در آنجا طبق قرار پولُس ، او را به کشتی بیاوریم ، زیرا خواسته بود تا آنجا را از راه خشکی برود .
44020014	پس چون پولُس را در آسوس دیدیم ، او را به کشتی آوردیم و به میتیلینی رفتیم .
44020015	از آنجا با کشتی روانه شدیم و روز بعد به مقابل خیوس رسیدیم . فردای آن روز به ساموس رفتیم و روز بعد ، به میلیتوس رسیدیم .
44020016	پولُس تصمیم داشت از راه دریا از کنار اِفِسُس بگذرد تا وقتی را در ایالت آسیا صرف نکند ، زیرا شتاب داشت که اگر ممکن شود ، روز پِنتیکاست در اورشلیم باشد .
44020017	او از میلیتوس پیغامی به اِفِسُس فرستاد و مشایخ کلیسا را نزد خود فراخواند .
44020018	چون آمدند ، بدیشان گفت : « آگاهید که از همان روز نخست که به آسیا پا نهادم ، چگونه در همۀ اوقات با شما به‌سر برده‌ام .
44020019	چگونه در کمال فروتنی و اشکریزان خداوند را خدمت کرده ، سختیهایی را که در اثر توطئه‌های یهودیان بر من رفته است ، تحمل کرده‌ام .
44020020	می‌دانید که از هر آنچه ممکن بود به حال شما سودمند افتد ، چیزی دریغ نداشته‌ام ، بلکه پیام را به شما موعظه کرده ، چه در جمع و چه در خانه‌ها تعلیمتان داده‌ام .
44020021	نیز به یهودیان و یونانیان هر دو ، اعلام داشته‌ام که باید با توبه به‌سوی خدا بازگردند و به خداوند ما عیسی مسیح ایمان آورند .
44020022	« و حال ، با الزام روح به اورشلیم می‌روم و نمی‌دانم در آنجا چه برایم پیش خواهد آمد ؛
44020023	جز آنکه در هر شهر روح‌القدس هشدار می‌دهد که زندان و سختی در انتظار من است .
44020024	امّا جان را برای خود بی‌ارزش می‌انگارم ، تنها اگر بتوانم دور خود را به پایان رسانم و خدمتی را که از خداوندْ عیسی یافته‌ام ، به کمال انجام دهم ، خدمتی که همانا اعلام بشارت فیض خداست .
44020025	« حال می‌دانم هیچ یک از شما که من در میانتان گشته و به پادشاهی خدا موعظه کرده‌ام ، دیگر روی مرا نخواهد دید .
44020026	پس امروز با شما اتمام حجّت می‌کنم که من از خون همه بری هستم ،
44020027	زیرا در اعلام ارادۀ کامل خدا به شما کوتاهی نکرده‌ام .
44020028	مراقب خود و تمامی گله‌ای که روح‌القدس شما را به نظارتِ بر آن برگماشته است باشید و کلیسای خدا را که آن را به خون خود خریده است ، شبانی کنید .
44020029	می‌دانم بعد از رفتنم ، گرگهای درّنده به میان شما خواهند آمد که به گله رحم نخواهند کرد .
44020030	حتی از میان خود شما کسانی بر‌خواهند خاست و حقیقت را دیگرگون خواهند کرد تا شاگردان را به پیروی خود از راه به‌در کنند .
44020031	پس هوشیار باشید و به‌خاطر آورید که من سه سالِ تمام ، شب و روز ، دمی از هشدار دادن به هر یک از شما با اشکها ، بازنایستادم .
44020032	« اکنون شما را به خدا و به کلام فیض او می‌سپارم که قادر است شما را بنا کند و در میان جمیع کسانی که تقدیس شده‌اند ، میراث بخشد .
44020033	چشمداشتی به سیم و زر و یا جامۀ کسی نداشته‌ام .
44020034	خود می‌دانید که به دست خویش ، نیازهای خود و همراهانم را فراهم کرده‌ام .
44020035	از هر لحاظ به شما نشان داده‌ام که باید چنین سخت کار کنیم تا بتوانیم ضعیفان را دستگیری نماییم ، و سخنان خود خداوندْ عیسی را به‌یاد داشته باشیم که فرمود : ” دادن از گرفتن فرخنده‌تر است . “‌ »
44020036	چون سخنانش را به پایان رسانید ، با همۀ آنان زانو زد و دعا کرد .
44020037	همه بسیار گریستند و بر گردنش آویخته ، وی را می‌بوسیدند .
44020038	آنچه بیش از همه اندوهگینشان می‌ساخت ، این سخنش بود که گفت « دیگر روی مرا نخواهید دید . » سپس تا کشتی وی را بدرقه کردند .
44021001	پس از جدا شدن از آنها ، راهی سفر دریایی شدیم و تا « کوس » مستقیم پیش رفتیم . روز بعد ، به رودِس و از آنجا به پاتارا رسیدیم .
44021002	در آنجا کشتی‌ای یافتیم که عازم فینیقیه بود . پس سوار شدیم و حرکت کردیم .
44021003	قپرس را در سمت چپ خود دیدیم و از آن گذشته ، به‌سوی سوریه پیش رفتیم . سپس در صور پیاده شدیم ، زیرا در آنجا باید بار کشتی را تخلیه می‌کردند .
44021004	پس شاگردان را در آنجا یافته ، هفت روز نزدشان ماندیم . ایشان به هدایت روح به پولُس گفتند به اورشلیم نرود .
44021005	چون فرصت ماندن ما به پایان رسید ، عازم سفر شدیم . شاگردان جملگی با زنان و فرزندانشان ما را تا بیرون شهر بدرقه کردند . آنجا کنار دریا زانو زدیم و دعا کردیم .
44021006	پس از وداع ، سوار کشتی شدیم ، و ایشان نیز به خانه‌های خود بازگشتند .
44021007	سفر دریایی خود را از صور پی گرفتیم و به پْتولامائیس رسیدیم . آنجا از برادران دیدار کردیم و یک روز نزدشان ماندیم .
44021008	روز بعد ، آنجا را ترک گفته به قیصریه آمدیم و به منزل فیلیپُسِ مبشر ، یکی از آن هفت تن ، رفتیم و نزدش ماندیم .
44021009	او چهار دختر مجرد داشت که نبوّت می‌کردند .
44021010	پس از چند روز که آنجا بودیم ، نبی‌ای آگابوس نام از یهودیه رسید .
44021011	او نزد ما آمد و کمربند پولُس را گرفته ، دستها و پاهای خویش را با آن بست و گفت : « روح‌القدس می‌گوید : ” یهودیانِ اورشلیم صاحب این کمربند را بدین‌گونه خواهند بست و به‌دست غیریهودیان خواهند سپرد . “ ‌»
44021012	چون این را شنیدیم ، ما و مردمانِ آنجا به پولُس التماس کردیم که از رفتن به اورشلیم چشم بپوشد .
44021013	امّا پولُس پاسخ داد : « این چه کار است که می‌کنید ؟ چرا با گریۀ خود دل مرا می‌شکنید ؟ من آماده‌ام به‌خاطر نام خداوندْ عیسی نه تنها به زندان روم ، بلکه در اورشلیم جان بسپارم . »
44021014	چون دیدیم متقاعد نمی‌شود ، دست کشیدیم و گفتیم : « آنچه خواست خداوند است ، بشود . »
44021015	پس از آن روزها ، تدارک سفر دیدیم و به‌سوی اورشلیم حرکت کردیم .
44021016	بعضی از شاگردانِ مقیم قیصریه نیز همراهمان آمدند و ما را به خانۀ شخصی مِناسون نام بردند تا میهمان او باشیم . مِناسون ، از مردمان قپرس و یکی از شاگردانِ قدیمی بود .
44021017	چون به اورشلیم رسیدیم ، برادران به‌گرمی پذیرایمان شدند .
44021018	روز بعد با پولُس به‌دیدار یعقوب رفتیم . مشایخ همگی حضور داشتند .
44021019	پولُس ایشان را سلام گفت و به‌تفصیل بیان کرد که خدا به‌واسطۀ خدمت او در میان غیریهودیان چه‌ها کرده است .
44021020	چون شنیدند ، خدا را تمجید کردند . سپس به پولُس گفتند : « ای برادر ، چنانکه می‌بینی هزاران یهودی ایمان آورده‌اند و همگی نسبت به شریعت غیورند .
44021021	در میان آنها چنین شایع شده که تو همۀ یهودیانی را که میان غیریهودیان زندگی می‌کنند ، تعلیم می‌دهی که از موسی روی برتابند ، و می‌گویی نباید فرزندان را ختنه کرد و بنا‌بر رسوم رفتار نمود .
44021022	حال چه باید کرد ؟ بدون شک ، آنها از آمدنت آگاه خواهند شد .
44021023	پس آنچه به تو می‌گوییم ، انجام بده . اینجا نزد ما چهار مرد هستند که نذری دارند .
44021024	آنها را همراه خود ببر و به اتفاق ایشان آیین تطهیر را به‌جا آور و خرج ایشان را بده تا بتوانند سرهای خود را بتراشند . بدین‌سان همه در‌خواهند یافت که این شایعات دربارۀ تو راست نیست ، بلکه تو نیز شریعت را نگاه داشته ، در آن سلوک می‌کنی .
44021025	امّا دربارۀ ایمانداران غیریهودی ، ما حکم خود را در نامه‌ای به آگاهی آنها رساندیم و گفتیم که باید از خوراک تقدیمی به بتها ، از خون ، از گوشت حیوانات خفه شده و از بی‌عفتی بپرهیزند . »
44021026	پس ، روز بعد ، پولُس آن اشخاص را همراه خود برد و با ایشان آیین تطهیر را به‌جا آورد . سپس به معبد رفت تا تاریخ پایان روزهای تطهیر را که در آن برای هر یک از ایشان قربانی تقدیم می‌شد ، اعلام کند .
44021027	چیزی به پایان هفت روز تطهیر نمانده بود که چند یهودی از ایالت آسیا ، پولُس را در معبد دیدند . آنها جمعیت را شوراندند و او را گرفته ،
44021028	فریاد می‌زدند : « ای اسرائیلیان ، مدد کنید ؛ این همان است که همگان را در همه جا بر ضد قوم ما و شریعت ما و بر ضد این مکان تعلیم می‌دهد . از آن گذشته ، یونانیان را نیز به‌درون معبد آورده و این مکان مقدّس را نجس کرده است . »
44021029	آنها پیشتر تْروفیموسِ اِفِسُسی را در شهر با پولُس دیده بودند و می‌پنداشتند پولُس او را به‌درون معبد برده است .
44021030	شهر سراپا آشوب شد ! مردم از هر سو هجوم آوردند و پولُس را گرفته ، از معبد بیرون کشیدند و بی‌درنگ درهای معبد را پشت سرشان بستند .
44021031	چون سعی داشتند او را بکشند ، به فرماندۀ سپاهیان رومی خبر رسید که در تمام اورشلیم آشوبی به‌پا شده است .
44021032	او بی‌درنگ با سربازان و افسران خود به‌سوی جمعیت تاخت . چون چشم جماعت به فرمانده و سربازانش افتاد ، از زدن پولُس دست برداشتند .
44021033	فرمانده نزدیک آمد و پولُس را گرفتار کرد و دستور داد او را با دو زنجیر ببندند . آنگاه پرسید که او کیست و چه کرده است .
44021034	از میان جمعیت هر کس چیزی فریاد می‌زد . فرمانده که از زیادی هیاهو نتوانست حقیقت امر را دریابد ، دستور داد پولُس را به قلعه ببرند .
44021035	چون پولُس نزدیک پله‌های قلعه رسید ، سربازان از فرط خشونتِ جمعیت مجبور شدند او را بر دستهایشان حمل کنند .
44021036	جمعیتی که از پی آنها می‌آمد ، فریاد می‌کرد : « بکشیدش ! »
44021037	هنوز پولُس را به‌درون قلعه نبرده بودند که به فرمانده گفت : « اجازه می‌دهید چیزی به شما بگویم ؟ » فرمانده گفت : « تو یونانی می‌دانی ؟
44021038	مگر تو همان مصری نیستی که چندی پیش شورشی بر‌پا کرد و چهار هزار آدمکش را با خود به بیابان برد ؟ »
44021039	پولُس پاسخ داد : « من مردی یهودی از تارسوسِ کیلیکیه‌ام ، شهری که بی‌نام و نشان نیست . تمنا دارم اجازه دهید با مردم سخن بگویم . »
44021040	چون اجازه داد ، پولُس بر پله‌ها ایستاد و دست خود را به‌سوی مردم دراز کرد . وقتی سکوت کامل برقرار شد ، به زبان عبرانیان به آنها چنین گفت :
44022001	« ای برادران و ای پدران ، به دفاع من که اکنون به عرضتان می‌رسانم ، گوش فرادهید . »
44022002	چون شنیدند که ایشان را به زبان عبرانیان خطاب می‌کند ، خاموشتر شدند . آنگاه پولُس گفت :
44022003	« من مردی یهودی‌ام ، متولّد تارسوسِ کیلیکیه . امّا در این شهر پرورش یافته‌ام . شریعت اجدادی خود را به کمال ، در محضر گامالائیل فراگرفتم و برای خدا غیور بودم ، چنانکه همگی شما امروز هستید .
44022004	من پیروان این ” طریقت “ را تا سرحد مرگ آزار می‌رساندم و آنان را از مرد و زن گرفتار کرده ، به زندان می‌افکندم .
44022005	کاهن اعظم و همۀ اعضای شورای یهود بر این امر گواهند ، زیرا از ایشان نامه‌هایی خطاب به برادرانشان در دمشق گرفتم تا به آنجا بروم و این مردمان را در بند نهاده ، برای مجازات به اورشلیم بیاورم .
44022006	« امّا چون در راه به دمشق نزدیک می‌شدم ، حوالی ظهر ، ناگاه نوری خیره کننده از آسمان گرد من تابید .
44022007	بر زمین افتادم و صدایی شنیدم که به من می‌گفت : ” شائول ! شائول ! چرا مرا آزار می‌رسانی ؟ “
44022008	« پرسیدم : ” خداوندا ، تو کیستی ؟ “ « پاسخ داد : ” من آن عیسای ناصری هستم که تو بر او آزار روا می‌داری . “
44022009	همراهانم نور را دیدند ، امّا صدای آن کس را که با من سخن می‌گفت ، نشنیدند .
44022010	« گفتم : ” خداوندا ، چه کنم ؟ “ « خداوند گفت : ” برخیز و به دمشق برو . در آنجا هر آنچه انجامش بر عهدۀ توست ، به تو گفته خواهد شد . “
44022011	امّا من بر اثر درخشش آن نور ، بینایی خود را از دست داده بودم . پس همراهان دستم را گرفتند و به دمشق بردند .
44022012	« در دمشق ، مردی دیندار و پایبند به شریعت می‌زیست ، حَنانیا نام ، که در میان همۀ یهودیان ، خوشنام بود .
44022013	حَنانیا به دیدارم آمد و گفت : ” برادر شائول ! بینا شو ! “ همان دَم ، بینایی خویش بازیافتم و او را دیدم .
44022014	« او گفت : ” خدای پدران ما تو را برگزیده تا ارادۀ او را بدانی و آن پارسا را ببینی و سخنانی از دهانش بشنوی .
44022015	زیرا تو در برابر همۀ مردم ، شاهد او خواهی بود و بر آنچه دیده و شنیده‌ای ، شهادت خواهی داد .
44022016	حال منتظر چه هستی ؟ برخیز و تعمید بگیر و نام او را خوانده ، از گناهانت پاک شو ! “
44022017	« چون به اورشلیم بازگشتم ، در معبد مشغول دعا بودم که به حال خلسه فرو‌رفتم
44022018	و خداوند را دیدم که می‌گفت : ” بشتاب و هر چه زودتر اورشلیم را ترک کن ، زیرا آنان شهادت تو را دربارۀ من نخواهند پذیرفت . “
44022019	« گفتم : ” خداوندا ، ایشان می‌دانند که من به کنیسه‌ها می‌رفتم و آنان را که به تو ایمان داشتند ، به زندان می‌افکندم و می‌زدم .
44022020	و چون خون شهید تو استیفان را می‌ریختند ، من آنجا ایستاده ، بر آن عمل صحه گذاشتم و جامه‌های قاتلان او را نگاه داشتم . “
44022021	او به من گفت : ” برو ؛ زیرا من تو را به جاهای دوردست ، نزد غیریهودیان می‌فرستم . “‌ »
44022022	مردم تا اینجا به پولُس گوش می‌دادند ، امّا چون این را گفت ، صدای خود را بلند کرده ، فریاد زدند : « زمین را از وجود چنین کسی پاک کنید که زنده ماندنش روا نیست ! »
44022023	در آن حال که آنان فریادکشان رداهای خود را بالای سر تکان می‌دادند و خاک برمی‌افشاندند ،
44022024	فرمانده دستور داد پولُس را به قلعه برده ، تازیانه زنند و از او بازخواست کنند تا معلوم شود به چه سبب این‌چنین علیه او فریاد می‌کشند .
44022025	هنگامی که پولس را برای تازیانه زدن می‌بستند ، به افسری که آنجا ایستاده بود ، گفت : « آیا قانون به شما اجازه می‌دهد یک نفر تبعۀ روم را تازیانه بزنید ، در حالی که حتی محاکمه نشده است ؟ »
44022026	افسر چون این را شنید ، نزد فرمانده رفت و به او گفت : « هیچ می‌دانی چه می‌کنی ؟ این مرد تبعۀ روم است ! »
44022027	فرمانده نزد پولُس آمد و از او پرسید : « بگو ببینم ، آیا تو تبعۀ روم هستی ؟ » پاسخ داد : « بله ، هستم . »
44022028	آنگاه فرمانده گفت : « من برای به‌دست آوردن این تابعیت ، بهایی گران پرداخته‌ام . » پولُس در پاسخ گفت : « امّا من با این تابعیت زاده شده‌ام ! »
44022029	آنان که قرار بود از او بازخواست کنند ، در دم خود را کنار کشیدند . فرمانده نیز که دریافته بود یک رومی را در بند نهاده است ، سخت هراسان بود .
44022030	فردای آن روز ، چون فرمانده می‌خواست به‌دقّت دریابد که چرا یهودیان پولُس را متهم کرده‌اند ، او را از بند آزاد کرد و دستور داد سران کاهنان و همۀ اعضای شورای یهود گرد آیند . سپس ، پولُس را پایین آورد تا در برابر آنها حاضر شود .
44023001	پولُس بر اعضای شورا چشم دوخت و گفت : « برادران ، من تا به امروز با وجدانی پاک در حضور خدا زندگی کرده‌ام . »
44023002	چون این را گفت ، کاهن اعظم ، حَنانیا ، به کسانی که کنار پولُس ایستاده بودند ، دستور داد تا بر دهانش بزنند .
44023003	پولُس بدو گفت : « خدا تو را خواهد زد ، ای دیوار سفید شده ! تو بر آن مسند نشسته‌ای تا مطابق شریعت مرا محاکمه کنی ، امّا برخلاف شریعت ، دستور به زدنم می‌دهی ؟ »
44023004	کسانی که نزدیک پولُس ایستاده بودند ، گفتند : « به کاهن اعظمِ خدا اهانت می‌کنی ؟ »
44023005	پولُس گفت : « ای برادران ، نمی‌دانستم کاهن اعظم است ؛ زیرا نوشته شده : ” پیشوای قوم خود را بد مگو . “ »
44023006	آنگاه پولُس که می‌دانست برخی از آنها صَدّوقی و برخی فَریسی‌اند ، با صدای بلند در شورا گفت : « ای برادران ، من فَریسی و فَریسی‌زاده‌ام ، و به‌خاطر امیدم به رستاخیز مردگان است که محاکمه می‌شوم . »
44023007	چون این را گفت ، میان فَریسیان و صَدّوقیان جرّ و بحث درگرفت و جماعت دو دسته شدند ،
44023008	چرا که صَدّوقیان منکر قیامت و وجود فرشته و روحند ، امّا فَریسیان به اینها همه اعتقاد دارند .
44023009	همهمه‌ای عظیم بر‌پا شد ! برخی از علمای دین که فَریسی بودند ، برخاستند و اعتراض‌کنان گفتند : « خطایی در این مرد نمی‌بینیم . از کجا معلوم که روح یا فرشته‌ای با او سخن نگفته باشد . »
44023010	جدال چنان بالا گرفت که فرمانده ترسید مبادا پولُس را تکه و پاره کنند . پس به سربازان دستور داد پایین بروند و او را از چنگ آنها به‌در آورده ، به‌درون قلعه ببرند .
44023011	در همان شب ، خداوند کنار پولُس ایستاد و گفت : « دل قوی دار ! همان‌گونه که در اورشلیم بر من شهادت دادی ، در روم نیز باید شهادت دهی . »
44023012	صبح روز بعد ، یهودیان با هم توطئه چیده ، سوگند خوردند تا پولُس را نکشند ، چیزی نخورند و ننوشند .
44023013	بیش از چهل تن در این توطئه دست داشتند .
44023014	آنها نزد سران کاهنان و مشایخ رفتند و گفتند : « ما سوگند اکید یاد کرده‌ایم که تا پولُس را نکشیم ، چیزی نخوریم .
44023015	پس اکنون شما و اعضای شورا از فرماندۀ رومی بخواهید او را به حضور شما بیاورد ، به این بهانه که می‌خواهید دقیقتر دربارۀ او تحقیق کنید . ما آماده‌ایم پیش از رسیدنش به اینجا او را بکشیم . »
44023016	امّا خواهرزادۀ پولُس از این توطئه باخبر شد و به قلعه رفته ، پولُس را آگاه ساخت .
44023017	پولُس یکی از افسران را خواند و گفت : « این جوان را نزد فرمانده ببر ، زیرا خبری برای او دارد . »
44023018	پس افسر او را نزد فرمانده برد و به او گفت : « پولُسِ زندانی مرا فراخواند و از من خواست این جوان را نزد شما بیاورم ؛ می‌خواهد چیزی به شما بگوید . »
44023019	فرمانده دست مرد جوان را گرفته ، او را به کناری کشید و پرسید : « چه می‌خواهی به من بگویی ؟ »
44023020	گفت : « یهودیان توافق کرده‌اند از شما بخواهند که فردا پولُس را به حضور شورا بیاورید ، بدین بهانه که می‌خواهند دقیقتر دربارۀ او تحقیق کنند .
44023021	درخواستشان را نپذیرید ، زیرا بیش از چهل تن از ایشان در کمین او نشسته‌اند . آنها سوگند یاد کرده‌اند که تا او را نکشند ، چیزی نخورند و ننوشند . اکنون آماده‌اند ، و فقط منتظرند شما درخواستشان را اجابت کنید . »
44023022	فرمانده جوان را مرخص کرد و او را قدغن کرده ، گفت : « به احدی مگو که این خبر را به من رسانده‌ای . »
44023023	پس او دو تن از افسرانش را فراخواند و به آنها فرمود : « دویست سرباز پیاده ، هفتاد سواره نظام و دویست نیزه‌دار آماده کنید تا در ساعت سوّم از شب به قیصریه بروند .
44023024	برای پولُس نیز مَرْکبی فراهم کنید و او را امن و امان به فِلیکْسِ والی تحویل دهید . »
44023025	نامه‌ای نیز بدین عبارات نوشت :
44023026	« از کْلودیوس لیسیاسبه عالیجناب فِلیکْسِ والی : سلام ،
44023027	یهودیان این مرد را گرفته ، قصد کشتنش داشتند ، امّا من و سربازانم رفتیم و نجاتش دادیم ، زیرا شنیده بودم رومی است .
44023028	چون خواستم دریابم از چه سبب بر وی اتهام می‌زنند ، او را به شورای ایشان بردم .
44023029	دریافتم که اتهامش مربوط به شریعت خودشان است و چنان جرمی مرتکب نشده که سزاوار اعدام یا حبس باشد .
44023030	سپس چون آگاه شدم علیه او توطئه کرده‌اند ، بی‌درنگ وی را نزد شما فرستادم . به مدّعیانش نیز دستور دادم تا شکایتی را که از او دارند ، نزد شما بیاورند . »
44023031	بدین ترتیب ، سربازان طبق دستور ، شبانه پولُس را با خود تا آنتیپاتْریس بردند .
44023032	از آنجا به بعد ، تنها سواره‌نظام او را ملازمت می‌کرد و بقیۀ سربازان به قلعه بازگشتند .
44023033	سواره‌نظام چون به قیصریه رسیدند ، نامه را به والی تحویل دادند و پولُس را به حضور او آوردند .
44023034	والی نامه را خواند و از پولُس پرسید اهل کدام ایالت است . چون دانست اهل کیلیکیه است ،
44023035	به او گفت : « وقتی مدّعیانت اینجا رسیدند ، به سخنت گوش فراخواهم داد . » سپس دستور داد تا پولُس را در کاخ هیرودیس تحت مراقبت نگاه دارند .
44024001	پنج روز بعد ، کاهن اعظم ، حَنانیا ، با چند تن از مشایخ و وکیلی تِرتولُس نام ، شکایات خود را علیه پولُس به حضور والی عرضه داشتند .
44024002	چون پولُس را احضار کردند ، تِرتولُس شکایت خود را در حضور فِلیکْس چنین آغاز کرد : « عالیجناب ، چون دیرزمانی است که در سایۀ شما از کمال آسایش برخورداریم و دور‌اندیشی شما موجب بهبود وضع این قوم شده است ،
44024003	وظیفۀ خود می‌دانیم در هر جا و هر زمان ، مراتب قدردانی خود را معروض بداریم .
44024004	امّا برای آنکه بیش از حد مُصَدِّع اوقات شما نشویم ، استدعا داریم مورد لطف خود قرارمان داده ، عرایض مختصرمان را بشنوید .
44024005	« بر ما ثابت شده که این مرد ، شخصی است فتنه‌انگیز که یهودیان را در سرتاسر جهان می‌شوراند . همچنین از سرکردگان فرقۀ ناصری است .
44024006	و حتی سعی بر آن داشته معبد را بی‌حرمت سازد ؛ از این‌رو گرفتارش کردیم [ و خواستیم مطابق شریعت خود محاکمه‌اش کنیم
44024007	امّا لیسیاسِ فرمانده آمد و او را به‌زور از دست ما بیرون آورد ،
44024008	و به مدّعیان او دستور داد تا به حضور شما بیایند . ] حال ، اگر شما خود از او بازخواست کنید ، حقیقتِ هر آنچه او را بدان متهم می‌کنیم ، بر شما آشکار خواهد شد . »
44024009	یهودیان نیز یکصدا گفته‌های او را تأیید کردند .
44024010	چون والی به پولُس اشاره کرد که سخن بگوید ، او چنین پاسخ داد : « می‌دانم سالیان درازی است که کار داوری بر این قوم را بر عهده دارید ؛ پس با کمال خشنودی ، دفاع خود را عرضه می‌دارم .
44024011	شما خود می‌توانید تحقیق کنید و دریابید که از زمانی که من برای عبادت به اورشلیم رفتم ، دوازده روز بیشتر نمی‌گذرد ،
44024012	و در این مدت ، مرا ندیده‌اند که در معبد با کسی جرّ و بحث کنم یا اینکه در کنیسه‌ها یا در شهر ، مردم را بشورانم .
44024013	آنها نمی‌توانند اتهاماتی را که بر من می‌زنند ، ثابت کنند .
44024014	امّا نزد شما اعتراف می‌کنم که با پیروی از طریقتی که آنان بدعتش می‌خوانند ، خدای پدرانمان را عبادت می‌کنم و به هر آنچه نیز که در تورات و کتب پیامبران نوشته شده ، اعتقاد دارم .
44024015	من هم مانند ایشان امید بر خدا دارم و معتقدم برای نیکان و بدان قیامتی در پیش است .
44024016	از این‌رو ، سخت می‌کوشم تا نسبت به خدا و مردم با وجدانی پاک زندگی کنم .
44024017	« من پس از سالیانی دراز ، به اورشلیم رفتم تا برای نیازمندانِ قوم خود هدایایی ببرم و قربانی تقدیم کنم .
44024018	این را به‌جای می‌آوردم که مرا در حالی که تطهیر کرده بودم ، در معبد یافتند . نه جمعیتی در میان بود و نه آشوبی .
44024019	در آنجا چند یهودی از ایالت آسیا بودند که باید اینجا در مقابل شما حضور می‌یافتند تا اگر اتهامی علیه من دارند ، بازگویند .
44024020	و یا اینکه کسانی که اینجا هستند ، بگویند وقتی در حضور شورا ایستاده بودم ، چه جرمی در من یافتند ،
44024021	جز اینکه در میان آنان با صدای بلند گفتم : ” به‌خاطر رستاخیز مردگان است که امروز در حضور شما محاکمه می‌شوم . “‌ »
44024022	آنگاه فِلیکْس که به‌خوبی با طریقت آشنایی داشت ، محاکمه را به وقتی دیگر موکول کرد و گفت : « وقتی لیسیاسِ فرمانده بیاید ، به مسئلۀ شما رسیدگی خواهم کرد . »
44024023	سپس به افسر مسئول دستور داد تا پولُس را تحت‌نظر بگیرد ، ولی در ضمن آزادیهایی به او بدهد و مانع از این نشود که آشنایانش نیازهای او را برطرف کنند .
44024024	چند روز بعد ، فِلیکْس با همسرش دْروسیلا که یهودی بود ، آمد و از پی پولُس فرستاده ، به سخنان او دربارۀ ایمان به مسیح گوش فراداد .
44024025	چون پولُس سخن از پارسایی ، پرهیزگاری و داوریِ آینده به‌میان آورد ، فِلیکْس هراسان شد و گفت : « فعلاً کافی است ! می‌توانی بروی . در فرصتی دیگر باز تو را فراخواهم خواند . »
44024026	در ضمن ، امیدوار بود پولُس رشوه‌ای به او بدهد . از این‌رو ، بارها احضارش می‌کرد و با او سخن می‌گفت .
44024027	پس از دو سال ، پورکیوس فِستوس جانشین فِلیکْس شد . و امّا فِلیکْس ، برای اینکه بر یهودیان مِنّت نهد ، پولُس را همچنان در حبس نگاه داشت .
44025001	فِستوس سه روز پس از ورود به ولایت خود ، از قیصریه به اورشلیم رفت .
44025002	آنجا سران کاهنان و بزرگان قوم یهود در برابر او حاضر شدند و اتهامات خود را علیه پولُس عرضه داشتند .
44025003	آنها به‌اصرار از فِستوس خواستند بر ایشان مِنّت نهاده ، پولُس را به اورشلیم بفرستد ، زیرا در کمین بودند تا او را در راه به قتل رسانند .
44025004	امّا فِستوس در پاسخ گفت : « پولُس در قیصریه در بازداشت است و من خود قصد دارم بزودی به آنجا بروم .
44025005	کسانی از شما که در مقام رهبری هستند ، می‌توانند همراه من بیایند تا چنانچه از این مرد خطایی سر زده باشد ، شکایت خود را علیه او مطرح کنند . »
44025006	فِستوس پس از حدود هشت تا ده روز که با آنها بود ، به قیصریه بازگشت ، و روز بعد ، محکمه را تشکیل داد و امر کرد پولُس را بیاورند .
44025007	چون پولُس وارد شد ، یهودیانی که از اورشلیم آمده بودند ، گِردش ایستادند و اتهامات سنگینِ بسیار بر او وارد کردند ، امّا نتوانستند آنها را ثابت کنند .
44025008	سپس ، پولُس در دفاع از خود گفت : « من به شریعت یهود یا معبد یا قیصر هیچ خطایی نکرده‌ام . »
44025009	فِستوس که می‌خواست مِنّتی بر یهودیان بنهد ، به پولُس گفت : « آیا می‌خواهی به اورشلیم بروی تا در آنجا برای این اتهامات در حضور من محاکمه شوی ؟ »
44025010	پولُس پاسخ داد : « هم‌اکنون در محکمۀ قیصر ایستاده‌ام که در آن می‌باید محاکمه شوم . شما خود به‌خوبی آگاهید که من هیچ جرمی نسبت به یهود مرتکب نشده‌ام .
44025011	حال اگر خطایی کرده‌ام یا عملی مستوجب مرگ از من سر‌زده است ، از مردن ابایی ندارم . امّا اگر اتهاماتی که اینان بر من می‌زنند ، پایه و اساسی ندارد ، هیچ‌کس نمی‌تواند مرا به دستشان تسلیم کند . از قیصر دادخواهی می‌کنم . »
44025012	فِستوس پس از مشورت با اعضای شورای خود اعلام کرد : « از قیصر دادخواهی می‌کنی ؟ پس به حضور قیصر خواهی رفت ! »
44025013	پس از گذشت چند روز ، آگْریپاسِ پادشاه و بِرنیکی برای خوشامدگویی به فِستوس ، به قیصریه آمدند .
44025014	چون روزهایی چند در آنجا می‌ماندند ، فِستوس قضیۀ پولُس را با پادشاه در میان گذاشت و گفت : « در اینجا مردی هست که فِلیکْس او را در زندان نگاه داشته است .
44025015	وقتی به اورشلیم رفتم ، سرانِ کاهنان و مشایخ یهود اتهاماتی بر او وارد کردند و خواستار محکومیتش شدند .
44025016	« به آنها گفتم رومیان را رسم نیست که متهمی را تسلیم کنند ، پیش از آنکه با مدّعیانش روبه‌رو شود و بتواند در مقابل اتهامات ، از خود دفاع کند .
44025017	چون در اینجا گرد آمدند ، درنگ نکردم بلکه روز بعد ، محکمه را بر‌پا داشتم و دستور دادم او را به حضور بیاورند .
44025018	چون مدّعیانش برخاستند تا سخن بگویند ، او را به هیچ یک از اتهاماتی که من انتظار داشتم ، متهم نکردند .
44025019	بلکه دربارۀ دین خودشان و عیسی نامی که مرده و پولُس ادعا می‌کرد زنده است ، جرّ و بحث کردند .
44025020	من که نمی‌دانستم چگونه باید به چنین مسائلی رسیدگی کرد ، از او پرسیدم آیا مایل است به اورشلیم برود تا در آنجا برای این اتهامات محاکمه شود .
44025021	چون پولُس از قیصر دادخواهی کرده ، خواست تا صدور رأیِ او در حبس بماند ، دستور دادم نگاهش بدارند ، تا روزی که وی را نزد قیصر بفرستم . »
44025022	آگْریپاس به فِستوس گفت : « مایلم خودْ سخنانش را بشنوم . » گفت : « فردا خواهید شنید . »
44025023	روز بعد ، آگْریپاس و بِرنیکی با شوکتی عظیم آمدند و همراه با فرماندهان نظامی و مردان سرشناسِ شهر وارد تالار عام شدند . به‌دستور فِستوس ، پولُس را به‌حضور آوردند .
44025024	فِستوس گفت : « ای آگْریپاسِ پادشاه ، و ای همۀ حضار ! تمامی جامعۀ یهود ، چه در اورشلیم و چه در اینجا ، از این مرد که می‌بینید نزد من شکایت کرده و فریاد سر‌داده‌اند که نباید زنده بماند .
44025025	امّا من دریافتم که او کاری نکرده که سزایش مرگ باشد . ولی چون از قیصر دادخواهی کرد ، تصمیم گرفتم او را به روم بفرستم .
44025026	امّا موردی مشخص ندارم که دربارۀ او به خداوندگار مرقوم دارم . پس او را به حضور همۀ شما ، بخصوص به حضور شما ، ای آگْریپاسِ پادشاه ، آورده‌ام تا شاید پس از بازخواست ، چیزی برای نوشتن بیابم .
44025027	زیرا مرا خلاف عقل می‌نماید که زندانی را بدون ذکر اتهاماتی که بر او وارد است ، بفرستم . »
44026001	آگْریپاس خطاب به پولُس گفت : « اجازه داری در دفاع از خود سخن بگویی . » آنگاه پولُس دست پیش برد و دفاع خویش را چنین عرضه داشت :
44026002	« ای آگْریپاسِ پادشاه ، خود را بس نیکبخت می‌شمارم که امروز در حضور شما ایستاده ، در مقابل همۀ شکایات یهودیان از خود دفاع کنم .
44026003	بخصوص اینکه می‌دانم شما با آداب و رسوم یهود و اختلافاتِ میان ایشان کاملاً آشنایید . حال ، استدعا دارم صبورانه به عرایضم گوش فرادهید .
44026004	« یهودیان جملگی زندگی مرا از آغاز جوانی‌ام می‌دانند ، از همان ابتدا که در میان قوم خود و در اورشلیم زندگی می‌کردم .
44026005	آنها از دیرباز آگاهند و اگر بخواهند ، می‌توانند شهادت دهند که من به‌عنوان یک فَریسی ، از سختگیرترین فرقۀ دینمان پیروی می‌کردم .
44026006	و امروز به‌خاطر امید به آنچه خدا به پدران ما وعده داده است ، محاکمه می‌شوم .
44026007	این همان وعده‌ای است که دوازده قبیلۀ ما از صمیم دل ، شب و روز به امید دستیابی به آن عبادت می‌کنند . آری ، ای پادشاه ، در خصوص همین امید است که یهودیان مرا متهم می‌کنند .
44026008	چرا باید برایتان باور نکردنی باشد که خدا مردگان را برخیزاند ؟
44026009	« مرا نیز یقین بود که می‌بایست از انجام هیچ‌کاری در مخالفت با نام عیسای ناصری کوتاهی نورزم .
44026010	و این درست همان کاری بود که در اورشلیم می‌کردم . با دریافت مجوز از سران کاهنان ، مقدّسانِ بسیار را به زندان می‌افکندم ، و چون به مرگ محکوم می‌شدند ، علیه آنها رأی می‌دادم .
44026011	بارها در پی مجازات ایشان ، از کنیسه‌ای به کنیسۀ دیگر می‌رفتم و می‌کوشیدم به کفرگویی وادارشان کنم . شدّت خشم من نسبت به آنها چنان بود که حتی تا شهرهای اجنبیان تعقیبشان می‌کردم .
44026012	« در یکی از این سفرها ، با حکم و اختیارات کامل از جانب سران کاهنان ، عازم دمشق بودم .
44026013	حوالی ظهر ، ای پادشاه ، در بین راه ناگهان نوری درخشانتر از نور خورشید از آسمان گرد من و همراهانم تابید .
44026014	همگی به زمین افتادیم ، و من صدایی شنیدم که به زبان عبرانیان به من می‌گفت : ” شائول ، شائول ، چرا مرا آزار می‌رسانی ؟ تو را لگد زدن به سُک کاری دشوار است ! “
44026015	« پرسیدم : ” خداوندا ، تو کیستی ؟ “ « خداوند گفت : ” من همان عیسی هستم که تو بدو آزار می‌رسانی .
44026016	برخیز و بر پای خود بایست . من به تو ظاهر شده‌ام تا تو را خادم و شاهد خود گردانم ، تا بر آنچه در آن مرا دیده‌ای و بر آنچه در آن به تو ظاهر خواهم شد ، شهادت دهی .
44026017	من تو را رهایی خواهم بخشید از دست قوم خودت و از دست غیریهودیانی که تو را نزدشان می‌فرستم
44026018	تا چشمانشان را بگشایی ، تا از تاریکی به نور ، و از قدرت شیطان به‌سوی خدا بازگردند ، تا آمرزش گناهان یافته ، در میان کسانی که با ایمان به من مقدّس شده‌اند ، نصیبی بیابند . “
44026019	« پس در آن وقت ، ای آگْریپاسِ پادشاه ، از رؤیای آسمانی سرپیچی نکردم .
44026020	بلکه نخست در میان دمشقیان ، سپس در اورشلیم و تمامی سرزمین یهودیه ، و نیز در میان غیریهودیان به اعلام این پیام پرداختم که باید توبه کنند و به‌سوی خدا بازگردند و کرداری شایستۀ توبه داشته باشند .
44026021	از همین سبب بود که یهودیان مرا در معبد گرفتار کردند و در صدد کشتنم برآمدند .
44026022	امّا تا به امروز ، خدا مرا یاری کرده و اکنون اینجا ایستاده‌ام و به همه ، از خرد و بزرگ ، شهادت می‌دهم . آنچه می‌گویم چیزی نیست جز آنچه پیامبران و موسی گفتند که می‌بایست واقع شود :
44026023	اینکه مسیح باید رنج ببیند و نخستین کسی باشد که پس از مرگ زنده می‌شود ، تا روشنایی را به این قوم و دیگر قومها اعلام کند . »
44026024	چون پولُس با این سخنان از خود دفاع می‌کرد ، فِستوس فریاد زد : « پولُس ، عقل خود را از دست داده‌ای ! دانش بسیار ، تو را دیوانه کرده است . »
44026025	پولُس پاسخ داد : « دیوانه نیستم ، عالیجناب فِستوس ، بلکه در کمال هوشیاری عین حقیقت را بیان می‌کنم .
44026026	پادشاه خود از این امور آگاهند و من نیز بی‌پرده با ایشان سخن می‌گویم ، زیرا یقین دارم هیچ یک از اینها از نظرشان دور نمانده است ، چون چیزی نبوده که در خلوت روی داده باشد .
44026027	ای آگْریپاسِ پادشاه ، آیا به پیامبران اعتقاد دارید ؟ می‌دانم که دارید . »
44026028	آگْریپاس به پولُس گفت : « به همین زودی می‌خواهی مرا مسیحی کنی ؟ »
44026029	پولُس در پاسخ گفت : « از خدا می‌خواهم که دیر یا زود ، نه تنها شما ، بلکه همۀ کسانی که امروز به من گوش فرامی‌دهند ، همانند من گردند ، البته نه در زنجیر ! »
44026030	آنگاه پادشاه برخاست و همراه او والی و بِرنیکی و بقیه مجلسیان نیز برخاستند ،
44026031	و گفتگوکنان بیرون رفته ، به یکدیگر می‌گفتند : « این مرد کاری سزاوار مرگ یا زندان نکرده است . »
44026032	آگْریپاس به فِستوس گفت : « اگر این مرد از قیصر دادخواهی نکرده بود ، می‌شد او را هم‌اکنون آزاد کرد . »
44027001	چون حکم دادند که از راه دریا به ایتالیا برویم ، پولُس و برخی دیگر از زندانیان را به افسری یولیوس نام ، از هنگ قیصر ، تحویل دادند .
44027002	پس به کشتی‌ای که از اَدرامیتینوس بود و به بندرهای ایالت آسیا می‌رفت ، سوار شدیم و حرکت کردیم . آریستارخوسِ مقدونی ، از مردمان تِسالونیکی ، نیز با ما بود .
44027003	فردای آن روز به صیدون رسیدیم و یولیوس به پولُس لطف کرده ، اجازه داد نزد دوستان خود برود تا نیازهایش را تأمین کنند .
44027004	از آنجا دوباره روانه شدیم و در امتداد کنارۀ بادْپناهِ قپرس پیش رفتیم ، زیرا جهت بادْ مخالف ما بود .
44027005	پس از عبور از بندرهای کیلیکیه و پامفیلیه ، در میرا ، واقع در لیکیه پیاده شدیم .
44027006	در آنجا افسر رومی کشتی‌ای یافت که از اسکندریه به ایتالیا می‌رفت ، و ما را سوار آن کرد .
44027007	روزهای بسیار آهسته پیش رفتیم و با سختی به کْنیدوس رسیدیم . چون بادْ مخالف ما بود ، در امتداد کنارۀ بادْپناه کْرِت ، تا به مقابل شهر سالمونی راندیم .
44027008	به‌سختی از کنار ساحل گذشتیم و به جایی به نام « بندرهای نیک » رسیدیم که در نزدیکی شهر لاسائیه بود .
44027009	زمان زیادی از دست رفته بود و حتی ایام روزه نیز سپری شده بود ، و سفر دریایی اکنون خطرناک بود . از این‌رو ، پولُس به آنها هشدار داد و گفت :
44027010	« سروران ، می‌توانم ببینم که سفری پرخطر خواهیم داشت و ضرر بسیار نه تنها به کشتی و بار آن ، بلکه به جان ما نیز وارد خواهد آمد . »
44027011	امّا افسر رومی به سخنان ناخدا و صاحب کشتی بیشتر توجه می‌کرد تا به سخنان پولُس .
44027012	چون آن بندر برای سپری کردن زمستان مناسب نبود ، رأی غالب بر این شد که به سفر ادامه دهیم ، به این امید که به بندر فینیکس برسیم و زمستان را در آنجا بگذرانیم . این بندر در کْرِت بود و رو به جنوب غربی و نیز شمال غربی داشت .
44027013	چون باد ملایم جنوبی وزیدن گرفت ، گمان کردند به آنچه می‌خواستند رسیده‌اند ؛ پس لنگر کشیدند و در امتداد ساحل کْرِت پیش راندند .
44027014	امّا طولی نکشید که بادی بسیار شدید ، معروف به باد شمال شرقی ، از جانب جزیره به‌سوی ما وزیدن گرفت .
44027015	کشتی گرفتار توفان شد و نتوانست در خلاف مسیر باد پیش برود ؛ از این‌رو ، خود را به باد سپردیم و همسو با آن رانده شدیم .
44027016	در پناه جزیره‌ای کوچک به نام کُودا پیش رفتیم و به‌سختی توانستیم زورق کشتی را به اختیار خود درآوریم .
44027017	وقتی ملّاحان آن را به روی عرشۀ کشتی آوردند ، به کمک طنابها ، اطراف خود کشتی را محکم بستند تا متلاشی نشود ، و از بیم اینکه مبادا کشتی در شن‌زارِ سیرتیس به گِل بنشیند ، لنگر را پایین فرستادند و کشتی را در مسیر باد رها کردند .
44027018	روز بعد ، چون توفان ضرباتی سنگین بر ما وارد می‌ساخت ، مجبور شدند بار کشتی را به دریا بریزند .
44027019	روز سوّم ، با دست خود لوازم کشتی را به دریا ریختند .
44027020	روزها همچنان می‌گذشت و ما رنگ خورشید و ستارگان را نمی‌دیدیم و توفان نیز فروکش نمی‌کرد ، آن‌گونه که همگی ، امید نجات از کف دادیم .
44027021	پس از مدتها بی‌غذایی ، پولُس در میان ایشان ایستاد و گفت : « سروران ، شما می‌بایست سخن مرا می‌پذیرفتید و کْرِت را ترک نمی‌کردید تا این‌همه آسیب و زیان نبینید .
44027022	اکنون نیز از شما خواهش می‌کنم که شهامتتان را از دست ندهید ، زیرا آسیبی به جان هیچ یک از شما نخواهد رسید ؛ فقط کشتی از دست خواهد رفت .
44027023	زیرا دیشب فرشتۀ خدایی که از آنِ اویم و خدمتش می‌کنم ، در کنارم ایستاد
44027024	و گفت : ” پولُس ، مترس . تو باید برای محاکمه ، در برابر قیصر حاضر شوی ، و به‌یقین ، خدا جان همۀ همسفرانت را نیز به تو بخشیده است . “
44027025	پس ای مردان ، دل قوی دارید ، زیرا به خدا ایمان دارم که همان‌گونه که به من گفته است ، خواهد شد .
44027026	امّا کشتی ما باید در جزیره‌ای به گِل بنشیند . »
44027027	شب چهاردهم ، باد هنوز ما را در دریای آدریاتیک از این سو به آن سو می‌راند که نزدیک نیمه‌شب ، ملوانان گمان بردند به خشکی نزدیک می‌شوند .
44027028	پس عمق آب را اندازه زدند و دریافتند که بیست قامت است . کمی بعد ، دیگر بار عمق آب را سنجیدند و دیدند پانزده قامت است .
44027029	و چون می‌ترسیدند به صخره‌ها برخورد کنیم ، چهار لنگر از عقب کشتی انداختند ، و دعا می‌کردند هر چه زودتر روز شود .
44027030	ملوانان به‌قصد فرار از کشتی ، زورقِ نجات را به دریا انداختند ، به این بهانه که می‌خواهند چند لنگر از سینۀ کشتی به دریا بیندازند .
44027031	پولُس به افسر و سربازان گفت : « اگر این مردان در کشتی نمانند ، نمی‌توانید نجات یابید . »
44027032	پس سربازان طنابهای نگهدارندۀ زورقِ نجات را بریدند و زورق را رها کردند .
44027033	کمی پیش از طلوع آفتاب ، پولُس همه را ترغیب کرد که چیزی بخورند . گفت : « امروز چهارده روز است که در انتظار به‌سر برده‌اید و چیزی نخورده ، بی‌غذا مانده‌اید .
44027034	پس استدعا می‌کنم غذایی بخورید ، چرا که برای زنده ماندن بدان نیازمندید . مویی از سر هیچ یک از شما کم نخواهد شد . »
44027035	چون این را گفت ، قدری نان برگرفت و در مقابلِ همه خدا را شکر کرد و نان را پاره نموده ، مشغول خوردن شد .
44027036	پس همه دلگرم شدند و غذا خوردند .
44027037	جملگی در کشتی ، دویست و هفتاد و شش تن بودیم .
44027038	وقتی سیر شدند ، بقیۀ غله را به دریا ریختند و کشتی را سبک کردند .
44027039	چون روز شد ، خشکی را نشناختند ، امّا خلیجی کوچک با ساحل شنی دیدند . پس بر آن شدند که در صورت امکان کشتی را در آنجا به گِل بنشانند .
44027040	بند لنگرها را بریدند و آنها را در دریا رها کردند و طنابهای نگهدارندۀ سکان را نیز باز کردند . سپس ، بادبانِ سینۀ کشتی را در مسیر باد بالا کشیدند و به‌سوی ساحل پیش رفتند .
44027041	امّا کشتی به یکی از برآمدگیهای زیر آب برخورد و به‌گل نشست . سینۀ کشتی ثابت و بی‌حرکت ماند ، امّا قسمت عقب آن در اثر ضربات امواج در‌هم شکست .
44027042	سربازان در صدد کشتن زندانیان برآمدند مبادا کسی شناکنان بگریزد .
44027043	امّا افسر رومی که می‌خواست جان پولُس را نجات دهد ، آنها را از این قصد بازداشت و دستور داد نخست کسانی که می‌توانند شنا کنند ، خود را به دریا افکنده ، به خشکی برسانند .
44027044	بقیه نیز می‌بایست روی الوارها یا قطعات کشتی ، خود را به خشکی می‌رساندند . بدین‌گونه همه به‌سلامت به خشکی رسیدند .
44028001	چون به‌سلامت به ساحل رسیدیم ، دریافتیم آن جزیره مالت نام دارد .
44028002	ساکنان جزیره لطف بسیار به ما نشان دادند . آنان برای ما آتش افروختند ، زیرا باران می‌بارید و هوا سرد بود ، و ما را به‌گرمی پذیرا شدند .
44028003	پولُس مقداری هیزم گرد آورد و وقتی آن را روی آتش می‌گذاشت ، به‌علت حرارتِ آتش ، ماری از میان آن بیرون آمد و به‌دستش چسبید .
44028004	ساکنان جزیره چون دیدند که مار از دست او آویزان است ، به یکدیگر گفتند : « بی‌شک این مرد قاتل است که هر چند از دریا نجات یافت ، عدالت نمی‌گذارد زنده بماند . »
44028005	امّا پولُس مار را در آتش انداخت و هیچ آسیبی ندید .
44028006	مردم انتظار داشتند بدن او وَرَم کند یا اینکه ناگهان بیفتد و بمیرد . امّا پس از انتظار بسیار ، چون دیدند هیچ آسیبی به او نرسید ، فکرشان عوض شد و گفتند از خدایان است .
44028007	در آن نزدیکی زمینهایی بود متعلّق به رئیس جزیره که پوبلیوس نام داشت . او ما را به منزل خود دعوت کرد و سه روز به‌گرمی از ما پذیرایی نمود .
44028008	از قضا ، پدر پوبلیوس در بستر بیماری افتاده بود و تب و اسهال داشت . پولُس نزد او رفت و دعا کرده ، دست بر او گذاشت و شفایش بخشید .
44028009	پس از این واقعه ، سایر بیمارانی که در جزیره بودند ، می‌آمدند و شفا می‌گرفتند .
44028010	آنها ما را تکریمِ بسیار کردند ، و چون آمادۀ رفتن می‌شدیم ، هر آنچه نیازمان بود برایمان فراهم آوردند .
44028011	پس از سه ماه ، با کشتی‌ای که زمستان را در جزیره مانده بود ، راهی دریا شدیم . آن کشتی از اسکندریه بود و علامت جوزا داشت .
44028012	به سیراکوز رسیده ، لنگر انداختیم و سه روز توقف کردیم .
44028013	سپس سفر دریایی را ادامه دادیم و به شهر ریگیون رسیدیم . روز بعد ، باد جنوبی برخاست ، و فردای آن روز به شهر پوتیولی رسیدیم .
44028014	آنجا برادرانی چند یافتیم که از ما دعوت کردند هفته‌ای با ایشان به‌سر بریم . سرانجام به روم رسیدیم .
44028015	برادرانِ آنجا شنیده بودند که در راه هستیم ، پس تا بازار آپیوس و « سه میخانه » آمدند تا از ما استقبال کنند . پولُس با دیدن ایشان خدا را شکر کرد و قوّت‌قلب یافت .
44028016	چون به روم رسیدیم ، به پولُس اجازه داده شد تنها با یک سربازِ محافظ در منزل خود بماند .
44028017	سه روز بعد ، پولُس بزرگان یهود را فراخواند . چون گرد آمدند ، بدیشان گفت : « ای برادران ، با آنکه من کاری بر ضد قوم خود یا رسوم پدرانمان نکرده بودم ، مرا در اورشلیم گرفتار کردند و تحویل رومیان دادند .
44028018	آنها از من بازخواست کردند و بر آن شدند آزادم کنند ، زیرا در من جرمی ندیدند که سزاوار مرگ باشد .
44028019	امّا چون یهودیان اعتراض کردند ، ناچار شدم از قیصر دادخواهی کنم ، البته نه تا از قوم خود شکایت کرده باشم .
44028020	از همین‌رو خواستم شما را ببینم و با شما سخن بگویم ، زیرا به‌خاطر امید اسرائیل است که مرا بدین زنجیر بسته‌اند . »
44028021	آنها در پاسخ گفتند : « ما هیچ نامه‌ای از یهودیه دربارۀ تو دریافت نکرده‌ایم ، و هیچ یک از برادرانی که از آنجا آمده‌اند ، خبر یا گزارشی بد دربارۀ تو نیاورده‌اند .
44028022	ولی مایلیم نظرات تو را بشنویم ، زیرا می‌دانیم که مردم در هر جا بر ضد این فرقه سخن می‌گویند . »
44028023	پس روزی را تعیین کردند و شماری بسیار به محل اقامت او آمدند تا با وی ملاقات کنند . او از صبح تا شب ، به‌تفصیل دربارۀ پادشاهی خدا با آنان سخن گفت و کوشید با استناد به تورات موسی و کتب پیامبران ، دربارۀ عیسی مجابشان کند .
44028024	برخی سخنان او را پذیرفتند ، امّا دیگران از ایمان آوردن سر‌باز زدند .
44028025	پس در حالی که با یکدیگر جرّ و بحث می‌کردند ، آن مکان را ترک گفتند . امّا پیش از آنکه آنجا را ترک گویند ، پولُس کلام آخرین خود را بیان داشت و گفت : « روح‌القدس چه درست با پدران شما سخن گفت ، آنگاه که به‌واسطۀ اِشَعْیای نبی فرمود :
44028026	«‌” نزد این قوم برو و بگو ، « به گوش خود خواهید شنید ، امّا هرگز نخواهید فهمید ؛ به چشم خود خواهید دید ، امّا هرگز درک نخواهید کرد . »
44028027	زیرا دل این قوم سخت شده ؛ گوشهایشان سنگین گشته ، چشمان خود را بسته‌اند ، مبادا با چشمانشان ببینند ، و با گوشهایشان بشنوند ، و در دلهای خود بفهمند و بازگشت کنند و من شفایشان بخشم . “
44028028	« پس بدانید که نجات خدا نزد غیریهودیان فرستاده شده است و آنها گوش فرا‌خواهند داد ! »
44028029	[ بعد از آنکه او این را گفت ، یهودیان از آنجا رفتند ، در حالی که سخت با یکدیگر جرّ و بحث می‌کردند . ]
44028030	بدین‌سان پولُس دو سال تمام در خانۀ اجاره‌ای خود اقامت داشت و هر که را نزدش می‌آمد ، می‌پذیرفت .
44028031	او پادشاهی خدا را اعلام می‌کرد و دلیرانه و بی‌پروا دربارۀ عیسی مسیح خداوند تعلیم می‌داد .
45001001	از پولُس ، غلام مسیحْ عیسی ، که به رسالت فراخوانده شده و وقف انجیل خدا شده است ؛
45001002	همان انجیل که خدا از پیش ، به‌واسطۀ پیامبران خود ، وعده‌اش را در کتب مقدّس داده بود ،
45001003	و دربارۀ پسر اوست ، که چون انسانی خاکی از صُلب داوود به دنیا آمد ،
45001004	امّا با رستاخیز از میان مردگان ، به‌سبب روحِ قدّوسیت ، به مقام پسر قدرتمند خدا منصوب شد ، یعنی خداوند ما عیسی مسیح .
45001005	ما به‌واسطۀ وی و به‌خاطر نام او فیض یافتیم که رسول باشیم تا از میان همۀ غیریهودیان ، مردمان را به اطاعتی که در ایمان است ، فراخوانیم .
45001006	و این شما را نیز در بر می‌گیرد ، که فراخوانده شده‌اید تا از آنِ عیسی مسیح باشید ؛
45001007	به همۀ آنان که در روم ، محبوب خدایند و فراخوانده شده‌اند تا از مقدّسان باشند : فیض و آرامش از جانب خدا ، پدر ما ، و خداوندْ عیسی مسیح ، بر شما باد .
45001008	نخست ، خدای خود را به‌توسط عیسی مسیح ، به‌خاطر همۀ شما شکر می‌گزارم زیرا آوازۀ ایمان شما در همۀ عالم پیچیده است .
45001009	خدایی که او را با همۀ وجودم در کار انجیل پسرش خدمت می‌کنم ، بر من شاهد است که چگونه پیوسته در دعاهایم شما را در همۀ اوقات یاد می‌کنم
45001010	و استدعا می‌نمایم که اگر خدا بخواهد سرانجام به دیدار شما نایل شوم .
45001011	زیرا مشتاق دیدارتان هستم تا عطایی روحانی به شما برسانم که موجب استواری‌تان گردد ؛
45001012	یعنی تا من و شما هر دو از ایمان یکدیگر دلگرم شویم .
45001013	ای برادران ، نمی‌خواهم بی‌خبر باشید که بارها قصد آن داشته‌ام که نزدتان بیایم ، امّا هر بار مانعی پیش آمده است . بر‌آنم که در میان شما نیز محصولی برداشت کنم ، همان‌گونه که در میان دیگر غیریهودیان کرده‌ام .
45001014	من خود را چه به یونانیان و چه به بَربَرها ، چه به حکیمان و چه به جاهلان مدیون می‌دانم .
45001015	از این‌رو ، اشتیاق بسیار دارم که شما را نیز که در روم به‌سر می‌برید ، بشارت دهم .
45001016	زیرا از انجیل سرافکنده نیستم ، چرا که قدرت خداست برای نجات هر کس که ایمان آوَرَد ، نخست یهود و سپس یونانی .
45001017	زیرا در انجیل ، آن پارسایی که از خداست به‌ظهور می‌رسد ، که از آغاز تا به انجام بر پایۀ ایمان است . چنانکه نوشته شده است : « پارسا به ایمان زیست خواهد کرد . »
45001018	زیرا غضب خدا از آسمان به‌ظهور می‌رسد بر ضد هر گونه بی‌دینی و شرارت انسانهایی که با شرارت خود حقیقت را سرکوب می‌کنند .
45001019	زیرا آنچه از خدا می‌توان شناخت بر آنان آشکار است ، چون خدا آن را بر ایشان آشکار ساخته است .
45001020	زیرا از آغاز آفرینش جهان ، صفات نادیدنیِ خدا ، یعنی قدرتِ سرمدی و الوهیت او را می‌توان با ادراک از امور جهانِ مخلوق ، به‌روشنی دید . پس آنان را هیچ عذری نیست .
45001021	زیرا هر چند خدا را شناختند ، امّا او را چون خدا حرمت نداشتند و سپاس نگفتند ، بلکه در اندیشۀ خود به بطالت گرفتار آمدند و دلهای بی‌فهمِ ایشان را تاریکی فراگرفت .
45001022	اگرچه ادعای حکمت می‌کردند ، امّا احمق گردیدند
45001023	و جلال خدای غیرفانی را با تمثالهایی شبیه انسان فانی و پرندگان و حیوانات و خزندگان معاوضه کردند .
45001024	پس خدا نیز ایشان را در شهوات دلشان به ناپاکی واگذاشت ، تا در میان خودْ بدنهای خویش را بی‌حرمت سازند .
45001025	آنان حقیقتِ خدا را با دروغ معاوضه کردند و مخلوق را به جای خالق پرستش و خدمت نمودند ، خالقی که تا ابد او را سپاس باد . آمین .
45001026	پس خدا نیز ایشان را در شهواتی شرم‌آور به حال خود واگذاشت . حتی زنانشان ، روابط طبیعی را با روابط غیرطبیعی معاوضه کردند .
45001027	به همین‌سان ، مردان نیز از روابط طبیعی با زنان دست کشیده ، در آتش شهوت نسبت به یکدیگر سوختند . مرد با مرد مرتکب اعمال شرم‌آور شده ، مکافاتِ درخورِ انحرافشان را در خود یافتند .
45001028	و همان‌گونه که برای آنان شناخت خدا ارزشی نداشت ، خدا نیز آنان را به ذهنی فرومایه واگذاشت تا مرتکب اعمال ناشایست شوند .
45001029	ایشان از هر گونه نادرستی ، شرارت ، طمع و خباثت آکنده‌اند . مملو از حسد ، قتل ، جدال ، فریب و بدخواهی‌اند . شایعه‌ساز ،
45001030	تهمت‌زن ، متنفر از خدا ، گستاخ ، متکبر و خودستایند . برای انجام اعمال شریرانه ، راههایی نو ابداع می‌کنند . نافرمان به والدین ،
45001031	بی‌فهم ، بی‌وفا ، بی‌عاطفه و بی‌رحمند .
45001032	هر چند از حکم عادلانۀ خدا آگاهند که مکافات مرتکبانِ چنین اعمالی مرگ است ، نه تنها خودْ آنها را انجام می‌دهند ، بلکه کسانی را نیز که مرتکب آنها می‌شوند ، تأیید می‌کنند .
45002001	پس تو ای آدمی که دیگری را محکوم می‌کنی ، هر که باشی هیچ عذری نداری . زیرا در هر موردی که دیگری را محکوم می‌کنی ، خویشتن را محکوم کرده‌ای ؛ چون تو که داوری می‌کنی ، خودْ همان را انجام می‌دهی .
45002002	ما می‌دانیم که داوری خدا بر کسانی که این‌گونه اعمال را انجام می‌دهند ، بر حق است .
45002003	پس تو ای آدمی که بر دیگران داوری می‌کنی و خودْ همان را انجام می‌دهی ، آیا گمان می‌کنی که از داوری خدا خواهی رست ؟
45002004	یا اینکه مهربانی ، شکیبایی و تحمل عظیم او را خوار می‌شماری و غافلی که مهربانی خدا از آن‌روست که تو را به توبه رهنمون شود ؟
45002005	امّا تو به‌سبب سرسختی و دلِ ناتوبه‌کارت ، غضب را نسبت به خود ، برای روز غضب می‌اندوزی ، روزی که در آن داوری عادلانۀ خدا آشکار خواهد شد .
45002006	خدا « به هر کس مطابق اعمالش سزا خواهد داد . »
45002007	او به کسانی که با پایداری در انجام اعمال نیکو ، در پی جلال و حرمت و بقایند ، حیات جاویدان خواهد بخشید ؛
45002008	امّا بر خودخواهان و منکرانِ حقیقت و شرارت‌پیشگان ، خشم و غضب خود را فرو‌خواهد ریخت .
45002009	هر کس که مرتکب اعمال بد شود دچار رنج و عذاب خواهد شد ، نخست یهود و سپس یونانی .
45002010	امّا هر که نیکویی کند ، از جلال و حرمت و آرامش برخوردار خواهد شد ، نخست یهود و سپس یونانی .
45002011	زیرا خدا تبعیض قائل نمی‌شود .
45002012	همۀ کسانی که بدون شریعت گناه می‌کنند ، بدون شریعت نیز هلاک خواهند شد ؛ و همۀ کسانی که زیر شریعت مرتکب گناه می‌شوند ، بنا‌بر موازین شریعت داوری خواهند شد .
45002013	زیرا شنوندگانِ شریعت نیستند که در نظر خدا پارسایند ، بلکه کسانی پارسا شمرده خواهند شد که به شریعت عمل می‌کنند .
45002014	براستی ، وقتی غیریهودیان که شریعت ندارند ، اصول شریعت را بنا به طبیعت به جا می‌آورند ، آنان هر چند فاقد شریعتند ، لیکن خود برای خویشتن شریعتی هستند .
45002015	زیرا نشان می‌دهند که عمل شریعت بر دلشان نگاشته شده است ، چنان که وجدانشان گواهی می‌دهد و افکارشان در برابر هم ، یا آنان را متهم می‌کند یا تبرئه می‌نماید .
45002016	این در روزی به‌وقوع خواهد پیوست که خدا بنا‌بر انجیلی که من اعلام می‌کنم ، رازهای نهان انسانها را به‌توسط عیسی مسیح به محاکمه کشد .
45002017	حال ، تو که خود را یهودی می‌خوانی و به شریعت تکیه داری و به رابطه‌ات با خدا فخر می‌کنی ،
45002018	تو که ارادۀ او را می‌دانی و چون از شریعت تعلیم یافته‌ای ، بهترینها را برمی‌گزینی ،
45002019	و اطمینان داری که راهنمای کوران و نور ظلمت‌نشینانی ،
45002020	تو که به‌سبب برخورداری از شریعت که تبلور معرفت و حقیقت است ، مربی جاهلان و آموزگار کودکانی ،
45002021	تو که دیگران را تعلیم می‌دهی ، آیا خود را نمی‌آموزانی ؟ تو که بر ضد دزدی موعظه می‌کنی ، آیا خودْ دزدی می‌کنی ؟
45002022	تو که می‌گویی نباید زنا کرد ، آیا خودْ زنا می‌کنی ؟ تو که از بتها نفرت داری ، آیا خودْ معبدها را غارت می‌کنی ؟
45002023	تو که به داشتن شریعت فخر می‌فروشی ، آیا با زیر پا گذاشتنِ آن به خدا بی‌حرمتی می‌کنی ؟
45002024	چنانکه نوشته شده است : « به‌سبب شما ، غیریهودیان به نام خدا کفر می‌گویند . »
45002025	ختنه آنگاه ارزش دارد که شریعت را به جا آورید ، امّا اگر آن را زیر پا بگذارید ، مانند این است که ختنه نشده باشید .
45002026	و اگر آنان که ختنه نشده‌اند ، مطالبات شریعت را به جا آورند ، آیا ختنه‌شده به‌شمار نمی‌آیند ؟
45002027	آن که در جسم ختنه نشده ، امّا شریعت را نگاه می‌دارد ، تو را محکوم خواهد کرد ، تو را که با وجود برخورداری از احکام نوشته شده و ختنه ، شریعت را زیر پا می‌گذاری .
45002028	زیرا یهودی راستین آن نیست که به ظاهر یهودی باشد ، و ختنۀ واقعی نیز امری جسمانی و ظاهری نیست .
45002029	بلکه یهودی آن است که در باطن یهودی باشد و ختنه نیز امری است قلبی که به‌دست روح انجام می‌شود ، نه به‌واسطۀ آنچه نوشته‌ای بیش نیست . چنین کسی را خدا تحسین می‌کند ، نه انسان .
45003001	پس مزیّت یهودی بودن چیست و ختنه را چه ارزشی است ؟
45003002	بسیار از هر لحاظ . نخست آنکه کلام خدا بدیشان به امانت سپرده شده است .
45003003	امّا اگر برخی از آنان امین نبودند ، چه باید گفت ؟ آیا امین نبودن آنها ، امانت خدا را باطل می‌سازد ؟
45003004	به هیچ‌روی ! حتی اگر همۀ انسانها دروغگو باشند ، خدا راستگو است ! چنانکه نوشته شده است : « تا حقانیت تو در آنچه گفته‌ای ثابت گردد و در داوری خود غالب آیی . »
45003005	امّا اگر نادرستی ما درستی خدا را بیشتر آشکار می‌سازد ، چه باید گفت ؟ آیا خدا ظالم است آنگاه که بر ما غضب می‌کند ؟ به شیوۀ انسان سخن می‌گویم .
45003006	به‌یقین چنین نیست . وگرنه خدا چگونه می‌توانست دنیا را داوری کند ؟
45003007	ممکن است کسی استدلال کند که « اگر با ناراستی من راستیِ خدا آشکارتر می‌گردد و او بیشتر جلال می‌یابد ، دیگر چرا من به‌عنوان گناهکار محکوم می‌شوم ؟ »
45003008	و چرا نگوییم : « بیایید بدی کنیم تا نیکویی حاصل آید » ، چنانکه بعضی بر ما افترا زده ، ادعا می‌کنند که چنین می‌گوییم ؟ محکومیت اینان بس منصفانه است .
45003009	پس چه باید گفت ؟ آیا وضع ما بهتر از دیگران است ؟ به هیچ‌روی ! زیرا پیشتر ادعا وارد آوردیم که یهود و یونانی هر دو زیر سلطۀ گناهند .
45003010	چنانکه نوشته شده است : « هیچ‌کس پارسا نیست ، حتی یک نفر .
45003011	هیچ‌کس فهیم نیست ، هیچ‌کس در جستجوی خدا نیست .
45003012	همه گمراه گشته‌اند ، همه باطل گردیده‌اند . نیکوکاری نیست ، حتی یک نفر . »
45003013	« گلوی آنان گوری گشاده است و زبانشان به فریب سخن می‌گوید . » « زهر افعی زیر لبهای ایشان است ؛ »
45003014	« دهانشان پر از نفرین و تلخی است . »
45003015	« پا‌هایشان به ریختن خون شتابان است ؛
45003016	هر کجا که می‌روند ، ویرانی و تیره‌بختی بر جای می‌گذارند ،
45003017	و طریق صلح و سلامت را نمی‌شناسند . »
45003018	« ترس خدا در چشمانشان نیست . »
45003019	اکنون آگاهیم که آنچه شریعت می‌گوید خطاب به کسانی است که زیر شریعتند تا هر دهانی بسته شود و دنیا به تمامی در پیشگاه خدا محکوم شناخته شود .
45003020	زیرا هیچ بشری با به جا آوردن اعمال شریعت ، در نظر خدا پارسا شمرده نمی‌شود ، بلکه شریعتْ تنها گناه را به ما می‌شناساند .
45003021	امّا اکنون جدا از شریعت ، آن پارسایی که از خداست به‌ظهور رسیده است ، چنانکه شریعت و پیامبران بر آن گواهی می‌دهند .
45003022	این پارسایی که از خداست از راه ایمان به عیسی مسیح است و نصیب همۀ کسانی می‌شود که ایمان می‌آورند . در این باره هیچ تفاوتی نیست .
45003023	زیرا همه گناه کرده‌اند و از جلال خدا کوتاه می‌آیند .
45003024	امّا به فیض او و به‌واسطۀ آن بهای رهایی که در مسیحْ عیسی است ، به‌رایگان پارسا شمرده می‌شوند .
45003025	خدا او را چون کفّارۀ گناهان عرضه داشت ، کفّاره‌ای که توسط خون او و از راه ایمان حاصل می‌شود . او این را برای نشان دادن عدالت خود انجام داد ، زیرا در تحمل الهی خویش ، از گناهانی که پیشتر صورت گرفته بود ، چشم پوشیده بود .
45003026	او چنین کرد تا عدالت خود را در زمان حاضر ثابت کند ، و تا خودْ عادل باشد و کسی را نیز که به عیسی ایمان دارد ، پارسا بشمارد .
45003027	پس دیگر چه جای فخر است ؟ از میان برداشته شده است ! بر چه پایه‌ای ؟ بر پایۀ شریعتِ اعمال ؟ نه ، بلکه بر پایۀ قانون ایمان .
45003028	زیرا ما بر این اعتقادیم که انسان از راه ایمان و بدون انجام اعمالِ شریعت ، پارسا شمرده می‌شود .
45003029	آیا خدا فقط خدای یهودیان است ؟ آیا خدای غیریهودیان نیست ؟ البته که او خدای غیریهودیان نیز هست .
45003030	زیرا تنها یک خدا وجود دارد ، و این خدا ختنه‌شدگان را بر پایۀ ایمان و ختنه‌ناشدگان را نیز بر پایۀ همان ایمان ، پارسا خواهد شمرد .
45003031	پس آیا شریعت را با این ایمان باطل می‌سازیم ؟ هرگز ! بلکه آن را استوار می‌گردانیم .
45004001	پس دربارۀ آنچه ابراهیم یافت ، چه می‌توان گفت ، او که به‌حسب جسم ، جَد ما شمرده می‌شود ؟
45004002	اگر ابراهیم بر پایۀ اعمال پارسا شمرده شده بود ، می‌توانست فخر کند ؛ امّا در نظر خدا چنین نیست .
45004003	زیرا کتاب چه می‌گوید ؟ « ابراهیم به خدا ایمان آورد و این برای او پارسایی شمرده شد . »
45004004	امّا کسی که کار می‌کند ، مزدش حق او شمرده می‌شود ، نه هدیه .
45004005	امّا آن که کاری نمی‌کند ، بلکه به خدایی توکل می‌دارد که بی‌دینان را پارسا می‌شمارد ، ایمان او برایش پارسایی به‌شمار می‌آید .
45004006	همان‌گونه که داوود نیز خجسته می‌خواند کسی را که خدا او را بدون اعمالْ پارسا می‌شمارد ، و می‌گوید :
45004007	« خوشا به حال آنان که خطایایشان آمرزیده شد و گناهانشان پوشانیده گردید .
45004008	خوشا به حال آن که خداوند گناه وی را به حسابش نگذارد . »
45004009	آیا این خوشا به حال ، تنها برای ختنه‌شدگان است یا برای ختنه‌ناشدگان نیز ؟ زیرا گفتیم که ایمان ابراهیم برایش پارسایی شمرده شد .
45004010	امّا در چه وضعی چنین شد ؟ آیا به‌هنگامی که او ختنه شده بود یا پیش از آن ؟ البته پیش از ختنه شدن بود ، نه پس از آن .
45004011	امّا نشانۀ ختنه را یافت تا مُهری باشد بر آن پارسایی که پیش از ختنه‌شدن و از راه ایمان نصیبش شده بود . بدین‌سان ، او پدر همۀ کسانی است که بدون ختنه ایمان می‌آورند تا ایشان نیز پارسا شمرده شوند .
45004012	و پدر ختنه‌شدگان نیز هست ، یعنی پدر آنان که نه تنها ختنه شده‌اند ، بلکه در طریق ایمان گام برمی‌دارند ، در همان طریقی که پدر ما ابراهیم نیز پیش از آنکه ختنه شود ، گام برمی‌داشت .
45004013	از راه شریعت نبود که به ابراهیم و نسل او وعده داده شد که وارث جهان خواهند شد ، بلکه از راه آن پارسایی که بر پایۀ ایمان است .
45004014	زیرا اگر آنان که به نظام شریعت تعلق دارند وارث باشند ، ایمان بی‌ارزش می‌شود و وعده باطل .
45004015	زیرا شریعت به غضب می‌انجامد ؛ امّا جایی که شریعت نیست ، تجاوز از شریعت هم نیست .
45004016	از همین‌رو ، وعده بر ایمان مبتنی است تا بر پایۀ فیض باشد و تحقق آن برای تمامی نسل ابراهیم تضمین شود ، یعنی نه تنها برای آنان که به نظام شریعت تعلق دارند ، بلکه برای کسانی نیز که پیروِ ایمانِ ابراهیم‌اند ، که پدر همۀ ماست .
45004017	چنانکه نوشته شده است : « تو را پدر قومهای بسیار گردانیده‌ام . » و در نظر خدا چنین نیز هست ، خدایی که ابراهیم به او ایمان آورد ، او که مردگان را زنده می‌کند و نیستیها را به هستی فرامی‌خواند .
45004018	با اینکه هیچ جایی برای امید نبود ، ابراهیم امیدوارانه ایمان آورد تا پدر قومهای بسیار گردد ، چنانکه به او گفته شده بود که « نسل تو چنین خواهد بود . »
45004019	او بی‌آنکه در ایمان خود سست شود ، با واقعیتِ بدن مردۀ خویش روبه‌رو شد ، زیرا حدود صد سال داشت و رحم سارا نیز مرده بود .
45004020	امّا او به وعدۀ خدا از بی‌ایمانی شک نکرد ، بلکه در ایمانْ استوار شده ، خدا را تجلیل نمود .
45004021	او یقین داشت که خدا قادر است به وعدۀ خود وفا کند .
45004022	به همین سبب ، « برای او پارسایی شمرده شد . »
45004023	و این عبارتِ « برای او شمرده شد » ، تنها در حق او نوشته نشد
45004024	بلکه در حق ما نیز ، تا برای ما نیز شمرده شود ، ما که ایمان داریم به او که خداوندمان عیسی را از مردگان برخیزانید .
45004025	او به‌خاطر گناهان ما تسلیم مرگ گردید و به‌جهت پارسا شمرده شدنِ ما ، از مردگان برخیزانیده شد .
45005001	پس چون از راه ایمانْ پارسا شمرده شده‌ایم ، میان ما و خدا به‌واسطۀ خداوندمان عیسی مسیح صلح برقرار شده است .
45005002	ما توسط او ، و از راه ایمان ، به فیضی دسترسی یافته‌ایم که اکنون در آن استواریم ، و به امید سهیم شدن در جلال خدا فخر می‌کنیم .
45005003	نه تنها این ، بلکه در سختیها نیز فخر می‌کنیم ، زیرا می‌دانیم که سختیها بردباری به‌بار می‌آورد
45005004	و بردباری ، شخصیت را می‌سازد ، و شخصیت سبب امید می‌گردد ؛
45005005	و این امید به سرافکندگی ما نمی‌انجامد ، زیرا محبت خدا توسط روح‌القدس که به ما بخشیده شد ، در دلهای ما ریخته شده است .
45005006	هنگامی که هنوز ناتوان بودیم ، مسیح در زمان مقتضی به‌خاطر بی‌دینان جان داد .
45005007	حال آنکه به‌ندرت ممکن است کسی به‌خاطر انسانی پارسا از جان خود بگذرد ، هر چند ممکن است کسی را این شهامت باشد که جان خود را برای انسانی نیک بدهد .
45005008	امّا خدا محبت خود را به ما این‌گونه ثابت کرد که وقتی ما هنوز گناهکار بودیم ، مسیح در راه ما مرد .
45005009	پس چقدر بیشتر ، اکنون که توسط خون او پارسا شمرده شده‌ایم ، به‌واسطۀ او از غضب نجات خواهیم یافت .
45005010	زیرا اگر هنگامی که دشمن بودیم ، به‌واسطۀ مرگ پسرش با خدا آشتی داده شدیم ، چقدر بیشتر اکنون که در آشتی هستیم ، به‌وسیلۀ حیات او نجات خواهیم یافت .
45005011	نه تنها این ، بلکه ما به‌واسطۀ خداوندمان عیسی مسیح که توسط او از آشتی برخورداریم ، در خدا نیز فخر می‌کنیم .
45005012	پس ، همان‌گونه که گناه به‌واسطۀ یک انسان وارد جهان شد ، و به‌واسطۀ گناه ، مرگ آمد ، و بدین‌سان مرگ دامنگیر همۀ آدمیان گردید ، از آنجا که همه گناه کردند -
45005013	زیرا پیش از آنکه شریعت داده شود ، گناه در جهان وجود داشت ، امّا هر گاه شریعتی نباشد ، گناه به‌حساب نمی‌آید .
45005014	با این حال ، از آدم تا موسی ، مرگ بر همگان حاکم بود ، حتی بر کسانی که گناهشان به‌گونۀ سرپیچی آدم نبود . آدم ، نمونۀ کسی بود که می‌بایست بیاید .
45005015	امّا عطا همانند نافرمانی نیست . زیرا اگر به‌واسطۀ نافرمانی یک انسان بسیاری مردند ، چقدر بیشتر فیض خدا و عطایی که به‌واسطۀ فیض یک انسان ، یعنی عیسی مسیح فراهم آمد ، به فراوانی شامل حال بسیاری گردید .
45005016	براستی که این عطا همانند پیامد گناهِ آن یک تن نیست . زیرا مکافات از پی یک نافرمانی نازل شد و به محکومیت انجامید ؛ امّا عطا از پی نافرمانیهای بسیار آمد و پارساشمردگی را به ارمغان آورد .
45005017	زیرا اگر به‌واسطۀ نافرمانی یک انسان ، مرگ از طریق او حکمرانی کرد ، چقدر بیشتر آنان که فیض بیکران خدا و عطای پارسایی را دریافت کرده‌اند ، توسط آن انسان دیگر ، یعنی عیسی مسیح ، در حیاتْ حکم خواهند راند .
45005018	پس همان‌گونه که یک نافرمانی به محکومیت همۀ انسانها انجامید ، یک عمل پارسایانه نیز به پارسا شمرده شدن و حیات همۀ انسانها منتهی می‌گردد .
45005019	زیرا همان‌گونه که به‌واسطۀ نافرمانی یک انسان ، بسیاری گناهکار شدند ، به‌واسطۀ اطاعت یک انسان نیز بسیاری پارسا خواهند گردید .
45005020	حال ، شریعت آمد تا نافرمانی افزون شود ؛ امّا جایی که گناه افزون شد ، فیض بی‌نهایت افزونتر گردید .
45005021	تا همان‌گونه که گناه در مرگ حکمرانی کرد ، فیض نیز در پارسایی حکم براند و به‌واسطۀ خداوند ما عیسی مسیح ، به حیات جاویدان رهنمون شود .
45006001	پس چه گوییم ؟ آیا به گناه کردن ادامه دهیم تا فیض افزون شود ؟
45006002	هرگز ! ما که نسبت به گناه مردیم ، چگونه می‌توانیم به زندگی در آن ادامه دهیم ؟
45006003	آیا نمی‌دانید همۀ ما که در مسیحْ عیسی تعمید یافتیم ، در مرگ او تعمید یافتیم ؟
45006004	پس با تعمید یافتن در مرگ ، با او دفن شدیم تا همان‌گونه که مسیح به‌وسیلۀ جلال پدر ، از مردگان برخیزانیده شد ، ما نیز در زندگی نوینی گام برداریم .
45006005	پس اگر در مرگی همچون مرگ او ، با وی یگانه شده‌ایم ، به‌یقین در رستاخیزی همچون رستاخیز او نیز با او یگانه خواهیم بود .
45006006	زیرا می‌دانیم آن انسانِ قدیمی که ما بودیم ، با او بر صلیب شد تا پیکرِ گناه درگذرد و دیگر گناه را بندگی نکنیم .
45006007	چون آن که مرده است ، از گناه آزاد شده است .
45006008	حال اگر با مسیح مرده‌ایم ، ایمان داریم که با او زندگی نیز خواهیم کرد .
45006009	زیرا می‌دانیم چون مسیح از مردگان برخیزانیده شده است ، دیگر هرگز نخواهد مرد و مرگ دیگر بر او تسلطی ندارد .
45006010	او با مرگ خود ، یک بار برای همیشه نسبت به گناه مُرد و در حیات کنونی خود برای خدا زندگی می‌کند .
45006011	به همین‌سان ، شما نیز خود را نسبت به گناه مرده انگارید ، امّا در مسیحْ عیسی نسبت به خدا ، زنده .
45006012	پس مگذارید گناه در بدنهای فانی شما فرمان براند تا امیال آن را اطاعت کنید .
45006013	اعضای بدن خود را تسلیم گناه نکنید تا ابزار شرارت باشند ، بلکه همچون کسانی که از مرگ به زندگی بازگشته‌اند ، خود را تسلیم خدا کنید . و اعضای بدن خود را به او بسپارید تا ابزار پارسایی باشند .
45006014	زیرا گناه بر شما فرمان نخواهد راند ، چون زیر شریعت نیستید بلکه زیر فیضید .
45006015	پس چه گوییم ؟ آیا گناه کنیم چون زیر شریعت نیستیم ، بلکه زیر فیضیم ؟ هرگز !
45006016	آیا نمی‌دانید که وقتی خود را همچون بندگانی فرمانبردار تسلیم کسی می‌کنید ، بندگان آن‌کس خواهید بود که او را فرمان می‌برید ، خواه بندۀ گناه ، که منجر به مرگ می‌شود ، خواه بندۀ اطاعت ، که به پارسایی می‌انجامد ؟
45006017	امّا خدا را شکر که هر چند پیشتر بندگان گناه بودید ، لیکن به تمامی دل مطیع آن تعلیم گشتید که بدان سپرده شدید .
45006018	شما با آزاد شدن از گناه ، بندگان پارسایی شده‌اید .
45006019	من به‌علت محدودیتهای بشریِ شما ، این مطالب را در قالب تشبیهاتی بشری بیان می‌کنم : همان‌گونه که پیشتر اعضای بدن خود را به بندگی ناپاکی و شرارتِ روزافزون می‌سپردید ، اکنون آنها را به بندگی پارسایی بسپارید که به قدّوسیت می‌انجامد .
45006020	هنگامی که بندگان گناه بودید ، از پارسایی آزاد بودید .
45006021	در آن زمان ، از انجام اعمالی که اکنون از آنها شرمسارید ، چه ثمری بردید ؟ نتیجۀ انجام آن اعمال ، مرگ است !
45006022	امّا حال که از گناه آزاد گشته و بندگان خدا شده‌اید ، ثمری که می‌برید نیل به تقدّس است که به حیات جاویدان می‌انجامد .
45006023	زیرا مزد گناه مرگ است ، امّا عطای خدا حیات جاویدان در خداوند ما مسیحْ عیساست .
45007001	ای برادران ، آیا نمی‌دانید - زیرا با کسانی سخن می‌گویم که از شریعت آگاهند - که شریعت تنها تا زمانی بر انسان حکم می‌راند که انسان زنده است ؟
45007002	برای مثال ، بنا‌بر شریعت ، زن شوهردار تا زمان زنده بودن شوهرش ، به او بسته است . امّا اگر شوهر بمیرد ، زن از قید تعهد شرعی به وی آزاد می‌شود .
45007003	پس اگر آن زمان که شوهرش زنده است ، با مردی دیگر وصلت کند ، زناکار خوانده می‌شود . امّا اگر شوهرش بمیرد ، از این شریعت آزاد است ، و چنان که با مردی دیگر وصلت کند ، زناکار شمرده نمی‌شود .
45007004	به همین‌سان ، ای برادران من ، شما نیز به‌واسطۀ جسد مسیح در قبال شریعت به مرگ سپرده شدید تا با شخصی دیگر وصلت کنید ، یعنی با او که از مردگان برخیزانیده شد ، تا برای خدا ثمر آوریم .
45007005	زیرا زمانی که در سیطرۀ نفس به‌سر می‌بردیم ، امیالی گناه‌آلود که شریعت آنها را برمی‌انگیخت ، در اعضای ما عمل می‌کرد تا برای مرگ ثمر آوریم .
45007006	امّا اکنون با مردن نسبت به آنچه در قید آن بودیم ، از شریعت آزاد شده‌ایم تا از راه نوینِ روح خدمت کنیم ، نه از راه کهنۀ آنچه نوشته‌ای بیش نیست .
45007007	پس چه گوییم ؟ آیا شریعت گناه است ؟ به هیچ‌روی ! براستی اگر شریعت نبود ، هرگز درنمی‌یافتم گناه چیست . زیرا اگر شریعت نگفته بود « طمع مورز » ، نمی‌توانستم دریابم طمع ورزیدن چیست .
45007008	امّا گناه با سوءاستفاده از این حکمِ شریعت ، فرصت یافت تا هر نوع طمع را در من پدید آورد . زیرا جدا از شریعت ، گناه مرده است .
45007009	زمانی من جدا از شریعتْ زنده بودم ؛ امّا چون حکم آمد ، گناه زنده گشت و من مُردم .
45007010	همان حکم که می‌بایست به حیات راهبر شود ، در عمل به مرگ من انجامید .
45007011	زیرا گناه با سود‌جستن از فرصتی که حکم پدید آورده بود ، مرا فریفت و به‌واسطۀ آن مرا کشت .
45007012	بنابراین ، شریعتْ مقدّس است و حکمِ شریعت نیز مقدّس ، عادلانه و نیکوست .
45007013	پس آیا آنچه نیکو بود ، برای من باعث مرگ شد ؟ هرگز ! بلکه گناه به‌واسطۀ آنچه نیکو بود ، مرگ را در من پدید آورد تا بدین‌گونه گناه بودنش جلوه‌گر شود و پلیدی گناه از طریق حکم شریعت به اوج برسد .
45007014	ما می‌دانیم که شریعت روحانی است ، امّا من انسانی نفسانی‌ام و همچون برده به گناه فروخته شده‌ام .
45007015	من نمی‌دانم چه می‌کنم ، زیرا نه آنچه را که می‌خواهم ، بلکه آنچه را که از آن بیزارم ، انجام می‌دهم .
45007016	امّا اگر آنچه را که نمی‌خواهم ، انجام می‌دهم ، پس می‌پذیرم که شریعت نیکوست .
45007017	در این صورت ، دیگر من نیستم که آن عمل را انجام می‌دهم ، بلکه گناهی است که در من ساکن است .
45007018	می‌دانم که در من ، یعنی در نَفْس من ، هیچ چیز نیکویی ساکن نیست . زیرا هر چند میل به انجام آنچه نیکوست در من هست ، امّا نمی‌توانم آن را به انجام رسانم .
45007019	زیرا آن عمل نیکو را که می‌خواهم ، انجام نمی‌دهم ، بلکه عمل بدی را که نمی‌خواهم ، به‌جا می‌آورم .
45007020	حال اگر دست به عملی می‌زنم که نمی‌خواهم انجام دهم ، پس دیگر من انجام‌دهندۀ آن نیستم ، بلکه گناهی است که در من ساکن است .
45007021	پس این قانون را می‌یابم که وقتی می‌خواهم نیکویی کنم ، بدی نزد من است .
45007022	من در باطن از شریعت خدا مسرورم ،
45007023	امّا قانونی دیگر در اعضای خود می‌بینم که با شریعتی که ذهن من آن را می‌پذیرد ، در ستیز است و مرا اسیر قانونِ گناه می‌سازد که در اعضای من است .
45007024	آه که چه شخص نگونبختی هستم ! کیست که مرا از این پیکرِ مرگ رهایی بخشد ؟
45007025	خدا را سپاس باد - به‌واسطۀ خداوند ما عیسی مسیح ! باری ، من با ذهن خود شریعت خدا را بندگی می‌کنم ، امّا با نفْس خود قانون گناه را .
45008001	پس اکنون برای آنان که در مسیحْ عیسی هستند ، دیگر هیچ محکومیتی نیست ،
45008002	زیرا در مسیحْ عیسی ، قانونِ روحِ حیاتْ مرا از قانون گناه و مرگ آزاد کرد ؛
45008003	چون آنچه شریعت قادر به انجامش نبود ، از آن‌رو که به‌سبب انسان نفسانیْ ناتوان بود ، خدا به انجام رسانید . او پسر خود را به شباهت انسان گناهکار فرستاد تا « قربانی گناه » باشد ، و بدین‌سان در پیکری بشری ، حکم محکومیت گناه را اجرا کرد
45008004	تا آنچه شریعت مطالبه می‌کند ، در ما تحقق یابد ، در ما که نه بر طبق نفس بلکه بر طبق روح رفتار می‌کنیم .
45008005	آنان که نفسانی هستند ، به آنچه از نفس است می‌اندیشند ، امّا آنان که روحانی‌اند ، به آنچه از روح است .
45008006	طرز فکر انسانِ نفسانی ، مرگ است ، امّا طرز فکری که در حاکمیتِ روح قرار دارد ، حیات و آرامش است .
45008007	زیرا طرز فکر انسانِ نفسانی با خدا دشمنی می‌ورزد ، چرا که از شریعت خدا فرمان نمی‌برد و نمی‌تواند هم ببرد ،
45008008	و کسانی که در حاکمیتِ نفس هستند ، نمی‌توانند خدا را خشنود سازند .
45008009	امّا شما نه در حاکمیتِ نفْس ، بلکه در حاکمیتِ روح قرار دارید ، البته اگر روح خدا در شما ساکن باشد . و اگر کسی روحِ مسیح را نداشته باشد ، او از آنِ مسیح نیست .
45008010	امّا اگر مسیح در شماست ، هر چند بدن شما به‌علت گناه مرده است ، امّا چون پارسا شمرده شده‌اید ، روح برای شما حیات است .
45008011	و اگر روح او که عیسی را از مردگان برخیزانید در شما ساکن باشد ، او که مسیح را از مردگان برخیزانید ، حتی به بدنهای فانی شما نیز حیات خواهد بخشید . او این را به‌واسطۀ روح خود انجام خواهد داد که در شما ساکن است .
45008012	پس ای برادران ، ما مدیونیم ، امّا نه به نفس ، تا بر طبق آن زندگی کنیم .
45008013	زیرا اگر بر طبق نَفْس زندگی کنید ، خواهید مرد ؛ امّا اگر به‌واسطۀ روح ، اعمال گناه‌آلود بدن را بکُشید ، خواهید زیست .
45008014	زیرا آنان که از روح خدا هدایت می‌شوند ، پسران خدایند .
45008015	چرا که شما روح بندگی را نیافته‌اید تا باز ترسان باشید ، بلکه روح پسرخواندگی را یافته‌اید که به‌واسطۀ آن ندا درمی‌دهیم : « اَبّا ، پدر . »
45008016	و روحْ خود با روح ما شهادت می‌دهد که ما فرزندان خداییم .
45008017	و اگر فرزندانیم ، پس وارثان نیز هستیم ، یعنی وارثان خدا و هم‌ارث با مسیح . زیرا اگر در رنجهای مسیح شریک باشیم ، در جلال او نیز شریک خواهیم بود .
45008018	در نظر من ، رنجهای زمان حاضر در قیاس با جلالی که در ما آشکار خواهد شد ، هیچ است .
45008019	جهان خلقت با اشتیاق تمام در انتظار ظهور پسران خداست .
45008020	زیرا خلقت تسلیم بطالت شد ، نه به خواست خود ، بلکه به ارادۀ او که آن را تسلیم کرد ، با این امید که
45008021	خودِ خلقت نیز از بندگی فساد رهایی خواهد یافت و در آزادی پرجلال فرزندان خدا سهیم خواهد شد .
45008022	ما می‌دانیم که تمام خلقت تا هم‌اکنون از دردی همچون درد زایمان می‌نالد .
45008023	و نه تنها خلقت ، بلکه خود ما نیز که از نوبر روح برخورداریم ، در درون خویش ناله برمی‌آوریم ، در همان حال که مشتاقانه در انتظار پسرخواندگی ، یعنی رهایی بدنهای خویش هستیم .
45008024	زیرا با همین امید نجات یافتیم . امّا امیدی که به‌دست آمد ، دیگر امید نیست . چگونه کسی می‌تواند به امید چیزی باشد که آن را یافته است ؟
45008025	امّا اگر به چیزی امیدواریم که هنوز ندیده‌ایم ، بردبارانه انتظارش را می‌کشیم .
45008026	و روح نیز در ضعف ما به یاری‌مان می‌آید ، زیرا نمی‌دانیم چگونه باید دعا کنیم . امّا روح با ناله‌هایی بیان‌ناشدنی ، برای ما شفاعت می‌کند .
45008027	و او که کاوشگر دلهاست ، فکر روح را می‌داند ، زیرا روح مطابق با ارادۀ خدا برای مقدّسان شفاعت می‌کند .
45008028	می‌دانیم در حق آنان که خدا را دوست می‌دارند و بر طبق ارادۀ او فراخوانده شده‌اند ، همۀ چیزها با هم برای خیریت در کار است .
45008029	زیرا آنان را که از پیش شناخت ، ایشان را همچنین از پیش معین فرمود تا به شکل پسرش درآیند ، تا او فرزند ارشد از برادران بسیار باشد .
45008030	و آنان را که از پیش معین فرمود ، همچنین فراخواند ؛ و آنان را که فراخواند ، همچنین پارسا شمرد ؛ و آنان را که پارسا شمرد ، همچنین جلال بخشید .
45008031	در برابر همۀ اینها چه می‌توانیم گفت ؟ اگر خدا با ماست ، کیست که بتواند بر ضد ما باشد ؟
45008032	او که از پسر خود دریغ نکرد ، بلکه او را در راه همۀ ما فدا ساخت ، آیا همراه با او همه چیز را به ما نخواهد بخشید ؟
45008033	کیست که برگزیدگان خدا را متهم کند ؟ خداست که آنها را پارسا می‌شمارد !
45008034	کیست که محکومشان کند ؟ مسیحْ عیسی که مرد ، بلکه برخیزانیده نیز شد و به دست راست خداست ، اوست که برای ما شفاعت می‌کند !
45008035	کیست که ما را از محبت مسیح جدا سازد ؟ سختی یا فشار یا آزار یا قحطی یا عریانی یا خطر یا شمشیر ؟
45008036	چنانکه نوشته شده است : « تمام طول روز ، در راه تو به کام مرگ می‌رویم و همچون گوسفندان کُشتاری شمرده می‌شویم . »
45008037	به‌عکس ، در همۀ این امور ما برتر از پیروزمندانیم ، به‌واسطۀ او که ما را محبت کرد .
45008038	زیرا یقین دارم که نه مرگ و نه زندگی ، نه فرشتگان و نه ریاستها ، نه چیزهای حال و نه چیزهای آینده ، نه هیچ قدرتی ،
45008039	و نه بلندی و نه پستی ، و نه هیچ چیز دیگر در تمامی خلقت ، قادر نخواهد بود ما را از محبت خدا که در خداوند ما مسیحْ عیسی است ، جدا سازد .
45009001	در مسیح راست می‌گویم ، نه دروغ ، و وجدانم به‌واسطۀ روح‌القدس مرا گواه است که
45009002	در قلب خود دردی جانکاه و اندوهی همیشگی دارم .
45009003	زیرا آرزو می‌داشتم در راه برادرانم ، یعنی آنان که همنژاد مَنَند ، ملعون شوم و از مسیح محروم گردم .
45009004	آنها اسرائیلی‌اند و فرزندخواندگی ، جلال الهی ، عهدها ، ودیعۀ شریعت ، عبادت در معبد ، و وعده‌ها ، همه از آنِ ایشان است ؛
45009005	و نیز پدران به ایشان تعلق دارند ، و مسیح به‌لحاظ بشری از نسل آنان است ، خدای مافوقِ همه که او را تا به ابد سپاس باد . آمین .
45009006	حال ، مقصود این نیست که کلام خدا به انجام نرسیده است ، زیرا همۀ کسانی که از قوم اسرائیل‌اند ، براستی اسرائیلی نیستند ؛
45009007	و نیز همۀ کسانی که از نسل ابراهیم‌اند ، فرزندان او شمرده نمی‌شوند . بلکه گفته شده است : « نسل تو از اسحاق محسوب خواهد شد . »
45009008	به دیگر سخن ، فرزندان جسمانی نیستند که فرزند خدایند ، بلکه فرزندان وعده نسل ابراهیم شمرده می‌شوند .
45009009	زیرا وعده این بود که « در زمان مقرر باز‌خواهم گشت و سارا صاحب پسری خواهد شد . »
45009010	نه تنها این ، بلکه فرزندان ربکا نیز از یک پدر ، یعنی از جَد ما اسحاق بودند .
45009011	امّا پیش از آنکه پسرانِ توأمان به دنیا بیایند ، و یا عملی خوب یا بد انجام دهند - برای اینکه مقصود خدا در گزینش استوار بماند ،
45009012	نه از راه اعمال ، بلکه به‌واسطۀ او که انسان را فرامی‌خواند - به ربکا گفته شد که « بزرگتر کوچکتر را بندگی خواهد کرد . »
45009013	چنانکه نوشته شده است : « یعقوب را دوست داشتم ، امّا از عیسو بیزار بودم . »
45009014	پس چه گوییم ؟ آیا خدا بی‌انصاف است ؟ هرگز !
45009015	زیرا به موسی می‌گوید : « رحم خواهم کرد بر هر که نسبت به او رحیم هستم ؛ و شفقت خواهم کرد بر هر که نسبت به او شفقت دارم . »
45009016	بنابراین ، به خواست یا تلاش انسان بستگی ندارد ، بلکه به خدایی بستگی دارد که رحم می‌کند .
45009017	زیرا کتاب به فرعون می‌گوید : « تو را به همین منظور برانگیختم تا قدرت خود را در تو ظاهر سازم ، و نامم در تمامی جهان اعلام گردد . »
45009018	پس خدا بر هر که بخواهد رحم می‌کند و هر که را بخواهد سختدل می‌سازد .
45009019	مرا خواهی گفت : « پس دیگر چرا ما را سرزنش می‌کند ؟ زیرا کیست که بتواند در برابر ارادۀ او ایستادگی کند ؟ »
45009020	امّا ای انسان ، تو کیستی که با خدا مجادله کنی ؟ « آیا مصنوع می‌تواند به صانع خود بگوید چرا مرا چنین ساختی ؟ »
45009021	آیا کوزه‌گر اختیار ندارد که از توده‌گِلی واحد ، ظرفی برای مصارف مهم و ظرفی دیگر برای مصارف معمولی بسازد ؟
45009022	چه می‌توان گفت اگر خدا با اینکه می‌خواهد غضب خود را نشان دهد و قدرت خویش را نمایان سازد ، ظروفِ مورد غضب را که برای هلاکت آماده شده‌اند با بردباری بسیار تحمل کند ،
45009023	تا بتواند عظمت جلال خود را بر ظروفِ مورد رحمت معلوم گرداند ، ظروفی که آنان را پیشاپیش برای جلال آماده کرده است ؟
45009024	این ظروفِ مورد رحمت ، ما را نیز که از سوی او فراخوانده شده‌ایم ، شامل می‌شود ، نه تنها از یهودیان ، بلکه از غیریهودیان نیز .
45009025	چنانکه در هوشَع می‌گوید : « آنان را که قوم من نبودند ، ” قوم خویش “ خواهم خواند ، و او را که محبوب من نبود ، ” محبوب خویش “ خواهم نامید . »
45009026	و نیز : « چنین خواهد شد که در همان جایی که به ایشان گفته شد : ” شما قوم من نیستید “ ، ایشان ” پسران خدای زنده “ خوانده خواهند شد . »
45009027	و اِشَعْیا دربارۀ قوم اسرائیل ندا درمی‌دهد که : « حتی اگر شمار بنی‌اسرائیل به اندازۀ شنهای ساحل دریا باشد ، تنها باقیمانده‌ای از آنان نجات خواهند یافت .
45009028	زیرا خداوند حکم خود را به‌طور کامل و قطعی بر زمین اجرا خواهد کرد . »
45009029	و چنانکه اِشَعْیا پیشگویی کرده است : « اگر خداوندِ لشکرها نسلی برای ما باقی نمی‌گذاشت ، مانند سُدوم و همچون غَمورَه می‌شدیم . »
45009030	پس چه گوییم ؟ غیریهودیانی که در پی پارسایی نبودند ، آن را به‌دست آوردند ، یعنی آن پارسایی را که از ایمان حاصل می‌شود ؛
45009031	امّا قوم اسرائیل که در پی شریعتِ پارسایی بودند ، آن را به‌دست نیاوردند .
45009032	چرا ؟ زیرا نه از راه ایمان ، بلکه از طریق اعمال در پی آن بودند . آن « سنگ لغزش » موجب لغزیدن آنها شد .
45009033	چنانکه نوشته شده است : « هان در صهیون سنگی قرار می‌دهم که سبب لغزش شود ، و صخره‌ای می‌نهم که موجب سقوط گردد ؛ و آن که بر او توکل کند ، سرافکنده نشود . »
45010001	ای برادران ، آرزوی قلبی و دعای من به درگاه خدا برای قوم اسرائیل این است که نجات یابند .
45010002	زیرا دربارۀ ایشان می‌توانم شهادت دهم که برای خدا غیرت دارند ، امّا نه از روی معرفت .
45010003	زیرا به‌سبب ناآگاهی از آن پارسایی که از خداست ، و از آن‌رو که در پی اثبات پارسایی خویش بودند ، در برابر آن پارسایی که از خداست ، سر فرود نیاوردند .
45010004	زیرا مسیح غایتِ شریعت است تا هر که ایمان آوَرَد ، پارسا شمرده شود .
45010005	موسی آن پارسایی را که از شریعت است چنین توصیف می‌کند : « کسی که اینها را به‌عمل آوَرَد ، به‌واسطۀ آنها حیات خواهد داشت . »
45010006	امّا پارساییِ مبتنی بر ایمان می‌گوید : « در دل خود مگو ” کیست که به آسمان صعود کند ؟ “ » - یعنی تا مسیح را فرود آورد -
45010007	یا « ” کیست که به جهان زیرین نزول کند ؟ “ » - یعنی تا مسیح را از مردگان بازآورد .
45010008	و در مقابل ، چه می‌گوید ؟ اینکه « این کلامْ نزدیکِ تو ، در دهان تو ، و در دل توست . » این همان کلامِ ایمان است که ما وعظ می‌کنیم ،
45010009	که اگر به زبان خود اعتراف کنی « عیسی خداوند است » و در دل خود ایمان داشته باشی که خدا او را از مردگان برخیزانید ، نجات خواهی یافت .
45010010	زیرا در دل است که شخص ایمان می‌آورد و پارسا شمرده می‌شود ، و با زبان است که اعتراف می‌کند و نجات می‌یابد .
45010011	چنانکه کتاب می‌گوید : « هر‌که بر او توکل کند ، سرافکنده نشود . »
45010012	زیرا میان یهود و یونانی تفاوتی نیست ، چرا که همان خداوند ، خداوندِ همه است و همۀ کسانی را که او را می‌خوانند ، به فراوانی برکت می‌دهد .
45010013	زیرا « هر‌که نام خداوند را بخواند ، نجات خواهد یافت . »
45010014	امّا چگونه کسی را بخوانند که به او ایمان نیاورده‌اند ؟ و چگونه به کسی ایمان آورند که از او نشنیده‌اند ؟ و چگونه بشنوند ، اگر کسی به آنان موعظه نکند ؟
45010015	و چگونه موعظه کنند ، اگر فرستاده نشوند ؟ چنانکه نوشته شده است : « چه زیباست پاهای کسانی که بشارت می‌آورند . »
45010016	امّا همگان بشارت را نپذیرفتند ، زیرا اِشَعْیا می‌گوید : « کیست ، ای خداوند ، که پیام ما را باور کرده باشد ؟ »
45010017	پس ایمان از شنیدنِ پیام سرچشمه می‌گیرد و شنیدنِ پیام ، از طریق کلام مسیح میسّر می‌شود .
45010018	امّا می‌پرسم : آیا نشنیدند ؟ البته که شنیدند : « صدای ایشان در تمامی زمین پیچیده ، و کلامشان به کرانهای جهان رسیده . »
45010019	باز می‌پرسم : آیا اسرائیل آنچه را که شنید ، درک نکرد ؟ نخست ، موسی می‌گوید : « به‌واسطۀ آنها که قومی به‌حساب نمی‌آیند ، شما را به غیرت خواهم آورد ؛ و به‌واسطۀ قومی که درک و فهم ندارد ، خشم شما را بر‌خواهم انگیخت . »
45010020	سپس ، اِشَعْیا جسورانه می‌گوید : « آنان که مرا جستجو نکردند ، یافتند و خویشتن را بر کسانی که مرا نطلبیدند ، آشکار ساختم . »
45010021	امّا دربارۀ اسرائیل می‌گوید : « همۀ روز دستهای خود را دراز کردم به‌سوی قومی نافرمان و گردنکش . »
45011001	پس می‌پرسم : آیا خدا قوم خود را رد کرده است ؟ هرگز ؛ زیرا من خود اسرائیلی‌ام ، از نسل ابراهیم و از قبیلۀ بنیامین .
45011002	خدا قوم خود را که از پیش شناخت ، رد نکرده است . آیا نمی‌دانید کتاب دربارۀ الیاس چه می‌گوید ؟ دربارۀ اینکه او چگونه از دست قوم اسرائیل نزد خدا استغاثه کرد و گفت :
45011003	« خداوندا ، ایشان پیامبران تو را کشته و مذبح‌های تو را ویران کرده‌اند . تنها من باقی مانده‌ام و اکنون قصد جان مرا نیز دارند . »
45011004	امّا پاسخ خدا به او چه بود ؟ اینکه « من برای خود هفت هزار تن را نگاه داشته‌ام که در برابر بَعَل زانو نزده‌اند . »
45011005	به همین‌سان ، در زمان حاضر نیز باقیماندگانی هستند که از راه فیض انتخاب شده‌اند .
45011006	امّا اگر از راه فیض باشد ، دیگر بر پایۀ اعمال نیست ؛ وگرنه فیض دیگر فیض نیست . [ امّا اگر از راه اعمال باشد ، دیگر بر پایۀ فیض نیست ؛ وگرنه عمل دیگر عمل نیست . ]
45011007	پس چه نتیجه می‌گیریم ؟ اینکه اسرائیل آنچه را مشتاقانه در پی کسبش بود ، به‌دست نیاورد . امّا برگزیدگان به‌دست آوردند و دیگران به سختدلی دچار شدند .
45011008	چنانکه نوشته شده است : « تا به امروز خدا روح رخوت به آنان داد و چشمانی که نتوانند ببینند و گوشهایی که نتوانند بشنوند . »
45011009	و داوود می‌گوید : « سفرۀ ایشان برایشان دام و تله باشد و به سنگ لغزش و مکافات بدل گردد .
45011010	چشمانشان تار شود تا نتوانند ببینند و کمرهایشان همواره خمیده گردد . »
45011011	باز می‌پرسم : آیا لغزیدند تا برای همیشه بیفتند ؟ هرگز ! بلکه با نافرمانی آنان ، غیریهودیان از نجات بهره‌مند شدند ، تا در قوم اسرائیل غیرت پدید آید .
45011012	امّا اگر نافرمانی آنها باعث غنای جهان گشت و شکستشان باعث غنای غیریهودیان ، کامل شدن تعدادشان چه نتایج بس عظیمتری در پی خواهد داشت ؟
45011013	روی سخنم با شما غیریهودیان است . از آنجا که من رسول غیریهودیانم ، به خدمت خود بسیار می‌بالم ،
45011014	با این امید که همنژادان خود را به غیرت آورم و برخی از آنان را نجات بخشم .
45011015	زیرا اگر رد شدنِ ایشان به معنی آشتی جهان است ، پذیرفته‌شدنشان چه خواهد بود ، جز حیات از مردگان ؟
45011016	اگر تکه‌ای از تودۀ خمیر که به‌عنوان نوبر تقدیم می‌شود ، مقدّس باشد ، در این صورت ، تمامی آن خمیر مقدّس است ؛ و اگر ریشه مقدّس باشد ، پس شاخه‌ها نیز مقدّسند .
45011017	و اگر برخی از شاخه‌ها بریده شدند و تو که شاخۀ زیتون وحشی بودی در میان شاخه‌های دیگر به درخت زیتون پیوند شدی و اکنون از شیرۀ مقوّی ریشۀ آن تغذیه می‌کنی ،
45011018	بر آن شاخه‌ها فخر مفروش . اگر چنین می‌کنی ، به‌یاد داشته باش که تو حامل ریشه نیستی ، بلکه ریشه حامل توست .
45011019	شاید بگویی : « شاخه‌ها بریده شدند تا من پیوند شوم . »
45011020	راست می‌گویی . امّا آنها به‌علت بی‌ایمانی بریده شدند و تو تنها به ایمانْ استواری . پس مغرور مباش بلکه بترس .
45011021	زیرا اگر خدا بر شاخه‌های طبیعی شفقت نکرد ، بر تو نیز شفقت نخواهد کرد .
45011022	پس مهربانی و سختگیری خدا را در نظر داشته باش ؛ سختگیری به کسانی که سقوط کرده‌اند ، امّا مهربانی به تو ، البته به این شرط که در مهربانی او ثابت بمانی ؛ وگرنه تو نیز بریده خواهی شد .
45011023	و اگر آنها نیز در بی‌ایمانی لجاجت نورزند ، باز پیوند خواهند شد ، زیرا خدا قادر است آنها را بار دیگر پیوند بزند .
45011024	زیرا اگر تو از درختِ زیتونِ وحشی بریده شدی و برخلاف طبیعتت به درختِ زیتونِ آزاد پیوند گشتی ، پس چقدر بیشتر شاخه‌های اصلی می‌توانند به درخت زیتونی که از آن بریده شدند ، پیوند شوند .
45011025	ای برادران ، نمی‌خواهم از این راز غافل باشید - مبادا خود را دانا بپندارید - که سختدلی بر بخشی از اسرائیل حکمفرما شده است ، تا وقتی که شمار کامل غیریهودیان داخل گردند .
45011026	و این‌چنین تمامی اسرائیل نجات خواهد یافت . چنانکه نوشته شده است : « رهاننده‌ای از صهیون خواهد آمد و بی‌دینی را از یعقوب بر‌خواهد انداخت .
45011027	و این عهد من با ایشان خواهد بود هنگامی که گناهانشان را از میان بردارم . »
45011028	به‌لحاظ انجیل ، به‌خاطر شما ، دشمن‌اند ؛ امّا به‌لحاظ گزینشِ الهی ، به‌خاطر پدران ، محبوب خدایند .
45011029	زیرا خدا هرگز عطایا و دعوت خود را باز پس نمی‌گیرد .
45011030	درست همان‌گونه که شما زمانی نسبت به خدا نافرمان بودید ، امّا اکنون در نتیجۀ نافرمانی ایشان رحمت یافته‌اید ،
45011031	ایشان نیز اکنون نافرمان شده‌اند تا در نتیجۀ رحمت خدا بر شما ، [ اکنون ] بر ایشان نیز رحم شود .
45011032	زیرا خدا همه را در بند نافرمانی نهاده ، تا بر همگان رحمت کند .
45011033	وه که چه ژرف است دولت و حکمت و علم خدا ؛ تقدیرهای او کاوش‌ناپذیر است و راههایش درک‌ناشدنی .
45011034	« زیرا کیست که از فکر خداوند آگاه بوده و یا مشاور او بوده باشد ؟ »
45011035	« چه کسی تا کنون چیزی به خدا بخشیده که بخواهد از او عوض بگیرد ؟ »
45011036	زیرا همه چیز از او ، و به‌واسطۀ او ، و برای اوست . او را تا ابد جلال باد . آمین .
45012001	پس ای برادران ، در پرتو رحمتهای خدا ، از شما استدعا می‌کنم که بدنهای خود را همچون قربانی زنده و مقدّس و پسندیدۀ خدا ، به او تقدیم کنید که عبادت معقول شما همین است .
45012002	و دیگر همشکل این عصر مشوید ، بلکه با نو شدن ذهن خود دگرگون شوید . آنگاه قادر به تشخیص خواست خدا خواهید بود ؛ خواست نیکو ، پسندیده و کامل او .
45012003	زیرا به‌واسطۀ فیضی که به من عطا شده است ، هر یک از شما را می‌گویم که خود را بیش از آنچه می‌باید ، مپندارید ، بلکه هر یک به‌فراخور میزان ایمانی که خدا به شما بخشیده است ، واقع‌بینانه دربارۀ خود قضاوت کنید .
45012004	زیرا همان‌گونه که هر یک از ما را بدنی واحد است که از اعضای بسیار تشکیل شده و کار همۀ این اعضا یکسان نیست ،
45012005	ما نیز که بسیاریم ، در مسیح یک بدن را تشکیل می‌دهیم و هر یک ، اعضای یکدیگریم .
45012006	بر حسب فیضی که به ما بخشیده شده است ، دارای عطایای گوناگونیم . اگر عطای کسی نبوّت است ، آن را متناسب با ایمانش به‌کار گیرد .
45012007	اگر خدمت است ، خدمت کند . اگر تعلیم است ، تعلیم دهد .
45012008	اگر تشویق است ، تشویق نماید . اگر کمک به نیازمندان است ، با سخاوت چنین کند . اگر رهبری است ، این کار را با جدیّت انجام دهد . و اگر رحم و شفقت به دیگران است ، شادمانه به این کار مشغول باشد .
45012009	محبت باید بی‌ریا باشد . از بدی بیزار باشید و به آنچه نیکوست ، سخت بچسبید .
45012010	با محبت برادرانه سرسپردۀ هم باشید . در احترام گذاشتن به یکدیگر ، از هم پیشی بگیرید .
45012011	هیچگاه غیرت شما فروکش نکند ؛ در روح شعله‌ور باشید و خداوند را خدمت کنید .
45012012	در امیدْ شادمان ، در سختیها شکیبا و در دعا ثابت‌قدم باشید .
45012013	در رفع احتیاجات مقدّسان سهیم شوید و میهمان‌نواز باشید .
45012014	برای کسانی که به شما آزار می‌رسانند ، برکت بطلبید ؛ برکت بطلبید و لعن نکنید !
45012015	با کسانی که شادمانند ، شادی کنید ، و با کسانی که گریانند ، بگریید .
45012016	برای یکدیگر ارزش برابر قائل باشید ! مغرور نباشید ، بلکه با کسانی که از طبقات محرومند ، معاشرت کنید . خود را برتر از دیگران مپندارید .
45012017	به هیچ‌کس به سزای بدی ، بدی نکنید . دقّت کنید که آنچه را در نظر همگان پسندیده است ، به جای آورید .
45012018	اگر امکان دارد ، تا آنجا که به شما مربوط می‌شود ، با همه در صلح و صفا زندگی کنید .
45012019	ای عزیزان ، انتقام مگیرید ، بلکه آن را به غضب خدا واگذارید . زیرا نوشته شده که « خداوند می‌گوید : ” انتقام از آن من است ؛ من هستم که سزا خواهم داد . “ ‌»
45012020	برعکس ، « اگر دشمنت گرسنه باشد ، به او خوراک بده ، و اگر تشنه باشد ، به او آب بنوشان . اگر چنین کنی ، اخگرهای سوزان بر سرش خواهی انباشت . »
45012021	مغلوب بدی مشو ، بلکه بدی را با نیکویی مغلوب ساز .
45013001	هر کس باید تسلیمِ قدرتهای حاکم باشد ، زیرا هیچ قدرتی جز از سوی خدا نیست . قدرتهایی که وجود دارند ، از جانب خدا مقرر شده‌اند .
45013002	پس آن که بر علیه قدرتی عصیان کند ، در حقیقت علیه آنچه خدا مقرر کرده ، عصیان ورزیده است ؛ و آنان که چنین می‌کنند ، مجازات را برای خود می‌خرند .
45013003	زیرا راستکِرداران از حکمرانان هراسی ندارند ، امّا خلافکاران از آنها می‌ترسند . آیا می‌خواهی از صاحبِ قدرت هراسی نداشته باشی ؟ آنچه را که درست است ، انجام بده که تو را تحسین خواهد کرد .
45013004	زیرا خدمتگزار خداست تا به تو نیکویی کند . امّا اگر مرتکب کار خلاف شوی ، بترس ، زیرا شمشیر را بی‌جهت حمل نمی‌کند . او خدمتگزار خدا و مجری غضب است تا کسی را که مرتکب کار خلاف شده است ، کیفر دهد .
45013005	پس آدمی باید نه تنها برای پرهیز از غضب ، بلکه به‌سبب وجدان خود نیز تسلیم قدرتها باشد .
45013006	به همین سبب نیز مالیات می‌پردازید ، زیرا صاحبان قدرت که تمامِ وقت خود را وقف کار حکومت می‌کنند ، خدمتگزاران خدایند .
45013007	به هر کس آنچه را حق اوست ، بدهید : اگر مالیات است ، مالیات بدهید ؛ اگر خَراج است ، خَراج بپردازید ؛ اگر احترام است ، احترام بگذارید ؛ و اگر اکرام است ، تکریم کنید .
45013008	هیچ دِینی به کسی نداشته باشید جز اینکه یکدیگر را پیوسته محبت کنید . زیرا هر که به دیگری محبت کند ، در واقع شریعت را به‌جا می‌آورد .
45013009	زیرا احکامِ « زنا مکن » ، « قتل مکن » ، « دزدی مکن » ، « طمع مورز » ، و هر حکم دیگری که باشد ، همه در این کلام خلاصه می‌شود که « همسایه‌ات را همچون خویشتن محبت نما . »
45013010	محبت ، به همسایۀ خود بدی نمی‌کند ؛ پس محبت تحقق شریعت است .
45013011	و شما با آگاهی از این که در چه زمانی به‌سر می‌برید ، چنین کنید . زیرا هم‌اکنون ساعتِ آن رسیده است که از خواب بیدار شوید ، چرا که اکنون در مقایسه با زمانی که ایمان آوردیم ، نجات ما نزدیکتر شده است .
45013012	شبْ رو به پایان است و روز نزدیک شده است . پس بیایید اعمال تاریکی را به‌سویی نهیم و زره نور را در بر کنیم .
45013013	بیایید آن‌گونه رفتار کنیم که شایستۀ کسانی است که در روشنایی روز به‌سر می‌برند . پس اوقات خود را در بز‌مها و میگساری و هرزگی و عیاشی و جدال و حسد سپری نکنیم ،
45013014	بلکه عیسی مسیحِ خداوند را در بر کنید و در پی ارضای امیال نفس خود مباشید .
45014001	کسی را که ایمانش ضعیف است ، بپذیرید ، بی‌آنکه دربارۀ مسائل مورد تردید ، حکم صادر کنید .
45014002	ایمانِ یکی به او اجازه می‌دهد هر غذایی را بخورد ، امّا دیگری که ایمانش ضعیف است ، فقط سبزیجات می‌خورد .
45014003	آن که همه چیز می‌خورد ، نباید به آن که نمی‌خورد به دیدۀ تحقیر بنگرد ؛ و آن که همه چیز نمی‌خورد ، نباید آن‌کس را که هر غذایی را می‌خورد ، محکوم کند . زیرا خدا او را پذیرفته است .
45014004	تو کیستی که بر خدمتکار شخصی دیگر حکم می‌کنی ؟ استوار ماندن یا فرو‌افتادن او به آقایش مربوط است . و او استوار هم خواهد ماند زیرا خداوند قادر است او را استوار گرداند .
45014005	کسی یک روز را از دیگر روزها مقدّستر می‌شمارد ؛ فردی دیگر ، همۀ روزها را یکسان می‌پندارد . هر کس در ذهن خودش کاملاً متقاعد باشد .
45014006	آن که روزی خاص را مهم می‌شمارد ، برای خداوند چنین می‌کند . آن که گوشت می‌خورد ، برای خداوند می‌خورد ، زیرا خدا را شکر می‌گوید . و آن که از خوردن گوشت می‌پرهیزد ، او نیز برای خداوند چنین می‌کند و خدا را شکر می‌گزارد .
45014007	زیرا هیچ‌یک از ما برای خود زندگی نمی‌کنیم و هیچ‌یک از ما برای خود نمی‌میریم .
45014008	اگر زندگی می‌کنیم ، برای خداوند است ، و اگر می‌میریم ، آن نیز برای خداوند است . پس خواه زندگی کنیم ، خواه بمیریم ، از آنِ خداوندیم .
45014009	مسیح نیز به همین سبب مرد و زنده شد تا خداوندِ زندگان و مردگان باشد .
45014010	پس تو چرا برادر خود را محکوم می‌کنی ؟ و تو چرا به برادر خود به دیدۀ تحقیر می‌نگری ؟ زیرا همۀ ما در برابر مسند داوری خدا حاضر خواهیم شد .
45014011	چرا که نوشته شده است : « خداوند می‌گوید : به حیات خودم سوگند که هر زانویی در برابر من خم خواهد شد و هر زبانی به خدا اقرار خواهد کرد . »
45014012	پس هر یک از ما حساب خود را به خدا باز خواهد داد .
45014013	بنابراین ، بیایید از این پس یکدیگر را محکوم نکنیم . به‌جای آن ، تصمیم بگیرید که هیچ سنگ لغزش یا مانعی در راه برادر خود مگذارید .
45014014	من در مقام کسی که در عیسای خداوند است ، اطمینان دارم که هیچ چیز به خودی خود نجس نیست . امّا اگر کسی چیزی را نجس می‌شمارد ، برای او نجس خواهد بود .
45014015	اگر با خوراکی که می‌خوری برادرت را دردمند می‌سازی ، دیگر بر پایۀ محبت رفتار نمی‌کنی . با خوراک خود ، برادر خویش را که مسیح به‌خاطر او مرد ، هلاک مساز .
45014016	مگذارید در مورد آنچه شما نیکو می‌شمارید ، بد گفته شود .
45014017	زیرا پادشاهی خدا خوردن و نوشیدن نیست ، بلکه پارسایی ، آرامش و شادی در روح‌القدس است .
45014018	هر که بدین طریق مسیح را خدمت کند ، خدا را خشنود می‌سازد و پذیرفتۀ مردم نیز هست .
45014019	پس بیایید آنچه را که موجب برقراری صلح و صفا و بنای یکدیگر می‌شود ، دنبال کنیم .
45014020	کار خدا را برای خوراک خراب مکن ! همۀ خوراکها پاکند ، امّا خوردن هر خوراکی که باعث لغزش دیگری شود ، عملی است نادرست .
45014021	بهتر آن است که از خوردن گوشت یا نوشیدن شراب یا انجام هر کار دیگر که باعث لغزش برادرت می‌شود ، بپرهیزی .
45014022	پس عقیده‌ات را دربارۀ این امور ، بین خود و خدا نگاه دار . خوشا به حال کسی که به‌خاطر آنچه مورد قبول اوست ، خود را محکوم نمی‌کند .
45014023	امّا کسی که دربارۀ خوردنِ خوراکی دچار تردید است ، اگر آن را بخورد محکوم می‌شود ، زیرا با ایمان نخورده است و آنچه از ایمان نباشد ، گناه است .
45015001	ما که قوی هستیم ، باید ناتوانیهای ضعیفان را متحمل شویم و در پی خشنودی خویش نباشیم .
45015002	هر یک از ما باید همسایۀ خود را خشنود سازد ، در آنچه برای او نیکو باشد و باعث بنایش شود .
45015003	زیرا مسیح نیز در پی خشنودی خود نبود ، چنانکه نوشته شده است : « توهینهای توهین‌کنندگانِ به تو ، بر من فرو‌افتاد . »
45015004	زیرا آنچه در گذشته نوشته شده است ، برای تعلیم ما بوده تا با پایداری و آن دلگرمی که کتب مقدّس می‌بخشد ، امید داشته باشیم .
45015005	اینک خدای بخشندۀ پایداری و دلگرمی به شما عطا کند که در انطباق با مسیحْ عیسی با یکدیگر همفکر باشید ،
45015006	تا یکدل و یکزبان ، خدا یعنی پدر خداوند ما عیسی مسیح را تمجید کنید .
45015007	پس همان‌گونه که مسیح شما را پذیرفت ، شما نیز یکدیگر را بپذیرید تا خدا جلال یابد .
45015008	زیرا به شما می‌گویم که مسیح برای نشان دادن امانت خدا ، خدمتگزار یهودیان شد تا بر وعده‌هایی که به پدران داده شده بود ، مهر تأیید زند ،
45015009	و تا قومهای غیریهود ، خدا را به‌سبب رحمتش تمجید کنند . چنانکه نوشته شده است : « از این‌رو ، تو را در میان قومها اقرار خواهم کرد ، و در وصف نام تو سرودها خواهم سرایید . »
45015010	باز می‌گوید : « ای قومها با قوم او شادی کنید . »
45015011	و نیز می‌گوید : « ای همۀ قومها ، خداوند را حمد گویید ، و ای همۀ امّتها او را تسبیح بخوانید . »
45015012	و اِشَعْیا نیز می‌گوید : « ریشۀ یِسای پدیدار خواهد شد ، هم او که برای حکمرانی بر قومها بر‌خواهد خاست ؛ به اوست که قومها امید خواهند بست . »
45015013	اینک خدای امید ، شما را از کمال شادی و آرامش در ایمان آکنده سازد تا با قدرت روح‌القدس ، سرشار از امید باشید .
45015014	ای برادران ، من خودْ این اطمینان را دارم که شما خود از نیکویی مملو ، و از معرفت کامل برخوردارید و به پند‌گفتن به یکدیگر نیز توانایید .
45015015	با وجود این ، جسارت کرده ، در باب موضوعاتی چند به شما نوشتم ، تا آنها را یادآورتان گردم ، زیرا خدا این فیض را به من بخشیده است
45015016	که خدمتگزار مسیحْ عیسی برای غیریهودیان باشم و خدمتِ کهانتِ اعلامِ انجیلِ خدا را به انجام رسانم ، تا غیریهودیان هدیه‌ای مقبول به درگاه خدا باشند که توسط روح‌القدس تقدیس شده است .
45015017	پس در مسیحْ عیسی به خدمت خود به خدا افتخار می‌کنم .
45015018	زیرا به خود اجازه نمی‌دهم از چیزی سخن بگویم ، جز آنچه مسیح برای اطاعت غیریهودیان از طریق من به انجام رسانیده است ، چه به‌وسیلۀ سخنان و چه از طریق کارهایم .
45015019	او این را به نیروی آیات و معجزات ، یعنی به نیروی روح خدا انجام داده است ، آن‌گونه که از اورشلیم تا « ایلیریکوم » دور زده ، به انجیل مسیح به کمال ، بشارت دادم .
45015020	آرزویم همواره این بوده است که در جایی بشارت دهم که مسیح شناخته نشده ، تا بر بنیادی که دیگری نهاده است ، بنا نگذاشته باشم ،
45015021	بلکه چنانکه نوشته شده است : « آنان که از او بی‌خبر بودند ، خواهند دید و کسانی که نشنیده بودند ، درک خواهند کرد . »
45015022	به همین سبب ، بارها از آمدن نزد شما بازداشته شده‌ام .
45015023	امّا اکنون که در این مناطق ، دیگر جایی برای کار من باقی نمانده ، و از آنجا که سا‌لهاست مشتاق آمدن نزد شما هستم ،
45015024	امید دارم سر راهم به اسپانیا ، به دیدار شما بیایم تا پس از آنکه چندی از مصاحبت شما بهره‌مند شدم ، مرا در سفر به آنجا یاری دهید .
45015025	در حال حاضر آهنگِ اورشلیم دارم تا مقدّسان را در آنجا خدمت کنم ،
45015026	زیرا کلیساهای مقدونیه و اَخائیه را پسند آمد که برای تنگدستانِ مقدّسانِ اورشلیم کمک مالی بفرستند .
45015027	آنها خود به انجام این کار رغبت داشتند ؛ و در واقع مدیون آنها نیز بودند ، زیرا اگر غیریهودیان در برکات روحانی یهودیان شریک شدند ، آنها نیز به نوبۀ خود این دِین را به یهودیان دارند که با دارایی مادی خود ، ایشان را خدمت کنند .
45015028	بنابراین ، پس از آنکه این کار را به انجام رساندم و مطمئن شدم که آنان این ثمره را دریافت کرده‌اند ، با گذر از نزد شما ، رهسپار اسپانیا خواهم شد .
45015029	می‌دانم که وقتی نزد شما بیایم ، با برکت کامل مسیح خواهم آمد .
45015030	ای برادران ، به‌خاطر خداوند ما عیسی مسیح و محبت روح ، از شما استدعا دارم که برای من به درگاه خدا دعا کنید ، و با این کار در مجاهدۀ من شریک باشید .
45015031	دعا کنید از گزند بی‌ایمانانِ یهودیه جان سالم به‌در برم و خدمتم در اورشلیم نزد مقدّسانِ آنجا پذیرفته آید .
45015032	آنگاه به خواست خدا می‌توانم با شادی نزد شما بیایم تا در کنار شما تجدید‌قوا کنم .
45015033	خدای صلح و سلامت همراه همگی شما باشد . آمین .
45016001	خواهرمان فیبی را به شما معرفی می‌کنم . او از خادمان کلیسای شهر کِنخْریه است .
45016002	او را در خداوند ، آن‌گونه که شایستۀ مقدّسان است ، بپذیرید و از هیچ کمکی که از شما بخواهد دریغ مورزید ، زیرا او به بسیاری ، از جمله خود من ، کمک فراوان کرده است .
45016003	به پْریسکیلا و آکیلا ، همکاران من در مسیحْ عیسی ، سلام برسانید .
45016004	آنان جان خود را به‌خاطر من به خطر انداختند ، و نه تنها من ، بلکه همۀ کلیساهای غیریهودیان از آنان سپاسگزارند .
45016005	همچنین به کلیسایی که در خانۀ آنها بر‌پا می‌شود ، درود برسانید . به دوست عزیزم اِپاینِتوس سلام برسانید . او نخستین کسی بود که در آسیا به مسیح ایمان آورد .
45016006	مریم را که برای شما زحمت بسیار کشید ، سلام گویید .
45016007	به خویشاوندان من ، آندْرونیکوس و یونیاس که با من در زندان بودند ، سلام برسانید . آنان در میان رسولان ، از چهره‌های برجسته‌اند که پیش از من در مسیح بوده‌اند .
45016008	به آمپْلیاتوس که او را در خداوند دوست می‌دارم ، سلام برسانید .
45016009	به همکارمان در مسیح ، اوربانوس ، و دوست عزیزم ، اِستاخیس ، سلام دهید .
45016010	به آپِلیس که امتحان خود را در مسیح پس داده ، سلام برسانید . به افراد خاندان آریستوبولُس سلام گویید .
45016011	به خویش من هیرودیون و نیز به آن اعضای خاندان نارکیسوس که در خداوند هستند ، سلام برسانید .
45016012	به تْریفینا و تْریفوسا ، بانوانی که سختکوشانه در خداوند کار می‌کنند ، و نیز به دوست عزیزم پِرسیس ، بانوی دیگری که در خداوند بسیار تلاش می‌کند ، سلام دهید .
45016013	به روفُس که در خداوند برگزیده است ، و به مادر او که در حق من نیز مادری کرده ، سلام برسانید .
45016014	به آسینکْریتوس ، فْلیگون ، هِرماس ، پاتْروباس و هِرمِس و برادران دیگری که با ایشان هستند ، سلام گویید .
45016015	به فیلولوگوس ، یولیا ، نیریاس و خواهرش ، و به اولیمپاس و همۀ مقدّسانی که همراه ایشانند ، سلام برسانید .
45016016	یکدیگر را با بوسه‌ای مقدّس سلام گویید . همۀ کلیساهای مسیح به شما درود می‌فرستند .
45016017	ای برادران ، می‌خواهم از شما استدعا کنم مراقب آن‌کسان باشید که عامل جدایی‌اند و در راه شما مانع ایجاد می‌کنند و با تعلیمی که شما یافته‌اید ، مخالفت می‌ورزند ؛ از آنان دوری کنید ،
45016018	زیرا این‌گونه اشخاص خداوند ما مسیح را خدمت نمی‌کنند ، بلکه در پی ارضای شکم خویشند و با سخنانی زیبا و تملّق‌آمیز بر افکار ساده‌لوحان تأثیر گذاشته ، آنان را می‌فریبند .
45016019	آوازۀ اطاعت شما در میان همگان پیچیده است ؛ بنابراین ، از بابت شما بسیار شادمانم . امّا از شما می‌خواهم در قبال آنچه نیکوست حکیم ، و در قبال آنچه بد است ، ساده باشید .
45016020	خدای صلح و سلامت به‌زودی شیطان را زیر پاهای شما لِه خواهد کرد . فیض خداوند ما عیسی همراه شما باد .
45016021	همکارم تیموتائوس به شما سلام می‌گوید . خویشاوندان من لوکیوس ، یاسون و سوسیپاتِروس نیز برای شما سلام می‌فرستند .
45016022	من ، تِرتیوس ، کاتب این نامه ، در خداوند به شما سلام می‌گویم .
45016023	گایوس که مهمان‌نوازی او شامل حال من و تمامی اعضای کلیسای اینجا شده است ، برای شما سلام می‌فرستد . اِراستوس که خزانه‌دار شهر است ، و برادر ما کوآرتوس برای شما سلام دارند .
45016024	[ « فیض خداوند ما عیسی مسیح با همگی شما باد . آمین » . ]
45016025	اکنون او را که قادر است شما را مطابق با انجیل من و موعظۀ پیام عیسی مسیح استوار گرداند - یعنی مطابق با مکاشفۀ رازی که از ایام ازل مخفی داشته شده بود ،
45016026	امّا اکنون بر مبنای نوشته‌های انبیا مکشوف گردیده و به حکم خدای سرمدی ، به جهت اطاعت ایمان ، به همۀ قومها شناسانیده شده است -
45016027	هم او را که یگانه خدای حکیم است ، به واسطۀ عیسی مسیح تا به ابد جلال باد ! آمین .
46001001	از پولُس ، که به خواست خدا فرا خوانده شده است تا رسول عیسی مسیح باشد ، و از برادرمان سوسْتِنیس ،
46001002	به کلیسای خدا در قُرِنتُس ، که در مسیحْ عیسی تقدیس شده و فرا خوانده شده‌اند تا قوم مقدّس خدا باشند ، همراه با همۀ آنان که در هر جای دیگر نام خداوند ما عیسی مسیح را می‌خوانند ، که خداوند ما و نیز خداوند ایشان است :
46001003	فیض و آرامش از سوی خدا ، پدر ما ، و خداوندْ عیسی مسیح بر شما باد .
46001004	من همواره خدای خود را به‌خاطر شما و آن فیض خدا که در مسیحْ عیسی به شما بخشیده شده است ، سپاس می‌گویم .
46001005	زیرا شما در او از هر حیث غنی شده‌اید ، در هر نوع بیان و هر گونه معرفت ،
46001006	چنانکه شهادت ما بر مسیح در میان شما به ثبوت رسید .
46001007	از این‌رو ، در همان حال که مشتاقانه ظهور خداوند ما عیسی مسیح را انتظار می‌کشید ، از هیچ عطایی بی‌نصیب نیستید .
46001008	او شما را تا به آخر استوار نگاه خواهد داشت ، تا در روز ظهور خداوندمان عیسی مسیح بری از هر ملامت باشید .
46001009	امین است خدایی که شما را به رفاقت با پسرش ، خداوند ما عیسی مسیح ، فرا خوانده است .
46001010	ای برادران ، به نام خداوند ما عیسی مسیح از شما تمنا دارم که با هم توافق داشته باشید ، تا در میان شما تفرقه نباشد و همگی در اندیشه و رأی با هم متحد باشید .
46001011	ای برادرانِ من ، اهل خانۀ خْلوئه به من خبر داده‌اند که در میان شما جدالهاست .
46001012	مقصود اینکه یکی از شما می‌گوید ، « من به پولُس تعلق دارم » ؛ دیگری می‌گوید ، « من متعلق به آپولُس هستم » ؛ یکی می‌گوید ، « من به کیفا تعلق دارم » ؛ و دیگری ، که « من از آنِ مسیح هستم . »
46001013	آیا مسیح تقسیم شده است ؟ آیا پولُس بود که برای شما بر صلیب شد ؟ و آیا به نام پولُس تعمید یافتید ؟
46001014	خدا را شکر می‌کنم که به‌جز کْریسپوس و گایوس ، هیچ‌کس دیگر از شما را تعمید ندادم ،
46001015	تا کسی نتواند بگوید به نام من تعمید یافتید .
46001016	البته خانواده استفاناس را نیز تعمید دادم ؛ ولی به‌یاد ندارم کسی دیگر را تعمید داده باشم .
46001017	زیرا مسیح مرا نفرستاد تا تعمید دهم بلکه تا بشارت رسانم ، ولی نه با حکمت سخنوری ، مبادا قدرت صلیب مسیح بی‌اثر گردد .
46001018	زیرا پیام صلیب برای آنان که در طریق هلاکت گام برمی‌دارند ، جهالت است ، امّا برای ما که رهروان طریق نجاتیم ، قدرت خداست .
46001019	زیرا نوشته شده است : « حکمتِ حکیمان را نابود خواهم ساخت و خردِ خردمندان را باطل خواهم گردانید . »
46001020	براستی ، حکیم کجاست ؟ عالِمِ دین کجاست ؟ فیلسوفِ این عصر کجاست ؟ مگر خدا حکمت دنیا را جهالت نگردانیده است ؟
46001021	زیرا از آنجا که بنا‌بر حکمت خدا ، دنیا نتوانست با حکمت خودش خدا را بشناسد ، خدا چنان مصلحت دید که از راه موعظۀ جاهلانۀ انجیل ، کسانی را که ایمان می‌آورند ، نجات بخشد .
46001022	یهودیان خواستار آیت‌اند و یونانیان در پی حکمت ،
46001023	ولی ما مسیح مصلوب را وعظ می‌کنیم که یهودیان را سنگ لغزش است و غیریهودیان را جهالت ،
46001024	امّا فراخواندگان را ، چه یهودی و چه یونانی ، مسیحْ قدرت خدا و حکمت خداست .
46001025	زیرا جهالت خدا از حکمت انسان حکیمانه‌تر و ناتوانی خدا از قدرت انسان تواناتر است .
46001026	ای برادران ، وضع خود را ، آن هنگام که خدا شما را فراخواند ، در نظر آورید . بیشتر شما با معیارهای بشری ، حکیم محسوب نمی‌شدید ؛ و بیشتر شما از قدرتمندان یا نجیب‌زادگان نبودید .
46001027	امّا خدا آنچه را که دنیا جهالت می‌پندارد ، برگزید تا حکیمان را خجل سازد ؛ و آنچه را که دنیا ضعیف می‌شمارد ، انتخاب کرد تا قدرتمندان را شرمنده سازد ؛
46001028	خدا آنچه را که این دنیا پَست و حقیر می‌انگارد ، بلکه نیستیها را ، برگزید تا هستیها را باطل سازد ،
46001029	تا هیچ بشری در حضور او فخر نکند .
46001030	و از اوست که شما در مسیحْ عیسی هستید ، در او که از جانب خدا برای ما حکمت شده است ، یعنی پارسایی ، قدّوسیت و رهایی ما .
46001031	تا چنانکه آمده است : « هر‌که فخر می‌کند ، به خداوند فخر کند . »
46002001	من نیز ای برادران ، هنگامی که نزد شما آمدم ، راز خدا را با فصاحت و حکمت بشری به شما اعلام نکردم .
46002002	زیرا عزم جزم کرده بودم در مدتی که بین شما هستم ، چیزی ندانم جز عیسی مسیح ، آن هم عیسای مصلوب .
46002003	و من با ضعف ، و با ترس و لرز بسیار نزد شما به‌سر بردم .
46002004	و پیام و وعظ من نه با کلمات گیرای حکیمانه ، بلکه با برهانِ قدرتِ روح بیان شد ،
46002005	تا ایمان شما نه بر حکمت بشری ، بلکه بر قدرت خدا مبتنی باشد .
46002006	امّا در عین حال ، ما در میان بالغان از حکمت سخن می‌گوییم ، امّا نه از حکمتی که متعلق به عصر حاضر یا حکمرانان این عصر باشد که محکوم به زوالند ،
46002007	بلکه از حکمت پنهان خدا سخن می‌گوییم که از دیده‌ها نهان است و خدا آن را پیش از آغاز زمان ، برای جلال ما مقرر فرموده است .
46002008	امّا هیچ‌یک از حکمرانان عصر حاضر این حکمت را درک نکردند ، زیرا اگر آن را درک کرده بودند ، خداوندِ جلال را بر صلیب نمی‌کردند .
46002009	چنانکه آمده است : « آنچه را هیچ چشمی ندیده ، هیچ گوشی نشنیده ، و به هیچ اندیشه‌ای نرسیده ، خدا برای دوستداران خود مهیا کرده است . »
46002010	زیرا خدا آن را توسط روح خود بر ما آشکار ساخته ، چرا که روحْ همه چیز ، حتی اعماق خدا را نیز می‌کاود .
46002011	زیرا کیست که از افکار آدمی آگاه باشد ، جز روح خود او که در درون اوست ؟ بر همین قیاس ، فقط روح خداست که از افکار خدا آگاه است .
46002012	ولی ما نه روح این دنیا ، بلکه روحی را یافته‌ایم که از خداست تا آنچه را خدا به ما عطا کرده است ، بدانیم .
46002013	و از همین سخن می‌گوییم ، آن هم نه با کلماتی که آموختۀ حکمت بشری باشد ، بلکه با کلماتی که روح می‌آموزد ؛ و بدین‌سان حقایق روحانی را با کلماتی روحانی بیان می‌کنیم .
46002014	امّا انسان نفسانی امور مربوط به روح خدا را نمی‌پذیرد زیرا در نظرش جهالت است ، و قادر به درکشان نیست ، چرا که قضاوت درست دربارۀ آنها تنها از دیدگاهی روحانی میسّر است .
46002015	امّا شخص روحانی دربارۀ همه چیز قضاوت می‌کند ، ولی هیچ‌کس نمی‌تواند دربارۀ او قضاوت کند .
46002016	« زیرا کیست که از فکر خداوند آگاه باشد تا بتواند او را تعلیم دهد ؟ » ولی ما فکر مسیح را داریم .
46003001	امّا ای برادران ، من نتوانستم با شما همچون اشخاصی روحانی سخن بگویم بلکه همچون اشخاصی نفسانی سخن گفتم ، یعنی مانند کسانی که در مسیح ، کودکِ نوزادند .
46003002	من به شما شیر دادم نه گوشت ، زیرا آمادگی آن را نداشتید و هنوز هم ندارید ،
46003003	چرا که هنوز نفسانی هستید . وقتی در میان شما حسد و جدال هست ، آیا نشان آن نیست که نفسانی هستید ؟ آیا مانند انسانهای معمولی رفتار نمی‌کنید ؟
46003004	زیرا وقتی کسی می‌گوید : « من به پولُس تعلق دارم ، » و دیگری می‌گوید : « من متعلق به آپولُس هستم ، » آیا انسانهایی معمولی نیستید ؟
46003005	مگر آپولُس کیست ؟ پولُس کیست ؟ آنان فقط خادمانی هستند که خدا به هر کدام وظیفه‌ای سپرده تا شما به‌واسطۀ ایشان ایمان آورید .
46003006	من بذر را کاشتم و آپولُس آن را آبیاری کرد ، امّا خدا بود که موجب رویش آن شد .
46003007	پس نه کارنده کسی است و نه آبیاری‌کننده ، بلکه فقط خدا که رویاننده است .
46003008	آن که می‌کارد و آن که آبیاری می‌کند ، هر دو یک هدف دارند و هر یک به‌فراخور محنتی که می‌کشند ، پاداش خواهند یافت .
46003009	ما فقط همکارانی هستیم متعلق به خدا ، و شما مزرعه و ساختمانی متعلق به خدایید .
46003010	با فیضی که خدا به من بخشیده است ، همچون معماری ماهر پی‌افکندم و دیگری بر آن پی ، ساختمان می‌سازد . امّا هر کس باید آگاه باشد که چگونه می‌سازد .
46003011	زیرا هیچ‌کس نمی‌تواند جز آن پی که نهاده شده است ، پی دیگری بگذارد ، و آن پیْ همانا خود عیسی مسیح است .
46003012	اگر کسی بر این پی ساختمانی از طلا یا نقره یا سنگهای گرانبها یا چوب یا علف یا کاه بسازد ،
46003013	آشکار خواهد شد که چه کرده است ، چرا که آن « روز » همه چیز را ظاهر خواهد ساخت . زیرا آتش نتیجۀ کار را آشکار کرده ، کیفیت کار هر کس را خواهد آزمود .
46003014	اگر آنچه بنا کرده است باقی بماند ، پاداش خود را خواهد یافت .
46003015	امّا اگر بسوزد ، زیان خواهد دید ؛ و هر چند خودْ نجات خواهد یافت ، امّا همچون کسی خواهد بود که از میان شعله‌های آتش جان به‌در برده باشد .
46003016	آیا تشخیص نمی‌دهید که معبد خدایید و روح خدا در شما ساکن است ؟
46003017	اگر کسی معبد خدا را خراب کند ، خدا نیز او را هلاک خواهد کرد ؛ زیرا معبد خدا مقدّس است و شما آن معبد هستید .
46003018	خود را فریب مدهید . اگر کسی از شما خود را با معیارهای این عصر حکیم می‌پندارد ، برای اینکه براستی حکیم باشد ، باید جاهل گردد .
46003019	زیرا حکمت این دنیا در نظر خدا جهالت است . چنانکه نوشته شده : « حکیمان را به تَرفند خودشان گرفتار می‌سازد . »
46003020	و باز نوشته شده است : « خداوند می‌داند که افکار حکیمان باطل است . »
46003021	پس دیگر کسی به انسانها فخر نکند . زیرا همه چیز متعلق به شماست ،
46003022	خواه پولُس ، خواه آپولُس ، خواه کیفا ، خواه دنیا ، خواه زندگی ، خواه مرگ ، خواه زمان حال و خواه زمان آینده ، همه و همه از آنِ شماست
46003023	و شما از آنِ مسیح‌اید و مسیح از آنِ خداست .
46004001	پس همگان باید به ما به دیدۀ خادمان مسیح و کارگزارانی بنگرند که رازهای خدا به آنان به امانت سپرده شده است .
46004002	و حال انتظاری که از کارگزار می‌رود این است که امین باشد .
46004003	امّا برای من قضاوت شما یا قضاوت هر دادگاه انسانی دیگر چندان مهم نیست . من حتی خود نیز دربارۀ خویشتن قضاوت نمی‌کنم .
46004004	زیرا در خود عیبی نمی‌بینم ، امّا این مرا بی‌گناه نمی‌سازد . بلکه خداوند است که دربارۀ من قضاوت می‌کند .
46004005	پس دربارۀ هیچ چیز پیش از وقت قضاوت نکنید ، بلکه صبر کنید تا خداوند بیاید . او آنچه را که اکنون در تاریکی نهان است ، در روشنایی عیان خواهد کرد و نیّتهای دلها را آشکار خواهد ساخت . آنگاه تشویق و تمجید هر کس از خود خدا خواهد بود .
46004006	ای برادران ، من این تشبیهات را به‌خاطر شما دربارۀ خود و آپولُس به‌کار بردم تا شما از ما معنی این عبارت را بیاموزید که : « از آنچه نوشته شده است ، فراتر نروید . » تا هیچ‌یک از شما به یکی در مقابل دیگری نبالد .
46004007	زیرا چه کسی تو را متفاوت انگاشته است ؟ چه داری که به تو بخشیده نشده باشد ؟ و اگر به تو بخشیده شده است ، پس چرا چنان فخر می‌کنی که گویی چنین نیست ؟
46004008	گویی شما هم‌اکنون به هر آنچه می‌خواستید ، رسیده‌اید ! گویی هم‌اکنون دولتمند شده‌اید ! و پادشاهی می‌کنید ، آن هم بدون ما ! و کاش که براستی پادشاهی می‌کردید تا ما هم با شما پادشاهی می‌کردیم !
46004009	زیرا من بر این اندیشه‌ام که خدا ما رسولان را همچون اسیرانِ محکوم به مرگ ، در آخرِ صف لشکریان پیروزمند ، به نمایش گذاشته است . ما تماشاگه تمامی جهان ، چه آدمیان و چه فرشتگانیم .
46004010	ما به‌خاطر مسیح جاهلیم ، امّا شما در مسیح حکیمید ! ما ضعیفیم ، امّا شما قوی هستید ! ما خوار و حقیریم ، امّا شما محترمید !
46004011	ما تا همین‌دم گرسنه و تشنه‌ایم ، و جامه‌هایمان مندرس است . آزار می‌بینیم و آواره‌ایم .
46004012	با دسترنج خود معاشمان را تأمین می‌کنیم . چون لعنمان کنند ، برکت می‌طلبیم ؛ و چون آزار بینیم ، تحمّل می‌کنیم ؛
46004013	وقتی ناسزا می‌شنویم ، با مهربانی پاسخ می‌دهیم . تا همین‌دم ، ما به تفالۀ دنیا و زبالۀ همه چیز بدل گشته‌ایم .
46004014	این را نمی‌نویسم تا شما را شرمنده سازم ، بلکه تا چون فرزندان دلبندم هشدارتان دهم .
46004015	زیرا حتی اگر در مسیح هزاران معلّم داشته باشید ، امّا پدرانِ بسیار ندارید ، چرا که من به‌واسطۀ انجیل در مسیحْ عیسی پدر شما شدم .
46004016	پس از شما تمنا دارم از من سرمشق بگیرید .
46004017	از همین‌رو تیموتائوس را نزدتان می‌فرستم ، او که فرزند محبوب من است و امین در خداوند . او شیوۀ زندگی مرا در مسیحْ عیسی به شما یادآور خواهد شد ، چنانکه آن را در همۀ کلیساها در هر جا تعلیم می‌دهم .
46004018	بعضی از شما با این گمان که من دیگر نزدتان نخواهم آمد ، گستاخ شده‌اند .
46004019	امّا به‌خواست خدا به‌زودی نزدتان می‌آیم و نه فقط سخن این گستاخان را ، بلکه قدرتشان را نیز در‌خواهم یافت .
46004020	زیرا پادشاهی خدا به حرف نیست ، بلکه در قدرت است .
46004021	کدام‌یک را ترجیح می‌دهید ؟ با چوب نزدتان بیایم یا با محبت و روحی ملایم ؟
46005001	خبر رسیده که در میان شما بی‌عفتی هست ، آن هم به‌گونه‌ای که حتی در میان بت‌پرستان نیز پذیرفته نیست . شنیده‌ام مردی با نامادری خود رابطه دارد .
46005002	و شما افتخار می‌کنید ! آیا نمی‌بایست ماتم گیرید و کسی را که چنین کرده از میان خود برانید ؟
46005003	من هر چند در جسم میان شما نیستم ، امّا در روح با شمایم و هم‌اکنون ، چون کسی که در میان شما حاضر است ، حکم خود را در خصوص کسی که دست به چنین کاری زده است ، به نام خداوند ما عیسی مسیح صادر کرده‌ام .
46005004	وقتی گرد هم می‌آیید و من در روح بین شما هستم ، و با حضورِ قدرتِ خداوند ما عیسی ،
46005005	این مرد را به شیطان بسپارید تا با نابودیِ نفس گناهکار ، روح در روز خداوندْ عیسی نجات یابد .
46005006	افتخار شما به هیچ‌روی صحیح نیست . آیا نمی‌دانید که اندکی خمیرمایه می‌تواند تمامی خمیر را وَر‌آورد ؟
46005007	پس خود را از خمیرمایۀ کهنه پاک سازید تا خمیر تازه باشید ، چنانکه براستی نیز بی‌خمیرمایه‌اید . زیرا مسیح ، برۀ پِسَخ ما ، قربانی شده است .
46005008	پس بیایید عید را نه با خمیرمایۀ کهنه ، یعنی خمیرمایۀ بدخواهی و شرارت ، بلکه با نان بی‌خمیرمایۀ صداقت و راستی برگزار کنیم .
46005009	در نامۀ پیشین خود ، به شما نوشتم که با بی‌عفتان معاشرت نکنید .
46005010	امّا مقصودم به هیچ‌روی این نبود که با بی‌عفتان این دنیا یا با طمع‌ورزان یا شیّادان یا بت‌پرستان معاشرت نکنید ، زیرا در آن صورت می‌بایست دنیا را ترک گویید .
46005011	امّا اکنون به شما می‌نویسم که با کسی که خود را برادر می‌خواند ، امّا بی‌عفت ، یا طماع یا بت‌پرست یا ناسزاگو یا میگسار و یا شیّاد است ، معاشرت نکنید و با چنین‌کس حتی همسفره مشوید .
46005012	زیرا مرا چه کار است که دربارۀ مردمان بیرون از کلیسا داوری کنم . ولی آیا داوری دربارۀ آنان که در کلیسایند ، بر عهدۀ شما نیست ؟
46005013	خدا خود دربارۀ مردمان بیرون از کلیسا داوری خواهد کرد . پس « آن بدکار را از میان خود برانید . »
46006001	اگر کسی از شما شکایتی علیه دیگری دارد ، چگونه جرئت می‌کند آن را نه نزد مقدّسان ، بلکه به محکمۀ بی‌ایمانان بَرَد ؟
46006002	آیا نمی‌دانید که مقدّسانْ دنیا را داوری خواهند کرد ؟ پس شما که قرار است دنیا را داوری کنید ، چگونه قادر به قضاوت دربارۀ مسائل بس کوچکتر نیستید ؟
46006003	آیا نمی‌دانید که ما فرشتگان را داوری خواهیم کرد ؟ چه رسد به قضاوت دربارۀ مسائل این زندگی .
46006004	پس آیا به‌هنگام بروز این‌گونه اختلافها میان خود ، کسانی را به دادرسی می‌گمارید که در کلیسا کسی به حساب نمی‌آیند ؟
46006005	این را می‌گویم تا شما را شرمنده سازم . آیا بین شما شخصی حکیم نیست که بتواند به اختلافهای برادران رسیدگی کند ؟
46006006	در عوض ، برادر علیه برادر به محکمه می‌رود ، آن هم نزد بی‌ایمانان !
46006007	اصلاً وجود چنین مرافعه‌هایی بین شما ، خودْ شکستی بزرگ برای شماست . چرا ترجیح نمی‌دهید مظلوم واقع شوید ؟ چرا حاضر نیستید زیان ببینید ؟
46006008	برعکس ، خودْ ظلم می‌کنید و به دیگری زیان می‌رسانید ، آن هم به برادران خود .
46006009	آیا نمی‌دانید که ظالمان وارث پادشاهی خدا نخواهند شد ؟ فریب نخورید ! بی‌عفتان ، بت‌پرستان ، زناکاران ، همجنس‌بازان - چه فاعل و چه مفعول ،
46006010	دزدان ، طمع‌ورزان ، میگساران ، ناسزاگویان و شیّادان وارث پادشاهی خدا نخواهند شد .
46006011	بعضی از شما در گذشته چنین بودید ، امّا در نام عیسی مسیحِ خداوند و توسط روح خدای ما شسته شده ، تقدیس گشته و پارسا شمرده شده‌اید .
46006012	« همه چیز بر من جایز است ، » امّا همه چیز مفید نیست . « همه چیز بر من رواست ، » امّا نمی‌گذارم چیزی بر من تسلط یابد .
46006013	« خوراک برای شکم است و شکم برای خوراک ، و خدا ، هم این و هم آن را از میان بر‌خواهد داشت . » امّا بدن برای بی‌عفتی نیست ، بلکه برای خداوند است و خداوند نیز برای بدن ،
46006014	و خدا به نیروی خود ، هم خداوند را برخیزانید و هم ما را بر‌خواهد خیزانید .
46006015	آیا نمی‌دانید که بدنهای شما اعضای مسیح است ؟ آیا اعضای مسیح را برگیرم و آنها را اعضای فاحشه‌ای گردانم ؟ هرگز !
46006016	آیا نمی‌دانید کسی که با فاحشه‌ای می‌پیوندد ، با او یک تن می‌شود ؟ زیرا نوشته شده است : « آن دو یک تن خواهند شد . »
46006017	امّا آن که با خداوند می‌پیوندد ، با او یک روح است .
46006018	از بی‌عفتی بگریزید ! هر گناه دیگر که انسان مرتکب شود بیرون از بدن اوست ، امّا کسی که مرتکب بی‌عفتی می‌شود ، بخصوص نسبت به بدن خود گناه می‌کند .
46006019	آیا نمی‌دانید که بدن شما معبد روح‌القدس است که در شماست و آن را از خدا یافته‌اید ، و دیگر از آنِ خود نیستید ؟
46006020	به بهایی گران خریده شده‌اید ، پس خدا را در بدن خود تجلیل کنید .
46007001	و امّا در خصوص مسائلی که به من نوشته بودید : « مرد را نیکوست که زن را لمس نکند . »
46007002	امّا به‌سبب بی‌عفتیهای موجود ، هر مردی باید با زن خود ، و هر زنی باید با شوهر خود رابطۀ زناشویی داشته باشد .
46007003	مرد باید وظیفۀ زناشویی خود را نسبت به زنش به جا آورد و زن نیز باید وظیفۀ زناشویی خود را نسبت به شوهرش ادا کند .
46007004	زن بر بدن خود اختیار ندارد بلکه شوهرش ، و مرد نیز بر بدن خود اختیار ندارد بلکه زنش .
46007005	پس یکدیگر را محروم نکنید ، مگر با رضای یکدیگر و برای مدتی ، تا وقت خود را وقف دعا کنید . سپس باز به یکدیگر بپیوندید ، مبادا شیطان شما را به‌سبب ناخویشتنداری در وسوسه اندازد .
46007006	من این را حکم نمی‌کنم ، بلکه تنها جایز می‌شمارم .
46007007	آرزو می‌کردم همه چون من بودند ، امّا هر کس عطایی خاص از خدا یافته است ؛ یکی دارای یک عطاست و دیگری دارای عطایی دیگر .
46007008	به بیوه‌مردان و بیوه‌زنان می‌گویم که نیکوست همچون من مجرد بمانند .
46007009	امّا اگر خویشتنداری نمی‌کنند ، همسر اختیار کنند ، زیرا ازدواج از سوختن در آتش هوس بهتر است .
46007010	حکم من برای متأهلان این است - نه حکم من ، بلکه حکم خداوند - که زن نباید از شوهر خود جدا شود .
46007011	امّا اگر چنین کرد ، دیگر نباید شوهر اختیار کند و یا اینکه باید با شوهر خود آشتی نماید . مرد نیز نباید زن خود را طلاق گوید .
46007012	به بقیه می‌گویم - من می‌گویم نه خداوند - که اگر برادری همسری بی‌ایمان دارد و آن زن حاضر است با او زندگی کند ، آن برادر نباید زن خود را طلاق گوید .
46007013	همچنین اگر زنی شوهری بی‌ایمان دارد و آن مرد حاضر است با او زندگی کند ، آن زن نباید از شوهرش جدا شود .
46007014	زیرا شوهر بی‌ایمان به‌واسطۀ همسرش تقدیس می‌شود و زن بی‌ایمان به‌واسطۀ شوهرش . در غیر این صورت ، فرزندان شما ناپاک می‌بودند ؛ امّا چنین نیست ، بلکه آنان مقدّسند .
46007015	امّا اگر آن که بی‌ایمان است بخواهد جدا شود ، مانع مشوید . در چنین وضعی شوهر یا زن مؤمن اجباری ندارد با او زندگی کند . ولی خدا ما را به صلح و آشتی خوانده است .
46007016	زیرا ای زن ، از کجا می‌دانی که باعث نجات شوهرت نخواهی شد ؟ و ای مرد ، از کجا می‌دانی که همسرت را نجات نخواهی داد ؟
46007017	باری ، هر کس آن‌گونه زندگی کند که خداوند برای او در نظر گرفته و خدا او را بدان فراخوانده است . این اصلی است که من در همۀ کلیساها بدان حکم می‌کنم .
46007018	اگر کسی به‌هنگام فرا خوانده شدن ختنه شده بوده ، در همان حال باقی بماند ؛ و اگر کسی به‌هنگام فرا خوانده شدن ختنه نشده بوده ، ختنه نشود .
46007019	زیرا مهم ختنه شدن یا نشدن نیست ، بلکه مهم نگاه داشتن احکام خداست .
46007020	هر کس در هر وضعی که فرا خوانده شده باقی بماند .
46007021	آیا زمانی که فرا خوانده شدی ، غلام بودی ؟ تو را باکی نباشد . امّا اگر می‌توانی آزادی خود را به‌دست آوری ، فرصت را از دست مده .
46007022	زیرا آن که در غلامی از سوی خداوند فرا خوانده شده است ، آزادِ خداوند است ؛ و نیز آن که در آزادی فرا خوانده شده است ، غلام مسیح است .
46007023	به بهایی گران خریده شده‌اید ، پس غلام انسانها مشوید .
46007024	بنابراین ، ای برادران ، هر کس در هر وضعی که فرا خوانده شده است ، در همان وضع در حضور خدا باقی بماند .
46007025	و امّا در خصوص باکره‌ها ، حکمی از خداوند نیافته‌ام ؛ ولی در مقام کسی که به‌واسطۀ رحمت خداوند درخور اعتماد است ، نظر خود را بیان می‌کنم .
46007026	من بر این گمانم که به‌سبب بحران زمان حاضر ، برای انسان نیکو باشد در همان وضعی که هست ، باقی بماند .
46007027	اگر به زنی بسته‌ای ، رهایش مکن ، و اگر از زن آزادی ، در پی همسر مباش .
46007028	امّا اگر همسر اختیار کنی ، گناه نکرده‌ای ؛ و اگر باکره‌ای شوهر کند ، گناه نکرده است . امّا آنان که ازدواج می‌کنند ، در این زندگی سختی خواهند کشید و من نمی‌خواهم شما رنج ببرید .
46007029	برادران ، مقصودْ اینکه زمان کوتاه شده است . از این پس ، حتی آنان که زن دارند چنان رفتار کنند که گویی زن ندارند ؛
46007030	و آنان که سوگوارند ، چنان که گویی سوگوار نیستند ؛ و آنان که شادمانند ، چنان که گویی شاد نیستند ؛ و آنان که متاعی می‌خرند ، چنان که گویی مالک آن نیستند ؛
46007031	و آنان که از این دنیا بهره برمی‌گیرند ، چنان که در آن غرقه نباشند . زیرا صورت کنونی این دنیا در حال سپری شدن است .
46007032	خواست من این است که از هر نگرانی به‌دور باشید . مرد مجرد نگران امور خداوند است ، نگران اینکه چگونه خداوند را خشنود سازد ؛
46007033	در حالی‌که مرد متأهل نگران امور این دنیاست ، نگران اینکه چگونه همسرش را خشنود سازد ،
46007034	و توجه او به امری واحد معطوف نیست . به همین‌سان ، زن مجرد و یا باکره ، نگران امور خداوند است ، نگران اینکه چگونه در جسم و در روح ، مقدّس باشد ؛ در حالی‌که زن متأهل نگران امور این دنیاست ، نگران اینکه چگونه شوهرش را خشنود سازد .
46007035	من اینها را برای منفعت شما می‌گویم ، نه تا در قید و بندتان بگذارم . مقصودم این است که به شایستگی زندگی کنید و هیچ دغدغه‌ای شما را از سرسپردگی به خداوند بازندارد .
46007036	اگر مردی بر این اندیشه است که نسبت به نامزد باکره‌اش به ناشایستگی عمل می‌کند ، و اگر سن ازدواج دختر رسیده و آن مرد چنین می‌اندیشد که باید ازدواج کند ، آنچه در نظر دارد انجام دهد ؛ با این کار گناه نمی‌کند . پس بگذارید ازدواج کنند .
46007037	امّا اگر مردی در تصمیم خود راسخ است و در فشار نیست ، بلکه بر ارادۀ خود مختار است و عزم جزم کرده که با نامزد باکرۀ خود ازدواج نکند ، آن مرد نیز عملی نیکو انجام می‌دهد .
46007038	پس آن که با نامزد خود ازدواج می‌کند ، عملی نیکو انجام می‌دهد ؛ امّا آن که ازدواج نمی‌کند ، عملی حتی بهتر انجام می‌دهد .
46007039	زن تا زمانی که شوهرش زنده است ، به او بسته است . امّا اگر شوهرش درگذشت ، آزاد است تا با هر که می‌خواهد ازدواج کند ، البته به این شرط که آن مرد در خداوند باشد .
46007040	ولی به‌نظر من اگر ازدواج نکند ، سعادتمندتر خواهد بود ؛ و فکر می‌کنم که من نیز روح خدا را دارم !
46008001	و امّا در خصوص خوراک تقدیمی به بتها : می‌دانیم که « همه ما اشخاص دانایی هستیم . » امّا دانش مایۀ تکبّر است ، حال آنکه محبت ، بنا می‌کند .
46008002	آن که گمان می‌کند چیزی می‌داند ، هنوز چنان که باید نمی‌داند .
46008003	امّا آن که خدا را دوست می‌دارد ، نزد خدا شناخته شده است .
46008004	پس در خصوص خوردن خوراک تقدیمی به بتها ، می‌دانیم که در این جهان « بت چیزی نیست ، » و « به‌جز یک خدا ، خدایی دیگر نیست . »
46008005	زیرا حتی اگر برای مردم خدایانی ، چه در زمین و چه در آسمان ، باشد - چنانکه به‌واقع نیز مردم را « خدایان » بسیار و « خداوندان » بسیار است -
46008006	امّا ما را تنها یک خداست ، یعنی خدای پدر ، که همه چیز از اوست و ما برای او زندگی می‌کنیم ؛ و تنها یک خداوند است ، یعنی عیسی مسیح ، که همه چیز به‌واسطۀ او پدید آمده و ما به‌واسطۀ او زندگی می‌کنیم .
46008007	امّا همه را این معرفت نیست . زیرا بعضی تا کنون چنان به بتها خو‌کرده‌اند که هنوز هم اگر چنین خوراکهایی بخورند ، می‌پندارند خوراک تقدیم شده به بتها را خورده‌اند ؛ و از آنجا که وجدانشان ضعیف است ، مُلَوّث می‌شود .
46008008	« خوراک ، ما را به خدا نزدیک نمی‌سازد » ؛ نه با نخوردن بدتر می‌شویم ، نه با خوردن بهتر .
46008009	امّا مواظب باشید اختیار شما باعث لغزش ضعیفان نشود .
46008010	زیرا اگر کسی که وجدانی ضعیف دارد ، تو را که در این‌باره از معرفت برخورداری ، در حال غذا خوردن در بتخانه‌ای ببیند ، آیا او نیز ترغیب نمی‌شود خوراک تقدیمی به بتها را بخورد ؟
46008011	بدین‌گونه ، معرفت تو باعث هلاکت آن برادر ضعیف می‌شود که مسیح به‌خاطرش مرد .
46008012	وقتی این‌چنین به برادران خود گناه می‌کنید و وجدان ضعیفشان را مُلَوّث می‌سازید ، همانا به مسیح گناه می‌کنید .
46008013	از این‌رو ، اگر آنچه می‌خورم سبب لغزش برادرم می‌شود ، تا ابد گوشت نخواهم خورد تا باعث لغزش او نشوم .
46009001	آیا آزاد نیستم ؟ آیا رسول نیستم ؟ آیا خداوندمان عیسی را ندیدم ؟ آیا شما ثمرۀ کار من در خداوند نیستید ؟
46009002	حتی اگر برای دیگران رسول نباشم ، دست‌کم برای شما هستم ؛ زیرا شما مُهر تأیید رسالت من در خداوند هستید .
46009003	من در برابر آنان که دربارۀ من به قضاوت می‌نشینند ، این‌چنین از خود دفاع می‌کنم .
46009004	آیا حق نداریم بخوریم و بنوشیم ؟
46009005	آیا حق نداریم همچون سایر رسولان و برادرانِ خداوند و کیفا ، خواهر دینی را به‌عنوان همسر همراه خود داشته باشیم ؟
46009006	و آیا تنها من و برنابا هستیم که باید برای تأمین معاش خود کار کنیم ؟
46009007	کیست که با خرج خود سربازی کند ؟ کیست که تاکستانی غَرْس کند و از میوه‌اش نخورد ؟ کیست که گله‌ای را شبانی کند و از شیر آن بهره‌مند نشود ؟
46009008	آیا این سخنم سخنی صرفاً انسانی است ؟ آیا شریعت نیز چنین نمی‌گوید ؟
46009009	زیرا در شریعت موسی آمده که « گاوی را که خرمن می‌کوبد ، دهان مَبَند . » آیا خدا در فکر گاوهاست ؟
46009010	آیا این را دربارۀ ما نمی‌گوید ؟ بله ، به‌یقین ، این کلام برای ما نوشته شده است ، زیرا هنگامی که کسی زمین را شخم می‌زند ، و یا خرمن می‌کوبد ، باید امیدوار باشد که از محصول بهره‌ای بَرَد .
46009011	اگر ما بذر روحانی در میان شما کاشتیم ، آیا امر بزرگی است که محصولی مادی از میان شما برداشت کنیم ؟
46009012	اگر دیگران حق دارند که به‌لحاظ مادی حمایتشان کنید ، آیا ما بیشتر حق نداریم ؟ امّا ما از این حق بهره نجستیم ، بلکه به هر چیز تن دردادیم تا مانعی بر سر راه انجیل مسیح ننهاده باشیم .
46009013	آیا نمی‌دانید آنان که خدمتِ معبد را می‌کنند ، خوراکشان از معبد تأمین می‌شود ، و نیز خادمان مذبح از آنچه بر مذبح تقدیم می‌شود ، نصیبی می‌یابند ؟
46009014	به همین‌سان ، خداوند حکم کرده است که معاش واعظان انجیل ، از انجیل تأمین شود .
46009015	امّا من از هیچ‌یک از این حقوق بهره نگرفتم و این را نیز نمی‌نویسم تا در حقّم چنین کنید . مرگ را بر آن ترجیح می‌دهم که کسی این مایۀ فخر را از من بگیرد .
46009016	زیرا نمی‌توانم از بابت بشارت انجیل فخر کنم ، چرا که ناگزیر از آنم ؛ بلکه وای بر من اگر بشارت ندهم !
46009017	زیرا اگر به اختیار این کار را انجام می‌دادم ، از پاداش برخوردار بودم ؛ ولی اگر به اختیار نباشد ، فقط انجام وظیفه می‌کنم .
46009018	در این حالت ، چه پاداشی می‌توانم داشته باشم ؟ تنها اینکه انجیل را به‌رایگان بشارت دهم و از حق خود در آن بهره برنگیرم .
46009019	زیرا با اینکه از همه آزادم ، خود را غلام همه ساختم تا عده‌ای بیشتر را دریابم .
46009020	نزد یهودیان چون یهودی رفتار کردم ، تا یهودیان را دریابم . با آنان که زیر شریعتند همچون کسی که زیر شریعت است رفتار کردم تا آنان را که زیر شریعتند دریابم - هر چند خودْ زیر شریعت نیستم .
46009021	نزد بی‌شریعتان همچون بی‌شریعت رفتار کردم تا بی‌شریعتان را دریابم - هر چند خود از شریعت خدا آزاد نیستم بلکه به شریعت مسیح پایبندم .
46009022	با ضعیفان ، ضعیف شدم تا ضعیفان را دریابم . همه‌کس را همه چیز گشتم تا به هر نحو بعضی را نجات بخشم .
46009023	این همه را به‌خاطر انجیل می‌کنم ، تا در برکات آن سهیم شوم .
46009024	آیا نمی‌دانید که در میدان مسابقه ، همه می‌دوند ، امّا تنها یکی جایزه را می‌برد ؟ پس شما چنان بدوید که ببرید .
46009025	هر که در مسابقات شرکت می‌جوید ، در هر‌چیز ، تن به انضباطی سخت می‌دهد . آنان چنین می‌کنند تا تاجی فانی به‌دست آورند ؛ ولی ما چنین می‌کنیم تا تاجی غیرفانی به‌دست آوریم .
46009026	پس من این‌گونه می‌دوم ، نه چون کسی که بی‌هدف است ؛ و مشت می‌زنم ، نه چون کسی که هوا را بزند ؛
46009027	بلکه تن خود را سختی می‌دهم و در بندگیِ خویش نگاهش می‌دارم ، مبادا پس از موعظه به دیگران ، خودْ مردود گردم .
46010001	زیرا ای برادران ، نمی‌خواهم از این موضوع غافل باشید که پدران ما همه زیر ابر بودند و همه نیز از میان دریا گذشتند .
46010002	آنان همه در ابر و در دریا در اتحاد با موسی تعمید یافتند ،
46010003	و همه از یک خوراک روحانی خوردند
46010004	و از یک آشامیدنی روحانی نوشیدند ؛ زیرا از آن صخرۀ روحانی می‌نوشیدند که از پی ایشان می‌آمد ، و آن صخره مسیح بود .
46010005	با این همه ، خدا از بیشتر آنان خرسند نبود ، پس اجسادشان در سرتاسر بیابان پراکنده شد .
46010006	حال ، این رویدادها به‌وقوع پیوست تا نمونه‌هایی باشد برای ما ، تا ما همچون آنان در پی بدی نباشیم .
46010007	پس بت‌پرست مشوید ، چنانکه بعضی از ایشان شدند ؛ به‌گونه‌ای که نوشته شده است : « قوم برای خورْد و نوش نشستند و برای عیاشی به‌پا‌خاستند . »
46010008	و نه به بی‌عفتی دست‌یازیم ، چنانکه بعضی از ایشان کردند ، و در یک روز بیست و سه هزار تن به هلاکت رسیدند .
46010009	و نه مسیح را بیازماییم ، چنانکه بعضی از آنان کردند و به‌وسیلۀ مارها کشته شدند .
46010010	و نه شِکْوِه و شکایت کنید ، چنانکه بعضی از ایشان کردند و هلاک‌کننده هلاکشان ساخت .
46010011	این امور چون نمونه بر آنان واقع گردید و نوشته شد تا عبرتی باشد برای ما که در زمانی به‌سر می‌بریم که غایتِ همۀ اعصار تحقق یافته است .
46010012	پس اگر گمان می‌کنید استوارید ، بهوش باشید که نیفتید !
46010013	هیچ آزمایشی بر شما نمی‌آید که مناسب بشر نباشد . و خدا امین است ؛ او اجازه نمی‌دهد بیش از توان خود آزموده شوید ، بلکه به وقتِ آزمایش ، راه گریزی نیز فراهم می‌سازد تا تاب تحملش را داشته باشید .
46010014	پس ای عزیزان ، از بت‌پرستی بگریزید .
46010015	با خردمندان سخن می‌گویم ؛ خود دربارۀ آنچه می‌گویم قضاوت کنید .
46010016	آیا جام برکت که آن را مبارک می‌خوانیم ، شریک شدن در خون مسیح نیست ؟ و آیا نانی که پاره می‌کنیم ، شریک شدن در بدن مسیح نیست ؟
46010017	از آنجا که نان یکی است ، ما نیز که بسیاریم ، یک بدن هستیم ، زیرا همه از یک نان بهره می‌یابیم .
46010018	قوم اسرائیل را بنگرید : آیا آنان که از قربانیها می‌خوردند در مذبح شریک نمی‌شدند ؟
46010019	آیا مقصودم این است که خوراک تقدیمی به بت چیزی است ، یا اینکه بت چیزی است ؟
46010020	نه ، مقصود این است که قربانیهای بت‌پرستان تقدیم دیوها می‌شود نه تقدیم خدا ، و من نمی‌خواهم شما شریک دیوها باشید .
46010021	نمی‌توانید هم از جام خداوند بنوشید هم از جام دیوها ؛ نمی‌توانید هم از سفرۀ خداوند بهره یابید ، هم از سفرۀ دیوها .
46010022	آیا می‌خواهیم غیرت خداوند را برانگیزیم ؟ آیا از او تواناتریم ؟
46010023	« همه چیز جایز است » - امّا همه چیز مفید نیست . « همه چیز رواست » - امّا همه چیز سازنده نیست .
46010024	هیچ‌کس در پی نفع خود نباشد ، بلکه نفع دیگران را بجوید .
46010025	هر گوشتی را که در قصابخانه می‌فروشند ، بدون نظر به وجدان بخورید ،
46010026	زیرا « جهان و هر آنچه در آن است از آنِ خداوند است . »
46010027	اگر شخصی بی‌ایمان شما را به صرف غذا دعوت می‌کند و شما نیز مایل به رفتن هستید ، هر آنچه در برابرتان می‌گذارد بدون نظر به وجدان بخورید ،
46010028	مگر اینکه کسی به شما بگوید : « این گوشت به بتها تقدیم شده است . » تنها در این صورت ، به‌خاطر کسی که این را به شما گفت و به‌خاطر وجدان ، از آن مخورید -
46010029	البته مقصودم وجدان آن شخص است نه وجدان شما . زیرا چرا باید وجدان شخصی دیگر بر آزادی من حکم کند ؟
46010030	اگر خوراکی را با شکرگزاری می‌خورم ، چرا باید به‌خاطر آنچه خدا را برای آن شکر می‌گویم ، محکومم کنند ؟
46010031	پس هر چه می‌کنید ، خواه خوردن ، خواه نوشیدن و خواه هر کار دیگر ، همه را برای جلال خدا بکنید .
46010032	هیچ‌کس را آزرده‌خاطر مسازید ، چه یهودیان ، چه یونانیان و چه کلیسای خدا را ،
46010033	همان‌گونه که من نیز می‌کوشم تا همه را به هر نحو که می‌توانم خشنود سازم . زیرا در پی نفع خود نیستم ، بلکه نفع بسیاری را می‌جویم ، تا نجات یابند .
46011001	پس ، از من سرمشق بگیرید ، چنانکه من از مسیح سرمشق می‌گیرم .
46011002	شما را تحسین می‌کنم که در همه چیز مرا به‌یاد می‌آورید و سنّتها را به همان شکل که به شما سپردم ، حفظ می‌کنید .
46011003	امّا می‌خواهم آگاه باشید که سر هر مرد ، مسیح است ، سر زن ، مرد است ، و سر مسیح خداست .
46011004	هر مردی که سر پوشیده دعا یا نبوّت کند ، سر خود را بی‌حرمت کرده است .
46011005	و هر زنی که سر نپوشیده دعا یا نبوّت کند ، سر خود را بی‌حرمت کرده است ؛ این کار او درست مانند این است که سر خود را تراشیده باشد .
46011006	اگر زنی سر خود را نمی‌پوشاند ، پس اصلاً موهای خود را بچیند ؛ و اگر برای زن شرم‌آور است که موهایش را بچیند یا بتراشد ، پس باید سر خود را بپوشاند .
46011007	مرد نباید سر خود را بپوشاند ، زیرا او صورت و جلال خداست ؛ امّا زن ، جلالِ مرد است .
46011008	زیرا مرد از زن پدید نیامده ، بلکه زن از مرد پدید آمده است ؛
46011009	و مرد برای زن آفریده نشده ، بلکه زن برای مرد آفریده شده است .
46011010	از همین‌رو ، و به‌خاطر فرشتگان ، زن باید نشانی از اقتدار بر سر داشته باشد .
46011011	با وجود این ، در خداوند ، نه زن از مرد بی‌نیاز است ، نه مرد از زن .
46011012	همان‌گونه که زن از مرد پدید آمد ، مرد نیز به‌واسطۀ زن پدید می‌آید ، امّا پدیدآورندۀ همه چیز خداست .
46011013	خود قضاوت کنید : آیا برای زن شایسته است که سر نپوشیده به درگاه خدا دعا کند ؟
46011014	آیا طبیعتِ امور ، خود به شما نمی‌آموزد که اگر مردی موی بلند داشته باشد ، برای او شرم‌آور است ،
46011015	امّا اگر زنی موی بلند داشته باشد ، مایۀ افتخار اوست ؟ زیرا موی بلند به‌عنوان پوشش به زن داده شده است .
46011016	امّا اگر کسی بخواهد آهنگی دیگر ساز کند ، باید بگویم که ما را و نیز کلیساهای خدا را چنین رسمی نیست .
46011017	امّا در آنچه اینک به شما حکم می‌کنم ، به هیچ‌روی تحسینتان نمی‌کنم ، زیرا وقتی شما گرد ‌ هم می‌آیید ، به‌جای فایده باعث ضرر است .
46011018	نخست اینکه می‌شنوم آنگاه که به‌عنوان کلیسا جمع می‌شوید ، در میان شما جداییها روی می‌دهد ، و این را تا اندازه‌ای باور می‌کنم .
46011019	شکی نیست که تفرقه‌ها نیز باید در میان شما باشد تا بدین‌گونه آنانی که اصالتشان در بوتۀ آزمایش به ثبوت می‌رسد ، در میان شما شناخته شوند .
46011020	زمانی که شما در یک جا گرد ‌ هم می‌آیید ، براستی برای خوردن شام خداوند نیست .
46011021	زیرا هنگام صرف غذا ، هر یک از شما بی‌آنکه در فکر دیگری باشد شام خودش را می‌خورد ، به‌گونه‌ای که یکی گرسنه می‌ماند ، در حالی که دیگری مست می‌شود .
46011022	آیا خانه‌ها برای خوردن و نوشیدن ندارید ؟ یا اینکه کلیسای خدا را خوار می‌شمارید و اشخاص بی‌چیز را شرمسار می‌سازید ؟ به شما چه بگویم ؟ آیا برای این کار تحسینتان کنم ؟ به هیچ‌روی تحسینتان نخواهم کرد .
46011023	زیرا من از خداوند یافتم آنچه را به شما نیز سپردم ، که عیسای خداوند در شبی که او را تسلیم دشمن کردند ، نان را گرفت
46011024	و شکر نموده ، پاره کرد و فرمود : « این است بدن من برای شما . این را به‌یاد من به جای آورید . »
46011025	به همین‌سان ، پس از شام ، جام را گرفت و فرمود : « این جام ، عهد جدید است در خون من . هر بار که از آن می‌نوشید ، به‌یاد من چنین کنید . »
46011026	زیرا هر گاه این نان را بخورید و از این جام بنوشید ، مرگ خداوند را اعلام می‌کنید تا زمانی که بازآید .
46011027	پس هر که به‌شیوه‌ای ناشایسته نان را بخورد و از جام خداوند بنوشد ، مجرم نسبت به بدن و خون خداوند خواهد بود .
46011028	امّا هر کس پیش از آنکه از نان بخورد و از جام بنوشد ، خود را بیازماید .
46011029	زیرا هر که بدون تشخیصِ بدن بخورد و بنوشد ، در واقع محکومیت خود را خورده و نوشیده است .
46011030	از همین‌روست که بسیاری از شما ضعیف و بیمارند و شماری هم خفته‌اند .
46011031	امّا اگر بر خود حکم می‌کردیم ، بر ما حکم نمی‌شد .
46011032	پس آنگاه که خداوند بر ما حکم می‌کند ، تأدیب می‌شویم تا با دنیا محکوم نگردیم .
46011033	پس ای برادران من ، چون برای خوردن گرد ‌ هم می‌آیید ، منتظر یکدیگر باشید .
46011034	اگر کسی گرسنه است ، در خانۀ خود غذا بخورد تا گرد ‌ هم آمدن شما به محکومیت نینجامد . در خصوص سایر چیزها نیز چون نزدتان آمدم ، دستورات لازم را خواهم داد .
46012001	و امّا در خصوص تجلیات روح ، ای برادران ، نمی‌خواهم غافل باشید .
46012002	می‌دانید که وقتی بت‌پرست بودید ، به هر نحوی اغوا شده ، به‌سوی بتهای گنگ کشیده می‌شدید .
46012003	پس به شما می‌گویم که هر که به الهام روح خدا سخن گوید ، عیسی را لعن نمی‌کند ، و هیچ‌کس جز به‌واسطه روح‌القدس نمی‌تواند بگوید « عیسی خداوند است . »
46012004	باری ، عطایا گونا‌گونند ، امّا روحْ همان است ؛
46012005	خدمتها گونا‌گونند ، امّا خداوند همان است ؛
46012006	عملها گونا‌گونند ، امّا همان خداست که همه را در همه به‌عمل می‌آورد .
46012007	ظهور روح ، به هر کس برای منفعتِ همگان داده می‌شود .
46012008	به یکی به‌وسیلۀ روح ، کلام حکمت داده می‌شود ، به دیگری به‌واسطۀ همان روح ، کلام معرفت ،
46012009	و به شخصی دیگر به‌وسیلۀ همان روح ، ایمان و به دیگری باز توسط همان روح ، عطایای شفا دادن .
46012010	به شخصی دیگر قدرت انجام معجزات داده می‌شود ، به دیگری نبوّت ، و به دیگری تشخیص ارواح . و باز به شخصی دیگر سخن گفتن به انواع زبانهای غیر بخشیده می‌شود و به دیگری ترجمۀ زبانهای غیر .
46012011	امّا همۀ اینها را همان یک روح به‌عمل می‌آورد و آنها را به ارادۀ خود تقسیم کرده ، به هر کس می‌بخشد .
46012012	زیرا بدن هر چند یکی است ، از اعضای بسیار تشکیل شده ؛ و همۀ اعضای بدن ، اگرچه بسیارند ، امّا یک بدن را تشکیل می‌دهند . در مورد مسیح نیز چنین است .
46012013	زیرا همۀ ما ، چه یهود و چه یونانی ، چه غلام و چه آزاد ، در یک روح تعمید یافتیم تا یک بدن را تشکیل دهیم ؛ و همۀ ما از یک روح نوشانیده شدیم .
46012014	زیرا بدن نه از یک عضو ، بلکه از اعضای بسیار تشکیل شده است .
46012015	اگر پا گوید ، « چون دست نیستم ، به بدن تعلق ندارم ، » این سبب نمی‌شود که عضوی از بدن نباشد .
46012016	و اگر گوش گوید ، « چون چشم نیستم ، به بدن تعلق ندارم ، » این سبب نمی‌شود که عضوی از بدن نباشد .
46012017	اگر تمام بدن چشم بود ، شنیدن چگونه میسّر می‌شد ؟ و اگر تمام بدن گوش بود ، بوییدن چگونه امکان داشت ؟
46012018	امّا حقیقت این است که خدا اعضا را آن‌گونه که خود می‌خواست ، یک به یک در بدن قرار داد .
46012019	اگر همه یک عضو بودند ، بدن کجا وجود می‌داشت ؟
46012020	امّا اعضا بسیارند ، در حالی که بدن یکی است .
46012021	چشم نمی‌تواند به دست بگوید ، « نیازی به تو ندارم ! » و سر نیز نمی‌تواند به پاها گوید ، « نیازمند شما نیستم ! »
46012022	برعکس ، آن اعضای بدن که ضعیفتر می‌نمایند ، بسیار ضروریترند .
46012023	و آن اعضای بدن را که پست‌تر می‌انگاریم ، با حرمت خاص می‌پوشانیم ، و با اعضایی که زیبا نیستند با احترام خاص رفتار می‌کنیم ؛
46012024	حال آنکه اعضای زیبای ما به چنین احترامی نیاز ندارند . امّا خدا بدن را چنان مرتب ساخته که حرمت بیشتر نصیب اعضایی شود که فاقد آنند ،
46012025	تا جدایی در بدن نباشد ، بلکه اعضای آن به یک اندازه در فکر یکدیگر باشند .
46012026	و اگر یک عضو دردمند گردد ، همۀ اعضا با او همدرد باشند ؛ و اگر یک عضو سرافراز شود ، همه در خوشی او شریک گردند .
46012027	بدین قرار ، شما بدن مسیح هستید و هر یک عضوی از آنید .
46012028	خدا قرار داد در کلیسا ، اوّل رسولان ، دوّم انبیا ، سوّم معلّمان ؛ بعد قدرت معجزات ، سپس عطایای شفا دادن و امداد و مدیریت و سخن گفتن به انواع زبانهای غیر .
46012029	آیا همه رسولند ؟ آیا همه نبی‌اند ؟ آیا همه معلّمند ؟ آیا همه دارای قدرت معجزه‌اند ؟
46012030	آیا همه از عطایای شفا دادن برخوردارند ؟ آیا همه به زبانهای غیر سخن می‌گویند ؟ آیا همه ترجمه می‌کنند ؟
46012031	امّا شما با اشتیاق تمام در پی عطایای بزرگتر باشید . و اینک من عالیترین طریق را به شما نشان می‌دهم .
46013001	اگر به زبانهای آدمیان و فرشتگان سخن گویم ، ولی محبت نداشته باشم ، زنگی پرصدا و سنجی پرهیاهو بیش نیستم .
46013002	اگر قدرت نبوّت داشته باشم و بتوانم جملۀ اسرار و معارف را درک کنم ، و اگر چنان ایمانی داشته باشم که بتوانم کوهها را جا‌به‌جا کنم ، امّا محبت نداشته باشم ، هیچم .
46013003	اگر همۀ دارایی خود را بین فقیران تقسیم کنم و تن خویش به شعله‌های آتش بسپارم ، امّا محبت نداشته باشم ، هیچ سود نمی‌برم .
46013004	محبت بردبار و مهربان است ؛ محبت حسد نمی‌برد ؛ محبت فخر نمی‌فروشد و کبر و غرور ندارد .
46013005	رفتار ناشایسته ندارد و نفع خود را نمی‌جوید ؛ به آسانی خشمگین نمی‌شود و کینه به دل نمی‌گیرد ؛
46013006	محبت از بدی مسرور نمی‌شود ، امّا با حقیقت شادی می‌کند .
46013007	محبت با همه چیز مدارا می‌کند ، همواره ایمان دارد ، همیشه امیدوار است و در همه‌حال پایداری می‌کند .
46013008	محبت هرگز پایان نمی‌پذیرد . امّا نبوّتها از میان خواهد رفت و زبانها پایان خواهد پذیرفت و معرفت زایل خواهد شد .
46013009	زیرا معرفت ما جزئی است و نبوّتمان نیز جزئی ؛
46013010	امّا چون کامل آید ، جزئی از میان خواهد رفت .
46013011	آنگاه که کودکی بیش نبودم ، چون کودکان سخن می‌گفتم و چون کودکان می‌اندیشیدم و نیز چون کودکان استدلال می‌کردم . امّا چون مرد شدم ، رفتارهای کودکانه را ترک گفتم .
46013012	آنچه اکنون می‌بینیم ، چون تصویری محو است در آینه ؛ امّا زمانی خواهد رسید که روبه‌رو خواهیم دید . اکنون شناخت من جزئی است ؛ امّا زمانی فرا خواهد رسید که به کمال خواهم شناخت ، چنانکه به کمال نیز شناخته شده‌ام .
46013013	و حال ، این سه چیز باقی می‌ماند : ایمان ، امید و محبت . امّا بزرگترینشان محبت است .
46014001	طریق محبت را پیروی کنید و با اشتیاق تمام در پی تجلیات روح باشید ، بخصوص اینکه نبوّت کنید .
46014002	زیرا آن که به زبانِ غیر سخن می‌گوید ، نه با انسانها بلکه با خدا سخن می‌گوید . زیرا هیچ‌کس سخنش را درک نمی‌کند ؛ او به الهام روح ، رازها را بیان می‌کند .
46014003	امّا آن که نبوّت می‌کند ، با انسانهای دیگر برای بنا ، تشویق و تسلی‌شان سخن می‌گوید .
46014004	آن که به زبانِ غیر سخن می‌گوید خود را بنا می‌کند ، امّا آن که نبوّت می‌کند باعث بنای کلیسا می‌شود .
46014005	آرزوی من این است که همۀ شما به زبانهای غیر سخن بگویید ، امّا بیشتر می‌خواهم که نبوّت کنید . آن که نبوّت می‌کند ، بزرگتر است از آن که به زبانهای غیر سخن می‌گوید ، مگر اینکه ترجمه کند تا باعث بنای کلیسا شود .
46014006	حال ای برادران ، اگر من نزد شما بیایم و به زبانهای غیر سخن بگویم ، چه نفعی به شما خواهم رسانید ، مگر اینکه مکاشفه یا معرفت یا نبوّت یا تعلیمی برایتان داشته باشم ؟
46014007	حتی در مورد سازهای بی‌جانی چون نی و چنگ نیز که نواهایی ایجاد می‌کنند ، اگر به‌وضوح نواخته نشوند ، چگونه می‌توان تشخیص داد که چه آهنگی نواخته می‌شود ؟
46014008	اگر شیپور آوای مشخص ندهد ، چه کسی مهیای جنگ می‌شود ؟
46014009	در مورد شما نیز چنین است . اگر به زبان خود کلماتی مفهوم نگویید ، چگونه می‌توان فهمید که چه می‌گویید ؟ در آن صورت ، بدین می‌ماند که با هوا سخن بگویید .
46014010	بی‌شک در جهان انواع زبانها وجود دارد ، امّا هیچ‌یک بی‌معنی نیست .
46014011	پس من اگر نتوانم معنی گفتار دیگری را بفهمم ، نسبت به او بیگانه‌ام و او نیز نسبت به من .
46014012	در مورد شما نیز چنین است . از آنجا که مشتاق تجلیات روح هستید ، بکوشید که در بنای کلیسا ترقّی کنید .
46014013	از این‌رو ، آن که به زبان غیر سخن می‌گوید باید دعا کند تا گفتار خود را ترجمه نماید .
46014014	زیرا اگر من به زبانِ غیر دعا کنم ، روحم دعا می‌کند ، امّا عقلم بهره‌ای نمی‌برد .
46014015	پس چه باید بکنم ؟ با روح دعا خواهم کرد و با عقل نیز دعا خواهم کرد ؛ با روح سرود خواهم خواند و با عقل نیز خواهم خواند .
46014016	در غیر این صورت ، اگر تو در روح به شکرگزاری مشغول باشی ، چگونه کسی که زبانت را نمی‌فهمد به شکرگزاری تو آمین بگوید ؟ چرا که نمی‌داند چه می‌گویی !
46014017	زیرا تو براستی نیکو شکر می‌کنی ، امّا شکر تو باعث بنای دیگری نمی‌شود .
46014018	خدا را شکر می‌کنم که بیش از همۀ شما به زبانهای غیر سخن می‌گویم ؛
46014019	امّا در کلیسا ترجیح می‌دهم پنج کلمه با عقل خود سخن بگویم که دیگران را تعلیم داده باشم ، تا اینکه هزاران کلمه به زبانهای غیر بگویم .
46014020	ای برادران ، در درک و فهم کودک نباشید ، بلکه در بدی کردن کودک باشید . برعکس ، در درک و فهم بالغ باشید .
46014021	در شریعت چنین نوشته شده است : « خداوند چنین می‌گوید ، ” به زبانهای غریب و با لبهای بیگانگان با این قوم سخن خواهم گفت . با این همه به من گوش نخواهند گرفت . “‌ »
46014022	پس زبانهای غیر ، نشانه‌ای است نه در مورد ایمانداران بلکه در مورد بی‌ایمانان ؛ امّا نبوّت نشانه‌ای در مورد ایمانداران است و نه بی‌ایمانان .
46014023	بنابراین ، اگر همۀ اعضای کلیسا گرد ‌ هم آیند و همه به زبانهای غیر سخن گویند ، و در این حین اشخاص ناآگاه یا بی‌ایمان به مجلس درآیند ، آیا نخواهند گفت که شما دیوانه‌اید ؟
46014024	امّا اگر شخصی بی‌ایمان یا ناآگاه در حینی که همه نبوّت می‌کنند به مجلس درآید ، از سوی همگان مجاب خواهد شد که گناهکار است ، و مورد قضاوت همه قرار گرفته ،
46014025	رازهای دلش آشکار خواهد شد . آنگاه روی بر زمین نهاده ، خدا را پرستش خواهد کرد و تصدیق خواهد نمود که : « براستی خدا در میان شماست . »
46014026	پس چه گوییم ، ای برادران ؟ هنگامی که گرد ‌ هم می‌آیید ، هر کس سرودی ، تعلیمی ، مکاشفه‌ای ، زبانی و یا ترجمه‌ای دارد . اینها همه باید برای بنای کلیسا به‌کار رود .
46014027	اگر کسی به زبانهای غیر سخن بگوید ، دو یا حداکثر سه تن ، آن هم به‌نوبت سخن بگویند و کسی نیز ترجمه کند .
46014028	امّا اگر مترجمی نباشد ، فردِ متکلّم به زبانهای غیر باید در کلیسا خاموش بماند و با خود و خدا سخن گوید .
46014029	و از انبیا ، دو یا سه تن نبوّت کنند و دیگران گفتار آنها را بسنجند .
46014030	و اگر فردی دیگر که نشسته است مکاشفه‌ای دریافت کند ، فرد نخست سکوت اختیار نماید .
46014031	زیرا همه می‌توانید به نوبت نبوّت کنید تا همه تعلیم یابند و همه تشویق شوند .
46014032	روحِ انبیا مطیع انبیاست .
46014033	زیرا خدا ، نه خدای بی‌نظمی ، بلکه خدای آرامش است ، همان‌گونه که در همۀ کلیساهای مقدّسان چنین است .
46014034	[ زنان باید در کلیسا خاموش بمانند . آنان مجاز به سخن گفتن نیستند ، بلکه باید چنانکه شریعت می‌گوید ، مطیع باشند .
46014035	اگر دربارۀ مطلبی سؤالی دارند ، از شوهر خود در خانه بپرسند ؛ زیرا برای زن شایسته نیست در کلیسا سخن بگوید . ]
46014036	آیا کلام خدا از شما سرچشمه گرفته یا تنها به شما رسیده است ؟
46014037	اگر کسی خود را نبی یا فردی روحانی می‌داند ، تصدیق کند که آنچه به شما می‌نویسم فرمانی است از جانب خداوند .
46014038	اگر کسی این را نپذیرد ، خودش نیز پذیرفته نخواهد شد .
46014039	پس ای برادرانِ من ، با اشتیاق تمام در پی نبوّت کردن باشید و سخن گفتن به زبانهای غیر را منع مکنید .
46014040	امّا همه چیز باید به شایستگی و با نظم و ترتیب انجام شود .
46015001	ای برادران ، اکنون می‌خواهم انجیلی را که به شما بشارت دادم به‌یادتان آورم ، همان انجیل که پذیرفتید و بدان پایبندید
46015002	و به‌وسیلۀ آن نجات می‌یابید ، به‌شرط آنکه کلامی را که به شما بشارت دادم ، استوار نگاه دارید . در غیر این صورت ، بیهوده ایمان آورده‌اید .
46015003	زیرا من آنچه را که به من رسید ، چون مهمترین مطلب به شما سپردم : اینکه مسیح مطابق با کتب مقدّس در راه گناهان ما مرد ،
46015004	و اینکه دفن شد ، و اینکه مطابق با همین کتب در روز سوّم از مردگان برخاست ،
46015005	و اینکه خود را بر کیفا ظاهر کرد و سپس بر آن دوازده تن .
46015006	پس از آن ، یک بار بر بیش از پانصد تن از برادران ظاهر شد که بسیاری از ایشان هنوز زنده‌اند ، هر چند برخی خفته‌اند .
46015007	سپس بر یعقوب ظاهر شد و بعد بر همۀ رسولان ،
46015008	و آخر از همه بر من نیز ، چون طفلی که غیرطبیعی زاده شده باشد ، ظاهر گردید .
46015009	زیرا من در میان رسولانْ کمترینم ، و حتی شایسته نیستم رسول خوانده شوم ، چرا که کلیسای خدا را آزار می‌رسانیدم .
46015010	امّا به فیض خدا آنچه هستم ، هستم و فیض او نسبت به من بی‌ثمر نبوده است . برعکس ، من از همۀ آنها سخت‌تر کار کردم ، امّا نه خودم ، بلکه آن فیض خدا که با من است .
46015011	به هر‌حال ، خواه من خواه آنان ، همین پیام را وعظ می‌کنیم و همین است پیامی که به آن ایمان آوردید .
46015012	امّا اگر موعظه می‌شود که مسیح از مردگان برخاست ، چگونه است که بعضی از شما می‌گویند مردگان را رستاخیزی نیست ؟
46015013	اگر مردگان برنمی‌خیزند ، پس مسیح نیز برنخاسته است .
46015014	و اگر مسیح برنخاسته ، هم وعظ ما باطل است ، هم ایمان شما .
46015015	به‌علاوه ، برای خدا شاهدان دروغین محسوب می‌شویم ، زیرا دربارۀ او شهادت داده‌ایم که مسیح را از مردگان برخیزانید ، حال آنکه اگر مردگان برنمی‌خیزند ، پس خدا او را برنخیزانیده است .
46015016	زیرا اگر مردگان برنمی‌خیزند ، پس مسیح نیز برنخاسته است .
46015017	و اگر مسیح برنخاسته ، ایمان شما باطل است و شما همچنان در گناهان خود هستید .
46015018	بلکه آنان نیز که در مسیح خفته‌اند ، از دست رفته‌اند .
46015019	اگر تنها در این زندگی به مسیح امیدواریم ، حالِ ما از همۀ دیگر آدمیان رقّت‌انگیزتر است .
46015020	امّا مسیح براستی از مردگان برخاسته و نوبر خفتگان شده است .
46015021	زیرا همان‌گونه که مرگ از طریق یک انسان آمد ، رستاخیز مردگان نیز از طریق یک انسان پدیدار گشت .
46015022	زیرا همان‌گونه که در آدم همه می‌میرند ، در مسیح نیز همه زنده خواهند شد .
46015023	امّا هر کس به نوبۀ خود : نخست مسیح که نوبر بود ؛ و بعد ، به‌هنگام آمدن او ، آنان که متعلق به اویند .
46015024	سپس پایان فرا خواهد رسید ، یعنی آنگاه که پس از برانداختن هر ریاست و قدرت و نیرویی ، پادشاهی را به خدای پدر سپارد .
46015025	زیرا او باید تا زمانی که پا بر همۀ دشمنانش بگذارد ، حکم براند .
46015026	دشمن آخر که باید از میان برداشته شود ، مرگ است .
46015027	زیرا خدا « همه چیز را زیر پاهای او نهاد . » امّا وقتی گفته می‌شود « همه‌چیز » زیر پاهای او نهاده شد ، روشن است که این خودِ خدا را که همه چیز را زیر پاهای مسیح نهاد ، در بر نمی‌گیرد .
46015028	هنگامی که همه چیز مطیع او گردید ، خودِ پسر نیز مطیع آن کس خواهد شد که همه چیز را زیر پاهای او نهاد ، تا خدا کل در کل باشد .
46015029	اگر مردگان برنمی‌خیزند ، آنان که به نیابت از ایشان تعمید می‌گیرند ، چه کنند ؟ اگر مردگان برنمی‌خیزند ، چرا به نیابت از ایشان تعمید می‌گیرند ؟
46015030	و یا چرا ما هر ساعت جان خود را به خطر می‌اندازیم ؟
46015031	به فخری که در خداوندمان مسیحْ عیسی در مورد شما دارم قَسَم که من هر روز به کام مرگ می‌روم .
46015032	اگر جنگ من با وحوش در اِفِسُس تنها به دلایل بشری بوده است ، چه سودی از آن برده‌ام ؟ اگر مردگان برنمی‌خیزند ، « بیایید بخوریم و بنوشیم زیرا فردا می‌میریم . »
46015033	فریب مخورید : « معاشِر بد ، اخلاق خوب را فاسد می‌سازد . »
46015034	سَرِ عقل بیایید و دیگر گناه مکنید ؛ زیرا هستند بعضی که خدا را نمی‌شناسند . این را می‌گویم تا شرمنده شوید .
46015035	امّا شاید کسی بپرسد : « مردگان چگونه برمی‌خیزند و با چه نوع بدنی می‌آیند ؟ »
46015036	چه سؤال ابلهانه‌ای ! آنچه می‌کاری ، تا نمیرد زنده نمی‌شود .
46015037	هنگامی که چیزی می‌کاری ، کالبدی را که بعد ظاهر خواهد شد نمی‌کاری ، بلکه تنها دانه را می‌کاری ، خواه گندم خواه دانه‌های دیگر .
46015038	امّا خدا کالبدی را که خود تعیین کرده است ، بدان می‌بخشد و هر نوع دانه را کالبدی مخصوص به خود عطا می‌کند .
46015039	همۀ جسمها یکی نیستند . آدمیان را یک نوع جسم است ، حیوانات را نوعی دیگر ، و پرندگان را نوعی دیگر ؛ ماهیها نیز دارای نوعی دیگر از جسم‌اند .
46015040	به همین‌سان ، کالبدهای آسمانی وجود دارد و کالبدهای زمینی . امّا جلال کالبدهای آسمانی از یک نوع است و جلال کالبدهای زمینی از نوعی دیگر .
46015041	خورشید جلال خاص خود را دارد ، ماه جلالی دیگر ، و ستارگان نیز جلالی دیگر ؛ جلال هر ستاره نیز با جلال ستارۀ دیگر متفاوت است .
46015042	در مورد رستاخیز مردگان نیز چنین است . آنچه کاشته می‌شود ، فسادپذیر است ؛ آنچه برمی‌خیزد ، فسادناپذیر .
46015043	در ذلّت کاشته می‌شود ، در جلال برمی‌خیزد . در ضعف کاشته می‌شود ، در قوّت برمی‌خیزد .
46015044	بدنِ نفسانی کاشته می‌شود ، بدنِ روحانی برمی‌خیزد . اگر بدن نفسانی وجود دارد ، بدن روحانی نیز وجود دارد .
46015045	چنانکه نوشته شده است : « انسانِ اوّل ، یعنی آدم ، نفْسِ زنده گشت » ؛ آدمِ آخر ، روحِ حیات‌بخش شد .
46015046	ولی روحانی اوّل نیامد بلکه نفسانی آمد ، و پس از آن روحانی .
46015047	انسانِ اوّل از زمین است و خاکی ؛ انسانِ دوّم از آسمان است .
46015048	هر آنچه انسان خاکی واجد آن بود ، در خاکیان نیز وجود دارد ؛ و هر آنچه انسان آسمانی داراست ، در آسمانیان نیز یافت می‌شود .
46015049	و همان‌گونه که شکل انسان خاکی را به خود گرفتیم ، شکل انسان آسمانی را نیز به خود خواهیم گرفت .
46015050	ای برادران ، مقصودم این است که جسم و خون نمی‌تواند وارث پادشاهی خدا شود و آنچه فسادپذیر است ، وارث فسادناپذیری نمی‌تواند شد .
46015051	گوش فرادهید ! رازی را به شما می‌گویم : ما همه نخواهیم خوابید ، بلکه همه دگرگونه خواهیم شد .
46015052	در یک آن و در یک چشم به هم زدن ، آنگاه که شیپور آخر نواخته شود ، این به‌وقوع خواهد پیوست . زیرا شیپور به صدا در‌خواهد آمد و مردگان در فسادناپذیری بر‌خواهند خاست و ما دگرگونه خواهیم شد .
46015053	زیرا این بدنِ فسادپذیر باید فسادناپذیری را بپوشد و این بدن فانی باید به بقا آراسته شود .
46015054	چون این فسادپذیر ، فسادناپذیری را پوشید و این فانی به بقا آراسته شد ، آنگاه آن کلامِ مکتوب به حقیقت خواهد پیوست که می‌گوید : « مرگ در کام پیروزی بلعیده شده است . »
46015055	« ای گور ، پیروزی تو کجاست ؟ و ای مرگ ، نیش تو کجا ؟ »
46015056	نیش مرگْ گناه است و نیروی گناه ، شریعت .
46015057	امّا شکر خدا را که به‌واسطۀ خداوند ما عیسی مسیح به ما پیروزی می‌بخشد .
46015058	پس ، برادران عزیزم ، ثابت و استوار بوده ، همواره با سرسپردگی به‌کار خداوند مشغول باشید ، زیرا می‌دانید زحمت شما در خداوند بیهوده نیست .
46016001	و امّا در خصوص جمع‌آوری هدایا برای مقدّسان : شما نیز آنچه را که به کلیساهای غَلاطیه گفته‌ام ، انجام دهید .
46016002	روز اوّل هر هفته ، هر یک از شما به‌فراخور درآمد خود پولی کنار گذاشته ، پس‌انداز کند ، تا به‌هنگام آمدنم نزد شما ، لزومی به جمع‌آوری هدایا نباشد .
46016003	وقتی آمدم ، به افراد مورد تأیید شما معرفینامه‌هایی خواهم داد و آنان را با هدایای شما به اورشلیم خواهم فرستاد .
46016004	اگر صلاح بر این باشد که خود نیز بروم ، در این صورت آنان مرا همراهی خواهند کرد .
46016005	پس از عبور از مقدونیه نزد شما خواهم آمد ، زیرا از مقدونیه خواهم گذشت .
46016006	شاید مدتی نزدتان بمانم ، و یا حتی تمام زمستان را با شما بگذرانم ، تا بتوانید مرا در سفرم به هر کجا که باشد ، مدد رسانده ، مشایعت کنید .
46016007	زیرا نمی‌خواهم اکنون به دیدارتان بیایم و توقفی کوتاه نزد شما داشته باشم ؛ بلکه امید دارم ، به اجازۀ خداوند ، مدتی را با شما به‌سر برم .
46016008	امّا تا عید پِنتیکاست در اِفِسُس می‌مانم
46016009	زیرا دری بزرگ برای خدمت مؤثر به‌رویم گشوده شده ، و مخالفان نیز بسیارند .
46016010	اگر تیموتائوس آمد ، با او به‌گونه‌ای رفتار کنید که نزد شما از چیزی واهمه نداشته باشد . زیرا او نیز چون من به انجام کار خداوند مشغول است ؛
46016011	پس کسی به‌دیدۀ تحقیر در او ننگرد . او را به‌سلامتی راهی سفر کنید تا نزد من بازگردد ؛ زیرا من و برادران منتظر اوییم .
46016012	و امّا در مورد برادر ما آپولُس ، او را بسیار ترغیب کردم که با سایر برادران نزد شما بیاید ، امّا به هیچ‌روی رضا نداد که اکنون بیاید . امّا هر وقت فرصت داشت ، خواهد آمد .
46016013	هوشیار باشید ؛ در ایمان استوار بمانید ؛ شجاع و قوی باشید .
46016014	همۀ کارهای شما با محبت باشد .
46016015	می‌دانید که خانوادۀ اِستِفاناس نخستین کسانی بودند که در ایالت اَخائیه ایمان آوردند ، و ایشان خود را وقف خدمت مقدّسان کرده‌اند . ای برادران ، از شما استدعا دارم
46016016	مطیع چنین کسان باشید و همچنین مطیع هر کس دیگر که در این خدمت همکاری می‌کند و زحمت می‌کشد .
46016017	از آمدن اِستِفاناس ، فورتوناتوس و اَخائیکوس شادمانم ، زیرا جای خالی شما را پر کرده‌اند .
46016018	آنان روح مرا و نیز روح شما را تازه ساختند . به چنین کسان گوش بسپارید .
46016019	کلیساهای آسیا برایتان سلام می‌فرستند . آکیلا و پْریسکیلا و نیز کلیسایی که در منزلشان تشکیل می‌شود ، به شما در خداوند به‌گرمی سلام می‌گویند .
46016020	همۀ برادرانی که در اینجا هستند برای شما سلام می‌فرستند . با بوسۀ مقدّس یکدیگر را سلام گویید .
46016021	من ، پولُس ، به خط خود این سلام را به شما می‌نویسم .
46016022	کسی که خداوند را دوست ندارد ، ملعون باد . خداوند ما ، بیا !
46016023	فیض خداوندْ عیسی با شما باد .
46016024	محبت من در مسیحْ عیسی همراه همۀ شما . آمین .
47001001	از پولُس که به خواست خدا رسول عیسی مسیح است ، و برادر ما تیموتائوس ، به کلیسای خدا در قُرِنتُس ، و همۀ مقدّسان در سراسر ایالت اَخائیه :
47001002	فیض و آرامش از جانب خدا ، پدر ما ، و خداوندْ عیسی مسیح ، بر شما باد !
47001003	سپاس بر خدا ، پدر خداوند ما عیسی مسیح ، که پدر رحمتها و خدای بخشندۀ همۀ دلگرمیهاست ؛
47001004	که به ما در همۀ سختیهایمان دلگرمی می‌بخشد تا ما نیز بتوانیم با آن دلگرمی که از او یافته‌ایم ، دیگران را که از سختیها می‌گذرند ، دلگرم سازیم .
47001005	زیرا همان‌گونه که از رنجهای مسیح به فراوانی نصیب می‌یابیم ، به همان میزان نیز به‌واسطۀ مسیح از دلگرمی فراوان لبریز می‌شویم .
47001006	اگر در سختی هستیم ، به‌خاطر دلگرمی و نجات شماست ؛ و اگر دلگرمیم ، باز برای دلگرمی شماست ، که چنین کارگر می‌افتد که شما همان رنجها را که ما می‌کشیم ، با بردباری تحمل می‌کنید .
47001007	امید ما دربارۀ شما استوار است ، زیرا می‌دانیم همان‌گونه که در رنجهای ما سهیم هستید ، در دلگرمی ما نیز سهیم می‌باشید .
47001008	ای برادران ، نمی‌خواهیم از سختیهایی که در ایالت آسیا بر ما گذشت ، بی‌خبر باشید . فشارهایی که بر ما آمد چنان سخت و توانفرسا بود که از زنده ماندن هم نومید گشتیم .
47001009	به‌واقع احساس می‌کردیم حکم مرگمان صادر شده است . امّا اینها همه روی ‌ داد تا نه بر خود ، بلکه بر خدایی توکل کنیم که مردگان را زنده می‌کند .
47001010	او ما را از چنین خطر مهلکی رهانید و باز خواهد رهانید . بر اوست که ما امید بسته‌ایم که همچنان ما را خواهد رهانید ،
47001011	بخصوص چون شما نیز با دعای خود یاری‌مان دهید . آنگاه بسیار کسان ، برای فیضی که در جواب دعای بسیاری به ما بخشیده شده است ، از جانب ما شکر خواهند گزارد .
47001012	فخر ما ، گواهی وجدان ماست بدین که رفتارمان در دنیا و بخصوص نسبت به شما ، با قدّوسیت و صداقت خدایی همراه بوده است . ما نه با حکمت بشری ، بلکه بنا بر فیض خدا عمل کرده‌ایم .
47001013	زیرا آنچه به شما می‌نویسیم درست همان است که می‌خوانید و می‌فهمید . و من امید دارم
47001014	همان‌گونه که ما را تا حدی شناخته‌اید ، به کمال نیز بشناسید ، و بدانید که می‌توانید به ما فخر کنید ، چنانکه شما نیز در روز خداوندْ عیسی ، مایۀ فخر ما خواهید بود .
47001015	با این اطمینان ، بر آن شدم نخست به دیدار شما بیایم تا بهره‌ای دو چندان ببرید .
47001016	عزم من آن بود که بر سر راهم به مقدونیه از شما دیدار کنم و از مقدونیه دوباره نزدتان بازگردم تا مرا راهی سفر به یهودیه کنید .
47001017	آیا هنگامی که چنین تصمیمی می‌گرفتم ، دودل بودم ؟ و یا اینکه چون انسانهای معمولی تصمیم می‌گیرم ، به‌گونه‌ای که سخنم همزمان « آری » و « نه » است ؟
47001018	به امانت خدا قسم که سخن ما با شما « آری » و « نه » نبوده است .
47001019	زیرا پسر خدا ، عیسی مسیح ، که من و سیلاس و تیموتائوس به او در میان شما موعظه کردیم ، « آری » و « نه » نبود ، بلکه در او همه چیز « آری » است .
47001020	زیرا همۀ وعده‌های خدا در مسیح « آری » است و به همین جهت در اوست که ما « آمین » را بر زبان می‌آوریم ، تا خدا جلال یابد .
47001021	امّا خداست که ما و شما را در پیوندمان با مسیح استوار می‌سازد . او ما را مسح کرده
47001022	و مُهر مالکیت خویش را بر ما زده و روح خود را همچون بیعانه در دلهای ما جای داده است .
47001023	خدا را شاهد می‌گیرم که تنها به‌خاطر شفقت بر شما بود که به قُرِنتُس بازنگشتم .
47001024	نه اینکه بر ایمان شما سروری کرده باشیم ، بلکه دست در دست شما ، برای شادمانی شما می‌کوشیم ، چرا که در ایمان استوارید .
47002001	پس ، عزم جزم کردم که دیگربار ، دیداری اندوهبار با شما نداشته باشم .
47002002	زیرا اگر شما را اندوهگین سازم ، دیگر چه کسی می‌تواند موجب شادی من شود ، جز شما که اندوهگینتان ساخته‌ام ؟
47002003	من بدان گونه به شما نوشتم تا به‌هنگام آمدنم نزد شما ، آنان که می‌باید مرا شادمان سازند ، مایۀ اندوهم نشوند . چرا که به همۀ شما اطمینان داشتم که شادی من مایۀ شادی همۀ شماست .
47002004	زیرا با غم بسیار و دلی دردمند و چشمانی اشکبار به شما نوشتم ، نه تا اندوهگینتان سازم ، بلکه تا از عمق محبتم به خود آگاه شوید .
47002005	امّا اگر کسی باعث اندوه شده ، نه تنها مرا ، بلکه تا حدی همۀ شما را اندوهگین ساخته است - نمی‌خواهم در این باره سخن به‌گزاف گفته باشم .
47002006	تنبیهی که از سوی بیشتر شما بر او اِعمال شده ، کافی است .
47002007	اکنون دیگر باید او را ببخشید و دلداری دهید ، مبادا اندوه بیش از حد ، وی را از پا درآورد .
47002008	بنابراین ، از شما استدعا دارم او را از محبت خود مطمئن سازید .
47002009	سببِ نوشتنم به شما نیز این بود که شما را بیازمایم و ببینم آیا در هر امری فرمانبردار هستید یا نه ؟
47002010	اگر شما کسی را ببخشید ، من نیز او را می‌بخشم . و اگر کسی را بخشیده‌ام - البته اگر موردی برای بخشیدن وجود داشته است - در حضور مسیح و به‌خاطر شما چنین کرده‌ام ،
47002011	تا شیطان بر ما برتری نیابد ، زیرا از ترفندهای او بی‌خبر نیستیم .
47002012	پس چون برای بشارت انجیل مسیح به تْروآس رفتم ، دریافتم که خداوند در آنجا دری بزرگ به روی من گشوده است .
47002013	امّا باز آرام نداشتم زیرا برادر خود تیتوس را نیافتم . پس با اهالی آنجا وداع کرده ، به مقدونیه رفتم .
47002014	امّا خدا را سپاس که همواره ما را در مسیح ، در موکب ظفر خود می‌بَرَد و رایحۀ خوش شناخت او را به‌وسیلۀ ما در همه جا می‌پراکَنَد .
47002015	زیرا برای خدا رایحۀ خوش مسیح هستیم ، چه در میان نجات‌یافتگان و چه در میان هلاک‌شوندگان .
47002016	امّا برای یکی بوی مرگ می‌دهیم که به مرگ رهنمون می‌شود ؛ برای دیگری عطر حیاتیم که حیات به‌بار می‌آورد . و کیست که برای چنین کاری کفایت داشته باشد ؟
47002017	برخلاف بسیاری که برای سودجویی به ارزانفروشیِ کلام خدا مشغولند ، ما در مسیح با خلوص‌نیّت سخن می‌گوییم ، همچون کسانی که سخنگوی خدایند و در حضور او می‌ایستند .
47003001	آیا بار دیگر شروع به توصیه دربارۀ خود می‌کنیم ؟ یا مانند بعضی ، نیاز به ارائۀ توصیه‌نامه به شما یا گرفتن توصیه‌نامه از شما داریم ؟
47003002	شما خودْ توصیه‌نامۀ مایید ، نامه‌ای نگاشته بر دلهای ما که همگان می‌توانند آن را بخوانند و بفهمند .
47003003	شما نشان داده‌اید که نامۀ مسیح هستید ، ثمرۀ خدمت ما ، و نگاشته نه با مرکّب ، بلکه با روح خدای زنده ، و نه بر لوح سنگی ، بلکه بر لوح دلهای گوشتین .
47003004	ما چنین اطمینانی به‌واسطۀ مسیح در حضور خدا داریم .
47003005	نه آنکه خود کفایت داشته باشیم تا چیزی را به حساب خود بگذاریم ، بلکه کفایت ما از خداست .
47003006	او ما را کفایت بخشیده که خدمتگزاران عهد جدید باشیم - عهدی که بر کار روح استوار است ، نه بر آنچه نوشته‌ای بیش نیست . زیرا « نوشته » می‌کُشد ، لیکن روحْ حیات می‌بخشد .
47003007	حال ، اگر خدمتی که به مرگ می‌انجامید و بر حروفِ حک شده بر سنگ استوار بود ، با جلال به‌ظهور رسید ، به‌گونه‌ای که بنی‌اسرائیل نمی‌توانستند به‌سبب جلالِ چهرۀ موسی بر آن چشم بدوزند ، هر چند آن جلال رو به زوال بود ،
47003008	چقدر بیشتر ، خدمتی که به‌واسطۀ روح است با جلال خواهد بود .
47003009	زیرا اگر خدمتی که به محکومیت می‌انجامید با جلال بود ، چقدر بیشتر خدمتی که به پارساشمردگی می‌انجامد آکنده از جلال است .
47003010	زیرا آنچه زمانی پرجلال بود ، اکنون در قیاس با این جلالِ برتر ، دیگر جلوه‌ای ندارد .
47003011	و اگر آنچه زوال می‌پذیرفت با جلال همراه بود ، چقدر بیشتر آنچه باقی می‌مانَد با جلال همراه است .
47003012	پس چون چنین امیدی داریم ، با شهامتِ کامل سخن می‌گوییم ؛
47003013	نه مانند موسی که حجابی بر چهرۀ خود کشید تا بنی‌اسرائیل غایت آنچه را که رو به زوال بود ، نظاره نکنند .
47003014	امّا ذهنهای ایشان تاریک شد زیرا تا به امروز همان حجاب به‌هنگام خواندن عهدعتیق باقی است و برداشته نشده ، زیرا تنها در مسیح زایل می‌شود .
47003015	حتی تا به امروز ، هر گاه موسی را می‌خوانند ، حجابی بر دل آنها برقرار می‌ماند ؛
47003016	امّا هر گاه کسی نزد خداوند بازمی‌گردد ، حجاب برداشته می‌شود .
47003017	خداوند ، روح است و هر جا روحِ خداوند باشد ، آنجا آزادی است .
47003018	و همۀ ما که با چهرۀ بی‌حجاب ، جلال خداوند را ، چنان که در آینه‌ای ، می‌نگریم ، به‌صورت همان تصویر ، از جلال به جلالی فزونتر دگرگون می‌شویم ؛ و این از خداوند سرچشمه می‌گیرد که روح است .
47004001	پس چون در نتیجۀ رحمتی که بر ما شده است از چنین خدمتی برخورداریم ، دلسرد نمی‌شویم .
47004002	بلکه از روشهای پنهانی و ننگین دوری جسته‌ایم و به فریبکاری توسل نمی‌جوییم و کلام خدا را نیز تحریف نمی‌کنیم ، بلکه به‌عکس ، با بیانِ آشکار حقیقت ، می‌کوشیم در حضور خدا مورد تأیید وجدان همه باشیم .
47004003	حتی اگر انجیل ما پوشیده است ، بر کسانی پوشیده است که در طریق هلاکتند .
47004004	خدای این عصر ذهنهای بی‌ایمانان را کور کرده تا نورِ انجیلِ جلالِ مسیح را که صورت خداست ، نبینند .
47004005	زیرا ما خود را موعظه نمی‌کنیم ، بلکه عیسی مسیح را به‌عنوان خداوند موعظه می‌کنیم ، و از خودْ تنها به‌خاطر عیسی ، و آن هم فقط به‌عنوان خادم شما سخن می‌گوییم .
47004006	زیرا همان خدا که گفت : « نور از میان تاریکی بتابد ، » نور خود را در دلهای ما تابانید تا شناخت جلال خدا در چهرۀ مسیح ، ما را منوّر سازد .
47004007	امّا این گنجینه را در ظروفی خاکی داریم ، تا آشکار باشد که این قدرت خارق‌العاده از خداست نه از ما .
47004008	ما از هر سو در فشاریم ، امّا خُرد نشده‌ایم ؛ متحیّریم ، امّا نومید نیستیم ؛
47004009	آزار می‌بینیم ، امّا وانهاده نشده‌ایم ؛ بر زمین افکنده شده‌ایم ، امّا از پا درنیامده‌ایم .
47004010	همواره مرگ عیسی را در بدن خود حمل می‌کنیم تا حیات عیسی نیز در بدن ما ظاهر شود .
47004011	زیرا ما که زنده‌ایم ، همواره به‌خاطر عیسی به مرگ سپرده می‌شویم تا حیات او در بدن فانی ما آشکار گردد .
47004012	پس مرگ در ما عمل می‌کند ، امّا حیات در شما .
47004013	در کتب مقدّس آمده که « ایمان آوردم ، پس سخن گفتم . » با همین روحِ ایمان ، ما نیز ایمان داریم و سخن می‌گوییم .
47004014	زیرا می‌دانیم او که عیسای خداوند را از مردگان برخیزانید ، ما را نیز با عیسی برخیزانیده ، با شما به حضور او خواهد آورد .
47004015	اینها همه به‌خاطر شماست ، تا فیضی که شامل حال عدۀ بیشتر و بیشتری می‌شود ، سبب شکرگزاری هر چه بیشتر برای جلال خدا گردد .
47004016	پس دلسرد نمی‌شویم . هر چند انسانِ ظاهری ما فرسوده می‌شود ، انسان باطنی روز‌به‌روز تازه‌تر می‌گردد .
47004017	زیرا رنجهای جزئی و گذرای ما جلالی ابدی برایمان به ارمغان می‌آورد که با آن رنجها قیاس‌پذیر نیست .
47004018	پس نه ‌ بر آنچه دیدنی است ، بلکه بر آنچه نادیدنی است چشم می‌دوزیم ، زیرا دیدنیها گذرا ، امّا نادیدنیها جاودانی است .
47005001	اینک می‌دانیم هر گاه این خیمۀ زمینی که در آن سکونت داریم فرو ‌ ریزد ، عمارتی از خدا داریم ، خانه‌ای ناساخته به‌دست و جاودانه در آسمان .
47005002	و براستی که در این خیمه آه می‌کشیم ، زیرا مشتاق آنیم که مسکن آسمانی خود را در بر کنیم ،
47005003	چرا که با در بر کردنش ، عریان یافت نخواهیم شد .
47005004	زیرا تا زمانی که در این خیمه هستیم با گرانباری آه می‌کشیم ، چون نمی‌خواهیم جامه از تن به‌در کنیم ، بلکه جامه‌ای دیگر به‌تن کنیم ، تا فانی غرقِ حیات شود .
47005005	و خداست که ما را برای این مقصود آماده کرده و روح را همچون بیعانه به ما داده است .
47005006	پس همواره دلگرمیم ، هر چند می‌دانیم تا زمانی که در این بدن منزل داریم ، از خداوند غریبیم ،
47005007	زیرا با ایمان زندگی می‌کنیم ، نه با دیدار .
47005008	آری ، ما چنین دلگرمیم و ترجیح می‌دهیم از بدن غربت جسته ، نزد خداوند منزل گیریم .
47005009	پس خواه در بدن منزل داشته باشیم و خواه در غربت از آن به‌سر بریم ، این را هدف قرار داده‌ایم که او را خشنود سازیم .
47005010	زیرا همۀ ما باید در برابر مسند داوری مسیح حاضر شویم ، تا هر کس بنا بر اعمال خوب یا بدی که در ایام سکونت در بدن خود کرده است ، سزا یابد .
47005011	پس چون معنی ترس خداوند را می‌دانیم ، می‌کوشیم مردمان را مجاب کنیم . آنچه هستیم بر خدا آشکار است و امیدوارم بر وجدان شما نیز آشکار باشد .
47005012	نمی‌خواهیم باز شروع به توصیه دربارۀ خود کنیم ، بلکه می‌خواهیم دلیلی به شما بدهیم که به ما فخر کنید ، تا بتوانید پاسخ کسانی را بدهید که به ظاهر فخر می‌کنند ، نه به آنچه در قلب است .
47005013	اگر عقل از کف داده‌ایم ، به‌خاطر خداست ؛ و اگر عقل سلیم داریم ، به‌خاطر شماست .
47005014	زیرا محبت مسیح بر ما حکمفرماست ، چون یقین داریم که یک تن به‌خاطر همه مرد ، پس همه مردند .
47005015	و به‌خاطر همه مرد تا زندگان دیگر نه برای خود ، بلکه برای آن کس زیست کنند که به‌خاطرشان مرد و برخاست .
47005016	بنابراین ، از این پس دربارۀ هیچ‌کس با معیارهای بشری قضاوت نمی‌کنیم ، و هر چند پیشتر دربارۀ مسیح این‌گونه قضاوت می‌کردیم ، اکنون دیگر چنین نیست .
47005017	پس اگر کسی در مسیح باشد ، خلقتی تازه است . چیزهای کهنه درگذشت ؛ هان ، همه چیز تازه شده است !
47005018	اینها همه از خداست که به‌واسطۀ مسیح ما را با خود آشتی داده و خدمت آشتی را به ما سپرده است .
47005019	به دیگر سخن ، خدا در مسیح جهان را با خود آشتی می‌داد و گناهان مردم را به حسابشان نمی‌گذاشت ، و پیام آشتی را به ما سپرد .
47005020	پس سفیران مسیح هستیم ، به‌گونه‌ای که خدا از زبان ما شما را به آشتی می‌خوانَد . ما از جانب مسیح از شما استدعا می‌کنیم که با خدا آشتی کنید .
47005021	او کسی را که گناه را نشناخت ، در راه ما گناه ساخت ، تا ما در وی پارساییِ خدا شویم .
47006001	در مقام همکاران خدا ، از شما استدعا داریم که فیض خدا را بیهوده نیافته باشید .
47006002	زیرا خدا می‌گوید : « در زمان لطف خود ، تو را اجابت کردم و در روز نجات ، تو را مدد نمودم . » هان ، اکنون زمان لطف خداست ؛ هان ، امروز روز نجات است .
47006003	ما در هیچ چیز سبب لغزش کسی نمی‌شویم ، تا خدمتمان ملامت کرده نشود ،
47006004	بلکه در هر چیز شایستگی خود را نشان می‌دهیم ، آن‌گونه که از خادمان خدا انتظار می‌رود : با بردباری بسیار در زحمات ، در سختیها ، در تنگناها ،
47006005	در تازیانه‌ها ، در زندانها ، در هجوم خشمگین مردم ، در کار سخت ، در بی‌خوابی ، و در گرسنگی ؛
47006006	با پاکی ، با معرفت ، با صبر ، با مهربانی ، با روح‌القدس ، با محبت بی‌ریا ،
47006007	با راستگویی ، با قدرت خدا ، با اسلحۀ پارسایی به‌دست راست و چپ ؛
47006008	در عزّت و ذلّت ، و بدنامی و نیکنامی . گویی گمراه‌کننده ، امّا حقیقت را می‌گوییم ؛
47006009	گویی گمنام ، امّا شناخته شده‌ایم ؛ گویی در حال مرگ ، امّا هنوز زنده‌ایم ؛ گویی دستخوش مجازات ، امّا از پا درنیامده‌ایم ؛
47006010	گویی غمگین ، امّا همواره شادمانیم ؛ گویی فقیر ، امّا بسیاری را دولتمند می‌سازیم ؛ گویی بی‌چیز ، امّا صاحب همه چیزیم .
47006011	ای قُرِنتیان ، ما بی‌پرده با شما سخن گفتیم و دل خود را بر شما گشودیم .
47006012	ما محبت خود را از شما دریغ نمی‌داریم . شمایید که مهر خود را از ما دریغ می‌کنید .
47006013	با شما همچون فرزندانم سخن می‌گویم ؛ شما نیز دل خود را بر ما بگشایید .
47006014	زیر یوغ ناموافق با بی‌ایمانان مروید ، زیرا پارسایی و شرارت را چه پیوندی است و نور و ظلمت را چه رفاقتی ؟
47006015	مسیح و بِلیعال را چه توافقی است و مؤمن و بی‌ایمان را چه شباهتی ؟
47006016	و معبد خدا و بتها را چه سازگاری است ؟ زیرا ما معبد خدای زنده‌ایم . چنانکه خدا می‌گوید : « بین آنها سکونت خواهم گزید و در میانشان راه خواهم رفت ، و من خدای ایشان خواهم بود و آنان قوم من خواهند بود . »
47006017	پس ، خداوند می‌گوید : « از میان ایشان بیرون آیید و جدا شوید . هیچ چیز ناپاک را لمس مکنید و من شما را خواهم پذیرفت . »
47006018	« من شما را پدر خواهم بود و شما مرا پسران و دختران خواهید بود ، خداوندِ قادر مطلق می‌گوید . »
47007001	پس ای عزیزان ، حال که این وعده‌ها از آنِ ما است ، بیایید خود را از هر ناپاکیِ جسم و روح بزداییم و با ترس از خدا ، تقدس را به کمال رسانیم .
47007002	ما را در دل خود جای دهید . در حق کسی بدی روا نداشته‌ایم ، کسی را فاسد نساخته‌ایم و از کسی بهره‌جویی نکرده‌ایم .
47007003	این را نمی‌گویم تا محکومتان کنم . پیشتر به شما گفتم که چنان در دل ما جای دارید که آماده‌ایم با شما بمیریم و با شما زیست کنیم .
47007004	من می‌توانم بی‌پرده با شما سخن بگویم ، و به شما بسی فخر می‌کنم . بسیار دلگرم شده‌ام ، و به‌رغم همۀ سختیها ، شادی مرا حد و مرزی نیست .
47007005	زیرا هنگامی که به مقدونیه رسیدیم ، این تن ما آسایش نیافت ، بلکه از هر سو در زحمت بودیم - در برون جدالها داشتیم ، و در درون ترسها .
47007006	امّا خدایی که افسردگان را دلگرمی می‌بخشد ، با آمدن تیتوس ما را دلگرم ساخت .
47007007	و ما نه تنها از آمدن او ، بلکه به‌واسطۀ آن دلگرمی که از شما یافته بود ، دلگرم شدیم . او از اشتیاق شما به دیدار من ، و اندوه عمیقتان ، و غیرتی که نسبت به من دارید ، خبر آورد ، که این بیش از پیش مرا شادمان ساخت .
47007008	زیرا هر چند با نامۀ خود اندوهگینتان ساختم ، از کردۀ خود پشیمان نیستم . زیرا با آنکه تا حدی پشیمان بودم - چون می‌بینم نامه‌ام هر چند کوتاه‌زمانی ، شما را اندوهگین ساخت -
47007009	امّا اکنون شادمانم ، نه از آن‌رو که اندوهگین شدید ، بلکه چون اندوهتان به توبه انجامید . زیرا اندوه شما برای خدا بود ، تا هیچ زیانی از ما به شما نرسد .
47007010	چون اندوهی که برای خدا باشد ، موجب توبه می‌شود ، که به نجات می‌انجامد و پشیمانی ندارد . امّا اندوهی که برای دنیاست ، مرگ به‌بار می‌آورد .
47007011	ببینید اندوهی که برای خدا بود چه ثمراتی در شما پدید آورده است : چه شور و شوقی ، چه اشتیاقی به اثبات بی‌گناهیتان ، چه نارضایی و احساس خطری ، چه دلتنگی ، غیرت و مجازاتی . شما از هر حیث ثابت کردید که در آن قضیه بی‌تقصیر بوده‌اید .
47007012	پس نامۀ من به شما به‌خاطر آن کس که بدی کرده و یا آن که به او بدی شده نبوده است ، بلکه بدین منظور بوده که در حضور خدا ارادت شما به ما ، بر خودتان آشکار شود .
47007013	اینها همه موجب دلگرمی ما شده است . افزون بر دلگرمی خودِ ما ، دیدن شادی تیتوس نیز موجب شادی هر چه بیشتر ما شد ، زیرا همگی شما جان او را تازه ساخته بودید .
47007014	من نزد او به شما فخر کردم و شما مرا سرافکنده نساختید ، بلکه همان‌گونه که هر آنچه به شما گفتیم درست بود ، ثابت شد که فخر ما نزد تیتوس نیز بجا بوده است .
47007015	هر بار که او اطاعت همگی شما را به‌یاد می‌آوَرَد و این را که چگونه با ترس و لرز او را پذیرفتید ، دلبستگی‌اش به شما بیشتر می‌شود .
47007016	شادمانم که در هر چیز به شما اطمینان دارم .
47008001	اکنون ای برادران ، می‌خواهیم شما را از فیضی که خدا به کلیساهای مقدونیه عطا کرده است ، آگاه سازیم .
47008002	زیرا در همان حال که ایشان به‌سبب زحماتی توانفرسا ، در بوتۀ آزمایش قرار داشتند ، از شادی بی‌حد و فقر بسیارشان ، سخاوتی بیکران جاری گشت .
47008003	چرا که در حد توان خویش - و من شاهدم که حتی بیش از آن - خود پیشقدم شده ،
47008004	با اصرار زیاد از ما خواهش کردند که در این خدمتِ به مقدّسان سهیم باشند .
47008005	ایشان حتی بسیار بیش از انتظار ما عمل کردند ، زیرا نخست خویشتن را به خداوند تقدیم داشتند ، و سپس به ما نیز ، بر طبق ارادۀ خدا .
47008006	به همین جهت ، از تیتوس خواستیم همان‌گونه که خود پیشتر قدمهای آغازین را در تدارک این عمل سخاوتمندانۀ شما برداشته بود ، اکنون نیز آن را به کمال رساند .
47008007	پس چنان‌که در همه چیز ممتازید - در ایمان ، در بیان ، در معرفت ، در شور و حرارت بسیار ، و در محبتتان به ما - پس در این فیضِ بخشندگی نیز گوی سبقت را بربایید .
47008008	این را به شما حکم نمی‌کنم ، بلکه می‌خواهم خلوص محبتتان را در قیاس با شور و حرارت دیگران بیازمایم .
47008009	زیرا از فیض خداوند ما عیسی مسیح آگاهید که هر چند دولتمند بود ، به‌خاطر شما فقیر شد تا شما در نتیجۀ فقر او دولتمند شوید .
47008010	پس نظر خود را در این باره بیان می‌کنم ، زیرا به‌سود شماست : سال گذشته ، شما نه تنها در انجام این کار خیر ، بلکه در اشتیاق به انجام آن نیز پیشقدم بودید .
47008011	پس اکنون کار خود را به کمال رسانید ، تا اشتیاقتان به این کار ، انجام کامل آن را نیز ، به فراخور توان مالی‌تان ، در پی داشته باشد .
47008012	زیرا اگر اشتیاق باشد ، هدیۀ شخص مقبول می‌افتد ، البته بر حسب آنچه کسی دارد ، نه آنچه ندارد .
47008013	زیرا خواست ما این نیست که دیگران در رفاه باشند و شما در فشار ، بلکه خواهان برقراری مساواتیم ،
47008014	تا غنای شما در حال حاضر ، کمبود آنان را برطرف کند ، و روزی نیز غنای آنها کمبود شما را برطرف خواهد کرد . بدین‌سان مساوات برقرار خواهد شد ،
47008015	چنانکه نوشته شده است : « آن که زیاد گرد ‌ آورد ، زیاده نداشت ، و آن که کم گرد ‌ آورد ، کم نداشت . »
47008016	خدا را شکر می‌کنم که در دل تیتوس نیز نهاده است که همچون من به فکر شما باشد .
47008017	زیرا او نه تنها تقاضای ما را پذیرفت ، بلکه خود با اشتیاقِ بسیار ، برای آمدن نزد شما پیشقدم شد .
47008018	و ما همراه او برادری را می‌فرستیم که همۀ کلیساها او را به‌خاطر خدمتش به انجیل می‌ستایند .
47008019	به‌علاوه ، او از سوی کلیساها انتخاب شده تا در انجام این کار خیر که برای جلال خدا و نشان دادن خیرخواهیمان خدمت آن را بر عهده گرفته‌ایم ، همسفر ما باشد .
47008020	ما بسیار مراقبیم که خدمت ما در گردآوری این هدیۀ سخاوتمندانه مورد انتقاد کسی قرار نگیرد .
47008021	زیرا می‌کوشیم نه تنها در نظر خداوند ، بلکه در نظر مردم نیز آنچه صحیح است انجام دهیم .
47008022	همراه این افراد ، برادر خود را نیز می‌فرستیم که بارها اشتیاقش از راههای گوناگون بر ما ثابت شده ، و اکنون اشتیاق او به‌خاطر اطمینان بسیارش به شما حتی افزونتر نیز گردیده است .
47008023	دربارۀ تیتوس باید بگویم که در خدمت به شما شریک و همکار من است ؛ و دربارۀ برادرانمان نیز باید بگویم که فرستادگان کلیساها و جلال مسیح‌اند .
47008024	پس محبت خود را در عمل به آنها ثابت کنید و نشان دهید که فخر ما به شما بی‌اساس نیست ، تا همۀ کلیساها ببینند .
47009001	نیازی نیست دربارۀ این خدمتِ به مقدّسان به شما بنویسم ،
47009002	زیرا از اشتیاقتان به یاری رساندن آگاهم و در این خصوص نزد ایمانداران مقدونیه به شما بالیده‌ام . بدیشان گفته‌ام که شما در ایالت اَخائیه از سال گذشته برای دادنِ هدیه آماده بوده‌اید . این شور و حرارت شما بیشترِ آنان را نیز به عمل برانگیخته است .
47009003	امّا این برادران را می‌فرستم تا فخر ما به شما در این خصوص اشتباه از کار درنیاید ، بلکه تا همان‌گونه که به ایشان گفته‌ام ، آمادگی لازم را داشته باشید .
47009004	زیرا اگر کسی از ایماندارانِ مقدونیه همراهم بیاید و دریابد که آماده نیستید ، ما - و چقدر بیشتر خودتان - از اطمینانی که به شما داشته‌ایم ، سرافکنده خواهیم شد .
47009005	پس ضروری دانستم از برادران بخواهم که پیشاپیش به دیدارتان بیایند و تدارک هدیۀ سخاوتمندانه‌ای را که وعده داده بودید ، به اتمام رسانند . آنگاه این هدیه ، هدیه‌ای خواهد بود که نه با تنگ‌چشمی ، بلکه با گشاده‌دستی داده شده است .
47009006	به‌یاد داشته باشید که هر که اندک بکارد ، اندک هم خواهد دروید ، و هر که فراوان بکارد ، فراوان هم بر خواهد داشت .
47009007	هر کس همان قدر بدهد که در دل قصد کرده است ، نه با اکراه و اجبار ، زیرا خدا بخشندۀ شادمان را دوست می‌دارد .
47009008	و خدا قادر است هر نعمت را برای شما بس فزونی بخشد تا در همه چیز همواره همۀ نیازهایتان برآورده شود و برای انجام هر کارِ نیکو ، به فراوانی داشته باشید .
47009009	چنانکه نوشته شده : « او سخاوتمندانه بخشیده و به فقرا داده است ، پارسایی‌اش باقی می‌ماند ، تا به ابد . »
47009010	و او که بذر را برای کشاورز و نان را برای خوردن فراهم می‌سازد ، بذرتان را مهیا ساخته ، فزونی خواهد بخشید و محصول پارسایی شما را فراوان خواهد ساخت .
47009011	آنگاه از هر حیث دولتمند خواهید شد تا بتوانید در هر فرصتی سخاوتمند باشید ، و این سخاوت شما به‌واسطۀ ما به سپاس خدا خواهد انجامید .
47009012	انجام این خدمت ، نه تنها نیازهای مقدّسان را برآورده می‌سازد ، بلکه به‌صورت سپاسگزاریهای بسیار حتی به‌سوی خدا سَرریز می‌شود .
47009013	و به‌خاطر مُهر تأییدی که این خدمت بر زندگی شما می‌زند ، مردم خدا را برای اطاعتی که با اعتراف شما به انجیل مسیح همراه است ، و نیز برای سخاوتی که در کمک به آنها و به همه نشان می‌دهید ، تمجید خواهند کرد .
47009014	آنان به‌خاطر فیض عظیمی که خدا نصیبتان کرده ، با علاقه و اشتیاق بسیار برای شما دعا خواهند کرد .
47009015	سپاس بر خدا برای عطای وصف‌ناپذیرش !
47010001	من ، پولُس ، که در حضور شما « زبونم » امّا به‌دور از شما « جسور » ، با حلم و نرمش مسیح از شما استدعا دارم
47010002	که به‌هنگام آمدنم نزد شما ناگزیر نباشم با کسانی که می‌پندارند ما با میزانهای این دنیا زندگی می‌کنیم ، با جسارت بسیار عمل کنم .
47010003	زیرا هر چند در این دنیا به‌سر می‌بریم ، امّا به روش دنیایی نمی‌جنگیم .
47010004	چرا که اسلحۀ جنگ ما دنیایی نیست ، بلکه به نیروی الهی قادر به انهدام دژهاست .
47010005	ما استدلالها و هر ادعای تکبّرآمیز را که در برابر شناخت خدا قد علم کند ویران می‌کنیم و هر اندیشه‌ای را به اطاعت از مسیح اسیر می‌سازیم .
47010006	و در حالِ آماده‌باش هستیم ، تا وقتی اطاعت خودِ شما کامل شود ، هر نااطاعتی را به مجازات رسانیم .
47010007	شما تنها به ظواهر می‌نگرید . اگر کسی اطمینان دارد از آنِ مسیح است ، باید در نظر داشته باشد که ما نیز به همان اندازه از آنِ مسیحیم .
47010008	زیرا سرافکنده نخواهم شد حتی اگر اندکی بیش از اندازه به اقتداری فخر کنم که خداوند نه برای ویرانی بلکه برای بنای شما به من داده است .
47010009	نمی‌خواهم به نظر آید که می‌کوشم با نامه‌های خود شما را بترسانم ،
47010010	زیرا بعضی می‌گویند : « نامه‌های او وزین و قوی است ، امّا حضورش ضعیف و بیانش رقّت‌انگیز . »
47010011	آنان که چنین می‌گویند باید بدانند که هر آنچه در غیاب خود در نامه‌هامان می‌گوییم ، همان را به‌هنگام حضور ، به عمل خواهیم آورد .
47010012	ما جرئت نمی‌کنیم خود را از زمرۀ کسانی بشماریم یا با کسانی قیاس کنیم که خودستایند . چه نابخردانه است که آنان دربارۀ خویشتن با میزانهای خودشان قضاوت می‌کنند و خود را با خود می‌سنجند .
47010013	ولی ما نه بیش از حدِ مجاز ، بلکه در حدودی فخر می‌کنیم که خدا برایمان معین کرده است ، حدودی که شما را نیز در بر می‌گیرد .
47010014	ما از حدود خود پا فراتر نگذاشته‌ایم ، چنانکه گویی هرگز نزد شما نیامده باشیم . زیرا نخستین کسانی بودیم که انجیل مسیح را به شما رساندیم .
47010015	ما با فخر کردن به آنچه دیگران کرده‌اند ، از حدود خود تجاوز نمی‌کنیم . امید ما این است که هر چه ایمان شما بیشتر رشد می‌کند ، دامنۀ فعالیت ما در میان شما نیز گسترده‌تر شود ،
47010016	تا بتوانیم انجیل را در سرزمینهایی فراسوی شما بشارت دهیم . زیرا نمی‌خواهیم به کاری فخر کنیم که پیشتر ، و آن هم در قلمرو شخصی دیگر انجام شده است .
47010017	پس « هر‌که فخر می‌کند ، به خداوند فخر کند . »
47010018	زیرا نه آن که خودستایی کند پذیرفته می‌شود ، بلکه آن که خدا او را بستاید .
47011001	امیدوارم اندک حماقتی را در من تحمل کنید ، و چنین نیز کرده‌اید !
47011002	من غیرتی خدایی نسبت به شما دارم ، زیرا شما را به یک شوهر ، یعنی مسیح ، نامزد ساختم ، تا همچون باکره‌ای پاکدامن به او تقدیمتان کنم .
47011003	امّا بیم دارم همان‌گونه که حوا فریب حیلۀ مار را خورد ، فکر شما نیز از سرسپردگی صادقانه و خالصی که به مسیح دارید ، منحرف شود .
47011004	زیرا اگر کسی نزدتان بیاید و شما را به عیسای دیگری جز آن که ما به شما موعظه کردیم ، موعظه کند ، یا اگر روحی متفاوت با آن روح که دریافت کردید یا انجیلی غیر از آن انجیل که شنیدید به شما عرضه کند ، به آسانی تحملش می‌کنید .
47011005	امّا گمان نمی‌کنم من از آن « بزرگْ‌رسولان » چیزی کم داشته باشم .
47011006	شاید سخنوری ماهر نباشم ، امّا در معرفت چیزی کم ندارم ؛ این را به کمال و از هر حیث به شما ثابت کرده‌ایم .
47011007	آیا گناه کردم که با بشارتِ رایگانِ انجیلِ خدا به شما ، خود را پست ساختم تا شما سرافراز شوید ؟
47011008	من با پذیرفتن کمک مالی ، کلیساهای دیگر را غارت کردم تا بتوانم شما را خدمت کنم .
47011009	و در مدت اقامتم بین شما ، هر گاه به چیزی نیاز داشتم ، باری بر دوش کسی ننهادم ، زیرا برادرانی که از مقدونیه آمدند احتیاجات مرا برآوردند . و من به هیچ‌روی باری بر دوشتان نبوده‌ام و از این پس نیز نخواهم بود .
47011010	به آن راستی مسیح که در من است قسم ، که هیچ‌کس در نواحی اَخائیه این فخر مرا از من نخواهد گرفت .
47011011	آیا از آن‌رو چنین می‌گویم که دوستتان ندارم ؟ خدا می‌داند که دوستتان دارم !
47011012	و این رَویّۀ خود را ادامه خواهم داد تا فرصت را از فرصت‌طلبان بازستانم ، از آنان که در صددند تا خود را در آنچه بدان فخر می‌کنند با ما برابر سازند .
47011013	زیرا چنین کسان ، رسولان دروغین و کارگزارانی فریبکارند که خود را در سیمای رسولان مسیح ظاهر می‌سازند .
47011014	و این عجیب نیست ، زیرا شیطان نیز خود را به شکل فرشتۀ نور درمی‌آورد ؛
47011015	پس تعجبی ندارد که خادمانش نیز خود را به خادمان طریق پارسایی همانند سازند . سرانجامِ اینان فراخور کارهایشان خواهد بود .
47011016	باز می‌گویم : کسی مرا بی‌فهم نپندارد . امّا اگر چنین می‌کنید ، دست‌کم مرا چون شخصی بی‌فهم بپذیرید ، تا بتوانم اندکی فخر کنم .
47011017	وقتی این‌چنین با اطمینان از فخر خود می‌گویم ، نه از جانب خداوند ، بلکه از سَرِ بی‌فهمی است .
47011018	از آنجا که بسیاری به طریق دنیایی فخر می‌کنند ، من نیز فخر خواهم کرد .
47011019	زیرا شما بی‌فهمان را شادمانه تحمل می‌کنید ، چرا که خود البته بس فهیم هستید !
47011020	حقیقت این است که شما حتی کسانی را که شما را بندۀ خود می‌سازند ، یا از شما بهره می‌کشند ، یا شما را مورد سوءاستفاده قرار می‌دهند ، یا بر شما ریاست می‌کنند ، یا به صورتتان سیلی می‌زنند ، به‌خوبی تحمل می‌کنید .
47011021	با کمال شرمندگی باید اقرار کنم که ما ضعیفتر از آن بوده‌ایم که قادر به چنین کارهایی باشیم ! اگر کسی به خود اجازه می‌دهد به چیزی فخر کند - باز هم همچون بی‌فهمان سخن می‌گویم - من نیز به خود اجازه می‌دهم به آن فخر کنم .
47011022	آیا عبرانی‌اند ؟ من نیز هستم ! آیا اسرائیلی‌اند ؟ من نیز هستم ! آیا از نسل ابراهیم‌اند ؟ من نیز هستم !
47011023	آیا خادم مسیح‌اند ؟ چون دیوانگان سخن می‌گویم - من بیشتر هستم ! از همه سخت‌تر کار کرده‌ام ، به دفعات بیشتر به زندان افتاده‌ام ، بیش از همه تازیانه خورده‌ام ، بارها و بارها با خطر مرگ روبه‌رو شده‌ام .
47011024	پنج بار از یهودیان ، سی و نه ضربه شلاق خوردم .
47011025	سه بار چوبم زدند ، یک بار سنگسار شدم ، سه بار کشتی سفرم غرق شد ، یک شبانه‌روز را در دریا سپری کردم .
47011026	همواره در سفر بوده‌ام و خطر از هر سو تهدیدم کرده است : خطرِ گذر از رودخانه‌ها ، خطرِ راهزنان ؛ خطر از سوی قوم خود ، خطر از سوی اجنبیان ؛ خطر در شهر ، خطر در بیابان ، خطر در دریا ؛ خطر از سوی برادران دروغین .
47011027	سخت کار کرده و محنت کشیده‌ام ، بارها بی‌خوابی بر خود هموار کرده‌ام ؛ گرسنگی و تشنگی را تحمل کرده‌ام ، بارها بی‌غذا مانده‌ام و سرما و عریانی به خود دیده‌ام .
47011028	افزون بر همۀ اینها ، بارِ نگرانی برای همۀ کلیساهاست که هر‌روزه بر دوشم سنگینی می‌کند .
47011029	کیست که ضعیف شود و من ضعیف نشوم ؟ کیست که بلغزد و من نسوزم ؟
47011030	اگر می‌باید فخر کنم ، به چیزهایی فخر خواهم کرد که ضعف مرا نشان می‌دهد .
47011031	خدا ، پدر خداوندْ عیسی ، که او را جاودانه سپاس باد ، می‌داند که دروغ نمی‌گویم .
47011032	در دمشق ، حاکمِ منصوبِ شاهْ حارِث ، نگهبانانی بر شهر گماشت تا گرفتارم کنند .
47011033	امّا مرا در زنبیلی ، از پنجره‌ای که بر حصار شهر بود ، پایین فرستادند و این‌گونه از چنگش گریختم .
47012001	می‌باید که فخر کنم ؛ هر چند سودی از آن حاصل نمی‌شود ، ادامه می‌دهم و به رؤیاها و مکاشفات خداوند می‌پردازم .
47012002	شخصی را که در مسیح است ، می‌شناسم که چهارده سال پیش به آسمان سوّم ربوده شد . نمی‌دانم با بدن به آسمان رفت یا بیرون از بدن ، خدا می‌داند .
47012003	و می‌دانم که به فردوسْ بالا برده شد - با بدن یا بیرون از بدن ، خدا می‌داند -
47012004	و چیزهای وصف‌ناشدنی شنید ، که سخن گفتن از آنها بر انسان جایز نیست .
47012005	من به چنین شخصی فخر می‌کنم . امّا دربارۀ خود ، جز به ضعفهایم فخر نخواهم کرد .
47012006	حتی اگر بخواهم فخر کنم ، بی‌فهم نخواهم بود ، زیرا حقیقت را بیان می‌کنم . امّا از این کار می‌پرهیزم تا کسی مرا چیزی بیش از آن مپندارد که در من می‌بیند و از من می‌شنود .
47012007	امّا برای اینکه عظمت بی‌اندازۀ این مکاشفات مغرورم نسازد ، خاری در جسمم به من داده شد ، یعنی عامل شیطان ، تا آزارم دهد و مرا از غرور بازدارد .
47012008	سه بار از خداوند تمنا کردم آن را از من برگیرد ،
47012009	امّا مرا گفت : « فیض من تو را کافی است ، زیرا قدرت من در ضعف به کمال می‌رسد . » پس با شادی هر چه بیشتر به ضعفهایم فخر خواهم کرد تا قدرت مسیح بر من ساکن شود .
47012010	از همین‌رو ، در ضعفها ، دشنامها ، سختیها ، آزارها و مشکلات ، به‌خاطر مسیح شادمانم ، زیرا وقتی ناتوانم ، آنگاه توانایم .
47012011	همچون بی‌فهمان رفتار کرده‌ام ! شما ناگزیرم کردید . می‌بایست مورد ستایشتان باشم ، چرا که هر چند هیچم ، امّا از آن « بزرگْ‌رسولان » چیزی کم ندارم .
47012012	نشانه‌های رسالت ، در نهایت بردباری در میان شما به‌ظهور رسید ، با آیات و عجایب و معجزات .
47012013	در قیاس با سایر کلیساها ، چه اجحافی در حق شما شد ، جز اینکه هرگز باری بر دوشتان نبوده‌ام ؟ برای این بدی که در حق شما کردم ، مرا ببخشید !
47012014	اکنون آماده‌ام برای بار سوّم به دیدارتان بیایم ، و باری بر دوشتان نخواهم بود . زیرا نه اموال شما ، بلکه خودتان را می‌خواهم . چرا که فرزندان نیستند که باید برای والدین خود بیندوزند ، بلکه والدین برای فرزندان خود می‌اندوزند .
47012015	پس من با شادی بسیار هر چه دارم در راه جانهای شما خرج خواهم کرد و حتی جان خود را نیز دریغ نخواهم داشت . اگر من شما را بیشتر دوست می‌دارم ، آیا شما باید مرا کمتر دوست بدارید ؟
47012016	امّا حتی اگر بپذیرید که خود بر دوش شما باری نبوده‌ام ، لابد می‌گویید چون شخصی مکّار هستم ، باید به‌نحوی از شما بهره‌برداری کرده باشم .
47012017	آیا به‌واسطۀ آنان که نزدتان فرستادم از شما سوءاستفاده کردم ؟
47012018	من تیتوس را بر آن داشتم که نزد شما بیاید و برادرمان را نیز همراهش فرستادم . آیا تیتوس از شما سوءاستفاده کرد ؟ آیا ما نیز به همین شیوه رفتار نکردیم و همین رَویّه را در پیش نگرفتیم ؟
47012019	آیا تا اینجا بر این تصور بوده‌اید که می‌کوشیم در برابر شما از خود دفاع کنیم ؟ ما در حضور خدا و همچون کسانی سخن می‌گوییم که در مسیح‌اند ، و هر آنچه می‌کنیم ، ای عزیزان ، برای بنای شماست .
47012020	زیرا بیم آن دارم که نزدتان بیایم و شما را آن‌گونه که انتظار دارم ، نبینم ، و شما نیز مرا چنان که انتظار دارید ، نبینید . بیم آن دارم که در میان شما جدال ، حسد ، خشم ، خودخواهی ، افترا ، غیبت ، غرور و بی‌نظمی ببینم .
47012021	و نیز بیم آن دارم که چون نزد شما آیم ، خدا بار دیگر مرا در حضور شما فروتن سازد و من به‌خاطر برخی که در گذشته گناه کرده و از ناپاکی ، بی‌عفتی و عیاشی خود توبه نکرده‌اند ، اندوهگین شوم .
47013001	این سوّمین بار است که به دیدارتان می‌آیم . « هر سخنی با گواهیِ دو یا سه شاهد ثابت خواهد شد . »
47013002	من در دیدار دوّم خود ، کسانی را که در گذشته مرتکب گناه شده بودند ، و نیز هر کس دیگر را هشدار دادم و اکنون نیز در غیاب خود باز هشدار می‌دهم که وقتی نزدتان بیایم ، بر کسی آسان نخواهم گرفت .
47013003	زیرا شما حجّت می‌خواهید بر اینکه مسیح در من سخن می‌گوید . او در قبال شما ضعیف نیست ، بلکه در میان شما تواناست .
47013004	زیرا هر چند در ضعف بر صلیب شد ، امّا به قدرت خدا زیست می‌کند . به همین‌سان ، ما نیز در او ضعیفیم ، امّا با او در قبال شما به قدرت خدا زیست خواهیم کرد .
47013005	خود را بیازمایید تا ببینید آیا در ایمان هستید یا نه . خود را محک بزنید . آیا درنمی‌یابید که عیسی مسیح در شماست ؟ مگر آنکه در این آزمایش مردود بشوید !
47013006	و امیدوارم پی ببرید که ما مردود نشده‌ایم .
47013007	دعای ما به درگاه خدا این است که مرتکب خطایی نشوید ؛ نه تا معلوم شود که ما از آزمایش سرافراز بیرون آمده‌ایم ، بلکه تا شما آنچه را که درست است ، انجام دهید ، حتی اگر به‌نظر آید که ما مردود شده‌ایم .
47013008	زیرا نمی‌توانیم هیچ عملی برخلاف حقیقت انجام دهیم ، بلکه هر آنچه می‌کنیم برای حقیقت است .
47013009	زیرا هر گاه ما ضعیف باشیم و شما قوی ، موجب شادیمان خواهد بود ، و دعای ما این است که شما احیا شوید .
47013010	به همین‌خاطر ، در غیابم این مطالب را به شما می‌نویسم تا وقتی نزدتان آمدم ، مجبور نباشم از اقتدار خود با شدت عمل استفاده کنم ، اقتداری که خداوند نه برای ویران کردن ، بلکه برای بنا به من داده است .
47013011	در خاتمه ، ای برادران ، شاد باشید ؛ احیا شوید ؛ پند گیرید ؛ همرأی باشید ؛ و در صلح و صفا زندگی کنید ، که خدای محبت و صلح و صفا با شما خواهد بود .
47013012	یکدیگر را به بوسه‌ای مقدّس سلام گویید .
47013013	همۀ مقدّسان ، شما را سلام می‌فرستند .
47013014	فیض خداوندْ عیسی مسیح ، محبت خدا و رفاقت روح‌القدس با همۀ شما باد .
48001001	از پولُس ، رسولی که رسالتش نه از جانب انسانها و نه به‌واسطۀ انسان ، بلکه به‌واسطۀ عیسی مسیح و خدای پدر است که او را از مردگان برخیزانید ،
48001002	و نیز از همۀ برادرانی که با منند ، به کلیساهای غَلاطیه :
48001003	فیض و آرامش بر شما باد ، از جانب خدا ، پدر ما ، و خداوندْ عیسی مسیح
48001004	که جان خود را در راه گناهان ما داد تا ما را به ارادۀ خدا و پدر ما ، از عصرِ شریرِ حاضر رهایی بخشد .
48001005	او را تا ابد جلال باد . آمین .
48001006	در شگفتم که شما بدین زودی از آن که شما را به‌واسطۀ فیض مسیح فرا خوانده است رویگردان شده ، به‌سوی انجیلی دیگر می​روید .
48001007	البته انجیلی دیگر وجود ندارد ، امّا کسانی هستند که فکر شما را مغشوش می​سازند و بر‌آنند که انجیل مسیح را تحریف کنند .
48001008	امّا حتی اگر ما یا فرشته​ای از آسمان ، انجیلی غیر از آنچه ما به شما بشارت دادیم موعظه کند ، ملعون باد !
48001009	چنانکه پیشتر گفتیم ، اکنون باز می​گویم : اگر کسی انجیلی غیر از آنچه پذیرفتید به شما موعظه کند ، ملعون باد !
48001010	آیا تأیید مردم را می​خواهم یا تأیید خدا را ؟ آیا می​کوشم مردم را خشنود سازم ؟ اگر همچنان در پی خشنودی مردم بودم ، خادم مسیح نمی​بودم .
48001011	ای برادران ، می​خواهم بدانید انجیلی که من بدان بشارت دادم ، ساخته و پرداختۀ بشر نیست ،
48001012	زیرا من آن را از انسان نیافتم ، و کسی نیز آن را به من نیاموخت ؛ بلکه آن را از طریق مکاشفۀ عیسی مسیح دریافت کردم .
48001013	شما وصف زندگی گذشتۀ مرا در دین یهود شنیده​اید ، که چه بسیار کلیسای خدا را آزار می​رسانیدم و آن را ویران می​کردم .
48001014	و در یهودیگری از بسیاری از هَمسالانِ قوم خود پیشی گرفته و در اجرای سنّتهای پدران ، بی‌نهایت غیور بودم .
48001015	امّا چون خشنودی او که مرا از بطن مادرم وقف کار خود کرد و به‌واسطۀ فیض خود مرا فرا خواند در این بود
48001016	که پسر خود را در من آشکار سازد تا بدو در میان غیریهودیان بشارت دهم ، در آن زمان با جسم و خون مشورت نکردم ،
48001017	و به اورشلیم نیز ، نزد آنان که پیش از من رسول بودند ، نرفتم ؛ بلکه راهی عربستان شدم و سپس به دمشق بازگشتم .
48001018	آنگاه پس از سه سال ، به اورشلیم رفتم تا کیفا را دیدار کنم ، و پانزده روز نزد او ماندم .
48001019	امّا از سایر رسولان ، به‌جز یعقوب ، برادر خداوند ، کسی دیگر را ندیدم .
48001020	در حضور خدا به شما اطمینان می​دهم که آنچه می‌نویسم دروغ نیست .
48001021	پس از آن ، به نواحی سوریه و کیلیکیه رفتم .
48001022	در آن زمان هنوز کلیساهای یهودیه که در مسیح هستند ، مرا به چهره نمی​شناختند .
48001023	آنها فقط شنیده بودند ، « آن مردی که پیشتر آزار بر ما روا می​داشت ، اکنون به همان ایمان بشارت می​دهد که در گذشته به نابودی آن کمر بسته بود . »
48001024	و آنان به‌خاطر من خدا را تمجید می​کردند .
48002001	پس از چهارده سال ، دیگر بار همراه برنابا به اورشلیم رفتم و تیتوس را نیز با خود بردم .
48002002	امّا این بار ، رفتنم در نتیجۀ دریافت مکاشفه‌ای بود . در آنجا انجیلی را که در میان غیریهودیان موعظه می‌کنم بدیشان عرضه داشتم ؛ البته در خلوت ، و نیز تنها به رهبران سرشناس ، مبادا بیهوده بدوم یا دویده باشم .
48002003	امّا حتی همسفرم تیتوس ، با اینکه یونانی بود ، مجبور نشد ختنه شود .
48002004	این بدان سبب پیش آمد که بعضی از برادرانِ دروغین ، مخفیانه در جمع ما رخنه کرده بودند تا آن آزادی را که در مسیحْ عیسی داریم جاسوسی کنند و ما را به بندگی بکشانند .
48002005	ولی ما دمی هم تسلیم آنها نشدیم تا حقیقت انجیل نزد شما ثابت بماند .
48002006	امّا آن رهبران سرشناس چیزی بر پیام من نیفزودند - آنان هر که بودند مرا تفاوتی نمی‌کند ، زیرا خدا بر صورت ظاهر قضاوت نمی‌کند -
48002007	بلکه به‌عکس ، ایشان دریافتند که وظیفۀ رسانیدن انجیل به غیریهودیان به من سپرده شده است ، همان‌گونه که وظیفۀ رسانیدن انجیل به یهودیان به پِطرُس سپرده شده بود .
48002008	زیرا همان خدایی که از طریق پِطرُس چون رسولِ یهودیان عمل کرد ، از طریق من نیز چون رسولِ غیریهودیان عمل نمود .
48002009	پس چون یعقوب و پِطرُس و یوحنا که مشهور به ارکان بودند فیضی را که نصیب من شده بود مشاهده کردند ، به من و برنابا دست رفاقت دادند و توافق شد که ما نزد غیریهودیان برویم و آنان نزد یهودیان .
48002010	فقط خواستند که فقرا را به‌یاد داشته باشیم ، که البته این به‌واقع کاری بود که من خود نیز مشتاق انجامش بودم .
48002011	امّا چون پِطرُس به اَنطاکیه آمد ، با او رویاروی مخالفت کردم ، چه آشکارا تقصیرکار بود .
48002012	زیرا پیش از آنکه کسانی از جانب یعقوب درآیند ، با غیریهودیان همسفره می‌شد ، امّا همین که آنها آمدند ، پا پس کشید و خود را جدا کرد ، چرا که از اهل ختنه بیم داشت .
48002013	سایر یهودیان نیز در این ریاکاری به او پیوستند ، به‌گونه‌ای که حتی برنابا نیز در ریاکاری آنان گرفتار آمد .
48002014	امّا من چون دیدم آنان در راستای حقیقتِ انجیل ، استوار گام نمی‌زنند ، در حضور همه پِطرُس را گفتم : « اگر تو ، با اینکه یهودی هستی ، همچون غیریهودیان زندگی می‌کنی نه چون یهودیان ، چگونه است که غیریهودیان را وامی‌داری که از رسوم یهودیان پیروی کنند ؟ »
48002015	ما که یهودی‌زاده‌ایم و نه به‌اصطلاح « غیریهودی گناهکار » ،
48002016	می‌دانیم که انسان نه با اعمال شریعت ، بلکه با ایمان به عیسی مسیح پارسا شمرده می‌شود . پس ما خود نیز به مسیحْ عیسی ایمان آوردیم تا با ایمان به مسیح پارسا شمرده شویم و نه با اعمال شریعت ، زیرا هیچ بشری از راه انجام اعمال شریعت پارسا شمرده نمی‌شود .
48002017	امّا اگر در حالی که در پی پارسا شمرده شدن به‌واسطۀ مسیح هستیم ، معلوم شود که گناهکاریم ، آیا این بدان معنی است که مسیح مشوّق گناه است ؟ به هیچ‌روی !
48002018	زیرا اگر آنچه را که خود ویران کردم از نو بنا کنم ، در آن صورت نشان می‌دهم که به شریعت نافرمانم .
48002019	زیرا من به‌واسطۀ خودِ شریعت ، نسبت به شریعت مُردم تا برای خدا زیست کنم .
48002020	با مسیح بر صلیب شده‌ام ، و دیگر من نیستم که زندگی می‌کنم ، بلکه مسیح است که در من زندگی می‌کند ؛ و این زندگی که اکنون در جسم می‌کنم ، با ایمان به پسر خداست که مرا محبت کرد و جان خود را به‌خاطر من داد .
48002021	فیض خدا را باطل نمی‌شمارم ، زیرا اگر پارسایی از راه شریعت به‌دست می‌آمد ، پس مسیح بیهوده مرد .
48003001	ای غَلاطیان نادان ، چه کسی شما را افسون کرده است ؟ زیرا در برابر چشمان خود شما عیسی مسیح به‌روشنی چون کسی که بر صلیب شد ، ترسیم گردید .
48003002	فقط می‌خواهم این را بدانم : آیا روح را با انجام اعمال شریعت یافتید یا با ایمان به آنچه شنیدید ؟
48003003	آیا تا این حد نادانید که با روح آغاز کردید و اکنون می‌خواهید با تلاش انسانی به مقصد برسید ؟
48003004	آیا همۀ آن چیزها بیهوده بر شما گذشته است ؟ مگر اینکه براستی بیهوده بوده باشد !
48003005	آیا خدا از آن جهت روح را به شما عطا می‌کند و معجزات در میان شما ظاهر می‌سازد که اعمال شریعت را به‌جا می‌آورید ، یا از آن‌رو که به آنچه شنیدید ایمان دارید ؟
48003006	چنانکه ابراهیم « به خدا ایمان آورد و این برای او پارسایی شمرده شد . »
48003007	پس می‌بینید کسانی فرزند ابراهیم‌اند که به ایمان تکیه دارند .
48003008	و کتاب چون پیشتر دید که خدا غیریهودیان را بر پایۀ ایمان پارسا خواهد شمرد ، از این‌رو ، پیشاپیش به ابراهیم بشارت داد که « تمام قومها به‌واسطۀ تو برکت خواهند یافت . »
48003009	پس آنها که به ایمان اتکا دارند ، با ابراهیمِ ایماندار برکت می‌یابند .
48003010	زیرا آنان که بر انجام اعمال شریعت تکیه دارند ، همگی دچار لعنت‌اند ، چرا که آمده است : « ملعون باد هر که به تمام آنچه در کتاب شریعت نوشته شده عمل نکند . »
48003011	واضح است که هیچ‌کس به‌واسطۀ شریعت نزد خدا پارسا شمرده نمی‌شود ، زیرا « پارسا به ایمان زیست خواهد کرد . »
48003012	امّا شریعت بر ایمان متکی نیست ، بلکه « کسی که اینها را به‌عمل آوَرَد ، به‌واسطۀ آنها حیات خواهد داشت . »
48003013	مسیح به‌جای ما لعن شد و این‌گونه ما را از لعنت شریعت بازخرید کرد ، زیرا نوشته شده که « هر‌که به دار آویخته شود ملعون است . »
48003014	او چنین کرد تا برکت ابراهیم در مسیحْ عیسی نصیب غیریهودیان گردد ، و تا ما آن روح را که وعده داده شده بود ، از راه ایمان دریافت کنیم .
48003015	ای برادران ، بگذارید از زندگی روزمره مثالی بیاورم . هیچ‌کس نمی‌تواند حتی عهدی بشری را که رسمیت یافته باشد ، لغو کند یا چیزی بدان بیفزاید .
48003016	حال ، وعده‌ها به ابراهیم و به نسل او داده شد . نمی‌گوید « و به نسلها ، » چنانکه گویی دربارۀ بسیاری باشد ، بلکه می‌گوید به « نسل تو ، » که مقصود یک تن یعنی مسیح است .
48003017	سخن من این است : شریعتی که چهارصد و سی سال بعد آمد ، عهدی را که خدا پیشتر بسته بود لغو نمی‌کرد ، به‌گونه‌ای که وعده باطل گردد .
48003018	زیرا اگر میراث بر شریعت استوار باشد ، دیگر بر وعده استوار نیست ؛ امّا خدا آن را از راه وعده به ابراهیم عطا فرمود .
48003019	پس مقصود از شریعت چه بود ؟ شریعت به‌سبب نافرمانیها افزوده شد ، آن هم تنها تا زمانی که آن « نسل » که وعده به او اشاره داشت ، بیاید . شریعت به‌وسیلۀ فرشتگان و به‌دست واسطه‌ای مقرر گردید .
48003020	امّا هر واسطه‌ای تنها نمایندۀ یک طرف نیست ، حال آنکه خدا یکی است .
48003021	پس آیا شریعت برخلاف وعده‌های خداست ؟ به هیچ‌روی ! زیرا اگر شریعتی داده شده بود که می‌توانست حیات ببخشد ، در آن صورت به‌یقین پارسایی نیز از راه شریعت فراهم می‌آمد .
48003022	امّا کتاب اعلام داشت که همه در بند گناه اسیرند ، تا آنچه وعده داده شده بود بر پایۀ ایمان به عیسی مسیح به ایمانداران عطا شود .
48003023	ما پیش از آمدن ایمان ، تحت مراقبت شریعت به‌سر می‌بردیم و تا ظهور ایمان در بند نگاه داشته می‌شدیم .
48003024	پس شریعت به تربیت ما گماشته شد تا زمانی که مسیح بیاید و به‌وسیلۀ ایمان پارسا شمرده شویم .
48003025	امّا اکنون که ایمان آمده ، دیگر زیر دستِ آن گماشته نیستیم .
48003026	زیرا در مسیحْ عیسی ، شما همه به‌واسطۀ ایمان ، پسران خدایید .
48003027	چرا که همگی شما که در مسیح تعمید یافتید ، مسیح را در بر کردید .
48003028	دیگر نه یهودی معنی دارد نه یونانی ، نه غلام نه آزاد ، نه مرد نه زن ، زیرا شما همگی در مسیحْ عیسی یکی هستید .
48003029	و حال اگر شما از آنِ مسیح هستید ، پس نسل ابراهیم‌اید و بنا‌بر وعده ، وارثان نیز هستید .
48004001	باری سخن من این است : تا زمانی که وارث صغیر است ، با غلام فرقی ندارد ، هر چند مالک همه چیز باشد .
48004002	و تا زمانی که پدرش تعیین کرده است زیر دست قیّمان و وکلاست .
48004003	در مورد ما نیز به همین‌گونه است : تا زمانی که ما صغیر بودیم ، در بندگی اصول ابتدایی دنیا به‌سر می‌بردیم .
48004004	امّا چون زمان مقرر به کمال فرا رسید ، خدا پسر خود را فرستاد که از زنی زاده شد و زیر شریعت به‌دنیا آمد ،
48004005	تا آنان را که زیر شریعت بودند بازخرید کند ، و تا مقام پسرخواندگی را به‌دست آوریم .
48004006	پس چون پسرانید ، خدا روح پسر خود را در دلهای ما فرستاده است که ندا در می‌دهد « اَبّا ، پدر . »
48004007	بدین‌سان ، دیگر غلام نیستی ، بلکه پسری ؛ و چون پسری ، خدا تو را وارث نیز گردانیده است .
48004008	پیش از این ، زمانی که خدا را نمی‌شناختید ، چیزهایی را بندگی می‌کردید که در حقیقت خدا نیستند .
48004009	امّا اکنون که خدا را می‌شناسید ، یا بهتر بگویم ، خدا شما را می‌شناسد ، چگونه است که دیگر بار به‌سوی آن اصول سست و فرومایه بازمی‌گردید ؟ آیا می‌خواهید آنها را از سر نو بندگی کنید ؟
48004010	روزها و ماهها و فصلها و سالها را نگاه می‌دارید !
48004011	می‌ترسم رنجهایی که برایتان کشیدم به هدر رفته باشد .
48004012	ای برادران ، از شما تمنا دارم که همچون من بشوید ، زیرا من نیز همانند شما شده‌ام . در حقّم هیچ بدی نکردید .
48004013	چنانکه می‌دانید ، نخستین بار ، بیماری جسمی‌ام سبب شد که بشارت انجیل را به شما برسانم .
48004014	امّا هر چند وضع جسمی من برای شما آزمایشی بود ، لیکن به من به دیدۀ تحقیر یا با کراهت نگاه نکردید . برعکس ، چنان مرا به‌گرمی پذیرا شدید که گویی فرشته‌ای از جانب خدا و یا خودِ مسیحْ عیسی بودم .
48004015	پس کجاست آن شور و شعف شما ؟ می‌توانم شهادت بدهم که اگر می‌توانستید ، حتی چشمان خود را بیرون آورده به من می‌دادید .
48004016	آیا اکنون چون حقیقت را به شما می‌گویم دشمنتان شده‌ام ؟
48004017	آن اشخاص برای شما غیرت دارند ، امّا نه با قصد نیکو . آنان می‌خواهند شما را از ما جدا کنند تا برای خودشان غیرت داشته باشید .
48004018	غیرت داشتن نیکوست ، به‌شرطی که با قصد نیکو باشد و همیشگی ، نه فقط زمانی که من با شما هستم .
48004019	فرزندان عزیزم ، که برایتان باز دردِ زایمان دارم تا مسیح در شما شکل بگیرد ،
48004020	کاش هم‌اکنون نزدتان بودم تا لحن خود را تغییر می‌دادم ، زیرا از شما در شگفتم .
48004021	شما که می‌خواهید زیر شریعت باشید ، مرا بگویید ، آیا از آنچه شریعت می‌گوید آگاه نیستید ؟
48004022	زیرا نوشته شده که ابراهیم دو پسر داشت ، یکی از کنیزی و دیگری از زنی آزاد .
48004023	پسر کنیز به‌شیوۀ معمولِ انسانی تولد یافت ؛ امّا تولد پسرِ زنِ آزاد ، حاصل وعده بود .
48004024	این را می‌توان تمثیل‌وار تلقی کرد . این دو زن ، به دو عهد اشاره دارند . یکی از کوه سیناست ، که فرزندانی برای بندگی می‌زاید : او هاجر است .
48004025	هاجر سیناست ، که کوهی است در عربستان ، و بر شهر اورشلیم کنونی انطباق دارد ، زیرا با فرزندانش در بندگی به‌سر می‌بَرد .
48004026	امّا اورشلیمِ بالا آزاد است ، که مادر همۀ ماست .
48004027	چرا که نوشته شده است : « شاد باش ، ای نازا ، ای که فرزندان نمی‌زایی ؛ فریاد کن و بانگ شادی برآور ، ای که درد زایمان نکشیده‌ای ؛ زیرا فرزندان زن بی‌کس از فرزندان زن شوهردار بیشترند . »
48004028	امّا شما ای برادران ، همچون اسحاق فرزندان وعده‌اید .
48004029	در آن زمان ، پسری که به‌شیوۀ معمولِ انسانی زاده شد ، او را که به‌مدد روح به دنیا آمد آزار می‌داد . امروز نیز چنین است .
48004030	امّا کتاب چه می‌گوید ؟ « کنیز و پسرش را بیرون کن ، زیرا پسر کنیز هرگز با پسر زن آزاد وارث نخواهد شد . »
48004031	پس ای برادران ، ما فرزندان کنیز نیستیم ، بلکه از زن آزادیم .
48006001	ای برادران ، اگر کسی به گناهی گرفتار شود ، شما که روحانی هستید او را با ملایمت به راه راست بازگردانید . در عین حال ، به‌هوش باش که خود نیز در وسوسه نیفتی .
48006002	بارهای سنگین یکدیگر را حمل کنید که این‌گونه شریعت مسیح را به‌جا خواهید آورد .
48006003	زیرا اگر کسی خویشتن را فرد برجسته‌ای پندارد ، در حالی‌که به‌واقع کسی نباشد ، خود را فریب می‌دهد .
48006004	هر کس باید اعمال خود را بیازماید . در آن‌صورت فخر او به خودش خواهد بود ، بی‌آنکه خود را با دیگران مقایسه کند .
48006005	زیرا هر کس بار خود را خواهد بُرد .
48006006	هر که از کلام آموزش می‌بیند ، باید آموزگار خود را در هر چیز نیکو سهیم سازد .
48006007	فریب نخورید : خدا را استهزا نتوان کرد . انسان هر چه بکارد ، همان را خواهد دروید .
48006008	کسی که برای نفس خود می‌کارد ، از نفسْ تباهی درو خواهد کرد ؛ امّا کسی که برای روح می‌کارد ، از روحْ حیات جاویدان خواهد دروید .
48006009	لذا از انجام کار نیک خسته نشویم ، زیرا اگر دست از کار برنداریم ، در زمان مناسب محصول را درو خواهیم کرد .
48006010	پس تا فرصت داریم به همه نیکی کنیم ، به‌ویژه به اهل بیت ایمان .
48006011	ببینید با چه حروف درشتی به‌دست خود برایتان می‌نگارم !
48006012	آنان که می‌خواهند خود را به‌ظاهر خوب نشان دهند ، وادارتان می‌کنند که ختنه شوید ، تنها به این نیّت که به‌خاطر صلیب مسیح آزار نبینند .
48006013	زیرا حتی آنان که ختنه می‌شوند شریعت را اجرا نمی‌کنند ، بلکه می‌خواهند شما ختنه شوید تا به جسم شما افتخار کنند .
48006014	امّا مباد که من هرگز به چیزی افتخار کنم جز به صلیب خداوندمان عیسی مسیح ، که به‌واسطۀ آن ، دنیا برای من بر صلیب شد و من برای دنیا .
48006015	زیرا نه ختنه چیزی است و نه ختنه‌ناشدگی ؛ آنچه اهمیّت دارد خلقت جدید است .
48006016	همۀ آنان را که از این اصل پیروی می‌کنند ، و اسرائیلِ خدا را ، آرامش و رحمت باد .
48006017	از این پس کسی رنج بر من روا ندارد ، زیرا من در بدن خود داغهای عیسی را دارم .
48006018	ای برادران ، فیض خداوند ما عیسی مسیح با روح شما باد ! آمین !
49001001	از پولُس که به خواست خدا رسول مسیحْ عیسی است ، به مقدّسانِ ساکن در شهر اِفِسُس ، به آنان که در مسیحْ عیسی وفادارند :
49001002	فیض و آرامش از سوی خدا ، پدر ما ، و خداوندْ عیسی مسیح ، بر شما باد .
49001003	متبارک باد خدا و پدر خداوند ما عیسی مسیح ، که ما را در مسیح به هر برکت روحانی در جایهای آسمانی مبارک ساخته است .
49001004	زیرا پیش از آفرینش جهان ، ما را در وی برگزید تا در حضورش مقدّس و بی‌عیب باشیم . و از محبت ،
49001005	بنا بر خشنودی ارادۀ خود ، ما را از پیش تعیین کرد تا به‌واسطۀ عیسی مسیح از مقام پسرخواندگی او برخوردار شویم ؛
49001006	تا بدین وسیله فیض پرجلال او ستوده شود ، فیضی که در آن محبوب به‌رایگان به ما بخشیده شده است .
49001007	در او ، ما به‌واسطۀ خون وی رهایی یافته‌ایم ، که این همان آمرزش گناهان است ، که آن را به اندازۀ غنای فیض خود ،
49001008	همراه با حکمت و فهم کامل ، به فراوانی به ما بخشیده است .
49001009	او راز ارادۀ خود را به ما شناسانید . این بنا بر خشنودی و قصد نیکوی او در مسیح
49001010	برای ادارۀ امورِ کمالِ دوران بود . و آن اراده این است که همه چیز را ، خواه آنچه در آسمان و خواه آنچه بر زمین است ، در یکی یعنی مسیح گرد‌‌آورد .
49001011	ما نیز در وی میراث او گشتیم ، زیرا بنا بر قصد او که همه چیز را مطابق رأی ارادۀ خود انجام می‌دهد ، از پیش تعیین شده بودیم .
49001012	تا ما که نخستین کسانی بودیم که به مسیح امید بستیم ، مایۀ ستایشِ جلال او باشیم .
49001013	و شما نیز در او جای گرفتید ، آنگاه که پیامِ حقیقت ، یعنی بشارتِ نجات خود را شنیدید ؛ و در او نیز چون ایمان آوردید ، با روح‌القدسِ موعود مُهر شدید ،
49001014	که بیعانۀ میراث ماست برای تضمین رهاییِ آنان که از آنِ خدایند ، تا جلال او ستوده شود .
49001015	از این‌رو من نیز چون وصف ایمان شما را به عیسای خداوند و محبتتان را به همۀ مقدّسان شنیدم ،
49001016	از شکرگزاری برای وجود شما باز نایستاده‌ام ، بلکه پیوسته شما را در دعاهای خود یاد می‌کنم و
49001017	از خدای خداوند ما عیسی مسیح ، آن پدر پرجلال ، می‌خواهم که روح حکمت و مکاشفه را در شناخت خود به شما عطا فرماید ،
49001018	تا چشمان دلتان روشن شده ، امیدی را که خدا شما را بدان فراخوانده است ، بشناسید و به میراث غنی و پرجلال او در مقدّسان پی‌ببرید ،
49001019	و از قدرت بی‌نهایت عظیم او نسبت به ما که ایمان داریم ، آگاه شوید . این قدرت ، برخاسته از عملِ نیروی مقتدر خداست
49001020	که آن را در مسیح به‌کار گرفت ، آن هنگام که او را از مردگان برخیزانید و در جایهای آسمانی ، بر دست راست خود نشانید ،
49001021	بس فراتر از هر ریاست و قدرت و نیرو و حاکمیت ، و هر نامی که چه در این عصر و چه در عصر آینده ممکن است از آنِ کسی شود .
49001022	و همه چیز را زیر قدمهای او نهاد ، و مقرر فرمود که او برای کلیسا سَرِ همه چیز باشد ،
49001023	کلیسایی که بدن اوست ، یعنی پُری او که همه چیز را از هر لحاظ پُر می‌سازد .
49002001	و امّا شما به‌سبب نافرمانیها و گناهان خود مرده بودید ،
49002002	و زمانی در آنها گام می‌زدید ، آنگاه که از روشهای این دنیا و از رئیس قدرت هوا پیروی می‌کردید ، از همان روحی که هم‌اکنون در سرکشان عمل می‌کند .
49002003	ما نیز جملگی زمانی در میان ایشان می‌زیستیم ، و از هوای نفس خود پیروی می‌کردیم و خواسته‌ها و افکار آن را به‌جا می‌آوردیم ؛ ما نیز همچون دیگران ، بنا به طبیعت خود محکوم به غضب خدا بودیم .
49002004	امّا خدایی که در رحمانیت دولتمند است ، به‌خاطر محبت عظیم خود به ما ،
49002005	حتی زمانی که در نافرمانیهای خود مرده بودیم ، ما را با مسیح زنده کرد - پس ، از راه فیض نجات یافته‌اید ؛
49002006	و با مسیح برخیزانید و در جایهای آسمانی با مسیحْ عیسی نشانید ،
49002007	تا در عصر آینده ، فیض غنی و بی‌مانند خود را در مسیحْ عیسی ، به‌واسطۀ مهربانی خود نسبت به ما نشان دهد .
49002008	زیرا به فیض و از راه ایمان نجات یافته‌اید - و این از خودتان نیست ، بلکه عطای خداست -
49002009	و نه از اعمال ، تا هیچ‌کس نتواند به خود ببالد .
49002010	زیرا ساختۀ دست خداییم ، و در مسیحْ عیسی آفریده شده‌ایم تا کارهای نیک انجام دهیم ، کارهایی که خدا از پیش مهیا کرد تا در آنها گام برداریم .
49002011	پس شما که غیریهود به دنیا آمده‌اید ، و آنان که خود را « ختنه‌شده » می‌خوانند شما را « ختنه‌ناشده » می‌نامند - در حالی‌که ختنۀ آنان عملی جسمانی است که به‌دست انسان انجام شده است - شما باید به‌یاد داشته باشید
49002012	که زمانی از مسیح جدا ، از اهلیت اسرائیل محروم و با عهدهای شامل وعده ، بیگانه بودید ، و بی‌امید و بی‌خدا در این جهان به‌سر می‌بردید .
49002013	امّا اکنون در مسیحْ عیسی ، شما که زمانی دور بودید ، به‌واسطۀ خون مسیح نزدیک آورده شده‌اید .
49002014	زیرا او خودْ صلح ماست ، که این دو گروه را یکی ساخته است . او دیوار جدایی را که در میان بود فروریخته
49002015	و دشمنی ، یعنی شریعت را که شامل قوانین و مقررات بود ، در بدن خود باطل کرده است ، بدین‌قصد که از آن دو یک انسان نوین آفریده ، صلح پدید آورد
49002016	و هر دو گروه را در یک بدن با خدا آشتی دهد ، به‌واسطۀ صلیب خود که بر آن دشمنی را کشت .
49002017	او آمد و بشارت صلح را به شما که دور بودید و به آنان که نزدیک بودند ، رسانید ،
49002018	زیرا به‌واسطۀ او ، هر دو توسط یک روح به حضور پدر دسترسی داریم .
49002019	پس دیگر نه بیگانه و اجنبی ، بلکه هموطن مقدّسان و عضو خانوادۀ خدایید ؛
49002020	و بر شالودۀ رسولان و انبیا بنا شده‌اید ، که عیسی مسیح خودْ سنگ اصلی آن بناست .
49002021	در او تمامی این بنا به هم می‌پیوندد و به‌صورت معبدی مقدّس در خداوند بر‌پا می‌شود .
49002022	و در او شما نیز با هم بنا می‌شوید تا به‌صورت مسکنی درآیید که خدا به‌واسطۀ روحش در آن ساکن است .
49003001	از این‌رو من ، پولُس ، که به‌خاطر شما غیریهودیان زندانی مسیحْ عیسی هستم -
49003002	و بی‌گمان شما دربارۀ کارگزاری فیض خدا که برای شما به من بخشیده شده است ، شنیده‌اید .
49003003	مقصودم رازی است که از راه مکاشفه بر من معلوم گردید ، چنانکه تا به‌حال مختصری دربارۀ آن به شما نوشته‌ام ،
49003004	و با خواندن آن می‌توانید به چگونگی درک من از راز مسیح پی ببرید ،
49003005	رازی که در نسلهای گذشته بر آدمیان آشکار نشده بود ، آن‌گونه که اکنون به‌واسطۀ روح بر رسولان مقدّس او و بر انبیا آشکار شده است .
49003006	آن راز این است که غیریهودیان در مسیح و به‌واسطۀ انجیل ، در میراث و در بدن و در برخورداری از وعدۀ او شریکند .
49003007	من به موهبت فیض خدا که از طریق عمل قدرت او به من عطا شده است ، خادم این انجیل شده‌ام .
49003008	هرچند از کمترینِ مقدّسان هم کمترم ، این فیض به من عطا شد که بشارتِ غَنایِ بی‌قیاسِ مسیح را به غیریهودیان برسانم ،
49003009	و بر همگان طرح اجرای رازی را روشن سازم که طی اعصار گذشته نزد خدایی که همه چیز را آفرید ، پوشیده نگاه داشته شده بود .
49003010	تا اکنون از طریق کلیسا حکمت گوناگون خدا بر ریاستها و قدرتهای جایهای آسمانی آشکار شود ،
49003011	مطابق با آن قصد ازلی خدا که بدان در خداوند ما مسیحْ عیسی جامۀ عمل پوشانید .
49003012	ما در او و به‌واسطۀ ایمان به او ، می‌توانیم آزادانه و با اطمینان به خدا نزدیک شویم .
49003013	پس تمنا دارم به‌سبب رنجهایی که به‌خاطر شما بر خود هموار می‌کنم ، دلسرد نشوید ، چرا که آنها مایۀ افتخار شماست .
49003014	از این‌رو ، زانو می‌زنم در برابر آن پدر که
49003015	هر خانواده‌ای در آسمان و بر زمین ، از او نام می‌گیرد ،
49003016	و دعا می‌کنم که بر حسب غنای جلال خود به شما عطا فرماید که در انسان باطنی خویش به‌مدد روح او قوی و نیرومند شوید ،
49003017	تا مسیح به‌واسطۀ ایمان در دلهای شما ساکن شود ، و در محبت ریشه دوانیده ، استوار گردید ،
49003018	تا توان آن بیابید که با همۀ مقدّسان ، به درازا و پهنا و ژرفا و بلندای محبت مسیح پی ببرید
49003019	و آن محبت را که فراتر از معرفت بشری است ، بشناسید - تا از همۀ کمالات خدا آکنده شوید .
49003020	جلال باد بر او که می‌تواند به‌وسیلۀ آن نیرو که در ما فعال است ، بی‌نهایت فزونتر از هر آنچه بخواهیم یا تصور کنیم ، عمل کند .
49003021	بر او در کلیسا و در مسیحْ عیسی ، در تمامی نسلها ، تا ابد جلال باد ! آمین .
49004001	پس من که به‌خاطر خداوند در بندم ، از شما تمنا دارم به‌شایستگی دعوتی که از شما به‌عمل آمده است ، رفتار کنید ،
49004002	در کمال فروتنی و ملایمت ؛ و با بردباری و محبت یکدیگر را تحمل کنید .
49004003	به‌سعی تمام بکوشید تا آن یگانگی را که از روح است ، به‌مدد رشتۀ صلح حفظ کنید .
49004004	زیرا یک بدن هست و یک روح ، چنانکه فراخوانده شده‌اید به یک امیدِ دعوت خویش ؛
49004005	یک خداوند ، یک ایمان ، یک تعمید ؛
49004006	و یک خدا و پدر همه که فوق همه ، از طریق همه ، و در همه است .
49004007	امّا به هر یک از ما به فراخور اندازۀ بخشش مسیح ، فیض بخشیده شده است .
49004008	از این‌رو می‌گوید : « هنگامی که به عرش برین صعود کرد ، اسارت را به اسیری برد و عطایا به مردم داد . »
49004009	عبارت « صعود کرد » ، حاکی از چیست ، جز آن که به جایهای پست‌تر زمینی نیز نزول کرد ؟
49004010	او که نزول کرد ، همان است که از همۀ آسمانها بسی فراتر رفت ، تا همه چیز را پر سازد .
49004011	و اوست که بخشید برخی را به‌عنوان رسول ، برخی را به‌عنوان نبی ، برخی را به‌عنوان مبشر ، و برخی را به‌عنوان شبان و معلّم ،
49004012	تا مقدّسان را برای کار خدمت آماده سازند ، برای بنای بدن مسیح ،
49004013	تا زمانی که همه به یگانگی ایمان و شناخت پسر خدا دست یابیم و بالغ شده ، به بلندای کامل قامت مسیح برسیم .
49004014	آنگاه دیگر همچون کودکان نخواهیم بود تا در اثر امواج به هر سو پرتاب شویم و باد تعالیمِ گوناگون و مکر و حیلۀ آدمیان در نقشه‌هایی که برای گمراهی می‌کشند ، ما را به این‌سو و آن‌سو براند .
49004015	بلکه با بیان محبت‌آمیز حقیقت ، از هر‌حیث تا به حدّ او که سر است ، یعنی مسیح ، رشد خواهیم کرد .
49004016	او منشأ رشد تمامی بدن است ، بدنی که به‌وسیلۀ همۀ مفاصلِ نگاهدارنده خود ، به هم پیوند و اتصال می‌یابد و در اثر عمل متناسبِ هر عضو رشد می‌کند و خود را در محبت بنا می‌نماید .
49004017	پس این را می‌گویم و در خداوند تأکید می‌کنم که رفتار شما دیگر نباید همانند اقوام دور از خدا باشد که در بطالت ذهن خود رفتار می‌کنند .
49004018	عقل آنها تاریک شده است ، و به‌علت جهالتی که نتیجۀ سختدلی‌شان است ، از حیات خدا به‌دور افتاده‌اند .
49004019	آنان چون هر حساسیتی را از دست داده‌اند ، خویشتن را یکسره در هرزگی رها کرده‌اند ، چندان‌که حریصانه دست به هر ناپاکی می‌آلایند .
49004020	امّا شما مسیح را بدین‌گونه نیاموختید ،
49004021	چه بی‌گمان دربارۀ او شنیدید و مطابق آن حقیقت که در عیسی است ، تعلیم یافتید .
49004022	شما آموختید که باید به‌لحاظ شیوۀ زندگی پیشین خود ، آن انسان قدیم را که تحت‌تأثیر امیالِ فریبنده دستخوش فساد بود ، از تن به‌در آورید .
49004023	باید طرز فکر شما نو شود ،
49004024	و انسان جدید را در بر کنید ، که آفریده شده است تا در پارسایی و قدّوسیت حقیقی ، شبیه خدا باشد .
49004025	پس ، از دروغ روی برتافته ، هر یک با همسایۀ خود ، سخن به‌راستی گویید ، چرا که ما همه ، اعضای یکدیگریم .
49004026	« هنگامی که خشمگین می‌شوید ، گناه نکنید » : مگذارید روزتان در خشم به‌سر رسد ،
49004027	و ابلیس را مجال ندهید .
49004028	دزد دیگر دزدی نکند ، بلکه به کار مشغول شود ، و با دستهای خود کاری سودمند انجام دهد ، تا بتواند نیازمندان را نیز چیزی دهد .
49004029	دهانتان به هیچ سخن بد گشوده نشود ، بلکه گفتارتان به تمامی برای بنای دیگران به‌کار آید و نیازی را برآورده ، شنوندگان را فیض رساند .
49004030	روح قدّوس خدا را که بدان برای روز رهایی مهر شده‌اید ، غمگین مسازید .
49004031	هر گونه تلخی ، خشم ، عصبانیت ، فریاد ، ناسزاگویی و هر نوع بدخواهی را از خود دور کنید .
49004032	با یکدیگر مهربان و دلسوز باشید و همان‌گونه که خدا شما را در مسیح بخشوده است ، شما نیز یکدیگر را ببخشایید .
49005001	پس همچون فرزندانی عزیز ، از خدا سرمشق بگیرید .
49005002	و با محبت رفتار کنید ، چنان که مسیح هم ما را محبت کرد و جان خود را همچون قربانی و هدیه‌ای عطرآگین در راه ما به خدا تقدیم نمود .
49005003	مباد که در میان شما از بی‌عفتی یا هر گونه ناپاکی یا شهوت‌پرستی حتی سخن به میان آید ، زیرا اینها شایستۀ مقدّسان نیست .
49005004	گفتار زشت و بیهوده‌گویی و سخنان مبتذل نیز به هیچ‌روی زیبنده نیست ؛ به‌جای آن باید شکرگزاری کرد .
49005005	زیرا یقین بدانید که هیچ بی‌عفت یا ناپاک یا شهوت‌پرست ، که همان بت‌پرست باشد ، در پادشاهی مسیح و خدا نصیبی ندارد .
49005006	مگذارید کسی شما را با سخنان پوچ بفریبد ، زیرا به‌خاطر همین چیزهاست که غضب خدا بر سرکشان نازل می‌شود .
49005007	پس با آنها شریک مشوید .
49005008	شما زمانی تاریکی بودید ، امّا اکنون در خداوندْ نور هستید . پس همچون فرزندان نور رفتار کنید .
49005009	زیرا ثمرۀ نور ، هر گونه نیکویی ، پارسایی و راستی است .
49005010	بسنجید که مایۀ خشنودی خداوند چیست .
49005011	در کارهای بی‌ثمر تاریکی سهیم نشوید ، بلکه آنها را افشا کنید .
49005012	زیرا حتی بر زبان آوردن آنچه چنین کسان در خفا می‌کنند ، شرم‌آور است .
49005013	امّا هر آنچه به‌وسیلۀ نور افشا گردد ، آشکارا دیده می‌شود .
49005014	زیرا نور است که هر چیز را آشکار می‌کند . از این جهت گفته شده است : « ای که در خوابی ، بیدار شو ، از مردگان برخیز ، که مسیح بر تو خواهد درخشید . »
49005015	پس ، بسیار مراقب باشید که چگونه رفتار می‌کنید ، رفتاری نه چون نادانان بلکه چون دانایان .
49005016	فرصتها را غنیمت شمارید ، زیرا روزهای بدی است .
49005017	پس نادان نباشید ، بلکه دریابید که خواست خداوند چیست .
49005018	مست شراب مشوید ، که شما را به هرزگی می‌کشاند ؛ بلکه از روح پر شوید .
49005019	با مزامیر ، سرودها و نغمه‌هایی که از روح است با یکدیگر گفتگو کنید و از صمیم دل برای خداوند بسرایید و ترنم نمایید .
49005020	همواره خدای پدر را به نام خداوند ما عیسی مسیح برای همه چیز شکر گویید .
49005021	به حرمت مسیح ، تسلیم یکدیگر باشید .
49005022	ای زنان ، تسلیم شوهران خود باشید ، همان‌گونه که تسلیم خداوند هستید .
49005023	زیرا شوهرْ سَرِ زن است ، چنان که مسیح نیز سَرِ کلیسا ، بدن خویش ، و نجات‌دهندۀ آن است .
49005024	پس همان‌گونه که کلیسا تسلیم مسیح است ، زنان نیز باید در هر امری تسلیم شوهران خود باشند .
49005025	ای شوهران ، زنان خود را محبت کنید ، آن‌گونه که مسیح نیز کلیسا را محبت کرد و جان خویش را فدای آن نمود ،
49005026	تا آن را به آبِ کلام بشوید و این‌گونه کلیسا را طاهر ساخته ، تقدیس نماید ،
49005027	و کلیسایی درخشان را نزد خود حاضر سازد که هیچ لک و چین و نقصی دیگر نداشته ، بلکه مقدّس و بی‌عیب باشد .
49005028	به همین‌سان ، شوهران باید همسران خود را همچون بدن خویش محبت کنند . آن که زن خود را محبت می‌کند ، خویشتن را محبت می‌نماید .
49005029	زیرا هرگز کسی از بدن خود نفرت ندارد ، بلکه به آن خوراک می‌دهد و از آن نگاهداری می‌کند ، همچنانکه مسیح نیز از کلیسا مراقبت می‌نماید -
49005030	زیرا اعضای بدن اوییم .
49005031	« از این‌رو مرد ، پدر و مادر خود را ترک گفته ، به زن خویش خواهد پیوست ، و آن دو یک تن خواهند شد . »
49005032	این راز ، بس عظیم است - امّا من دربارۀ مسیح و کلیسا سخن می‌گویم .
49005033	باری ، هر یک از شما نیز باید زن خود را همچون خویشتن محبت کند ، و زن باید شوهر خویش را حرمت نهد .
49006001	ای فرزندان ، از والدین خود در خداوند اطاعت کنید ، زیرا کار درست این است .
49006002	« پدر و مادر خود را گرامی‌دار » ، که این نخستین حکمِ با وعده است :
49006003	« تا کامیاب شوی و بر زمین عمرِ طولانی کنی . »
49006004	ای پدران ، فرزندان خود را خشمگین مسازید ، بلکه آنها را با تعلیم و تربیت خداوند بزرگ کنید .
49006005	ای غلامان ، اربابان زمینی خود را با احترام و ترس ، و با اخلاص قلبی ، اطاعت کنید ، چنانکه گویی از مسیح اطاعت می‌کنید .
49006006	و این نیز ، تنها نه هنگامی که مراقب شما هستند ، و یا برای جلب توجه آنها ، بلکه همچون غلامان مسیح ، خواست خدا را با دل و جان به‌جای آورید .
49006007	با شور و شوق خدمت کنید ، چنانکه گویی خداوند را خدمت می‌کنید نه انسان را ،
49006008	زیرا می‌دانید که خداوند به هر کس پاداش همۀ کارهای نیکش را خواهد داد ، خواه غلام باشد ، خواه آزاد .
49006009	و شما ای اربابان ، با غلامان خود همین‌گونه رفتار کنید ، و از تهدیدشان دست بدارید ، زیرا می‌دانید او که هم ارباب ایشان است و هم ارباب شما ، در آسمان است ، و نزد او کسی را بر دیگری برتری نیست .
49006010	باری ، در خداوند ، و به پشتوانۀ قدرت مقتدر او ، نیرومند باشید .
49006011	اسلحۀ کامل خدا را بر تن کنید تا بتوانید در برابر حیله‌های ابلیس بایستید .
49006012	زیرا ما را کشتی گرفتن با جسم و خون نیست ، بلکه ما علیه قدرتها ، علیه ریاستها ، علیه خداوندگاران این دنیای تاریک ، و علیه فوجهای ارواح شریر در جایهای آسمانی می‌جنگیم .
49006013	پس اسلحۀ کامل خدا را بر تن کنید ، تا در روز شرّ شما را یارای ایستادگی باشد ، و بتوانید پس از انجام همه چیز ، بایستید .
49006014	پس استوار ایستاده ، کمربند حقیقت را به میان ببندید و زره پارسایی را بر تن کنید ،
49006015	و کفش آمادگی برای اعلام انجیلِ صلح را به‌پا نمایید .
49006016	افزون بر این همه ، سپر ایمان را برگیرید ، تا بتوانید با آن ، همۀ تیرهای آتشین آن شَرور را خاموش کنید .
49006017	کلاهخود نجات را بر سر نهید و شمشیر روح را که کلام خداست ، به‌دست گیرید .
49006018	و در همه وقت ، با همه نوع دعا و تمنا ، در روح دعا کنید و برای همین بیدار و هوشیار باشید و پیوسته با پایداری برای همۀ مقدّسان دعا کنید .
49006019	برای من نیز دعا کنید ، تا هرگاه دهان به سخن می‌گشایم ، کلام به من عطا شود تا راز انجیل را دلیرانه اعلام کنم ،
49006020	که سفیر آنم ، هر چند در زنجیر ! دعا کنید که آن را با شهامت اعلام کنم ، چنانکه شایسته است .
49006021	برای آنکه از احوال من آگاه باشید و بدانید چه می‌کنم ، تیخیکوس ، برادر عزیز و خادم وفادار در خداوند ، همه چیز را به شما خواهد گفت .
49006022	من او را به همین منظور نزدتان می‌فرستم تا از احوال ما آگاه شوید ، و تا او تشویقتان کند .
49006023	از خدای پدر و عیسی مسیح خداوند ، برای برادرانْ آرامش و محبتِ همراه با ایمان می‌طلبم .
49006024	فیض و نامیرایی بر همۀ کسانی که خداوند ما عیسی مسیح را دوست می‌دارند .
50001001	از پولُس و تیموتائوس ، غلامان مسیحْ عیسی ، به همۀ مقدّسان فیلیپی که در مسیحْ عیسایند ، از جمله ناظران و خادمان :
50001002	فیض و آرامش از جانب خدا ، پدر ما ، و خداوندْ عیسی مسیح ، بر شما باد .
50001003	هر گاه شما را به‌یاد می‌آورم ، خدای خود را شکر می‌گویم
50001004	و همواره در همۀ دعاهایم برای همگی شما شادمانه دعا می‌کنم ،
50001005	زیرا از روز نخست تا به امروز ، در کار انجیل شریک بوده‌اید .
50001006	یقین دارم آن که کاری نیکو در شما آغاز کرد ، آن را تا روز عیسی مسیح به کمال خواهد رسانید .
50001007	بجاست که دربارۀ جمیع شما چنین بیندیشم ، چرا که در دل من جای دارید ؛ زیرا شما همه با من در فیض خدا شریکید ، چه در زنجیر باشم و چه مشغول دفاع از انجیل و اثبات حقانیت آن .
50001008	خدا شاهد است که با عواطف خودِ مسیحْ عیسی ، مشتاق همۀ شما هستم .
50001009	دعایم این است که محبت شما هر چه بیشتر فزونی یابد و با شناخت و بصیرت کامل همراه باشد ،
50001010	تا بتوانید بهترین را تشخیص دهید و در روز مسیح ، پاک و بی‌عیب
50001011	و آکنده از ثمرات پارسایی باشید که به‌واسطۀ عیسی مسیح به‌بار می‌آید و به تجلیل و سپاس خدا می‌انجامد .
50001012	ای برادران ، می‌خواهم بدانید که آنچه بر من گذشت ، در عمل به پیشرفت انجیل انجامید ،
50001013	به‌گونه‌ای که بر تمامی نگهبانان کاخ سلطنتی و بر همگان عیان شد که من به‌خاطر مسیح در زنجیرم ؛
50001014	و زنجیرهایم سبب شد که بیشترِ برادران ، در خداوند قوی‌دل شوند تا با شهامت تمام ، کلام خدا را بی‌واهمه بیان کنند .
50001015	امّا بعضی از حسد و حس رقابت مسیح را وعظ می‌کنند ، حال آنکه بعضی دیگر با حسن‌نیّت .
50001016	اینان از محبت چنین می‌کنند ، زیرا می‌دانند که من برای دفاع از انجیل در اینجا گذاشته شده‌ام .
50001017	امّا آنان از سَرِ جاه‌طلبی به مسیح وعظ می‌کنند ، نه با خلوص‌نیّت ، با این گمان که بر رنجهای من در زندان می‌افزایند .
50001018	امّا چه ‌ باک ؟ مهم این است که به هر صورت ، مسیح موعظه شود ، چه نیّت درست باشد ، چه نادرست ! و من از این بابت شادمانم . آری ، و باز هم شادی خواهم کرد ،
50001019	زیرا می‌دانم که با دعاهای شما و یاری روح عیسی مسیح ، اینها به نجات من خواهد انجامید ،
50001020	چنانکه مشتاقانه انتظار می‌کشم و امید دارم که در هیچ چیز سرافکنده نخواهم شد ، بلکه با کمال دلیری ، اکنون نیز چون همیشه ، چه در مرگ و چه در زندگی ، مسیح در بدنم جلال خواهد یافت .
50001021	زیرا مرا زیستن مسیح است ، و مردن ، سود .
50001022	اگر می‌باید به حیات خود در این بدن ادامه دهم ، این برایم به‌منزلۀ کار و کوششی پرثمر خواهد بود . و نمی‌دانم کدام را برگزینم !
50001023	زیرا بین این دو سخت در کشمکشم : چرا که آرزو دارم رخت از این جهان بربندم و با مسیح باشم ، که این به‌مراتب بهتر است ؛
50001024	امّا ماندنم در جسم برای شما ضروریتر است .
50001025	چون از این یقین دارم ، می‌دانم که برای پیشرفت و شادی شما در ایمان ، زنده خواهم ماند و با همۀ شما به‌سر خواهم برد ،
50001026	تا با دوباره آمدنم نزد شما ، فخرتان در مسیحْ عیسی به‌سبب من افزون گردد .
50001027	فقط از شما می‌خواهم که به‌شیوۀ شایسته انجیل مسیح رفتار کنید ، تا خواه بیایم و شما را ببینم و خواه در غیابم از احوالتان بشنوم ، خاطرم آسوده باشد که در یک روح استوارید و چون یک تن ، دوش به دوش برای ایمان انجیل مجاهده می‌کنید ،
50001028	و در هیچ چیز از مخالفان هراسی ندارید ، که همین در مورد آنان نشان هلاکت است ، امّا نشان نجات شماست ، و این از خداست .
50001029	زیرا این افتخار نصیب شما شده که نه تنها به مسیح ایمان آورید ، بلکه در راه او رنج هم ببرید .
50001030	چرا که شما را همان مجاهده است که مرا مشغول به آن دیدید و اکنون می‌شنوید که هنوز هم بدان مشغولم .
50002001	پس اگر در مسیح دلگرمید ، اگر محبت او مایۀ تسلی شماست ، اگر در روحْ رفاقت دارید ، و اگر از رحم و شفقت برخوردارید ،
50002002	بیایید شادی مرا به کمال رسانید و با یکدیگر وحدت‌نظر و محبت متقابل داشته ، یکدل و یکرأی باشید .
50002003	هیچ‌کاری را از سَرِ جاه‌طلبی یا تکبّر نکنید ، بلکه با فروتنی دیگران را از خود بهتر بدانید .
50002004	هیچ‌یک از شما تنها به فکر خود نباشد ، بلکه به دیگران نیز بیندیشد .
50002005	همان طرز فکر را داشته باشید که مسیحْ عیسی داشت :
50002006	او که همذات با خدا بود ، از برابری با خدا به نفع خود بهره نجست ،
50002007	بلکه خود را خالی کرد و ذات غلام پذیرفته ، به شباهت آدمیان درآمد .
50002008	و چون در سیمای بشری یافت شد خود را خوار ساخت و تا به مرگ ، حتی مرگ بر صلیب مطیع گردید .
50002009	پس خدا نیز او را به‌غایت سرافراز کرد و نامی برتر از همۀ نامها بدو بخشید ،
50002010	تا به نام عیسی هر زانویی خم شود ، در آسمان ، بر زمین و در زیر زمین ،
50002011	و هر زبانی اقرار کند که عیسی مسیحْ « خداوند » است ، برای جلال خدای پدر .
50002012	پس ای عزیزان ، همان‌گونه که همیشه مطیع بوده‌اید ، نه تنها در حضور من ، بلکه اکنون بسی بیشتر حتی در غیابم ، نجات خود را ترسان و لرزان به‌عمل آورید ؛
50002013	زیرا خداست که با عمل نیرومند خود ، هم تصمیم و هم قدرت انجام آنچه را که خشنودش می‌سازد ، در شما پدید می‌آورد .
50002014	هر کاری را بدون غرغر و مجادله انجام دهید ،
50002015	تا بی‌پیرایه و بی‌آلایش ، و فرزندان بی‌عیب خدا باشید ، در بین نسلی کژرو و منحرف که در میانشان همچون ستارگانْ در این جهان می‌درخشید ،
50002016	همچنان که کلام حیات را استوار نگاه داشته‌اید . در این صورت ، می‌توانم در روز مسیح مباهات کنم که بیهوده ندویده و عبث محنت نکشیده‌ام .
50002017	امّا حتی اگر چون هدیه‌ای ریختنی ، بر قربانی و خدمت ایمانتان ریخته شوم ، خوشحالم و با همۀ شما شادی می‌کنم .
50002018	و شما نیز باید همین‌گونه خوشحال باشید و با من شادی کنید .
50002019	در خداوندْ عیسی امید دارم تیموتائوس را بزودی نزد شما بفرستم تا با آگاهی از احوالتان دل‌شاد گردم .
50002020	زیرا کسی دیگر را همدل ندارم که خالصانه به فکرتان باشد .
50002021	چرا که همه در پی نفع خویشند ، نه امور عیسی مسیح .
50002022	امّا شما می‌دانید که تیموتائوس آزمایش خود را پس داده ، زیرا با من ، همچون پسری با پدر خود ، در کار انجیل خدمت کرده است .
50002023	پس امیدوارم به‌محض روشن شدن تکلیفم ، او را نزد شما بفرستم ؛
50002024	و در خداوند اطمینان دارم که خود نیز بزودی خواهم آمد .
50002025	به‌علاوه ، لازم می‌دانم اِپافْرودیتوس را نزد شما باز پس فرستم ، او را که از یک‌سو برادر ، همکار و همرزم من است ، و از سوی دیگر ، فرستادۀ شما برای رسیدگی به نیازهای من .
50002026	زیرا مشتاق دیدار همۀ شماست و از بابت اینکه شنیدید بیمار شده بود ، غمگین است .
50002027	براستی که بیمار و حتی در آستانۀ مرگ بود . امّا خدا بر او رحم کرد ، و نه تنها بر او ، بلکه بر من نیز ، تا غمی بر غمهایم افزوده نشود .
50002028	پس می‌خواهم او را هر چه زودتر بفرستم ، تا دیگر بار با دیدنش شادمان شوید و از غم من نیز کاسته شود .
50002029	در خداوند ، او را با شادی تمام بپذیرید و چنین کسان را گرامی بدارید ،
50002030	زیرا در راه خدمت به مسیح تا سرحدّ مرگ پیش رفت و برای جبران کاستی خدمت شما به من ، جان خود را به خطر انداخت .
50003001	دیگر آنکه ای برادران من ، در خداوند شاد باشید ! تکرار این مطالب زحمتی برایم نیست بلکه ایمنی شماست .
50003002	از آن سگها برحذر باشید ؛ از آن شرارت‌پیشگان بپرهیزید ؛ از آن مُثله‌کنندگان دوری کنید ؛
50003003	زیرا ختنه‌شدگانِ واقعی ماییم که در روحِ خدا عبادت می‌کنیم ، و فخرمان به مسیحْ عیسی است و به افتخارات انسانی خود اتکا نداریم -
50003004	هر چند من خودْ دلایل خوبی برای اتکا به آنها دارم . آری ، اگر کسی می‌پندارد که دلایل خوبی برای اتکا به این‌گونه افتخارات انسانی دارد ، من دلایلی محکمتر دارم :
50003005	ختنه‌شده در روز هشتم ، از قوم اسرائیل ، از قبیلۀ بنیامین ، فرزند عبرانی از والدین عبرانی ؛ به‌لحاظ اجرای شریعت ، فَریسی ؛
50003006	به‌لحاظ غیرت ، آزاردهندۀ کلیسا ؛ به‌لحاظ پارساییِ شریعتی ، بی‌عیب .
50003007	امّا آنچه مرا سود بود ، آن را به‌خاطر مسیح زیان شمردم .
50003008	بلکه همه چیز را در قیاس با ارزش برتر شناخت خداوندم مسیحْ عیسی ، زیان می‌دانم ، که به‌خاطر او همه چیز را از کف داده‌ام . آری ، اینها همه را فضله می‌شمارم تا مسیح را به‌دست آورم
50003009	و در او یافت شوم ، نه با پارسایی خویشتن که از شریعت است ، بلکه با آن پارسایی که از راه ایمان به مسیح به‌دست می‌آید ، آن پارسایی که از خداست و بر پایۀ ایمان .
50003010	می‌خواهم مسیح و نیروی رستاخیزش را بشناسم و در رنجهای او سهیم شده ، با مرگش همشکل گردم ،
50003011	تا به هر طریق که شده به رستاخیز از مردگان نایل شوم .
50003012	نمی‌گویم هم‌اکنون به اینها دست یافته‌ام یا کامل شده‌ام ، بلکه خود را به پیش می‌رانم تا چیزی را به‌دست آورم که مسیحْ عیسی برای آن مرا به‌دست آورد .
50003013	برادران ، گمان نمی‌کنم هنوز آن را به‌دست آورده باشم ؛ امّا یک کار می‌کنم ، و آن اینکه آنچه در عقب است به فراموشی می‌سپارم و به‌سوی آنچه در پیش است خود را به جلو کشانده ،
50003014	برای رسیدن به خط پایان می‌کوشم ، تا جایزه‌ای را به‌دست آورم که خدا برای آن مرا در مسیحْ عیسی به بالا فراخوانده است .
50003015	همۀ ما که بالغیم ، باید چنین بیندیشیم ؛ و اگر دربارۀ موضوعی به‌گونه‌ای دیگر می‌اندیشید ، این را نیز خدا بر شما آشکار خواهد فرمود .
50003016	مهم این است که به هر مرحله‌ای که رسیده‌ایم ، مطابق آن رفتار کنیم .
50003017	ای برادران ، با هم از من سرمشق بگیرید ، و توجه خود را به کسانی معطوف کنید که مطابق الگویی که در ما سراغ دارید ، رفتار می‌کنند .
50003018	زیرا همان‌گونه که بارها به شما گفته‌ام و اکنون نیز اشکریزان تکرار می‌کنم ، بسیاری چون دشمنان صلیب مسیح رفتار می‌کنند .
50003019	عاقبت چنین‌کسان هلاکت است . خدای آنان شکمشان است و به چیزهای ننگ‌آور مباهات می‌کنند ، و افکارشان معطوف به امور زمینی است .
50003020	حال آنکه ما اهل آسمانیم و با اشتیاق تمام انتظار می‌کشیم که نجات‌دهنده ، یعنی خداوندمان عیسی مسیح ، از آنجا ظهور کند .
50003021	او با نیرویی که وی را قادر می‌سازد تا همه چیز را به فرمان خود درآورد ، بدنهای حقیر ما را تبدیل خواهد کرد تا به شکل بدن پرجلال او درآید .
50004001	پس ، ای برادرانِ محبوب من که مشتاق دیدارتانم ، ای شما که شادی و تاجِ سر من هستید ، ای عزیزان ، بدین‌گونه در خداوند استوار باشید .
50004002	از اِفُودیه و سینتیخی استدعا دارم که در خداوند یکرأی باشند .
50004003	و از تو نیز ای همکار وفادار ، تقاضا دارم که این دو بانو را یاری کنی ، زیرا همراه با اکْلیمِنتُس و دیگر همکارانم که نامشان در دفتر حیات نوشته شده است ، دوشادوش من برای کار انجیل مجاهده کرده‌اند .
50004004	همیشه در خداوند شاد باشید ؛ باز هم می‌گویم : شاد باشید .
50004005	بگذارید حلم شما بر همگان آشکار باشد . خداوند نزدیک است .
50004006	برای هیچ چیز نگران نباشید ، بلکه در هر چیز با دعا و استغاثه ، همراه با شکرگزاری ، درخواستهای خود را به خدا ابراز کنید .
50004007	بدین‌گونه ، آرامش خدا که فراتر از تمامی عقل است ، دلها و ذهنهایتان را در مسیحْ عیسی محفوظ نگاه خواهد داشت .
50004008	در پایان ، ای برادران ، هر آنچه راست است ، هر آنچه والاست ، هر آنچه درست است ، هر آنچه پاک است ، هر آنچه دوست‌داشتنی و هر آنچه ستودنی است ، بدان بیندیشید . اگر چیزی عالی است و شایان ستایش ، در آن تأمل کنید .
50004009	آنچه از من آموخته و پذیرفته‌اید و هر آنچه از من شنیده و یا در من دیده‌اید ، همان را به‌عمل آورید ، که خدای آرامش با شما خواهد بود .
50004010	در خداوند بسیار شادمانم که اکنون دیگر بار عنایت شما به احتیاجات من شکوفا شده است . البته شما همیشه به فکر من بوده‌اید ، امّا فرصت ابراز آن را نداشتید .
50004011	این را از سر نیاز نمی‌گویم ، زیرا آموخته‌ام که در هر حال قانع باشم .
50004012	معنی نیازمند بودن را می‌دانم ، نیز معنی زندگی در وفور نعمت را . در هر وضع و حالی ، رمز زیستن در سیری و گرسنگی ، و بی‌نیازی و نیازمندی را فراگرفته‌ام .
50004013	قدرت هر چیز را دارم در او که مرا نیرو می‌بخشد .
50004014	با این حال ، لطف کردید که در زحمات من شریک شدید .
50004015	شما نیز ، ای فیلیپیان ، نیک می‌دانید که در اوایل ایمانتان به انجیل ، پس از آنکه مقدونیه را ترک کردم ، هیچ کلیسایی جز شما در امر دادن و گرفتن با من شریک نشد .
50004016	زیرا حتی زمانی که در تِسالونیکی بودم ، چند بار برای رفع احتیاجاتم فرستادید .
50004017	نه اینکه در پی دریافت هدیه باشم ، بلکه در پی بهره‌ای هستم که بر حساب شما افزوده شود .
50004018	وجه کامل به من پرداخت شد و بیش از احتیاج خود دارم . حال که کمکِ ارسالی شما را از اِپافْرودیتوس دریافت کرده‌ام ، از همه چیز به فراوانی برخوردارم . هدیه شما عطر خوشبو و قربانی مقبولی است که خدا را خشنود می‌سازد .
50004019	و خدای من ، همۀ نیازهای شما را بر حسب دولت پرجلال خود در مسیحْ عیسی رفع خواهد کرد .
50004020	خدا و پدر ما را تا ابد جلال باد . آمین .
50004021	به همۀ مقدّسان در مسیحْ عیسی سلام برسانید . برادرانی که با من هستند ، شما را سلام می‌گویند .
50004022	همۀ مقدّسانِ اینجا شما را سلام می‌فرستند ، بخصوص آنان که از دربار قیصرند .
50004023	فیض خداوندْ عیسی مسیح با روح شما باد . آمین .
51001001	از پولُس که به خواست خدا ، رسول مسیحْ عیسی است ، و از برادرمان ، تیموتائوس ،
51001002	به مقدّسان و برادران وفادار در مسیح که در شهر کولُسی هستند : فیض و آرامش از سوی خدا ، پدر ما ، بر شما باد .
51001003	ما همواره به‌هنگام دعا برای شما ، خدا ، پدر خداوندمان عیسی مسیح را شکر می‌گزاریم ،
51001004	زیرا وصف ایمان شما به مسیحْ عیسی و محبتی را که به همۀ مقدّسان دارید ، شنیده‌ایم .
51001005	اینها از امیدی سرچشمه می‌گیرد که در آسمان برای شما محفوظ است و پیشتر درباره‌اش از پیام حقیقت یعنی انجیل شنیده‌اید ،
51001006	انجیلی که به شما رسیده است و در سرتاسر جهان ثمر می‌دهد و رشد می‌کند ، همان‌گونه که در میان شما نیز ، از روزی که آن را شنیدید و فیض خدا را به معنای واقعی درک کردید ، عمل کرده است .
51001007	شما آن را از همکار عزیز ما ، اِپافْراس آموختید که خادم وفادار مسیح به‌نیابت از ماست .
51001008	او ما را از محبت شما که در روح است ، آگاه ساخت .
51001009	از همین‌رو ، از روزی که این را شنیدیم ، از دعا کردن برای شما باز نایستاده‌ایم ، بلکه پیوسته از خدا می‌خواهیم که با عطای هر گونه حکمت و فهمی که از روح است ، شما را از شناخت اراده خود آکنده سازد ؛
51001010	تا رفتار شما شایستۀ خداوند باشد ، و بتوانید او را از هر جهت خشنود سازید : یعنی در هر کار نیک ثمر آورید و در شناخت خدا رشد کنید
51001011	و با همۀ نیرویی که از قدرت پرجلال او سرچشمه می‌گیرد ، از هر حیث نیرومند شوید تا صبر و تحمّل بسیار داشته باشید ؛ و نیز تا شادمانه
51001012	پدر را شکر گویید که شما را شایستۀ سهیم شدن در میراث مقدّسان در قلمرو نور گردانیده است .
51001013	زیرا ما را از قدرت تاریکی رهانیده و به پادشاهی پسر عزیزش منتقل ساخته است ،
51001014	که در او از رهایی ، یعنی از آمرزش گناهان برخورداریم .
51001015	او صورت خدای نادیده است و فرزند ارشد بر تمامی آفرینش ،
51001016	زیرا همه چیز به‌واسطۀ او آفریده شد : آنچه در آسمان و آنچه بر زمین است ، دیدنیها و نادیدنیها ، تختها و فرمانرواییها ، ریاستها و قدرتها ؛ همۀ موجودات به‌واسطۀ او و برای او آفریده شدند .
51001017	او پیش از همه چیز وجود داشته ، و همه چیز در او قوام دارد .
51001018	او بدن ، یعنی کلیسا ، را سَر است . او سرآغاز و نخستزاده از میان مردگان است ، تا در همه چیزْ برتری از آن او باشد .
51001019	زیرا خشنودی خدا در این بود که با همۀ کمال خود در او ساکن شود ،
51001020	و به‌واسطۀ او همه چیز را ، چه در آسمان و چه بر زمین ، با خود آشتی دهد ، به‌وسیلۀ صلحی که با ریخته شدن خون وی بر صلیب پدید آورد .
51001021	شما نیز زمانی بیگانه با خدا ، و در افکار خویش دشمن او بودید ، و این در اعمال شریرانۀ شما پدیدار می‌گشت .
51001022	امّا اکنون او شما را به‌واسطۀ بدن بشری مسیح و از طریق مرگ او آشتی داده است ، تا شما را مقدّس و بی‌عیب و بَری از هر ملامت به‌حضور خود بیاورد ،
51001023	به‌شرطی که در ایمان خود استوار بمانید و امید انجیل را از دست ندهید ، همان انجیل که شنیدید و به تمامی خلقتِ زیر آسمان موعظه شده است ، و من ، پولُس ، خادم آن گشته‌ام .
51001024	اکنون از رنجهایی که به‌خاطر شما کشیدم شادمانم و هر کاستی رنجهای مسیح را در بدن خود جبران می‌کنم ، به‌خاطر بدن او که کلیساست .
51001025	من بنا بر مأموریتی که خدا به من سپرد ، خادم کلیسا گشتم ، تا کلام خدا را به کمال به شما بیان کنم ،
51001026	یعنی آن راز را که طی اعصار و نسلهای متمادی پنهان نگاه داشته شده بود ، امّا اکنون بر مقدّسان آشکار شده است .
51001027	خدا چنین اراده فرمود که بر ایشان آشکار سازد که این راز از چه جلال عظیمی در میان غیریهودیان برخوردار است ، رازی که همانا مسیح در شماست ، که امید جلال است .
51001028	ما او را وعظ می‌کنیم ، و هر کس را با کمال حکمت پند می‌دهیم و می‌آموزیم ، تا همه را کامل در مسیح حاضر سازیم .
51001029	از این‌روست که من زحمت می‌کشم و با نیروی او که در من نیرومندانه عمل می‌کند ، به مجاهده مشغولم .
51002001	پس می‌خواهم بدانید که به‌خاطر شما و کسانی که در لائودیکیه هستند ، و برای همۀ آنان که روی مرا ندیده‌اند ، چه مجاهده‌ای دارم ،
51002002	تا دلگرم شده ، در محبت متحد گردند ، و از همۀ غنای فهم و درکی کامل برخوردار گشته ، راز خدا یعنی مسیح را بشناسند ،
51002003	که در او همۀ گنجهای حکمت و معرفت نهفته است .
51002004	این را می‌گویم تا هیچ‌کس شما را با استدلالهای فریبنده گمراه نسازد .
51002005	زیرا هر چند در جسم از شما دورم ، لیکن در روح با شما هستم و از مشاهدۀ نظم و ایمان پایدارتان به مسیح شادمانم .
51002006	پس همان‌گونه که مسیحْ عیسای خداوند را پذیرفتید ، در او سلوک کنید :
51002007	در او ریشه گیرید و بنا شوید ، و همان‌گونه که تعلیم یافتید ، در ایمان استوار شده ، لبریز از شکرگزاری باشید .
51002008	بهوش باشید که کسی شما را با فلسفه‌ای پوچ و فریبنده اسیر نسازد ، فلسفه‌ای که نه بر مسیح ، بلکه بر سنّت آدمیان و اصول ابتدایی این دنیا استوار است .
51002009	زیرا الوهیت با همۀ کمالش به‌صورت جسمانی در مسیح ساکن است ،
51002010	و شما در او ، که همۀ ریاستها و قدرتها را سَر است ، از کمال برخوردار گشته‌اید .
51002011	و در او ختنه نیز شده‌اید ، به ختنه‌ای که با دست انجام نشده است . این ختنه همانا از تن به‌در آوردن شخصیت نفسانی است در ختنۀ مسیح .
51002012	و در تعمید ، با او مدفون گشتید و با ایمان به قدرت خدا که مسیح را از مردگان برخیزانید ، با او زنده شدید .
51002013	آن زمان که در گناهان و حالت ختنه‌ناشدۀ نفْس خود مرده بودید ، خدا شما را با مسیح زنده کرد . او همۀ گناهان ما را آمرزید
51002014	و آن سند قرضها را که به‌موجب قوانین بر ضد ما نوشته شده و علیه ما قد علم کرده بود ، باطل کرد و بر صلیب میخکوبش کرده ، از میان برداشت .
51002015	و ریاستها و قدرتها را خلع‌سلاح کرده ، در نظر همگان رسوا ساخت و به‌وسیلۀ صلیب بر آنها پیروز شد .
51002016	پس مگذارید کسی در خصوص آنچه می‌خورید و می‌آشامید ، یا در خصوص نگاه داشتن اعیاد و ماه نو و روز شَبّات ، محکومتان کند .
51002017	اینها تنها سایۀ امور آینده بود ، امّا اصل آنها در مسیح یافت می‌شود .
51002018	مگذارید کسی که دل به خوار کردن خویشتن و عبادتِ فرشتگان مشغول داشته است ، شما را مردود گرداند . چنین کسی شیفتۀ اموری است که در رؤیاهایش دیده است ، و افکار نفسانی‌اش او را با خیالهای پوچ مغرور ساخته است .
51002019	او پیوندش را با سَر از دست داده است ؛ حال آنکه تمام بدن ، در حالی که به‌وسیلۀ مفاصل و بندها نگاه داشته می‌شود و به هم متصل می‌گردد ، به‌مدد سر رشد می‌کند ، با رشدی که از خدا سرچشمه می‌گیرد .
51002020	پس حال که با مسیح نسبت به اصول ابتدایی این دنیا مرده‌اید ، چرا همچون کسانی که گویی هنوز به دنیا تعلق دارند ، تن به قواعد آن می‌دهید ، قواعدی که می‌گوید :
51002021	« این را لمس مکن ! به آن لب نزن و بر آن دست مگذار ! » ؟
51002022	اینها همه مربوط به چیزهایی است که با مصرف از بین می‌رود ، و بر احکام و تعالیم بشری بنا شده است .
51002023	و هر چند به‌سبب در بر داشتن عبادتِ داوطلبانه و خوار کردن خویشتن و ریاضت بدنی ، ظاهری حکیمانه دارد ، امّا فاقد هر گونه ارزش برای مهار تمایلات نفسانی است .
51003001	پس چون با مسیح برخیزانیده شده‌اید ، به آنچه در بالاست دل ببندید ، آنجا که مسیح به‌دست راست خدا نشسته است .
51003002	به آنچه در بالاست بیندیشید ، نه به آنچه بر زمین است .
51003003	زیرا مُردید و زندگی شما اکنون با مسیح در خدا پنهان است .
51003004	چون مسیح که زندگی شماست ، ظهور کند ، آنگاه شما نیز همراه او با جلال ظاهر خواهید شد .
51003005	پس ، هر آنچه را در وجود شما زمینی است ، بکُشید ، یعنی بی‌عفتی ، ناپاکی ، هوی و هوس ، امیال زشت و شهوت‌پرستی را که همان بت‌پرستی است .
51003006	به‌سبب همینهاست که غضب خدا بر سرکشان نازل می‌شود .
51003007	شما نیز در زندگی گذشته خود به این راهها می‌رفتید .
51003008	امّا اکنون باید همۀ اینها را از خود دور کنید ، یعنی خشم ، عصبانیت ، بدخواهی ، ناسزاگویی و سخنان زشت را از دهان خود .
51003009	به یکدیگر دروغ مگویید ، زیرا آن انسان قدیم را با کارهایش از تن به‌در آورده‌اید
51003010	و انسان جدید را در بر کرده‌اید ، که در معرفت حقیقی هر آن نو می‌شود تا به‌صورت آفرینندۀ خویش در‌آید .
51003011	در این انسان جدید ، یونانی یا یهودی ، ختنه‌شده یا ختنه‌ناشده ، بَربَر یا سَکایی ، غلام یا آزاد دیگر معنی ندارد ، بلکه مسیح همه چیز و در همه است .
51003012	پس همچون قوم برگزیدۀ خدا که مقدّس و بسیار محبوب است ، خویشتن را به شفقت ، مهربانی ، فروتنی ، ملایمت و صبر ملبس سازید .
51003013	نسبت به یکدیگر بردبار باشید و چنانچه کسی نسبت به دیگری کدورتی دارد ، او را ببخشاید . چنانکه خداوند شما را بخشود ، شما نیز یکدیگر را ببخشایید .
51003014	و بر روی همۀ اینها محبت را در بر کنید که همه چیز را به هم می‌پیوندد و شما را کامل می‌گرداند .
51003015	صلح مسیح بر دلهایتان حکمفرما باشد ، زیرا فرا خوانده شده‌اید تا چون اعضای یک بدن در صلح و صفا به‌سر برید ، و شکرگزار باشید .
51003016	کلام مسیح به دولتمندی در شما ساکن شود ؛ و با مزامیر ، سرودها و نغمه‌هایی که از روح است ، با کمال حکمت یکدیگر را پند و تعلیم دهید ؛ و با شکرگزاری و از صمیم دل برای خدا بسرایید .
51003017	و هر آنچه کنید ، چه در گفتار و چه در کردار ، همه را به نام خداوندْ عیسی انجام دهید ، و به‌واسطۀ او خدای پدر را شکر‌گزارید .
51003018	ای زنان ، تسلیم شوهران خود باشید ، چنانکه در خداوند شایسته است .
51003019	ای شوهران ، زنان خود را محبت کنید و به آنان تندی روا مدارید .
51003020	ای فرزندان ، والدین خود را در هر امری اطاعت کنید ، زیرا این خداوند را خشنود می‌سازد .
51003021	ای پدران ، فرزندان خویش را تلخکام مسازید ، مبادا دلسرد شوند .
51003022	ای غلامان ، اربابان زمینی خویش را در هر امری اطاعت کنید ، نه فقط آنگاه که مراقب شما هستند و یا برای جلب توجه‌شان ، بلکه با اخلاص قلبی و به احترام خداوند مطیع باشید .
51003023	هر کاری را از جان و دل چنان انجام دهید که گویی برای خداوند کار می‌کنید ، نه برای انسان ،
51003024	زیرا می‌دانید پاداشتان میراثی است که از خداوند خواهید یافت ، چرا که در حقیقت خداوندْ مسیح را خدمت می‌کنید .
51003025	هر کس بدی کند ، سزای عمل بد خویش را خواهد دید و تبعیضی در کار نیست .
51004001	ای اربابان ، با غلامان خود به عدل و انصاف رفتار کنید ، زیرا می‌دانید که شما را نیز اربابی است در آسمان .
51004002	با هوشیاری و شکرگزاری ، خود را وقف دعا کنید .
51004003	و برای ما نیز دعا کنید ، تا خدا دری به روی پیام ما بگشاید تا بتوانیم راز مسیح را بیان کنیم ، رازی که به‌خاطر آن به زنجیر کشیده شده‌ام .
51004004	دعا کنید که بتوانم آن را به‌روشنی بیان کنم ، چنانکه شایسته است .
51004005	با مردمان بیرون حکیمانه رفتار کنید و از هر فرصتی بیشترین بهره را برگیرید .
51004006	سخنان شما همیشه پر از فیض و سنجیده باشد ، تا بدانید هر کس را چگونه پاسخ دهید .
51004007	تیخیکوس شما را به کمال از احوال من آگاه خواهد ساخت . او برادری عزیز ، خادمی امین و همکار من در خداوند است .
51004008	او را نزدتان می‌فرستم تا از احوال ما آگاه شوید ، و تا دل شما را تشویق کند .
51004009	او همراه اونیسیموس ، برادر امین و عزیز ما که از خود شماست ، نزدتان می‌آید . ایشان شما را از هر آنچه در اینجا می‌گذرد آگاه خواهند ساخت .
51004010	آریستارخوس که با من در زندان است ، برای شما سلام می‌فرستد ؛ همچنین مَرقُس ، پسر عموی برنابا ، برایتان سلام دارد . پیشتر به شما دربارۀ او سفارش کرده‌ام که هر گاه نزدتان بیاید ، به‌گرمی پذیرایش شوید .
51004011	یَسوع نیز که یوستوس خوانده می‌شود ، برای شما سلام می‌فرستد . در میان همکارانم در کار پادشاهی خدا ، تنها این چند تن ، یهودی‌نژادند ، و ایشان مایۀ تسلی من بوده‌اند .
51004012	اِپافْراس که از خود شما و خادم مسیحْ عیسی است ، برایتان سلام دارد . او همواره در دعا برای شما مجاهده می‌کند ، تا با بلوغ کامل ، استوار بایستید ، و از هر آنچه مطابق با خواست خداست ، آکنده باشید .
51004013	من شاهدم که او برای شما و آنان که در لائودیکیه و هیراپولیس هستند ، چه بسیار محنت می‌کشد .
51004014	لوقا پزشک محبوب و همچنین دیماس شما را سلام می‌فرستند .
51004015	به برادران ما در لائودیکیه و همچنین به نیمفا و کلیسایی که در خانۀ این بانو بر‌پا می‌شود ، سلام برسانید .
51004016	پس از آنکه این نامه برای شما خوانده شد ، ترتیبی دهید که در کلیسای لائودیکیه نیز خوانده شود ؛ شما نیز نامه به لائودیکیه را بخوانید .
51004017	به آرخیپوس بگویید : « خدمتی را که در خداوند یافته‌ای به کمال برسان . »
51004018	من ، پولُس ، این درود را با خط خود می‌نویسم . زنجیرهای مرا به‌یاد داشته باشید . فیض با شما باد .
52001001	از پولُس و سیلاس و تیموتائوس ، به کلیسای تِسالونیکیان که در خدای پدر و خداوندْ عیسی مسیح​اند : فیض و آرامش بر شما باد .
52001002	ما همواره خدا را به‌خاطر وجود همۀ شما شکر می​گوییم و از شما در دعاهای خود نام می​بریم ،
52001003	و پیوسته در حضور خدا و پدر خود ، عمل شما را که از ایمان ناشی می​شود و محنت شما را که محرک آن محبت است و پایداری شما را که از امید به خداوندمان عیسی مسیح الهام می​گیرد ، به‌یاد می​آوریم .
52001004	زیرا ای برادران که محبوب خدایید ، از برگزیدگی شما آگاهیم .
52001005	چرا که انجیل ما تنها نه با کلمات ، بلکه با قدرت و روح‌القدس و یقین کامل به شما رسید ، چنانکه نیک می​دانید به‌خاطر شما چگونه در میانتان رفتار کردیم .
52001006	شما از ما و از خداوند سرمشق گرفتید و در رنج بسیار ، کلام را با آن شادی که روح‌القدس می​بخشد ، استقبال کردید .
52001007	بدین‌گونه شما برای همۀ ایمانداران مقدونیه و اَخائیه سرمشقی بر جای گذاشتید ،
52001008	زیرا کلام خداوند به‌واسطۀ شما نه تنها در مقدونیه و اَخائیه طنین افکند ، بلکه ایمان شما به خدا در همه جا بر سر زبانهاست ، آن‌گونه که دیگر نیازی نیست ما چیزی بگوییم .
52001009	زیرا آنان خود از استقبال گرم شما از ما سخن می​گویند ، و از اینکه چگونه از بتها دست کشیده ، به‌سوی خدا بازگشتید تا خدای زنده و حقیقی را خدمت کنید
52001010	و در انتظار آمدن پسر او از آسمان باشید ، که از مردگان برخیزانیدش ، یعنی عیسی ، که ما را از غضب آینده رهایی می​بخشد .
52002001	ای برادران ، خود می‌دانید که آمدن ما نزد شما بیهوده نبوده است ،
52002002	بلکه هر چند پیشتر در شهر فیلیپی آزار و اهانت بر ما رفت ، چنانکه می‌دانید ، امّا به‌مدد خدای خود دلیری کردیم تا انجیل خدا را با وجود مخالفتهای بسیار به شما برسانیم .
52002003	زیرا اگر ترغیبتان می‌کنیم ، از گمراهی یا انگیزه‌های ناپاک نیست ، و قصد فریبتان را نیز نداریم ،
52002004	بلکه چون کسانی سخن می‌گوییم که خدا بر آنها مهر تأیید زده و انجیل را بدیشان به امانت سپرده است . ما در پی خشنود ساختن مردم نیستیم ، بلکه خشنودی خدایی را طالبیم که دلهای ما را می‌آزماید .
52002005	شما نیک می‌دانید که ما هرگز به چاپلوسی متوسّل نشدیم ، و از ظاهرسازی چون سرپوشی برای طمع سود نجستیم - خدا گواه ماست .
52002006	و نیز جویای ستایش از انسانها نبوده‌ایم ، چه از شما و چه از دیگران . هر چند در مقام رسولان مسیح حقی بر گردن شما داشتیم ،
52002007	امّا همچون مادری شیرده که از کودکان خود نگهداری می‌کند ، با شما به‌نرمی رفتار کردیم .
52002008	شدت علاقۀ ما به شما چنان بود که شادمانه حاضر بودیم نه تنها انجیل خدا را به شما برسانیم ، بلکه از جان خود نیز در راه شما بگذریم ، چندان که ما را عزیز گشته بودید .
52002009	شما ای برادران ، به‌یقین محنت و مشقّت ما را به‌یاد دارید ، که شب و روز کار می‌کردیم تا آن هنگام که انجیلِ خدا را به شما وعظ می‌کنیم ، سربار کسی نباشیم .
52002010	شما شاهدید و خدا خود نیز گواه است که با چه پاکی و درستی و بی‌عیبی با شما ایمانداران رفتار کردیم .
52002011	چنانکه می‌دانید ، رفتار ما با یک یک شما چون رفتار پدری با فرزندانش بود .
52002012	شما را تشویق کرده ، دلداری می‌دادیم و سفارش می‌کردیم که شیوۀ رفتارتان شایستۀ خدایی باشد که شما را به پادشاهی و جلال خود فرامی‌خواند .
52002013	نیز ما خدا را پیوسته شکر می‌گوییم که شما به‌هنگام پذیرفتن کلام خدا ، که از ما شنیدید ، آن را نه چون سخنان انسان ، بلکه چون کلام خدا پذیرفتید ، چنانکه براستی نیز چنین است ؛ همان کلام اکنون در میان شما که ایمان دارید ، عمل می‌کند .
52002014	زیرا ای برادران ، شما از کلیساهای خدا در یهودیه که در مسیحْ عیسایند ، سرمشق گرفتید : شما نیز از هموطنان خود ، همان آزارها را دیدید که آنان از یهودیان دیدند ،
52002015	از آنان که عیسای خداوند و پیامبران را کشتند و ما را نیز بیرون راندند . آنان خدا را خشنود نمی‌سازند و با همۀ مردم دشمنی می‌ورزند ،
52002016	و نمی‌گذارند ما با غیریهودیان سخن بگوییم تا نجات یابند . بدین‌گونه همواره پیمانۀ گناهان خود را لبریز می‌کنند . امّا غضب خدا سرانجام بر ایشان فروریخته است .
52002017	و امّا ای برادران ، چون کوتاه زمانی از شما به دور افتادیم ، البته جسماً و نه قلباً ، با اشتیاقی بس پرشورتر کوشیدیم تا روی شما را ببینیم .
52002018	چرا که خواهان آمدن نزد شما بودیم - براستی که من ، پولُس ، بارها سعی کردم - ولی شیطان مانع شد .
52002019	زیرا چیست امید و شادی و تاج افتخار ما در حضور خداوندمان عیسی هنگامی که بازگردد ؟ مگر شما نیستید ؟
52002020	براستی که شمایید جلال و شادی ما .
52003001	سرانجام چون دیگر شکیبایی نداشتیم ، رضا دادیم که ما را در آتن به خود واگذارند .
52003002	پس تیموتائوس را که برادر ما و همکار خدا در کار انجیل مسیح است ، نزدتان فرستادیم تا شما را در ایمانتان تقویت و تشویق کند ،
52003003	تا هیچ‌کس در اثر این سختیها سست نشود ، زیرا نیک می‌دانید که اینها برای ما مقرر است .
52003004	به‌واقع هنگامی که با شما بودیم ، پیشاپیش گفتیم که آزار خواهیم دید ، و همان‌گونه که آگاهید ، چنین نیز شد .
52003005	از این‌رو ، چون دیگر تاب نداشتم ، فرستادم تا از ایمانتان آگاهی یابم ، زیرا بیم آن داشتم که آن وسوسه‌گر به نحوی شما را وسوسه کرده ، و زحمات ما به‌هدر رفته باشد .
52003006	امّا اکنون تیموتائوس از نزد شما بازگشته و ما را مژده از ایمان و محبت شما آورده است . او به ما خبر داده که شما همیشه از ما به نیکی یاد می‌کنید و همان‌گونه که ما مشتاق دیدار شماییم ، شما نیز شوق دیدار ما را دارید .
52003007	از همین‌رو ، ای برادران ، با وجود همۀ فشارها و زحمات ، از بابت شما و ایمانتان دلگرم شده‌ایم .
52003008	اکنون می‌توانیم نفسی به‌راحت برآوریم ، زیرا شما در خداوند استوارید .
52003009	امّا چگونه می‌توانیم به شکرانۀ این همه شادی که به‌خاطر شما در حضور خدای خود یافته‌ایم ، او را سپاسی بسزا گوییم ؟
52003010	ما روز و شب از دل و جان دعا می‌کنیم که باز به دیدارتان نایل شویم تا هر کاستی ایمان شما را برطرف سازیم .
52003011	خودِ خدا ، پدر ما ، و خداوند ما عیسی ، راه ما را به‌سوی شما هموار سازد .
52003012	و همان‌گونه که محبت ما به شما فزونی می‌یابد ، خداوند محبت شما را به یکدیگر و به همۀ مردم بسیار افزون گرداند .
52003013	و دلهای شما را استواری بخشد تا آنگاه که خداوند ما عیسی با همۀ مقدّسان خود می‌آید ، در حضور خدا ، پدر ما ، بی‌عیب و مقدّس باشید .
52004001	دیگر اینکه ، ای برادران ، شما از ما آموختید که چگونه باید رفتار کنید تا خدا را خشنود سازید ، همان‌گونه که چنین نیز می‌کنید . اکنون به نام عیسای خداوند از شما استدعا داریم و اندرزتان می‌دهیم که در این‌باره هر چه بیشتر تلاش کنید .
52004002	زیرا آگاهید که از جانب عیسای خداوند ، چه احکامی به شما داده‌ایم .
52004003	خواست خدا این است که مقدّس باشید : خود را از بی‌عفتی دور نگاه دارید .
52004004	هر‌یک از شما باید بداند که چگونه در پاکی و برازندگی ، بدن خود را تحت تسلّط نگاه دارد .
52004005	نباید همانند قومهایی که خدا را نمی‌شناسند ، دستخوش امیال شهوانی باشید .
52004006	هیچ‌کس نباید در این امر دست تجاوز یا طمع به حریم برادر خود دراز کند . چنانکه پیشتر به شما گفتیم و هشدار دادیم ، خداوند همۀ این کارها را کیفر خواهد داد .
52004007	زیرا خدا ما را نه به ناپاکی ، بلکه به قدّوسیت فراخوانده است .
52004008	پس ، هر که این تعلیم را رد کند ، نه انسان ، بلکه خدایی را رد کرده که روح قدّوس خود را به شما عطا می‌فرماید .
52004009	دربارۀ محبت برادرانه نیازی نیست چیزی به شما بنویسیم ، زیرا خود از خدا آموخته‌اید که یکدیگر را محبت کنید ،
52004010	و براستی که همۀ برادران را در سرتاسر مقدونیه محبت می‌کنید . با این همه ، ای برادران ، ترغیبتان می‌کنیم که هر چه بیشتر چنین کنید .
52004011	آرزومند این باشید که زندگی آرامی داشته باشید و سر به کار خویش مشغول بدارید و با دستهای خود کار کنید ، همان‌گونه که شما را حکم کردیم .
52004012	بدین‌سان ، زندگی روزمرۀ شما احترام مردمِ بیرون را بر خواهد انگیخت ، و محتاج کسی نیز نخواهید بود .
52004013	ای برادران ، نمی‌خواهیم از حال خفتگان بی‌خبر باشید ، مبادا همچون دیگر مردمان که امیدی ندارند ، به ماتم بنشینید .
52004014	زیرا اگر ایمان داریم که عیسی مرد و باز زنده شد ، پس به همین‌سان خدا آنان را نیز که در عیسی خفته‌اند ، با وی باز ‌ خواهد آورد .
52004015	این را به‌واسطۀ کلام خودِ خداوند به شما می‌گوییم : کسانی از ما که هنوز زنده‌اند و تا آمدن خداوند باقی می‌مانند ، به‌یقین از خفتگان پیشی نخواهند گرفت .
52004016	زیرا خداوند ، خود با فرمانی بلندآواز و آوای رئیس فرشتگان و نفیر شیپور خدا ، از آسمان فرود خواهد آمد . آنگاه نخست مردگانِ در مسیح ، زنده خواهند شد .
52004017	پس از آن ، ما که هنوز زنده و باقی مانده‌ایم ، با آنها در ابرها ربوده خواهیم شد تا خداوند را در هوا ملاقات کنیم ، و بدین‌گونه همیشه با خداوند خواهیم بود .
52004018	پس بدین سخنان ، یکدیگر را دلداری دهید .
52005001	و امّا دربارۀ وقتها و زمانها ، ای برادران ، نیازی نیست چیزی به شما بنویسم .
52005002	زیرا خود نیک می‌دانید که روز خداوند همچون دزدی که شب‌هنگام می‌آید ، فرا ‌ ‌ خواهد رسید .
52005003	آن زمان که مردم می‌گویند : « صلح و امنیت حکمفرماست » ، ناگهان هلاکت بر ایشان نازل خواهد شد ، بدان‌سان که زن آبستن به دردِ زایمان دچار شود ، و از آن گریزی نخواهد بود .
52005004	امّا شما ای برادران ، در تاریکی نیستید تا آن روز چون دزد غافلگیرتان کند .
52005005	شما همه فرزندانِ نور و فرزندان روزید ؛ ما به شب و به تاریکی تعلق نداریم .
52005006	پس همانند دیگران به خواب نرویم ، بلکه بیدار و هوشیار باشیم .
52005007	زیرا آنان که می‌خوابند ، شب‌هنگام می‌خوابند ، و آنان که مست می‌کنند ، شب‌هنگام مست می‌کنند .
52005008	امّا ما چون به روز تعلّق داریم ، باید هوشیار باشیم ، و ایمان و محبت را همچون زره‌ای سینه‌پوش بر تن کنیم ، و امیدِ نجات را همچون کلاهخود بر سر نهیم .
52005009	زیرا خدا ما را نه برای غضب ، بلکه برای کسب نجات به‌واسطۀ خداوندمان عیسی مسیح تعیین کرده است ،
52005010	که به‌خاطر ما مرد ، تا چه بیدار باشیم و چه خفته ، با او زندگی کنیم .
52005011	پس یکدیگر را تشویق و تقویت کنید ، چنانکه اکنون نیز می‌کنید .
52005012	حال ای برادران ، تقاضا می‌کنیم آنان را که در میان شما زحمت می‌کشند و از جانب خداوند رهبران شما بوده ، پندتان می‌دهند ، گرامی بدارید ،
52005013	و با محبت ، کمال احترام را به‌سبب کاری که انجام می‌دهند ، برایشان قائل باشید . و با یکدیگر در صلح و صفا زندگی کنید .
52005014	ای برادران ، از شما استدعا می‌کنیم که کاهلان را هشدار دهید ؛ کم‌جرئتان را تشویق کنید ؛ ضعیفان را حمایت نمایید ؛ و با همه بردبار باشید .
52005015	زِنهار ، کسی بدی را با بدی پاسخ نگوید ، بلکه همواره در پی نیکی کردن به یکدیگر و به همۀ مردم باشید .
52005016	همیشه شاد باشید ؛
52005017	پیوسته دعا کنید ؛
52005018	در هر وضعی شکرگزار باشید ، زیرا این است خواست خدا برای شما در مسیحْ عیسی .
52005019	آتش روح را خاموش مکنید ؛
52005020	نبوّتها را خوار مشمارید .
52005021	همه چیز را بیازمایید ؛ آنچه را نیکوست ، به‌چنگ بگیرید .
52005022	از هر گونه بدی دوری کنید .
52005023	خدای آرامش ، خودْ شما را به تمامی تقدیس کند و روح و جان و تن شما تا آمدن خداوندمان عیسی مسیح ، بی‌عیب محفوظ بماند .
52005024	او که شما را فرامی‌خواند ، امین است و این را خواهد کرد .
52005025	ای برادران ، برای ما دعا کنید .
52005026	با بوسه‌ای مقدّس همۀ برادران را سلام گویید .
52005027	در حضور خداوند ، شما را قسم می‌دهم که این نامه را برای همۀ برادران قرائت کنید .
52005028	فیض خداوند ما عیسی مسیح با شما باد . آمین .
53001001	از پولُس و سیلاس و تیموتائوس ، به کلیسای تِسالونیکیان که در خدا ، پدر ما ، و خداوندْ عیسی مسیح‌اند :
53001002	فیض و آرامش از سوی خدا ، پدر ما ، و خداوندْ عیسی مسیح بر شما باد .
53001003	ای برادران ، ما باید همواره خدا را به‌خاطر وجود شما شکر گوییم ، و سزاوار نیز همین است ، زیرا ایمان شما هر چه بیشتر رشد می‌کند و محبت هر یک از شما به یکدیگر فزونی می‌یابد .
53001004	از این‌رو ، ما در کلیساهای خدا به‌خاطر پایداری و ایمان شما در تحمّل آزارها و سختیها ، به وجودتان افتخار می‌کنیم .
53001005	اینها همه نشان داوری عادلانۀ خداست ، و ثمرش این است که شما شایستۀ پادشاهی خدا شمرده خواهید شد که در راهش رنج می‌برید .
53001006	زیرا این عادلانه است که خدا آنان را که شما را رنج می‌دهند ، به رنج عوض دهد ،
53001007	و شما را که رنج می‌برید با ما آرام بخشد . این زمانی واقع خواهد شد که خداوندْ عیسی همراه با فرشتگانِ نیرومند خویش با آتشی فروزان از آسمان ظهور کند .
53001008	او خدانشناسان و نافرمانانِ به انجیل خداوند ما عیسی را کیفر خواهد داد .
53001009	جزای ایشان هلاکت جاودانی و دوری از حضور خداوند و محرومیت از جلالِ قدرت او خواهد بود ،
53001010	در آن روز که او می‌آید تا در مقدّسان خود تمجید شود و در میان همۀ آنان که ایمان آورده‌اند ، مایۀ شگفتی گردد . این شامل شما نیز خواهد بود ، چرا که به شهادت ما ایمان آورده‌اید .
53001011	از همین‌رو ، پیوسته برای شما دعا می‌کنیم تا خدای ما شما را شایستۀ دعوت خود شمارد و به نیروی خود هر قصد نیکو و هر عملی را که از ایمان شما سرچشمه می‌گیرد ، به انجام رساند ،
53001012	و تا نام خداوند ما عیسی در شما جلال یابد ، و شما نیز در او جلال یابید ، بر حسب فیض خدای ما و خداوندْ عیسی مسیح .
53002001	ای برادران ، دربارۀ آمدن خداوند ما عیسی مسیح و گِرد ‌ ‌ آمدن ما نزد او ، استدعا داریم
53002002	از پیام نبوّتی یا گفته یا نامه‌ای منتسب به ما ، حاکی از این که روز خداوند هم‌اکنون فرارسیده است ، زود متزلزل یا مشوّش مشوید .
53002003	مگذارید هیچ‌کس به هیچ طریقی شما را فریب دهد . زیرا تا نخست آن عصیان واقع نشود و آن مرد بی‌دین که فرزند هلاکت است به‌ظهور نرسد ، آن روز فرا ‌ ‌ نخواهد رسید .
53002004	او با هر آنچه خدا خوانده می‌شود و مورد پرستش قرار می‌گیرد ، مخالفت می‌ورزد و خود را بالاتر قرار می‌دهد ، تا آنجا که در معبد خدا جلوس می‌کند و خود را خدا معرفی می‌نماید .
53002005	آیا به‌یاد ندارید هنگامی که با شما بودم اینها را به شما می‌گفتم ؟
53002006	شما می‌دانید که اکنون چه چیزی مانع است و سبب می‌شود که او تنها در زمان مناسب خود ظهور کند .
53002007	زیرا سرّ بی‌دینی هم‌اکنون نیز عمل می‌کند ، امّا فقط تا وقتی که آن که تا به حال مانع است از میان برداشته شود .
53002008	آنگاه آن بی‌دین ظاهر خواهد شد ، که خداوندْ عیسی با نَفَس دهان خود او را هلاک خواهد کرد و با درخشندگی ظهور خویش او را نابود خواهد ساخت .
53002009	ظهور آن بی‌دین به نیروی شیطان و همراه با همه‌گونه معجزات و آیات و عجایبِ گمراه‌کننده خواهد بود ،
53002010	و نیز همراه با همه گونه شرارت که راهیان طریق هلاکت را فریفته می‌سازد . ایشان از آن‌رو هلاک می‌شوند که عشق به حقیقت را نپذیرفتند تا نجات بیابند .
53002011	پس خدا ایشان را به توهّمی بزرگ دچار خواهد کرد ، به‌گونه‌ای که دروغ را باور خواهند داشت ،
53002012	تا همۀ کسانی که حقیقت را باور نکرده و از شرارت خشنود گشته‌اند ، محکوم شوند .
53002013	امّا ای برادران که محبوب خدایید ، ما باید همواره خدا را به‌خاطر وجود شما شکر گوییم ، زیرا خدا شما را از آغاز برگزید تا به‌واسطۀ عمل تقدیس‌کنندۀ روح و ایمان به حقیقت نجات یابید .
53002014	او شما را به‌واسطۀ انجیل ما فراخواند تا در جلال خداوند ما عیسی مسیح سهیم شوید .
53002015	پس ، ای برادران ، استوار باشید و سنّتهایی را که چه با سخنِ زبان و چه با نامه به شما سپردیم ، نگاه دارید .
53002016	خودِ خداوند ما عیسی مسیح و پدر ما خدا که ما را محبت کرد و به فیض خود به ما دلگرمی جاودانی و امیدی نیکو بخشید ،
53002017	شما را دلگرمی بخشد و در هر کردار و گفتار نیکو استوار گرداند .
53003001	در خاتمه ، ای برادران ، برای ما دعا کنید تا کلام خداوند به‌سرعت پیش رود و عزّت یابد ، همان‌گونه که در میان شما چنین شد ،
53003002	و تا از افراد خبیث و شَرور رهایی یابیم ، زیرا همگان را ایمان نیست .
53003003	امّا خداوند امین است ؛ او شما را نیرو می‌بخشد و از آن شَرور حفظ می‌کند .
53003004	ما در خداوند به شما اطمینان داریم که آنچه به شما حکم می‌کنیم به‌جای می‌آورید و خواهید آورد .
53003005	خداوند دلهای شما را به محبت خدا و پایداری مسیح هدایت فرماید .
53003006	ای برادران ، به نام خداوندْ عیسی مسیح به شما حکم می‌کنیم که از هر برادری که کاهلی پیشه کرده است و مطابق تعلیمی که از ما گرفته‌اید رفتار نمی‌کند ، دوری کنید .
53003007	زیرا خود می‌دانید که چگونه باید از ما سرمشق بگیرید . زمانی که ما با شما بودیم ، کاهلی نکردیم
53003008	و نان کسی را مفت نخوردیم ، بلکه شب و روز کار کردیم و زحمت کشیدیم تا سربار هیچ‌یک از شما نباشیم .
53003009	نه ‌ اینکه چنین حقّی نداریم ، بلکه می‌خواستیم نمونه‌ای به شما بدهیم تا از ما سرمشق بگیرید .
53003010	زیرا حتی زمانی که با شما بودیم این حکم را به شما دادیم که « هر‌که نمی‌خواهد کار کند ، نان هم نخورد . »
53003011	شنیده‌ایم در میان شما برخی کاهلی پیشه کرده‌اند . اینان کار نمی‌کنند ، بلکه در کارهای دیگران فضولی می‌نمایند .
53003012	پس به نام خداوندْ عیسی مسیح چنین‌کسان را حکم می‌کنیم و پند می‌دهیم که آرام و قرار بگیرند و برای نانی که می‌خورند ، کار کنند .
53003013	و امّا شما ای برادران ، هرگز از انجام کار درست خسته نشوید .
53003014	هر گاه کسی از تعالیم ما در این نامه اطاعت نکند ، او را نشان کنید و با وی معاشرت ننمایید تا شرمنده شود .
53003015	ولی او را دشمن مشمارید ، بلکه همچون برادر به وی هشدار دهید .
53003016	حال ، خداوندِ آرامش ، خود همواره و در همه چیز به شما آرامش عطا فرماید . خداوند با همگی شما باد .
53003017	من ، پولُس ، به خط خود این سلام را می‌نویسم . این نشان ویژۀ همۀ نامه‌های من است . من چنین می‌نویسم .
53003018	فیض خداوند ما عیسی مسیح با همگی شما باد . آمین .
54001001	از پولُس که به حکم نجات‌دهندۀ ما خدا و امیدمان مسیحْ عیسی ، رسول مسیحْ عیسی است ؛
54001002	به تیموتائوس ، فرزند راستینم در ایمان : فیض و رحمت و آرامش از جانب خدای پدر و خداوندمان مسیحْ عیسی بر شما باد .
54001003	چنانکه به‌هنگام عزیمتم به مقدونیه به تو اصرار کردم ، باز از تو می‌خواهم در اِفِسُس بمانی تا بعضی را فرمان دهی که تعلیمی دیگر ندهند
54001004	و خویشتن را با افسانه‌ها و شجره‌نامه‌های بی‌پایان سرگرم نسازند ، زیرا اینها به‌جای ترویج کار خدا که از راه ایمان ممکن می‌شود ، مباحثات را دامن می‌زند .
54001005	هدف از این فرمان ، محبت است ، محبتی برخاسته از دلی پاک ، وجدانی صالح و ایمانی بی‌ریا .
54001006	بعضی کسان از اینها منحرف شده ، به بیهوده‌گویی روی آورده‌اند ،
54001007	و می‌خواهند معلّمان شریعت باشند ، حال آنکه نمی‌دانند چه می‌گویند یا از چه چیز چنین مطمئن دَم می‌زنند .
54001008	ما می‌دانیم که شریعت نیکوست ، اگر کسی آن را به‌درستی به‌کار بندد .
54001009	نیز می‌دانیم که شریعت نه برای درستکاران ، بلکه برای قانون‌شکنان و سرکشان وضع شده است ، برای بی‌دینان و گناهکاران ، و ناپاکان و کافران ؛ برای قاتلان پدر و قاتلان مادر ؛ برای آدمکشان ،
54001010	زناکاران و همجنس‌بازان ؛ برای آدم‌ربایان ، دروغگویان و شهادت‌دهندگانِ به دروغ ، و نیز برای هر عملی که خلاف تعلیم صحیح باشد ،
54001011	تعلیم منطبق بر انجیلِ پرجلالِ خدای متبارک که به من سپرده شده است .
54001012	خداوندمان مسیحْ عیسی را شکرگزارم که مرا توانایی بخشید و درخور اعتماد شمرد و به خدمت خویش برگماشت .
54001013	با آنکه در گذشته ، کفرگو و ستمگر و زورگو بودم ، بر من رحم شد ، زیرا از ناآگاهی و بی‌ایمانی چنین می‌کردم .
54001014	آری ، فیض خداوند ما ، همراه با ایمان و محبتی که در مسیحْ عیسی یافت می‌شود ، مرا به فراوانی فروگرفت .
54001015	این سخنی است درخور اعتماد و پذیرش کامل ، که مسیحْ عیسی به جهان آمد تا گناهکاران را نجات بخشد ، که من بزرگترین آنهایم .
54001016	از همین‌رو ، بر من رحم شد تا مسیحْ عیسی صبر بی‌پایان خود را نسبت به من که بزرگترینِ گناهکاران بودم ، نشان دهد ، تا نمونه‌ای باشم برای جملۀ آنان که از این پس به او ایمان آورده ، حیات جاویدان خواهند یافت .
54001017	بر خدای یکتا ، آن پادشاه سرمدی ، نامیرا و نادیدنی ، تا ابدالآباد حرمت و جلال باد ؛ آمین !
54001018	پسرم ، تیموتائوس ، این حکم را مطابق با نبوّتهایی که پیشتر بر تو شد ، به تو می‌سپارم تا به‌مدد آنها در نبردِ نیکو پیکار کنی ،
54001019	و به ایمان و وجدانی پاک متمسّک باشی ، چرا که کِشتی ایمان بعضی با زیر پا نهادن آنها در‌‌هم شکسته است .
54001020	هیمِنائوس و اسکندر از این دسته‌اند ، که ایشان را به شیطان سپردم تا عبرت گرفته ، دیگر کفر نگویند .
54002001	بنابراین ، پیش از هر چیز ، سفارش می‌کنم که مؤمنان درخواستها ، دعاها ، شفاعتها و شکرگزاری‌ها را برای همۀ مردم به‌جا آورند ،
54002002	از آن جمله برای حاکمان و همۀ صاحبمنصبان ، تا بتوانیم زندگی آرام و آسوده‌ای را در کمال دینداری و وقار بگذرانیم .
54002003	چرا که این نیکو و پسندیدۀ نجات‌دهندۀ ما خداست
54002004	که می‌خواهد همگان نجات یابند و به معرفت حقیقت نایل گردند .
54002005	زیرا تنها یک خدا هست و بین خدا و آدمیان نیز تنها یک واسطه وجود دارد ، یعنی آن انسان که مسیحْ عیسی است ؛
54002006	او که با دادن جان خود ، بهای رهایی جملۀ آدمیان را پرداخت . بر این حقیقت در زمان مناسب شهادت داده شد ،
54002007	و من به همین منظور برگماشته شدم تا واعظ و رسول و معلّم ایمان راستین برای غیریهودیان باشم - حقیقت را بیان می‌کنم و دروغ نمی‌گویم .
54002008	پس آرزویم این است که مردان در همه جا ، بی‌خشم و جدال ، دستهایی مقدّس را به دعا برافرازند .
54002009	نیز خواهانم که زنان پوششی شایسته بر تن کنند و خویشتن را به نجابت و متانت بیارایند ، نه به گیسوانِ بافته ، یا طلا و مروارید ، یا جامه‌های فاخر ،
54002010	بلکه به زیورِ اعمال نیکو آراسته باشند ، چنانکه شایستۀ زنانی است که مدّعی خداپرستی‌اند .
54002011	زن باید در آرامی و تسلیم کامل ، تعلیم گیرد .
54002012	زن را اجازه نمی‌دهم که تعلیم دهد یا بر مرد مسلّط شود ؛ بلکه باید آرام باشد .
54002013	زیرا نخست آدم سرشته شد و بعد حوا .
54002014	و آدم فریب نخورد ، بلکه زن بود که فریب خورد و نافرمان شد .
54002015	امّا زنان با زادنِ فرزندان ، رستگار خواهند شد ، اگر در ایمان و محبت و تقدّس ، نجیبانه ثابت بمانند .
54003001	این سخنی است درخور اعتماد که اگر کسی در آرزوی کار نظارت بر کلیسا باشد ، در پی شغلی والاست .
54003002	از این‌رو ، ناظر کلیسا باید به‌دور از ملامت ، شوهر وفادارِ تنها یک زن ، معتدل ، خویشتندار ، آبرومند ، میهمان‌نواز و قادر به تعلیم باشد ؛
54003003	نه میخواره ، یا خشن ، بلکه ملایم ؛ و نه ستیزه‌جو ، یا پولدوست .
54003004	نیز باید از عهدۀ ادارۀ خانوادۀ خویش نیک برآید و فرزندانش را چنان تربیت کند که با احترام کامل ، اطاعتش کنند .
54003005	زیرا اگر کسی نداند چگونه خانوادۀ خویش را اداره کند ، چگونه می‌تواند کلیسای خدا را مراقبت نماید ؟
54003006	و نوایمان نیز نباشد ، مبادا مغرور گردد و به محکومیت ابلیس دچار شود .
54003007	و باید در میان مردمانِ بیرون نیز نیکنام باشد تا به رسوایی و دام ابلیس گرفتار نیاید .
54003008	همچنین خادمان کلیسا باید باوقار باشند ؛ نه دو رو ، یا میخواره و یا در پی منافع نامشروع .
54003009	باید راز ایمان را با وجدانی پاک پاس بدارند .
54003010	و باید نخست آزموده شوند و اگر بَری از ملامت یافت شدند ، در مقام خادم کلیسا خدمت کنند .
54003011	به همین‌سان ، همسرانشان نیز باید باوقار باشند ، و نه غیبت‌گو ، بلکه معتدل و درخور اعتماد در همه چیز .
54003012	هر خادم باید شوهر وفادارِ تنها یک زن باشد و نیز باید از عهدۀ ادارۀ فرزندان و خانوادۀ خویش نیک برآید .
54003013	خادمانی که نیکو خدمت کرده باشند ، به مرتبه‌ای والا خواهند رسید و در ایمان خود به مسیحْ عیسی از شهامتی عظیم برخوردار خواهند شد .
54003014	گرچه امید آن دارم که بزودی نزدت آیم ، ولی اینها را به تو می‌نویسم ،
54003015	تا اگر تأخیری شد ، بدانی که در خانۀ خدا که کلیسای خدای زنده و ستون و بنیان حقیقت است ، چگونه باید رفتار کرد .
54003016	به‌یقین که راز دینداری بس عظیم است : او در جسم ظاهر شد ، به‌واسطۀ روح تصدیق گردید ، فرشتگانْ دیدندش ، بر قومها موعظه شد ، جهانیان به او ایمان آوردند ، و با جلال ، بالا برده شد .
54004001	امّا روح ، آشکارا می‌گوید که در زمانهای آخر ، برخی از ایمان رویگردان شده ، از ارواح گمراه‌کننده و تعالیم دیوها پیروی خواهند کرد .
54004002	این تعالیم را دروغگویان و ریاکارانی می‌آورند که وجدانشان بی‌حس شده است .
54004003	ایشان ازدواج را منع می‌کنند و به پرهیز از خوراکهایی فرمان می‌دهند که خدا آفریده تا مؤمنان که از حقیقت آگاهند ، با شکرگزاری از آن بهره‌مند شوند .
54004004	زیرا هر آنچه خدا آفریده است ، نیکوست و هیچ چیز را نباید رد کرد ، هر گاه با شکرگزاری پذیرفته شود ،
54004005	چرا که به‌وسیلۀ کلام خدا و دعا تقدیس می‌گردد .
54004006	اگر این امور را به برادران گوشزد کنی ، خادم نیکوی مسیحْ عیسی خواهی بود ، پرورش یافته در کلامِ ایمان و تعلیمی نیکو که پیروی آن کرده‌ای .
54004007	تو را با افسانه‌های کفرآمیز و حکایتهای پیرزنان کاری نباشد ، بلکه خود را در دینداری تربیت کن .
54004008	زیرا گرچه تربیت بدن را اندک فایده‌ای است ، امّا دینداری برای همه چیز فایده دارد ، و هم زندگی حال را وعده می‌دهد ، هم حیات آینده را .
54004009	این سخنی است درخور اعتماد و پذیرش کامل
54004010	که ما امید خویش را بر خدای زنده نهاده‌ایم که نجات‌دهندۀ جملۀ آدمیان ، بخصوص مؤمنان است ؛ و برای همین نیز زحمت می‌کشیم و جدّ و جهد می‌کنیم .
54004011	این چیزها را حکم فرما و تعلیم ده .
54004012	مگذار هیچ‌کس تو را به‌سبب جوانی حقیر شمارد ، بلکه در گفتار و کردار و محبت و ایمان و پاکی ، همۀ مؤمنان را سرمشق باش .
54004013	تا آمدنم ، به قرائت کلام خدا و اندرز و تعلیم مشغول باش .
54004014	به آن عطایی که در توست بی‌اعتنایی مکن ، عطایی که به‌واسطۀ نبوّت یافتی ، آنگاه که هیئت مشایخ بر تو دست گذاشتند .
54004015	در این امور بکوش و خود را به تمامی وقف آن کن تا پیشرفت تو بر همه آشکار شود .
54004016	به‌دقّت ، مراقب شیوۀ زندگی و تعلیم خود باش . در آنها پایداری کن ، که اگر چنین کنی خویشتن و شنوندگانت را نجات خواهی داد .
54005001	مرد سالخورده را توبیخ مکن ، بلکه او را همچون پدر خود اندرز ده ، و جوانان را همانند برادران خود ،
54005002	و زنان سالخورده را همچون مادران ، و زنان جوانتر را همانند خواهران خویش ، در کمال پاکی .
54005003	بیوه‌زنانی را که براستی بی‌کس‌اند ، حرمت گذار .
54005004	امّا اگر بیوه‌زنی فرزندان و نوه‌ها دارد ، آنان باید نخست بیاموزند که با نگاهداری از خانوادۀ خویش ، دینداری خود را در عمل نشان دهند و این‌گونه دِین خود را به والدین و اجدادشان اَدا ‌ ‌ کنند ، چرا که این خدا را خشنود می‌سازد .
54005005	امّا آن که براستی بیوه است و بی‌کس ، امیدش یکسره بر خداست و شب و روز را به دعا و طلب کمک از خدا می‌گذراند .
54005006	حال آنکه بیوه‌زنی که زندگی را به لذتجویی می‌گذراند ، در حالِ حیات ، مرده است .
54005007	بدین‌چیزها نیز حکم فرما تا از ملامت به‌دور باشند .
54005008	اگر کسی در پی تأمین معاش خویشان و بخصوص خانوادۀ خود نباشد ، منکر ایمان است و پست‌تر از بی‌ایمان .
54005009	فقط کسانی را در شمار بیوه‌زنان نامنویسی کن که بیش از شصت سال داشته و به شوهر خود وفادار بوده باشند .
54005010	نیز باید به نیکوکاری شناخته شده باشند ، یعنی فرزندان خویش را نیکو تربیت کرده ، غریب‌نواز بوده ، پاهای مقدّسان را شسته ، به یاری دردمندان شتافته ، و خود را وقف هر نوع کار نیکو کرده باشند .
54005011	امّا بیوه‌زنان جوانتر را نامنویسی مکن ، چرا که چون امیال شهوانی از مسیح دورشان کند ، خواهان ازدواج می‌شوند .
54005012	بدین‌گونه ، چون تعهد نخستین خود را زیر پا می‌گذارند ، محکومیت بر خود می‌آورند .
54005013	افزون بر این ، به بی‌کارگی و سر کشیدن از خانه‌ای به خانۀ دیگر خو ‌ ‌ می‌کنند ؛ و نه تنها روزگار به بی‌کارگی می‌گذرانند ، بلکه سخن‌چین و فضول هم می‌شوند ، و سخنان ناشایست بر زبان می‌آورند .
54005014	پس رأی من بر این است که بیوه‌های جوانتر شوهر کرده ، فرزند بیاورند و کدبانو باشند و دشمن را مجال بدگویی ندهند .
54005015	زیرا هم‌اکنون نیز بعضی در پی شیطان منحرف گشته‌اند .
54005016	اگر زنی از مؤمنان ، خویشاوندان بیوه داشته باشد ، باید خود یاری‌شان دهد تا باری بر کلیسا نباشند و کلیسا بتواند به بیوه‌زنانی کمک کند که براستی بی‌کس‌اند .
54005017	مشایخی که نیکو رهبری کرده باشند ، شایستۀ حرمتی دو چندانند ، بخصوص آنان که در کار موعظه و تعلیم زحمت می‌کشند .
54005018	زیرا کتاب می‌گوید : « گاوی را که خرمن می‌کوبد ، دهان مَبَند » و « کارگر مستحق دستمزد خویش است . »
54005019	اتهامی بر یکی از مشایخ مپذیر ، مگر به شهادت دو یا سه گواه .
54005020	امّا آنان را که به گناه ادامه می‌دهند ، در برابر همه توبیخ کن تا دیگران بترسند .
54005021	در پیشگاه خدا و مسیحْ عیسی و فرشتگان برگزیده ، تو را سوگند می‌دهم که این دستورها را بدون پیشداوری رعایت کنی و هیچ‌کاری را از سر جانبداری انجام ندهی .
54005022	در دست‌گذاشتن بر کسی شتاب مکن و در گناهان دیگران شریک مشو ، بلکه خود را پاک نگاه دار .
54005023	دیگر فقط آب منوش ، بلکه به جهت معدۀ خود و ناخوشیهایی که اغلب داری ، اندکی نیز شراب بنوش .
54005024	گناهان برخی آشکار است و پیشاپیش آنها به کام داوری می‌شتابد ، امّا گناهان برخی دیگر از پی آنها می‌آید .
54005025	به همین‌سان ، اعمال نیکو آشکار است و حتی آنها را که آشکار نیست ، نتوان پوشیده نگاه داشت .
54006001	آنان که زیر یوغ بندگی به‌سر می‌برند ، باید که اربابان خود را درخور کمال احترام بدانند تا مردم نام خدا و تعلیم را بد نگویند .
54006002	آنان که اربابانشان ایماندارند ، نباید به‌دلیل رابطۀ برادری ، ایشان را کمتر حرمت بگذارند . بلکه برعکس ، باید حتی نیکوتر خدمت کنند ، زیرا سود خدمتشان به کسانی می‌رسد که ایماندارند و عزیز ایشان . این را تعلیم ده و به انجامش ترغیبشان کن .
54006003	اگر کسی به‌گونه‌ای دیگر تعلیم دهد و با گفتار صحیح خداوند ما عیسی مسیح و تعلیم دیندارانه موافق نباشد ،
54006004	مستِ غرور شده است و هیچ نمی‌فهمد . چنین کس عطشی بیمارگونه به جرّ و بحث و مجادله بر سر کلمات دارد ، که از آن حسد و نزاع و ناسزاگویی و بدگمانی برمی‌خیزد
54006005	و موجب کشمکش دائمی میان افرادی می‌شود که فکرشان فاسد شده است و از حقیقت منحرف گشته ، گمان می‌کنند دینداری وسیله‌ای است برای سودجویی .
54006006	امّا دینداری با قناعت ، سودی عظیم است .
54006007	چرا که به این جهان هیچ نیاورده‌ایم و از آن نیز هیچ نخواهیم برد .
54006008	پس اگر خوراک و پوشاک و سرپناهی داشته باشیم ، قانع خواهیم بود .
54006009	امّا آنان که سودای ثروتمند شدن دارند ، دچار وسوسه می‌شوند و به دام امیال پوچ و زیانباری گرفتار می‌آیند که موجب تباهی و نابودی انسان می‌گردد .
54006010	زیرا پولدوستی ریشه‌ای است که همه گونه بدی از آن به‌بار می‌آید ، و بعضی در آرزوی ثروت ، از ایمان منحرف گشته ، خود را به دردهای بسیار مجروح ساخته‌اند .
54006011	امّا تو ای مرد خدا ، از اینها همه بگریز ، و در پی پارسایی و دینداری و ایمان و محبت و پایداری و ملایمت باش .
54006012	در نبرد نیکوی ایمان پیکار کن و به‌دست آور آن حیات جاویدان را که بدان فرا خوانده شدی ، آن هنگام که در برابر شهود بسیار ، اعتراف نیکو را کردی .
54006013	در برابر خدایی که به همه چیز زندگی می‌بخشد ، و در حضور مسیحْ عیسی که در شهادت خود نزد پُنتیوس پیلاتُس اعتراف نیکو را کرد ، تو را سفارش می‌کنم
54006014	که این حکم را تا زمان ظهور خداوندمان عیسی مسیح ، بی‌لکه و به‌دور از ملامت نگاه داری ،
54006015	که خدا این را در وقت خود به انجام خواهد رسانید ، همان خدای متبارک که حاکم یکتا و شاه شاهان و رب‌ِ ارباب است .
54006016	او را که تنها وجود فناناپذیر است و در نوری سکونت دارد که نتوان به آن نزدیک شد ، او را که هیچ‌کس ندیده و نتواند دید ، تا ابد حرمت و توانایی باد . آمین .
54006017	ثروتمندانِ این دنیا را حکم نما که متکبّر نباشند و بر مال ناپایدار دنیا امید مبندند . بلکه امیدشان بر خدا باشد که همه چیز را به فراوانی برای ما فراهم می‌سازد تا از آنها لذت ببریم .
54006018	آنان را امر کن که نیکویی کنند و در کارهای خیر دولتمند بوده ، سخاوتمند و گشاده‌دست باشند .
54006019	بدین‌سان ، گنجی برای خود خواهند اندوخت که پی استوار زندگی آیندۀ ایشان خواهد بود و آن حیات را که حیات واقعی است به‌دست خواهند آورد .
54006020	ای تیموتائوس ، امانتی را که به تو سپرده شده است ، حفظ کن . از یاوه‌گویی‌های دنیوی و عقاید مخالفی که به‌غلط ، معرفت نامیده می‌شود ، دوری گزین ؛
54006021	برخی که ادعای برخورداری از آن داشته‌اند ، از ایمان منحرف شده‌اند . فیض با تو باد .
55001001	از پولُس ، که به خواست خدا و به‌خاطر وعدۀ حیاتی که در مسیحْ عیسی یافت می‌شود ، رسول مسیحْ عیساست ،
55001002	به پسر عزیزم ، تیموتائوس : فیض و رحمت و آرامش از جانب خدای پدر و خداوند ما مسیحْ عیسی بر تو باد .
55001003	وقتی تو را شب و روز ، پیوسته در دعاهایم یاد می‌دارم ، خدا را سپاس می‌گزارم ، خدایی را که من نیز چون پدرانم با وجدانی پاک خدمتش می‌کنم .
55001004	چون اشکهای تو را به‌خاطر می‌آورم ، آرزو می‌کنم با تو دیدارْ تازه کنم تا از شادی لبریز شوم .
55001005	ایمان بی‌ریای تو را به‌یاد می‌آورم که نخست در مادربزرگت لوئیس و سپس در مادرت اِفْنیکی ساکن بود ، و یقین دارم اکنون نیز در تو ساکن است .
55001006	از این‌رو ، تو را یادآور می‌شوم که آن عطای خدا را که به‌واسطۀ دست گذاشتن من ، در تو جای گرفته ، شعله‌ور سازی .
55001007	زیرا روحی که خدا به ما بخشیده ، نه روح ترس ، بلکه روح قوّت و محبت و انضباط است .
55001008	پس ، از شهادت بر خداوند ما عار مدار ، و نه از من که به‌خاطر او در بندم ، بلکه تو نیز با اتکا به نیروی الهی در رنج کشیدن برای انجیل سهیم باش .
55001009	خدا ما را نجات داده و به زندگی مقدّس فراخوانده است . این نه به‌سبب اعمال ما ، بلکه به‌خاطر قصد و فیض خودِ اوست ، فیضی که در مسیحْ عیسی از ایام ازل به ما عطا شده بود ،
55001010	ولی اکنون با ظهور نجات‌دهندۀ ما مسیحْ عیسی عیان گشته است - همان که به‌واسطۀ انجیل ، مرگ را باطل کرد و حیات و فناناپذیری را آشکار ساخت .
55001011	و من برگماشته شده‌ام تا واعظ ، رسول و معلّم این انجیل باشم .
55001012	از همین‌روست که این‌گونه رنج می‌کشم ، امّا عار ندارم ، چرا که می‌دانم به که ایمان آورده‌ام و یقین دارم که او قادر است امانتم را تا بدان روز حفظ کند .
55001013	با ایمان و محبتی که در مسیحْ عیسی یافت می‌شود ، به آنچه از من شنیده‌ای چون الگوی تعلیم صحیح سخت بچسب .
55001014	به یاری روح‌القدس که در ما ساکن است ، آن امانت نیکو را که به تو سپرده شده ، پاس دار .
55001015	آگاهی که ساکنان ایالت آسیا ، همه مرا ترک کرده‌اند ، از آن جمله ، فیگِلوس و هِرموگِنِس .
55001016	رحمت خداوند بر خانوادۀ اونیسیفوروس باد ، چه او بارها جان مرا تازه کرد و از زنجیرهایم عار نداشت .
55001017	بلکه چون به روم آمد ، بسیار مرا جُست تا سرانجام یافت .
55001018	رحمت خداوند در آن روزِ خاص شامل حال او شود . تو خود از خدمات بسیار او در اِفِسُس ، نیک آگاهی .
55002001	پس تو ای فرزندم ، در فیضی که در مسیحْ عیسی است نیرومند شو ،
55002002	و آنچه را که در حضور گواهان بسیار از من شنیدی ، به مردمان امینی بسپار که از عهدۀ آموزش دیگران نیز برآیند .
55002003	همچون سربازِ شایستۀ مسیحْ عیسی ، در تحمّل رنجها سهیم باش .
55002004	هیچ‌کس به‌هنگام سربازی ، خود را گرفتار مشغولیتهای زندگی نمی‌سازد ، چرا که خواهان جلب خشنودی فرماندۀ خویش است .
55002005	به همین‌سان ، ورزشکاری که هماوردی می‌کند ، تاج پیروزی را دریافت نخواهد کرد ، اگر به قانونْ هماوردی نکرده باشد .
55002006	آن که باید نخست از محصول نصیب ببرد ، کشاورزی است که محنت کشیده است .
55002007	به آنچه می‌گویم بیندیش ، که خداوند تو را در فهم همۀ اینها بصیرت خواهد بخشید .
55002008	عیسی مسیح را به‌خاطر ‌ ‌ دار که از نسل داوود بود و از مردگان برخاست ؛ این است انجیل من ،
55002009	که به‌خاطرش در رنجم ، تا بدان حد که چون مجرمان به زنجیرم کشیده‌اند . امّا کلام خدا در زنجیر نیست .
55002010	پس همه چیز را به‌خاطر برگزیدگان تحمل می‌کنم تا آنان نیز نجاتی را که در مسیحْ عیساست ، با جلال جاودانی به‌دست آورند .
55002011	این سخن درخور اعتماد است که : اگر با او مردیم ، با او زندگی هم خواهیم کرد .
55002012	اگر تحمّل کنیم ، با او سلطنت هم خواهیم کرد . اگر انکارش کنیم ، او نیز انکارمان خواهد کرد .
55002013	اگر بی‌وفا شویم ، او وفادار خواهد ماند ، از آن‌رو که خویشتن را انکار نتواند کرد .
55002014	اینها را پیوسته بدیشان یادآور شو و در حضور خدا هشدار ده که بر سر کلمات مجادله نکنند ، که جز تباهی شنوندگان ثمری ندارد .
55002015	سخت بکوش که مقبول خدا باشی ، همچون خدمتکاری که او را سببی برای شرمساری نیست و کلام حقیقت را به‌درستی به‌کار می‌بندد .
55002016	از یاوه‌گویی‌های دنیوی بپرهیز ، که شخص را هر چه بیشتر به بی‌دینی سوق می‌دهد .
55002017	تعلیم چنین کسان مانند بیماری قانقاریا پخش می‌شود . هیمِنائوس و فیلیتوس از همین دسته‌اند ،
55002018	که از حقیقت منحرف گشته‌اند و می‌گویند رستاخیز هم‌اکنون به‌وقوع پیوسته است ، و بدین‌سان ایمان بعضی را ویران می‌کنند .
55002019	با این حال ، پی مستحکمی که خدا نهاده است ، پابرجاست و با این عبارت مُهر شده است که : « خداوند کسان خود را می‌شناسد ، » و « هر‌که به نام خداوند اقرار دارد ، باید از شرارت کناره جوید . »
55002020	در خانه‌ای بزرگ ، تنها ظروف طلا و نقره نیست ، بلکه چوبی و گلی هم هست ؛ آنها به کار مصارف مهم می‌آیند ، اینها به کار مصارف پیش پا افتاده .
55002021	پس هر که خود را از آنچه گفتم پاک نگاه دارد ، ظرفی خواهد بود که به کار مصارف مهم می‌آید ، ظرفی مقدّس و مفید برای صاحبخانه و مهیا برای هر کار نیکو .
55002022	از امیال جوانی بگریز ، و به همراه آنان که با دلی پاک خداوند را می‌خوانند ، در پی پارسایی و ایمان و محبت و آرامش باش .
55002023	از مباحثات پوچ و بی‌خردانه دوری کن ، چرا که می‌دانی نزاعها برمی‌انگیزد .
55002024	حال آنکه خادم خداوند نباید نزاع کند ، بلکه باید با همه مهربان باشد و قادر به تعلیم و بردبار .
55002025	باید مخالفان را به‌نرمی ارشاد کند ، بدین امید که خدا به آنها توبه عطا فرماید تا به شناخت حقیقت برسند
55002026	و به‌خود آمده ، از دام ابلیس که ایشان را برای انجام خواست خود اسیر کرده است ، برهند .
55003001	امّا آگاه باش که در روزهای آخر ، زمانهای سخت پیش خواهد آمد .
55003002	مردمانْ خودپرست ، پولدوست ، لاف‌زن ، متکبر ، ناسزاگو ، نافرمان به والدین ، ناسپاس ، ناپاک ،
55003003	بی‌عاطفه ، بی‌گذشت ، غیبت‌گو ، بی‌بندوبار ، وحشی ، دشمن نیکویی ،
55003004	خیانتکار ، عجول و خودپسند خواهند بود . لذت را بیش از خدا دوست خواهند داشت
55003005	و هر چند صورتِ ظاهرِ دینداری را دارند ، منکر قدرت آن خواهند بود . از چنین‌کسان دوری گزین .
55003006	اینان کسانی هستند که به درون خانۀ مردم رخنه کرده ، زنان سبک‌مغز را اسیر خود می‌سازند ، زنانی را که زیر بار گناهان خم شده‌اند و هوسهای گوناگونْ آنان را به هر سو می‌کشد ،
55003007	و با اینکه همواره تعلیم می‌گیرند ، هرگز به شناخت حقیقت نتوانند رسید .
55003008	همان‌گونه که یَنّیس و یَمْبْریس به مخالفت با موسی برخاستند ، اینان نیز که فکری فاسد و ایمانی مردود دارند ، با حقیقت مخالفت می‌کنند .
55003009	امّا راه به جایی نخواهند برد ، بلکه حماقتشان بر همگان آشکار خواهد شد ، چنانکه حماقت آن دو نیز عیان گردید .
55003010	ولی تو تعلیم و رفتار و هدف و ایمان و صبر و محبت و تحمّل مرا
55003011	و آزارهایی را که دیدم و رنجهایی را که کشیدم ، نظاره‌گر بوده‌ای و از آنچه در اَنطاکیه ، قونیه و لِستْره بر سرم آمد و آزارهایی که به من رسید ، نیک آگاهی . امّا خداوند مرا از آن همه رهانید .
55003012	براستی ، همۀ کسانی که بخواهند در مسیحْ عیسی با دینداری زیست کنند ، آزار خواهند دید ؛
55003013	امّا شرارت‌پیشگان و شیّادان در بدی پیش خواهند رفت ؛ فریب خواهند داد و فریب خواهند خورد .
55003014	امّا تو در آنچه آموخته و بدان ایمان آورده‌ای پایدار باش ، چرا که می‌دانی آنها را از چه کسان فراگرفته‌ای ،
55003015	و چگونه از کودکی کتب مقدّس را دانسته‌ای که می‌تواند تو را حکمت آموزد برای نجاتی که از راه ایمان به مسیحْ عیسی است .
55003016	تمامی کتب مقدّس الهام خداست و برای تعلیم و تأدیب و اصلاح و تربیت در پارسایی سودمند است ،
55003017	تا مرد خدا به کمال برای هر کار نیکو تجهیز گردد .
55004001	در برابر خدا و مسیحْ عیسی که بر زندگان و مردگان داوری خواهد کرد ، و نظر به ظهور او و پادشاهی‌اش ، تو را مکلّف می‌سازم که
55004002	کلام را موعظه کنی و به گاه و به بیگاه آمادۀ این کار باشی و با صبر بسیار و تعلیم دقیق ، به اصلاح و توبیخ و تشویق بپردازی .
55004003	زیرا زمانی خواهد آمد که مردم به تعلیم صحیح گوش فرا ‌ ‌ نخواهند داد ، بلکه بنا‌به میل خویش ، معلّمان بسیار گِرد خود خواهند آورد تا آنچه را که گوشهایشان طالب شنیدن آن است ، از آنان بشنوند ؛
55004004	و از گوش فرا دادن به حقیقت رویگردان شده ، به‌سوی افسانه‌ها منحرف خواهند گشت .
55004005	امّا تو در همه‌حال به‌هوش باش ؛ سختیها را بر خود هموار کن ؛ کار مبشّر را انجام ده و خدمت خویش را به کمال به انجام رسان .
55004006	زیرا من ، هم‌اکنون ، همچون هدیه‌ای ریختنی ، در حال ریخته شدنم و زمان رحلتم فرا رسیده است .
55004007	جنگِ نیکو را جنگیده‌ام ، مسابقه را به پایان رسانده و ایمان را محفوظ داشته‌ام .
55004008	اکنون تاج پارسایی برایم آماده است ، تاجی که خداوند ، آن داور عادل ، در آن روز به من عطا خواهد کرد - نه تنها به من ، بلکه به همۀ آنان که مشتاق ظهور او بوده‌اند .
55004009	بکوش تا هر چه زودتر نزد من آیی .
55004010	زیرا دیماس به‌خاطر عشق این دنیا مرا ترک کرده و به تِسالونیکی رفته است . کْریسکیس به غَلاطیه و تیتوس هم به دَلماتیه رفته .
55004011	تنها لوقا با من است . مَرقُس را برگیر و با خود بیاور ، زیرا در خدمتم مرا سودمند است .
55004012	تیخیکوس را به اِفِسُس فرستادم .
55004013	هنگام آمدنت ، قبایی را که در تْروآس نزد کارپوس بر جا گذاشتم با خود بیاور ، و نیز طومارهایم را و بخصوص نوشته‌های پوستین را .
55004014	اسکندر مسگر ، با من بسیار بدیها کرد . خداوند سزای کارهایش را خواهد داد .
55004015	تو نیز از او برحذر باش ، زیرا با پیام ما سخت به مخالفت برخاسته است .
55004016	در نخستین دفاع من ، هیچ‌کس به پشتیبانی از من بر‌نخاست ، بلکه همه مرا وانهادند . مباد که این به حسابشان گذاشته شود .
55004017	امّا خداوند در کنار من ایستاد و مرا نیرو بخشید تا کلام به‌واسطۀ من به کمال موعظه شود و همۀ غیریهودیان آن را بشنوند . پس ، از دهان شیر رستم .
55004018	خداوند مرا از هر حملۀ بد خواهد رهانید و برای پادشاهی آسمانی خود نجات خواهد بخشید . جلال بر او باد تا ابدالآباد . آمین !
55004019	سلام مرا به پْریسکیلا و آکیلا و خانوادۀ اونیسیفوروس برسان .
55004020	اِراستوس در قُرِنتُس ماند ، و من تْروفیموس را در میلیتوس ، بیمار ، بر جا گذاشتم .
55004021	بکوش تا پیش از زمستان به اینجا برسی . اوبولوس برای تو سلام می‌فرستد ، و نیز پودِنْس ، لینوس ، کْلودیا و همۀ برادران .
55004022	خداوند با روح تو باشد . فیض با شما باد .
56001001	از پولُس ، خادم خدا و رسول عیسی مسیح ، در خدمتِ ایمانِ برگزیدگانِ خدا و شناخت آن حقیقت که موجد دینداری است ،
56001002	و به امید حیات جاویدان که خدای منزّه از هر دروغ از ایام ازل بدان وعده فرمود
56001003	و کلام خود را در زمان مقرر آشکار ساخت ، به‌واسطۀ موعظه​ای که به حکم نجات​دهندۀ ما خدا به من سپرده شد ،
56001004	به تیتوس ، فرزند راستینم در ایمانی مشترک : فیض و آرامش از جانب خدای پدر و نجات​دهندۀ ما عیسی مسیح بر تو باد .
56001005	تو را از آن‌رو در کْرِت بر جا گذاشتم تا کارهای ناتمام را سامان دهی و همان‌گونه که تو را امر کردم ، در هر شهر مشایخی برگماری .
56001006	شیخ کلیسا باید بری از ملامت ، شوهرِ وفادارِ تنها یک زن ، و دارای فرزندانی باایمان باشد که از هر گونه اتهام لجام​گسیختگی و سرکشی مبرا باشند .
56001007	چرا که ناظر کلیسا کارگزار خداست و از همین‌رو باید بَری از ملامت باشد ، نه خودرأی یا تندخو یا میگسار یا خشن یا در پی منافع نامشروع ،
56001008	بلکه شهره به میهمان​نوازی و دوستدارِ نیکویی و خویشتندار و پارسا و مقدّس و منظم ؛
56001009	و پایدار بر کلام مطمئنی که تعلیم داده شده است تا بتواند دیگران را بر پایۀ تعلیم صحیح پند دهد و نظر مخالفان را رد کند .
56001010	زیرا گردنکشانِ یاوه​گوی و فریبکار بسیارند ، بخصوص از ختنه​شدگان ،
56001011	که دهانشان را باید بست ، زیرا برای کسب منافع نامشروع ، تعالیم ناشایسته می​دهند و بدین‌گونه خانواده​ها را به تمامی تباه می‌سازند .
56001012	حتی یکی از انبیای خودشان گفته است : « کْرِتیان همواره مردمانی دروغگو و وحوشی شرور و شکم​پرستانی تن​پرورند . »
56001013	این شهادت راست است . پس آنان را سخت توبیخ کن تا از سلامتِ ایمان برخوردار باشند و
56001014	به افسانه​های یهود و احکامِ منکرانِ حقیقت گوش نسپارند .
56001015	برای پاکان همه چیزْ پاک است ، امّا برای آنان که آلوده‌اند و بی‌ایمان ، هیچ چیز پاک نیست ، بلکه هم فکرشان آلوده است و هم وجدانشان .
56001016	مدّعی خداشناسی​اند ، امّا با کردارشان او را انکار می​کنند . نفرت​انگیزند و نافرمان ، و نامناسب برای هر کار نیکو .
56002001	امّا تو از آنچه مطابق با تعلیم صحیح است ، سخن بگو .
56002002	مردان سالخورده را بگو که معتدل و باوقار و خویشتندار باشند و در ایمان و محبت و پایداری ، به شایستگی رفتار کنند .
56002003	به همین‌سان ، زنان سالخورده باید شیوۀ زندگی محترمانه‌ای داشته باشند . نباید غیبت‌گو یا بندۀ شراب باشند ، بلکه باید آنچه را که نیکوست تعلیم دهند ،
56002004	تا بتوانند زنان جوانتر را خرد بیاموزند که شوهردوست و فرزنددوست باشند
56002005	و خویشتندار و عفیف و کدبانو و مهربان و تسلیمِ شوهر ، تا کلام خدا بد گفته نشود .
56002006	نیز مردان جوان را پند ‌ ‌ ده تا خویشتندار باشند .
56002007	خودْ در همه چیز سرمشق اعمال نیکو باش . در تعلیم خود صداقت و جدیّت به‌خرج ده ،
56002008	و سلامتِ گفتارت چنان باشد که کسی آن را مذمّت نتواند کرد ، تا مخالفان چون فرصت بد گفتن از ما نیابند ، شرمسار شوند .
56002009	غلامان را بیاموز که در هر چیز تسلیم اربابانشان باشند و برای جلب خشنودی آنها بکوشند ؛ و چون و چرا نکنند
56002010	و از آنان ندزدند ، بلکه کمال امانت را نشان دهند تا در هر چیز تعلیم مربوط به نجات‌دهندۀ ما خدا را زینت بخشند .
56002011	زیرا فیض خدا به‌ظهور رسیده است ، فیضی که همگان را نجات‌بخش است
56002012	و به ما می‌آموزد که بی‌دینی و امیال دنیوی را ترک گفته ، با خویشتنداری و پارسایی و دینداری در این عصر زیست کنیم ،
56002013	در حینی که منتظر آن امید مبارک ، یعنی ظهور پرجلال خدای عظیم و نجات‌دهندۀ خویش عیسی مسیح هستیم ،
56002014	که خود را فدای ما ساخت تا از هر شرارت رهایی‌مان بخشد و قومی برای خود طاهر سازد که از آنِ خودش باشند و غیور برای کار نیکو .
56002015	اینها را بگو ، و با کمال اقتدار تشویق و توبیخ کن ، و مگذار کسی تو را حقیر شمارد .
56003001	ایشان را یادآور شو که تسلیم حکمرانان و صاحبمنصبان باشند و فرمانبرداری کنند ، و برای هر کار نیک آماده باشند ؛
56003002	کسی را ناسزا نگویند و ستیزه‌جو نباشند ، بلکه باملاحظه باشند و نزد همه براستی فروتن .
56003003	ما نیز زمانی نادان و نافرمانبردار بودیم و گمراه و بندۀ همه گونه امیال و لذتها ؛ و در کین و حسد روزگار می‌گذراندیم . منفور بودیم و متنفر از یکدیگر .
56003004	امّا چون مهربانی و انساندوستی نجات‌دهندۀ ما خدا آشکار شد ،
56003005	ما را نه به‌سبب کارهای نیکویی که کرده بودیم ، بلکه از رحمت خویش نجات بخشید ، به غسل تولد تازه و نو شدنی که از روح‌القدس است ؛
56003006	که او را به فراوانی بر ما فرو ریخت ، به‌واسطۀ منجی ما عیسی مسیح ،
56003007	تا به فیض او پارسا شمرده شده ، بنا بر امید حیات جاویدان ، به وارثان بدل گردیم .
56003008	این سخنی است درخور اعتماد . و از تو می‌خواهم که بر این امور تأکید ورزی ، تا آنان که بر خدا اعتماد بسته‌اند ، از یاد نبرند که خویشتن را وقف کارهای نیکو نمایند ، که اینها همگان را نیکو و سودمند است .
56003009	امّا از مجادلات نابخردانه و شجره‌نامه‌ها و بحثها و نزاعهای پیرامونِ شریعت اجتناب کن ، زیرا بی‌فایده و بی‌ارزش است .
56003010	به آن که عامل تفرقه است یک بار ، و سپس برای دوّمین بار هشدار ده ، و از آن پس ، با او قطع ارتباط کن .
56003011	چرا که می‌دانی چنین شخص منحرف است و گناهکار ، و خودْ عامل محکومیت خویش .
56003012	وقتی آرتِماس یا تیخیکوس را نزدت فرستادم ، بکوش تا هر چه زودتر نزد من به نیکوپولیس آیی ، زیرا عزم آن دارم که زمستان را در آنجا به‌سر برم .
56003013	تا آنجا که می‌توانی ، زیناسِ وکیل و آپولُس را در انجام سفرشان مدد فرما تا هیچ محتاج نمانند .
56003014	بگذار همکیشان ما بیاموزند که خویشتن را وقف انجام کارهای نیکو کنند تا برای رفع نیازهای ضروری تدارک بینند و زندگی بی‌ثمری نداشته باشند .
56003015	آنان که با من‌اند ، جملگی تو را سلام می‌فرستند . به آنان که ما را در ایمان دوست می‌دارند ، سلام برسان . فیض با همۀ شما باد .
57001001	از پولُس ، زندانی مسیحْ عیسی ، و تیموتائوس ، برادر ما ، به دوست عزیز و همکار ما فیلیمون ،
57001002	به خواهر ما آپْفیا و همرزم ما آرخیپوس ، و به کلیسایی که در خانه‌ات بر‌پا می‌شود :
57001003	فیض و آرامش از جانب خدا ، پدر ما ، و خداوندْ عیسی مسیح بر شما باد .
57001004	من با یاد‌آوردنت در دعاهایم ، همواره خدای خود را سپاس می‌گویم ،
57001005	زیرا وصف ایمانت به خداوندْ عیسی و محبتت به همۀ مقدّسان را می‌شنوم .
57001006	دعایم این است که مشارکت ایمانت بسی کارگر افتاده ، تو را به شناخت هر قابلیت نیکویی رهنمون شود که در جهت نیل به قامت مسیح در ماست .
57001007	محبت تو مرا سخت شاد و دلگرم کرده است ، چه تو به دلهای مقدّسان طراوت و تازگی بخشیده‌ای .
57001008	از این‌رو ، هر چند در مسیح این جسارت را دارم که تو را به انجام آنچه سزاوار است حکم کنم ،
57001009	ترجیح می‌دهم بر پایۀ محبت استدعا کنم . پس من ، پولُسِ پیر ، که اکنون نیز زندانی مسیحْ عیسایم ،
57001010	دربارۀ پسرم اونیسیموس که در بندْ او را پدر شده‌ام ، استدعایی از تو دارم .
57001011	او در گذشته برای تو بی‌فایده بود ، امّا اکنون هم تو را و هم مرا مفید است .
57001012	او را که پارۀ تنِ من است نزد تو باز می‌فرستم .
57001013	می‌خواستم نزد خود نگاهش بدارم تا در مدتی که به‌خاطر انجیل در ‌ ‌ بندم ، سهم تو را در خدمت به من بر عهده گیرد .
57001014	امّا نخواستم کاری بدون موافقت تو کرده باشم ، تا احسانت از روی میل باشد ، نه به‌اجبار .
57001015	چه بسا که از همین‌رو اندک زمانی از تو جدا شد تا برای همیشه نزدت بازگردد ،
57001016	امّا دیگر نه چون غلام ، بلکه بالاتر از آن ، چون برادری عزیز . او مرا بس عزیز است ، امّا تو را به‌مراتب عزیزتر است ، خواه در مقام یک انسان و خواه در مقام برادری در خداوند .
57001017	پس اگر مرا رفیق خود می‌دانی ، او را همان‌گونه بپذیر که مرا می‌پذیری .
57001018	اگر خطایی به تو کرده ، یا چیزی به تو بدهکار است ، آن را به حساب من بگذار .
57001019	من ، پولُس ، به‌دست خود می‌نویسم که آن را جبران خواهم کرد - البته نیازی نمی‌بینم بگویم که تو جان خود را نیز به من مدیونی .
57001020	آری ای برادر ، آرزو دارم در خداوند نفعی از تو به من برسد ؛ پس جان مرا در مسیح تازه ساز .
57001021	این را می‌نویسم چون از اطاعت تو اطمینان دارم و می‌دانم حتی بیش از آنچه می‌گویم ، خواهی کرد .
57001022	در ضمن ، اتاقی نیز برایم مهیا کن ، زیرا امید دارم به‌سبب دعاهایتان به شما بخشیده شوم .
57001023	اِپافْراس ، همزندان من در مسیحْ عیسی ، تو را سلام می‌فرستد .
57001024	همچنین همکارانم ، مَرقُس ، آریستارخوس ، دیماس و لوقا تو را سلام می‌گویند .
57001025	فیض خداوندْ عیسی مسیح با روح شما باد .
58001001	در گذشته ، خدا بارها و از راههای گوناگون به‌واسطۀ پیامبران با پدران ما سخن گفت ،
58001002	امّا در این زمانهای آخر به‌واسطۀ پسر خود با ما سخن گفته است ، پسری که او را وارث همه چیز مقرر داشت و به‌واسطۀ او جهان را آفرید .
58001003	او فروغِ جلالِ خدا و مظهر کامل ذات اوست ، و همه چیز را با کلام نیرومند خود نگاه می‌دارد . او پس از پاک کردن گناهان ، به‌دست راست مقام کبریا در عرش برین بنشست .
58001004	پس به همان اندازه که نامی برتر از فرشتگان به میراث بُرد ، از مقامی والاتر از آنها نیز برخوردار شد .
58001005	زیرا خدا تا کنون به کدام‌یک از فرشتگان گفته است : « تو پسر من هستی ؛ امروز ، من تو را مولود ساخته‌ام » ؟ و یا : « من او را پدر خواهم بود ، و او مرا پسر خواهد بود » ؟
58001006	بلکه آن هنگام نیز که فرزند ارشد را به جهان می‌آورَد ، می‌فرماید : « همۀ فرشتگان خدا او را بپرستند . »
58001007	حال آنکه دربارۀ فرشتگان می‌گوید : « فرشتگانش را بادها می‌سازد ، و خادمانش را شعله‌های آتش . »
58001008	امّا دربارۀ پسر می‌گوید : « تخت سلطنت تو ، ای خدا ، تا ابد پایدار خواهد ماند ، و عدالت ، عصای پادشاهی تو خواهد بود .
58001009	تو درستکاری را دوست داشته و از نادرستی بیزار بوده‌ای ؛ پس خدا ، خدای تو ، تو را با روغن شادمانی مسح کرده ، و این‌گونه تو را مقامی والاتر از همقطارانت بخشیده است . »
58001010	و نیز می‌فرماید : « تو بودی ، ای خداوند ، که در آغازْ بنیاد زمین را نهادی ، و آسمان صنعت دست توست .
58001011	آنها از میان خواهند رفت ، امّا تو بر‌جا می‌مانی ؛ همۀ آنها همچون لباس ، مندرس خواهند گشت .
58001012	آنها را چون ردایی در هم خواهی پیچید ، و به‌سان جامه‌ای جایگزین خواهند شد . امّا تو همان که بودی ، باقی می‌مانی ، و سالهای تو را پایانی نخواهد بود . »
58001013	خدا تا کنون به کدام‌یک از فرشتگان گفته است : « به‌دست راست من بنشین تا آن هنگام که دشمنانت را کرسی زیر پایت سازم » ؟
58001014	مگر آنها جملگی روحهایی خدمتگزار نیستند که برای خدمت به وارثان آیندۀ نجات فرستاده می‌شوند ؟
58002001	پس بر ماست که به آنچه شنیده‌ایم با دقت هر چه بیشتر توجه کنیم ، مبادا از آن منحرف شویم .
58002002	زیرا اگر پیامی که به‌واسطۀ فرشتگان بیان شد الزام‌آور بود ، آن‌گونه که هر سرپیچی و نافرمانی مجازاتی برحق می‌یافت ،
58002003	پس ما چه راه گریزی خواهیم داشت اگر چنین نجاتی عظیم را نادیده بگیریم ؟ این نجات در آغاز به‌واسطۀ خداوند بیان شد و سپس توسط آنان که از او شنیدند بر ما ثابت گردید ،
58002004	در حالی که خدا نیز بر آن گواهی می‌داد ، با آیات و عجایب و معجزات گوناگون ، و عطایای روح‌القدس ، که آنها را بنا به خواست خود تقسیم می‌کرد .
58002005	او جهان آینده را که از آن سخن می‌گوییم ، زیر فرمان فرشتگان قرار نداد .
58002006	امّا شخصی در جایی شهادت داده ، گفته است : « انسان چیست که تو در فکرش باشی ، و پسر انسان ، که به او روی نمایی ؟
58002007	او را اندک‌زمانی پایینتر از فرشتگان ساختی ، و تاج جلال و اکرام را بر سَرش گذاشتی
58002008	و همه چیز را زیر پای او نهادی . » خدا با قرار دادن همه چیز زیر فرمان او ، چیزی باقی نگذاشت که مطیع وی نباشد . امّا در حال حاضر ، هنوز نمی‌بینیم که همه چیز زیر فرمان او باشد .
58002009	امّا عیسی را می‌بینیم که اندک‌زمانی پایینتر از فرشتگان قرار گرفت ، ولی اکنون تاج جلال و اکرام بر سرش نهاده شده است ، چرا که از رنج مرگ گذشت تا بر حسب فیض خدا برای همه طعم مرگ را بچشد .
58002010	بجا بود خدا که همه چیز برای او و به‌واسطۀ او وجود دارد ، برای اینکه پسران بسیار را به جلال برساند ، قهرمانِ نجات ایشان را از راه تحمل رنج ، کامل گرداند .
58002011	زیرا او که مقدّس می‌سازد و آنان که مقدّس می‌شوند ، همه از یک تبارند . از همین‌رو ، عیسی عار ندارد ایشان را برادر بخواند .
58002012	چنانکه می‌گوید : « نام تو را به برادرانم اعلام خواهم کرد ؛ و در میان جماعت ، حمد تو را خواهم سرایید . »
58002013	و باز می‌گوید : « من بر او توکل خواهم کرد . » و باز : « اینک من ، و فرزندانی که خدا به من عطا کرده است . »
58002014	از آنجا که فرزندان از جسم و خون برخوردارند ، او نیز در اینها سهیم شد تا با مرگ خود ، صاحب قدرت مرگ یعنی ابلیس را به‌زیر کِشد ،
58002015	و آنان را که همۀ عمر در بندگیِ ترسِ از مرگ به‌سر برده‌اند ، آزاد سازد .
58002016	زیرا مسلّم است که او نه فرشتگان ، بلکه نسل ابراهیم را یاری می‌دهد .
58002017	از همین‌رو ، لازم بود از هر حیث همانند برادران خود شود تا بتواند در مقام کاهن اعظمی رحیم و امین ، در خدمت خدا باشد و برای گناهان قوم کفّاره کند .
58002018	چون او خود هنگامی که آزموده شد ، رنج کشید ، قادر است آنان را که آزموده می‌شوند ، یاری رساند .
58003001	پس ای برادران مقدّس که در دعوت آسمانی شریک هستید ، اندیشۀ خود را بر عیسی معطوف کنید که اوست رسول و کاهن اعظمی که بدو معترفیم .
58003002	او نسبت به کسی که او را برگماشت امین بود ، همان‌گونه که موسی نیز در تمام خانۀ خدا امین بود .
58003003	امّا به همان اندازه که حرمت سازندۀ خانه از خودِ خانه بیشتر است ، عیسی نیز لایق حرمتی بیش از موسی شمرده شد .
58003004	زیرا هر خانه‌ای به‌دست کسی بنا می‌شود ، امّا بانی همه چیز خداست .
58003005	موسی در مقام خادم در تمام خانۀ خدا امین بود تا بر آنچه می‌بایست در آینده گفته شود ، شهادت دهد .
58003006	امّا مسیح ، در مقام پسرِ صاحب‌اختیار بر خانۀ خدا ، امین است . و خانۀ او ما هستیم ، به‌شرطی که آزادگی خود را حفظ کنیم و در مباهات به امید خود همچنان پایدار بمانیم .
58003007	پس همان‌گونه که روح‌القدس می‌فرماید : « امروز ، اگر صدای او را می‌شنوید ،
58003008	دل خود را سخت مسازید ، چنانکه در ایام تمرد کردید ، به‌هنگام آزمایش در بیابان .
58003009	آنجا پدران شما مرا آزمایش و امتحان کردند ، با اینکه چهل سال کارهای مرا دیده بودند .
58003010	به همین سبب ، از آن نسل خشمگین بودم و گفتم : ” اینان همواره در دل خود گمراهند ، و راههای مرا نشناخته‌اند ؛ “
58003011	پس در خشم خود سوگند خوردم که به آسایش من هرگز راه نخواهند یافت . »
58003012	ای برادران ، هوشیار باشید که از شما کسی دل شَرور و بی‌ایمان نداشته باشد که از خدای زنده رویگردان شود .
58003013	بلکه هر روز ، تا آن زمان که هنوز « امروز » خوانده می‌شود ، یکدیگر را پند دهید تا کسی از شما در اثر فریب گناه ، سختدل نشود .
58003014	از آن‌رو که در مسیح شریک شده‌ایم ، تنها به‌شرطی که اطمینان آغازین خود را تا به آخر استوار نگاه داریم .
58003015	چنانکه هم‌اکنون گفته شد : « امروز ، اگر صدای او را می‌شنوید ، دل خود را سخت مسازید ، چنانکه در ایام تمرد کردید . »
58003016	مگر آنان که شنیدند و با وجود آن سرپیچی کردند ، چه کسانی بودند ؟ آیا همۀ آنانی نبودند که موسی از مصر به‌در آورد ؟
58003017	و از چه کسانی چهل سال خشمگین بود ؟ مگر نه آنان که گناه کردند و اجسادشان در بیابان افتاد ؟
58003018	و دربارۀ چه کسانی سوگند خورد که به آسایش او هرگز راه نخواهند یافت ؟ مگر نه همانها که نافرمانی کردند ؟
58003019	پس می‌بینیم به‌سبب بی‌ایمانی بود که نتوانستند راه بیابند .
58004001	پس بهوش باشیم مبادا با اینکه وعدۀ راه یافتن به آسایش او هنوز به‌قوّت خود باقیست ، آشکار شود که احدی از شما ، از دست یافتن به آن باز‌مانده است .
58004002	زیرا به ما نیز چون ایشان بشارت داده شد . امّا پیامی که شنیدند ، سودی برایشان نداشت ، زیرا با آنان که گوش فرا‌دادند به ایمان متحد نشدند .
58004003	ولی ما که ایمان آورده‌ایم ، به آن آسایش راه می‌یابیم . چنانکه خدا فرموده است : « پس در خشم خود سوگند خوردم که هرگز به آسایش من راه نخواهند یافت ، » و با این همه ، کارهای او از زمان آفرینش جهان به پایان رسیده بود ؛
58004004	زیرا در جایی راجع به روز هفتم بیان می‌کند که : « در روز هفتم ، خدا از همۀ کارهای خود برآسود ، »
58004005	و باز در قسمتی که در بالا نقل شد ، می‌گوید : « هرگز به آسایش من راه نخواهند یافت . »
58004006	بنابراین ، از آنجا که این حقیقت به‌قوّت خود باقی است که برخی می‌باید به آن آسایش راه یابند ، و آنان که پیشتر بشارت یافتند ، به‌سبب نافرمانی راه نیافتند ،
58004007	پس خدا دیگربار روزی خاص را مقرر فرمود ، و پس از گذشت سالهای بسیار ، در مزامیر داوود ، از « امروز » سخن گفت و آن‌گونه که پیشتر بیان شد ، فرمود : « امروز ، اگر صدای او را می‌شنوید ، دل خود را سخت مسازید . »
58004008	زیرا اگر یوشع به آنها آسایش بخشیده بود ، مدتها بعد ، خدا از روزی دیگر سخن نمی‌گفت .
58004009	پس قوم خدا هنوز باید از آسایش شَبّات برخوردار شوند ؛
58004010	زیرا هر کس که به آسایش خدا داخل می‌شود ، او نیز از کارهای خود آسودگی می‌یابد ، همان‌گونه که خدا از کارهای خود برآسود .
58004011	پس بیایید به‌جدّ بکوشیم تا به آن آسایش راه یابیم ، مبادا کسی از نافرمانی آنان سرمشق گیرد و در‌لغزد .
58004012	زیرا کلام خدا زنده و مؤثر است و بُرنده‌تر از هر شمشیر دو دم ، و چنان نافذ که نفس و روح ، و مفاصل و مغزِ استخوان را نیز جدا می‌کند ، و سنجشگر افکار و نیّتهای دل است .
58004013	هیچ چیز در تمام آفرینش از نظر خدا پنهان نیست ، بلکه همه چیز در برابر چشمان او که حساب ما با اوست ، عریان و آشکار است .
58004014	پس چون کاهن اعظمی والامقام داریم که از آسمانها درگذشته است ، یعنی عیسی پسر خدا ، بیایید اعتراف خود را استوار نگاه داریم .
58004015	زیرا کاهن اعظم ما چنان نیست که نتواند با ضعفهای ما همدردی کند ، بلکه کسی است که از هر حیث همچون ما وسوسه شده است ، بدون اینکه گناه کند .
58004016	پس آزادانه به تخت فیض نزدیک شویم تا رحمت بیابیم و فیضی را حاصل کنیم که به‌هنگام نیاز یاریمان دهد .
58005001	هر کاهن اعظم از میان آدمیان انتخاب می‌شود و به نمایندگیِ آدمیان در امور الهی منصوب می‌گردد تا هدایا و قربانیها به جهت گناهان تقدیم کند .
58005002	او می‌تواند با آنان که ناآگاهانه به راه خطا می‌روند ، به‌نرمی رفتار کند ، زیرا خود نیز دارای ضعف است .
58005003	از همین‌رو ، باید نه تنها برای گناهان مردم ، بلکه برای گناهان خود نیز قربانی تقدیم کند .
58005004	هیچ‌کس خودْ این افتخار را از آنِ خویش نمی‌سازد ، بلکه این افتخار زمانی نصیب شخص می‌شود که خدا او را همانند هارون فراخواند .
58005005	مسیح نیز خودْ جلال کهانتِ اعظم را از آنِ خویش نساخت ، بلکه آن را از همان کسی دریافت کرد که به او گفت : « تو پسر من هستی ؛ امروز ، من تو را مولود ساخته‌ام . »
58005006	و در جای دیگر می‌گوید : « تو جاودانه کاهن هستی ، از مرتبۀ مِلْکیصِدِق . »
58005007	او در ایام زندگی خود بر زمین ، با فریادهای بلند و اشکها به درگاه او که قادر به رهانیدنش از مرگ بود ، دعا و استغاثه کرد و به‌خاطر تسلیمش به خدا مستجاب شد .
58005008	هر چند پسر بود ، با رنجی که کشید اطاعت را آموخت .
58005009	و چون کامل شد ، همۀ آنان را که از او اطاعت می‌کنند ، منشأ نجات ابدی گشت .
58005010	و از جانب خدا تعیین شد تا کاهن اعظم باشد ، از مرتبۀ مِلْکیصِدِق .
58005011	در این باره ، مطالب بسیار برای گفتن داریم ، امّا شرح آنها دشوار است ، چرا که گوشهای شما سنگین شده است .
58005012	براستی که پس از گذشت این همه وقت ، خود می‌بایست معلّم باشید . و با این حال نیاز دارید کسی اصول ابتدایی کلام خدا را دیگر بار از آغاز به شما بیاموزاند . شما محتاج شیرید ، نه غذای سنگین !
58005013	هر که شیرخوار است ، با تعالیم پارسایی چندان آشنا نیست ، زیرا هنوز کودک است .
58005014	امّا غذای سنگین از آنِ بالغان است که با تمرین مداوم ، خود را تربیت کرده‌اند که خوب را از بد تشخیص دهند .
58006001	پس بیایید تعالیم ابتدایی دربارۀ مسیح را پشت سر نهاده ، به‌سوی کمال پیش برویم ، و دیگر بار توبه از اعمال منتهی به مرگ ، و ایمان به خدا ،
58006002	و آموزشِ تعمیدها ، و دستگذاری‌ها ، و رستاخیز مردگان و مجازات ابدی را بنیاد ننهیم .
58006003	و چنین نیز خواهیم کرد ، هرگاه خدا اجازه دهد .
58006004	زیرا آنان که یک بار منوّر گشتند و طعم آن موهبت آسمانی را چشیدند و در روح‌القدس سهیم شدند
58006005	و طعم نیکویی کلام خدا و نیروهای عصر آینده را چشیدند ،
58006006	اگر سقوط کنند ، ممکن نیست بتوان ایشان را دیگر بار به توبه آورد ، چرا که به زیان خویش ، پسر خدا را باز بر صلیب می‌کنند و او را در برابر چشم همگان بی‌حرمت می‌سازند .
58006007	اگر زمینی ، بارانی را که بارها بر آن می‌بارد جذب کند و برای کسانی که به‌خاطر آنها کِشت شده است محصول مفید بار آورَد ، از خدا برکت می‌یابد .
58006008	امّا زمینی که خار و خس بار می‌آورد ، بی‌ارزش است و در خطر لعنت قرار دارد ، و سرانجام نیز سوزانده خواهد شد .
58006009	ای عزیزان ، هر چند این‌چنین سخن می‌گوییم ، امّا در مورد شما یقین داریم که چیزهای بهتر که با نجات همراه است ، نصیبتان خواهد شد .
58006010	زیرا خدا بی‌انصاف نیست که عمل شما و محبتی را که به‌خاطر نام او در خدمت به مقدّسان نشان داده و می‌دهید فراموش کند .
58006011	آرزوی ما این است که هر‌یک از شما همین جدیّت را برای تحقق امیدتان تا به آخر نشان دهید ،
58006012	و کاهل نباشید ، بلکه از کسانی سرمشق گیرید که با ایمان و شکیبایی وارث وعده‌ها می‌شوند .
58006013	هنگامی که خدا به ابراهیم وعده داد ، چون بزرگتری از خودش نبود که به او سوگند خورَد ، پس به خود سوگند خورد
58006014	و فرمود : « به‌یقین تو را برکت خواهم داد و فرزندان بسیار به تو خواهم بخشید . »
58006015	و بدین‌گونه ، ابراهیم پس از آنکه با شکیبایی انتظار کشید ، وعده را یافت .
58006016	آدمیان به کسی بزرگتر از خود سوگند می‌خورند و سوگند ، سخن شخص را تضمین می‌کند و به همۀ بحثها پایان می‌بخشد .
58006017	به همین‌سان ، چون خدا خواست تغییرناپذیر بودن قصد خود را بر وارثان وعده‌ها هر چه آشکارتر سازد ، آن را با سوگند تضمین کرد ،
58006018	تا به‌واسطۀ دو امر تغییرناپذیر ، که ممکن نیست خدا دربارۀ آنها دروغ بگوید ، ما از دلگرمی بسیار برخوردار شویم ، ما که گریخته‌ایم تا امیدی را که پیش روی ما قرار داده شده است ، به‌چنگ گیریم .
58006019	این امید ، به‌منزلۀ لنگری محکم و ایمن برای جان ماست ، امیدی که به محرابِ پشت پرده راه می‌یابد ،
58006020	جایی که عیسی چون پیشرو ما ، و به نمایندگی از ما ، داخل شد ؛ همان که جاودانه کاهن اعظم شده است ، از مرتبۀ مِلْکیصِدِق .
58007001	این مِلْکیصِدِق ، پادشاه سالیم و کاهن خدای متعال بود . او به ابراهیم که از شکست دادنِ پادشاهان بازمی‌گشت ، برخورد و او را برکت داد .
58007002	و ابراهیم به همین شخص از همه چیز ده‌یک داد . نام او نخست به‌معنی « پادشاه پارسایی » و بعد « پادشاه سالیم » ، یعنی « پادشاه صلح » است .
58007003	او به‌لحاظ اینکه نه پدر و نه مادر و نه نسب‌نامه‌اش معلوم است ، و نه آغازِ ایام یا پایان زندگی‌اش ، شبیه پسر خدا بوده ، همیشه کاهن باقی می‌ماند .
58007004	بنگرید که او چه شخص بزرگی بود که حتی ابراهیمِ پاتْریارْک از غنایم به او ده‌یک داد !
58007005	حال ، بنا بر حکم شریعت ، فرزندان لاوی که کاهن می‌شوند ، می‌باید از قوم که برادران ایشانند ده‌یک بگیرند ، هر چند آنها نیز از نسل ابراهیم‌اند .
58007006	امّا این شخص که از نسل لاوی نبود ، از ابراهیم ده‌یک گرفت و او را که صاحب وعده‌ها بود ، برکت داد .
58007007	و بدون شک ، کوچکتر است که از بزرگتر برکت می‌یابد .
58007008	در یکی ، کسانی ده‌یک می‌گیرند که می‌میرند ؛ امّا در دیگری ، کسی که درباره‌اش شهادت داده شده که زنده است .
58007009	حتی می‌توان گفت که خودِ لاوی هم که دریافت‌کنندۀ ده‌یک بود ، به‌واسطۀ ابراهیم ده‌یک داد .
58007010	زیرا هنگامی که مِلْکیصِدِق به ابراهیم برخورد ، لاوی در همان وقت نیز در صُلبِ جدّش وجود داشت .
58007011	اگر دستیابی به کمال ، از طریق نظام کهانتِ لاوی میسّر بود - چرا که قوم قوانینی را در خصوص آن دریافت کرده بودند - چه لزومی داشت کاهنی دیگر ، نه از مرتبۀ هارون ، بلکه از مرتبۀ مِلْکیصِدِق ظهور کند ؟
58007012	زیرا اگر نظام کهانت تغییر کند ، ناگزیر شریعت نیز می‌باید تغییر یابد .
58007013	زیرا کسی که این مطالب دربارۀ او گفته شده ، به قبیله‌ای دیگر تعلق دارد که از آن قبیله کسی هرگز خدمت مذبح را نکرده است ؛
58007014	چون کاملاً روشن است که خداوند ما از نسل یهودا بود و موسی در مورد آن قبیله چیزی راجع به کهانت نگفت .
58007015	و از این هم روشنتر آنکه هر گاه کاهنی دیگر همانند مِلْکیصِدِق ظهور کند ،
58007016	او نه ‌ بر پایۀ حکم شرعیِ مربوط به نَسَب خود ، بلکه بر پایۀ نیروی حیاتی فناناپذیر ، کاهن می‌شود .
58007017	زیرا دربارۀ او چنین شهادت داده شده که : « تو جاودانه کاهن هستی ، از مرتبۀ مِلْکیصِدِق . »
58007018	حکم پیشین منسوخ شد ، چون سست و بی‌فایده بود ،
58007019	زیرا شریعت هیچ چیز را کامل نکرد . در مقابل ، امیدی بهتر ارائه شد که از طریق آن به خدا نزدیک می‌شویم .
58007020	و این بدون سوگند نبود ! دیگران بدون هیچ سوگندی کاهن شدند ،
58007021	امّا کاهن شدن او با سوگند همراه بود ، آنگاه که خدا به وی گفت : « خداوند سوگند خورده است و نظر خود را تغییر نخواهد داد : ” تو جاودانه کاهن هستی “ . »
58007022	به‌خاطر این سوگند ، عیسی ضامن عهدی بهتر شده است .
58007023	شمار کاهنان پیشین بس زیاد بود ، زیرا مرگ مانع از ادامۀ خدمت آنها می‌شد .
58007024	حال آنکه عیسی چون تا ابد زنده است ، کهانت بی‌پایان دارد .
58007025	پس او قادر است آنان را که از طریق وی نزد خدا می‌آیند ، جاودانه نجات بخشد ، زیرا همیشه زنده است تا برایشان شفاعت کند .
58007026	ما به چنین کاهن اعظمی نیاز داشتیم ، کاهنی قدّوس ، بی‌عیب ، پاک ، جدا از گناهکاران ، و فراتر از آسمانها .
58007027	برخلاف دیگر کاهنان اعظم ، او نیازی ندارد هر روز ، نخست برای گناهان خود و سپس برای گناهان قوم ، قربانی تقدیم کند . بلکه آنگاه که خود را تقدیم کرد ، یک بار برای همیشه برای گناهان ایشان قربانی داد .
58007028	زیرا شریعت ، انسانهایی ضعیف را به کهانت اعظم برمی‌گمارد ، امّا سوگندی که پس از شریعت آمد ، پسر را برگماشت ، که جاودانه کامل شده است .
58008001	جان کلام در آنچه می‌گوییم این است که ما چنین کاهن اعظمی داریم که بر جانب راست تختِ مقام کبریا در آسمان نشسته
58008002	و خدمتگزار مکان اقدس یعنی آن خیمۀ حقیقی است که خداوند بر‌پا کرده ، نه انسان .
58008003	هر کاهن اعظم برای تقدیم هدایا و قربانیها منصوب می‌شود . از همین‌رو ، این کاهن نیز می‌بایست چیزی برای تقدیم کردن داشته باشد .
58008004	اگر او بر زمین بود ، کاهن نمی‌بود ، زیرا کاهنانی دیگر هستند که بنا بر شریعت هدایا تقدیم می‌کنند .
58008005	امّا آنها تنها شبیه و سایۀ چیزهای آسمانی را خدمت می‌کنند . به همین سبب ، هنگامی که موسی می‌خواست خیمه را بسازد ، به او هشدار داده شد : « آگاه باش که همه چیز را مطابق نمونه‌ای بسازی که بر فراز کوه به تو نشان داده شد . »
58008006	امّا خدمتی که عیسی یافته ، به‌مراتب برتر از خدمت آنهاست ، به همان میزان که او واسطۀ عهدی به‌مراتب بهتر از عهد قدیم است ، عهدی که بر وعده‌های نیکوتر بنا شده است .
58008007	زیرا اگر عهدِ نخست نقصی نداشت ، نیازی به طلب کردن عهدی دیگر نبود .
58008008	امّا خدا نقصی یافت و بدیشان فرمود : « خداوند می‌گوید ، هان زمانی فرامی‌رسد که با خاندان اسرائیل و خاندان یهودا عهدی جدید خواهم بست .
58008009	این عهد مانند عهدی نخواهد بود که با نیاکانشان بستم ، آن روز که دست ایشان را گرفتم تا از سرزمین مصر به‌در آورم ؛ زیرا ، خداوند می‌گوید ، ایشان به عهد من وفادار نماندند . پس ، از ایشان روی گرداندم .
58008010	امّا خداوند چنین اعلام می‌کند : این است عهدی که پس از آن ایام با خاندان اسرائیل خواهم بست . احکام خود را در ذهنهای ایشان خواهم نهاد ، و بر دلهای ایشان خواهم نگاشت . من خدای ایشان خواهم بود ، و ایشان قوم من خواهند بود .
58008011	از آن پس ، کسی به همسایۀ خود تعلیم نخواهد داد و یا کسی به برادر خود نخواهد گفت ، ” خداوند را بشناس ، “ زیرا همه از خُرد و بزرگ ، مرا خواهند شناخت ؛
58008012	از آن‌رو که من شرارت ایشان را خواهم آمرزید و گناهانشان را دیگر به یاد نخواهم آورد . »
58008013	خدا با سخن‌گفتن از عهدی « جدید » ، آن عهد نخست را کهنه می‌سازد ؛ و آنچه کهنه و قدیمی می‌شود ، زود از میان خواهد رفت .
58009001	عهد نخست ، قوانینی برای عبادت داشت و نیز از محرابگاهی زمینی برخوردار بود .
58009002	خیمه‌ای بر‌پا شده بود که در اتاق نخست آن ، چراغدان ، میز ، و نان تقدیمی قرار داشت ؛ این مکان « قدس » خوانده می‌شد .
58009003	پشت پردۀ دوّم نیز اتاقی بود که « قدس‌الاقداس » نام داشت ؛
58009004	در این اتاق ، آتشدانِ زرّینِ بخور و صندوق عهد قرار داشت که با طلا پوشانیده شده بود . در این صندوق ، ظرفِ زرّینِ « مَنّا » ، عصای هارون که شکوفه آورده بود ، و الواح سنگی عهد قرار داده شده بود .
58009005	بر بالای صندوق ، کروبیانِ « جلال » بر جایگاه کفّاره سایه‌گستر بودند . اکنون جای آن نیست که به شرح جزئیات بپردازیم .
58009006	پس از آنکه همه چیز بدین صورت نظام یافت ، کاهنان مرتب به اتاق نخست داخل می‌شدند تا خدمت خود را به انجام رسانند .
58009007	امّا تنها کاهن اعظم به اتاق دوّم داخل می‌شد ، آن هم تنها سالی یک بار ، و همیشه نیز خون به همراه داشت تا برای خود و برای گناهانی که قوم ناآگاهانه کرده بودند ، تقدیم کند .
58009008	روح‌القدس بدین‌گونه نشان می‌دهد که تا زمانی که اتاق نخست برقرار است ، راه ورود به مکان اقدس هنوز ظاهر نشده است .
58009009	این نِمادی است از زمان حاضر که در آن ، هدایا و قربانیهایی تقدیم می‌شود که قادر نیست وجدان عبادت‌کننده را کاملاً پاک سازد ،
58009010	بلکه تنها به کارِ خوردن و نوشیدن و انجام آداب مختلف شستشوی آیینی می‌آید . اینها تنها تشریفاتی است ظاهری که تا فرارسیدن زمان اصلاحِ امور ابلاغ شده بود .
58009011	امّا چون مسیح در مقام کاهن اعظمِ آن امورِ نیکو ظاهر گشت که هم‌اکنون واقع شده‌اند ، به خیمه‌ای بزرگتر و کاملتر داخل شد که به‌دست انسان ساخته نشده است و به دیگر سخن ، به این خلقت تعلّق ندارد .
58009012	و به خون بزها و گوساله‌ها داخل نشد ، بلکه یک بار برای همیشه به خون خود به قدس‌الاقداس داخل شد و رهایی ابدی را حاصل کرد .
58009013	زیرا اگر خون بزها و گاوها و پاشیدن خاکسترِ گوساله بر آنان که به‌لحاظ آیینی ناپاکند ، ایشان را تقدیس می‌کند تا به‌ظاهر پاک باشند ،
58009014	چقدر بیشتر ، خون مسیح که به‌واسطۀ آن روح جاودانی ، خویشتن را بی‌عیب به خدا تقدیم کرد ، وجدان ما را از اعمال منتهی به مرگ پاک خواهد ساخت تا بتوانیم خدای زنده را خدمت کنیم !
58009015	از همین‌رو ، مسیح واسطۀ عهدی است جدید ، تا فراخواندگان بتوانند میراث جاودانی موعود را دریافت کنند . زیرا اکنون مرگی رخ داده که آنان را از گناهانی که در متن عهد نخست واقع شد ، رهایی می‌بخشد .
58009016	زیرا در هر عهدی ، لازم است مرگِ عاملی که عهد را رسمیت می‌بخشد به‌میان آید ،
58009017	زیرا هر عهدی تنها بر اساس چنین مرگی ارزش قانونی می‌یابد ؛ چون تا زمانی که عاملِ رسمیت بخشنده به عهد زنده است ، آن عهد اعتباری ندارد .
58009018	از همین‌رو ، حتی عهد نخست نیز بدون خون ، قابل اجرا نبود .
58009019	آن هنگام که موسی هر یک از احکام شریعت را به تمامی قوم اعلام کرد ، خون گوساله‌ها را گرفته ، همراه با آب و پشم قرمز و شاخه‌های زوفا ، بر طومار و همۀ قوم پاشید
58009020	و گفت : « این است خون عهدی که خدا شما را به نگاه داشتنش حکم فرموده است . »
58009021	همچنین آن خون را بر خیمه و بر هر آنچه در آیینهای آن به‌کار می‌رفت ، پاشید .
58009022	در حقیقت ، بنا بر شریعت ، تقریباً همه چیز به‌وسیلۀ خون پاک می‌شود و بدون ریختن خون ، آمرزشی نیست .
58009023	پس می‌بایست شبیه چیزهای آسمانی با این قربانیها پاک شود ، امّا اصل آنها با قربانیهایی بهتر از اینها .
58009024	زیرا مسیح به محرابگاهی داخل نشد که ساختۀ دست بشر و تنها شبیه محرابگاه حقیقی باشد ، بلکه به خودِ آسمان داخل شد تا اکنون به نمایندگی از ما در حضور خدا ظاهر شود .
58009025	و نیز به آنجا داخل نشد تا خویشتن را بارها چون قربانی تقدیم کند ، همانند کاهن اعظم که هر ساله به قدس‌الاقداس داخل می‌شود ، آن هم با خونی که خون خودش نیست .
58009026	زیرا در این صورت ، مسیح می‌بایست از زمان آفرینش جهان ، بارها رنج کشیده باشد . امّا او اکنون یک بار برای همیشه در نقطۀ اوج تمامی اعصار ظاهر شد تا با قربانی خود ، گناه را از میان بردارد .
58009027	همان‌گونه که برای انسان یک بار مردن و پس از آن داوری مقرر است ،
58009028	مسیح نیز پس از آنکه یک بار قربانی شد تا گناهان بسیاری را بر دوش کِشد ، دیگر بار ظاهر خواهد شد ، نه برای رفع گناه ، بلکه تا آنان را که مشتاقانه چشم به راه اویند ، نجات بخشد .
58010001	شریعت فقط سایۀ چیزهای نیکوی آینده است ، نه صورت واقعی آنها . از همین‌رو ، هرگز نمی‌تواند با قربانیهایی که سال به سال پیوسته تکرار می‌شود ، آنان را که برای عبادت نزدیک می‌آیند ، کامل سازد .
58010002	وگرنه آیا تقدیم آنها متوقف نمی‌شد ؟ زیرا در آن صورت ، عبادت‌کنندگان یک بار برای همیشه پاک می‌شدند و از آن پس دیگر برای گناهان خود احساس تقصیر نمی‌کردند .
58010003	امّا آن قربانیها هر سال یادآور گناهانند ،
58010004	چرا که ممکن نیست خون گاوها و بزها گناهان را از میان بردارد .
58010005	از این‌رو ، هنگامی که مسیح به جهان آمد ، فرمود : « قربانی و هدیه را نخواستی ، امّا بدنی برای من مهیا ساختی .
58010006	از هدایای سوختنی و قربانیهای گناه خشنود نبودی .
58010007	آنگاه گفتم : ” اینک من خود می‌آیم ، تا ارادۀ تو را ای خدا به‌جای آورم ؛ در طومار کتاب درباره‌ام نوشته شده است . “‌ »
58010008	نخست می‌گوید : « قربانی و هدیه ، هدایای سوختنی و قربانیهای گناه را نخواستی و از آنها خشنود نبودی » ، هر چند شریعت خواهان انجامشان بود .
58010009	سپس می‌فرماید : « اینک من خود می‌آیم تا ارادۀ تو را به‌جای آورم . » پس اوّلی را باطل می‌کند تا دوّمی را برقرار سازد .
58010010	به‌واسطۀ همین اراده ، ما یک بار برای همیشه ، از طریق قربانیِ بدن عیسی مسیح تقدیس شده‌ایم .
58010011	هر کاهن ، هر روز به خدمت می‌ایستد و همان قربانیها را که هرگز نمی‌توانند گناهان را از میان بردارند ، بارها می‌گذراند .
58010012	امّا این کاهن ، چون برای همیشه یک قربانی به‌جهت گناهان تقدیم کرد ، به‌دست راست خدا بنشست .
58010013	از آن هنگام ، در انتظار است که دشمنانش کرسی زیر پایش گردند ،
58010014	زیرا با یک قربانی ، تقدیس‌شدگان را تا ابد کامل ساخته است .
58010015	روح‌القدس نیز در این خصوص به ما گواهی می‌دهد . ابتدا می‌فرماید :
58010016	« خداوند اعلام می‌کند ، این است عهدی که پس از آن ایام با ایشان خواهم بست . احکام خود را در دلهای ایشان خواهم نهاد ، و بر ذهنهای ایشان خواهم نگاشت . »
58010017	سپس می‌افزاید : « گناهان و نافرمانیهای ایشان را به‌یقین دیگر به‌یاد نخواهم آورد . »
58010018	آنجا که اینها آمرزیده شده باشند ، دیگر جایی برای قربانی گناه باقی نمی‌ماند .
58010019	پس ای برادران ، از آنجا که به خون عیسی می‌توانیم آزادانه به مکان اقدس داخل شویم ،
58010020	یعنی از راهی تازه و زنده که از میان آن پرده که بدن اوست ، بر ما گشوده شده است ،
58010021	و از آنجا که کاهنی بزرگ بر خانۀ خدا داریم ،
58010022	بیایید با اخلاص قلبی و اطمینانِ کاملِ ایمان به حضور خدا نزدیک شویم ، در حالی که دلهایمان از هر احساس تقصیر زدوده و بدنهایمان با آبِ پاک شسته شده است .
58010023	بیایید بی‌تزلزل ، امیدی را که به آن معترفیم همچنان استوار نگاه داریم ، زیرا وعده‌دهنده امین است .
58010024	و در فکر آن باشیم که چگونه می‌توانیم یکدیگر را به محبت و انجام اعمال نیکو برانگیزانیم .
58010025	و از گرد آمدن با یکدیگر دست نکشیم ، چنانکه بعضی را عادت شده است ، بلکه یکدیگر را بیشتر تشویق کنیم - بخصوص اکنون که شاهد نزدیکتر شدن آن روز هستید .
58010026	زیرا اگر پس از بهره‌مندی از شناخت حقیقت ، عمداً به گناه کردن ادامه دهیم ، دیگر هیچ قربانی برای گناهان باقی نمی‌ماند ؛
58010027	آنچه می‌ماند ، انتظار هولناک مجازات و آتشی مهیب است که دشمنان خدا را فرو‌خواهد بلعید .
58010028	هر که شریعت موسی را رد می‌کرد ، بنا بر گواهی دو یا سه شاهد ، بدون ترحم کشته می‌شد .
58010029	حال به گمان شما چقدر بیشتر کسی که پسر خدا را پایمال کرده و خون عهدی را که بدان تقدیس شده بود ، ناپاک شمرده و به روح فیض ، بی‌حرمتی روا داشته است ، سزاوار مجازاتی بس سخت‌تر خواهد بود ؟
58010030	زیرا او را می‌شناسیم که فرموده است : « انتقام از آن من است ؛ من هستم که سزا خواهم داد ، » و نیز : « خداوند قوم خود را مجازات خواهد کرد . »
58010031	آری ، افتادن به دستهای خدای زنده چیزی هولناک است .
58010032	آن روزهای پیشین را به‌یاد آورید ، زمانی را که تازه منوّر شده بودید ؛ در آن روزها ، با تحمل رنج و زحمت ، در مبارزه‌ای عظیم ایستادگی به‌خرج دادید .
58010033	گاهی در برابر چشم همگان مورد اهانت و آزار قرار می‌گرفتید و گاهی دوش به دوش کسانی می‌ایستادید که با ایشان چنین رفتار می‌شد .
58010034	با آنان که در زندان بودند ، همدردی می‌کردید و تاراج اموال خود را با شادی می‌پذیرفتید ، زیرا می‌دانستید از داراییهای بهتر که جاودانی است ، برخوردارید .
58010035	پس این آزادگی خود را ترک مگویید ، زیرا پاداشی عظیم در پی خواهد داشت .
58010036	چون لازم است پایداری کنید تا آنگاه که ارادۀ خدا را به انجام رساندید ، وعده را بیابید .
58010037	زیرا پس از اندک زمانی « او که باید بیاید ، خواهد آمد و تأخیر نخواهد کرد .
58010038	امّا شخصِ پارسای من به ایمان زیست خواهد کرد . و اگر به عقب برگردد ، از او خشنود نخواهم شد . »
58010039	لیکن ما از کسانی نیستیم که به عقب برمی‌گردند و هلاک می‌شوند ، بلکه از آنانیم که ایمان دارند و حیات می‌یابند .
58011001	ایمان ، ضامن چیزهایی است که بدان امید داریم و برهان آنچه هنوز نمی‌بینیم .
58011002	به‌سبب ایمان بود که دربارۀ پیشینیان به‌نیکویی شهادت داده شد .
58011003	با ایمان است که درمی‌یابیم کائنات به‌وسیلۀ کلام خدا شکل گرفت ، بدان گونه که آنچه دیده می‌شود از چیزهای دیدنی پدید نیامد .
58011004	با ایمان بود که هابیل قربانی‌ای نیکوتر از قربانی قائن به خدا تقدیم کرد ، و به‌سبب همین ایمان دربارۀ او شهادت داده شد که پارساست ، زیرا خدا دربارۀ هدایای او به‌نیکویی شهادت داد . به همین سبب ، هر چند چشم از جهان فرو بسته ، هنوز سخن می‌گوید .
58011005	با ایمان بود که خَنوخ از این جهان منتقل شد تا طعم مرگ را نچشد و دیگر یافت نشد ، چون خدا او را منتقل ساخت . زیرا پیش از آنکه انتقال یابد ، دربارۀ او شهادت داده شد که خدا را خشنود ساخته است .
58011006	و بدون ایمان ممکن نیست بتوان خدا را خشنود ساخت ، زیرا هر که به او نزدیک می‌شود ، باید ایمان داشته باشد که او هست و جویندگان خود را پاداش می‌دهد .
58011007	با ایمان بود که نوح هنگامی که از جانب خدا دربارۀ اموری که تا آن زمان دیده نشده بود هشدار یافت ، آن را با خداترسی به‌جدّ گرفت و برای نجات خانوادۀ خویش کشتی ساخت . او با ایمانِ خود دنیا را محکوم کرد و وارث آن پارسایی شد که بر ایمان استوار است .
58011008	با ایمان بود که ابراهیم هنگامی که فراخوانده شد ، اطاعت کرد و حاضر شد به جایی رود که بعدها به میراث می‌یافت ؛ و هر چند نمی‌دانست کجا می‌رود ، روانه شد .
58011009	با ایمان بود که در سرزمین موعود ، همچون بیگانه‌ای در دیار غریب خانه به دوش گردید و همانند اسحاق و یعقوب که با او وارث همان وعده بودند ، در خیمه‌ها ساکن شد .
58011010	زیرا چشم‌انتظار شهری بود با بنیاد ، که معمار و سازنده‌اش خداست .
58011011	با ایمان بود که ابراهیم توانایی یافت نسلی داشته باشد ، با اینکه سارا نازا و خود او نیز سالخورده بود ؛ چرا که وعده‌دهنده را امین شمرد .
58011012	این گونه ، از یک تن ، آن هم از کسی که تقریباً مرده بود ، نسلی کثیر همچون ستارگان آسمان ، و بی‌شمار مانند شنهای ساحل دریا ، پدید آمد .
58011013	اینان همه در ایمان درگذشتند ، در حالی که وعده‌ها را هنوز نیافته بودند ، بلکه فقط آنها را از دور دیده و خوشامد گفته بودند . ایشان تصدیق کردند که بر زمین ، بیگانه و غریبند .
58011014	آنان که چنین سخن می‌گویند ، آشکارا نشان می‌دهند که در جستجوی وطنی هستند .
58011015	اگر به سرزمینی می‌اندیشیدند که ترکش کرده بودند ، فرصت بازگشت می‌داشتند .
58011016	امّا مشتاق سرزمینی نیکوتر بودند ، مشتاق وطنی آسمانی . از همین‌رو ، خدا عار ندارد خدای ایشان خوانده شود ، زیرا شهری برایشان مهیا کرده است .
58011017	با ایمان بود که ابراهیم هنگامی که آزموده شد ، اسحاق را به‌عنوان قربانی تقدیم کرد ؛ و او که وعده‌ها را پذیرفته بود حاضر شد پسر یگانۀ خود را قربانی کند ،
58011018	همان را که درباره‌اش گفته شده بود : « نسل تو از اسحاق محسوب خواهد شد . »
58011019	ابراهیم چنین اندیشید که خدا قادر است حتی مردگان را زنده کند ، و می‌توان گفت که به‌نوعی اسحاق را از مرگ باز یافت .
58011020	با ایمان بود که اسحاق ، یعقوب و عیسو را در خصوص امور آینده برکت داد .
58011021	با ایمان بود که یعقوب به‌هنگام مرگ ، هر یک از پسران یوسف را برکت داد و در حالی که بر سر عصای خود تکیه زده بود ، سجده کرد .
58011022	با ایمان بود که یوسف چون به پایان عمر خود نزدیک شد ، از خروج بنی‌اسرائیل سخن گفت و دربارۀ استخوانهای خود دستورهایی داد .
58011023	با ایمان بود که والدین موسی او را پس از تولّد به‌مدت سه ماه پنهان کردند ، زیرا دیدند کودکی است بی‌نظیر ؛ و از حکم پادشاه نهراسیدند .
58011024	با ایمان بود که موسی هنگامی که بزرگ شد ، نخواست پسر دختر فرعون خوانده شود .
58011025	او آزار دیدن با قوم خدا را بر لذتِ زودگذرِ گناه ترجیح داد .
58011026	و رسوایی به‌خاطر مسیح را باارزشتر از گنجهای مصر شمرد ، زیرا از پیش به پاداش چشم دوخته بود .
58011027	با ایمان بود که او بی‌آنکه از خشم پادشاه بهراسد مصر را ترک گفت ، زیرا آن نادیدنی را همواره در برابر چشمان خود داشت .
58011028	با ایمان بود که او پِسَخ و پاشیدن خون را به‌جا آورد تا هلاک‌کنندۀ نخستزادگان ، بر نخستزادگان اسرائیل دست دراز نکند .
58011029	با ایمان بود که قوم از میان دریای سرخ همچون زمینی خشک گذشتند ؛ امّا چون مصریان کوشیدند همان کار را انجام دهند ، غرق شدند .
58011030	با ایمان بود که دیوارهای اَریحا پس از اینکه قوم هفت روز دور آن گشتند ، فرو ریخت .
58011031	با ایمان بود که راحابِ فاحشه همراه با نامطیعان کشته نشد ، زیرا جاسوسان را به‌گرمی پذیرا گردید .
58011032	دیگر چه گویم ؟ زیرا فرصت نیست دربارۀ جِدعون و باراق و سامسون و یِفتاح و داوود و سموئیل و پیامبران سخن گویم ،
58011033	که با ایمان ، ممالک را فتح کردند ، عدالت را برقرار نمودند ، و وعده‌ها را به‌چنگ آوردند ؛ دهان شیران را بستند ،
58011034	شعله‌های سوزان آتش را بی‌اثر کردند و از دَمِ شمشیر رهایی یافتند ؛ ضعفشان به قوّت بدل شد ، در جنگ توانمند شدند و لشکریان بیگانه را تار‌و‌مار کردند .
58011035	زنان ، مردگان خود را قیام کرده باز یافتند . امّا گروهی دیگر شکنجه شدند و رهایی را نپذیرفتند ، تا به رستاخیزی نیکوتر دست یابند .
58011036	بعضی استهزا شدند و تازیانه خوردند ، و حتی به زنجیر کشیده شده ، به زندان افکنده شدند .
58011037	سنگسار گشتند ، با ارّه دو پاره شدند و با شمشیر به قتل رسیدند . در جامه‌هایی محقّر از پوست گوسفند و بز در هر جا گذر کرده ، تنگدست ، ستمدیده و مورد آزار بودند .
58011038	اینان که جهان لایقشان نبود ، در بیابانها و کوهها ، و غارها و شکافهای زمین ، آواره بودند .
58011039	اینان همه به‌سبب ایمانشان به‌نیکویی یاد شدند . با این حال ، هیچ‌یک آنچه را که بدیشان وعده داده شده بود ، نیافتند .
58011040	زیرا خدا از پیش چیزی بهتر برای ما در نظر داشت تا ایشان بدون ما به کمال نرسند .
58012001	پس چون چنین ابری عظیم از شاهدان را گرداگرد خود داریم ، بیایید هر بارِ اضافی و هر گناه را که آسان به‌دست و پای ما می‌پیچد ، از خود دور کنیم و با استقامت در مسابقه‌ای که برای ما مقرر شده است ، بدویم .
58012002	و چشمان خود را بر قهرمان و مظهر کامل ایمان یعنی عیسی بدوزیم که به‌خاطر آن خوشی که پیشِ رو داشت ، صلیب را تحمل کرد و ننگ آن را ناچیز شمرد و اکنون بر جانب راست تخت خدا نشسته است .
58012003	به او بیندیشید که چنان مخالفتی را از سوی گناهکاران تحمل کرد ، تا خسته و دلسرد نشوید .
58012004	هنوز در نبرد خود با گناه تا پای جان ایستادگی نکرده‌اید
58012005	و آن سخن تشویق‌آمیز را از یاد برده‌اید که شما را پسران خطاب کرده ، می‌گوید : « ای پسرم ، تأدیب خداوند را خوار مشمار ، و چون ملامتت کند ، دلسرد مشو .
58012006	زیرا خداوند آنان را که دوست می‌دارد ، تأدیب می‌کند ، و هر فرزند خود را که مورد لطف
58012007	سختیها را به‌منزلۀ تأدیب تحمل کنید ؛ خدا با شما همچون پسران رفتار می‌کند . زیرا کدام پسر است که پدرش او را تأدیب نکند ؟
58012008	اگر شما تأدیب نشده‌اید ، در حالی که همه از آن سهمی داشته‌اند ، پس حرامزاده‌اید ، نه فرزندان حقیقی .
58012009	به‌علاوه ، همۀ ما پدران زمینی داشته‌ایم که تأدیبمان می‌کردند ، و ما به آنها احترام می‌گذاشتیم . حال ، چقدر بیشتر باید پدر روحهایمان را اطاعت کنیم تا حیات داشته باشیم .
58012010	پدران ما کوتاه‌زمانی بنا بر صلاحدید خود ، ما را تأدیب کردند . امّا خدا برای خیریت خودمان ما را تأدیب می‌کند تا در قدّوسیت او سهیم شویم .
58012011	هیچ تأدیبی در حین انجام شدن ، خوشایند نیست ، بلکه دردناک است . امّا بعد برای کسانی که به‌وسیلۀ آن تربیت شده‌اند ، میوۀ آرامش و پارسایی به‌بار می‌آورد .
58012012	پس دستهای سست و زانوان لرزان خود را قوی سازید !
58012013	برای پاهای خود راههای هموار بسازید ، تا پای لنگ بیشتر صدمه نبیند ، بلکه شفا یابد .
58012014	سخت بکوشید که با همۀ مردم در صلح و صفا به‌سر برید و مقدّس باشید ، زیرا بدون قدّوسیت هیچ‌کس خداوند را نخواهد دید .
58012015	مواظب باشید کسی از فیض خدا محروم نشود ، و هیچ ریشۀ تلخی نمو نکند ، مبادا موجب ناآرامی شود و بسیاری را آلوده کند .
58012016	هوشیار باشید که هیچ‌یک از شما فاسد یا همچون عیسو دنیوی نشود که به‌خاطر کاسه‌ای آش ، حقِ پسر ارشد بودن خود را فروخت .
58012017	و چنانکه می‌دانید ، بعد که خواهان به میراث بردن آن برکت بود ، مقبول واقع نشد . و هر چند با زاری در پی آن بود ، جای توبه پیدا نکرد .
58012018	زیرا به کوهی نزدیک نیامده‌اید که بتوان لمس کرد ، کوهی که مشتعل به آتش باشد ؛ و نه به تاریکی و تیرگی و باد شدید ؛
58012019	و نه به نفیر شیپور و یا به آواز کلامی که شنوندگان التماس کردند دیگر با ایشان سخن نگوید .
58012020	زیرا تحمّل آن فرمان را نداشتند که می‌گفت ، « حتی اگر حیوانی کوه را لمس کند ، می‌باید سنگسار شود . »
58012021	آن منظره چنان هراسناک بود که موسی گفت : « از ترس به خود می‌لرزم . »
58012022	بلکه به کوه صهیون نزدیک آمده‌اید ، به اورشلیم آسمانی که شهر خدای زنده است . به جمع شادمانۀ هزاران هزار فرشته آمده‌اید ،
58012023	به کلیسای نخستزادگانی که نامهایشان در آسمان نوشته شده است . به خدا نزدیک شده‌اید ، به خدایی که داور همه آدمیان است ، و به روحهای پارسایانی که کامل شده‌اند ،
58012024	و به عیسی که واسطۀ عهدی جدید است ، و به خونِ پاشیده‌ای که نیکوتر از خون هابیل سخن می‌گوید .
58012025	بهوش باشید که از گوش فرادادن به آن که سخن می‌گوید ، سر باز مزنید . اگر آنان که به آن که بر زمین بدیشان هشدار داده بود گوش فراندادند ، راه گریزی نیافتند ، پس ما چه راه گریزی خواهیم داشت اگر از گوش فرادادن به آن که از آسمان به ما هشدار می‌دهد ، سر باز زنیم .
58012026	در آن زمان ، صدای او زمین را به‌لرزه درآورد ، امّا اکنون وعده داده است که « یک بار دیگر نه تنها زمین بلکه آسمان را نیز به‌لرزه در‌خواهم آورد . »
58012027	عبارتِ « یک بار دیگر » به از میان برداشته شدنِ چیزهایی اشاره دارد که به‌لرزه درمی‌آیند - یعنی چیزهای آفریده شده - تا آنچه تزلزل‌ناپذیر است ، باقی بماند .
58012028	پس چون پادشاهی‌ای را می‌یابیم که تزلزل‌ناپذیر است ، بیایید شکرگزار باشیم و خدا را با ترس و هیبت عبادتی پسندیده نماییم ،
58012029	زیرا « خدای ما آتش سوزاننده است . »
58013001	محبت برادرانه همچنان برقرار باشد .
58013002	از میهمان‌نوازی نسبت به غریبان غافل مباشید ، چرا که با این کار ، بعضی نادانسته از فرشتگان پذیرایی کردند .
58013003	آنان را که در زندانند به‌یاد داشته باشید ، چنانکه گویی خود نیز با ایشان در بندید ؛ همچنین به‌یاد کسانی باشید که آزار می‌بینند ، چنانکه گویی خود نیز جسماً رنج می‌کشید .
58013004	زناشویی باید در نظر همگان محترم باشد و بسترش پاک نگاه داشته شود ، زیرا خدا بی‌عفتان و زناکاران را مجازات خواهد کرد .
58013005	زندگی شما بَری از پولدوستی باشد و به آنچه دارید قناعت کنید ، زیرا خدا فرموده است : « تو را هرگز وا ‌ نخواهم گذاشت ، و هرگز ترک نخواهم کرد . »
58013006	پس با اطمینان می‌گوییم : « خداوند یاور من است ، پس نخواهم ترسید . انسان به من چه تواند کرد ؟ »
58013007	رهبران خود را که کلام خدا را برای شما بیان کردند ، به‌یاد داشته باشید . به ثمرۀ شیوۀ زندگی آنها توجه کنید و از ایمانشان سرمشق گیرید .
58013008	عیسی مسیح دیروز و امروز و تا ابد همان است .
58013009	با تعالیم مختلف و عجیب از راه به‌در مشوید ؛ زیرا نیکوست که دل انسان از فیض تقویت یابد ، نه از خوراکهایی که برای معتقدانِ به آنها نفعی ندارد .
58013010	ما مذبحی داریم که خدمتگزارانِ خیمه حق ندارند از آنچه بر آن است بخورند .
58013011	کاهن اعظم ، خون حیوانات را به‌عنوان قربانیِ گناه به قدس‌الاقداس می‌بَرَد ، امّا لاشه‌ها بیرون از خیمه‌گاه سوزانده می‌شوند .
58013012	به همین‌سان ، عیسی نیز بیرون دروازۀ شهر رنج کشید تا با خون خود ، قوم را تقدیس کند .
58013013	پس بیایید در حالی که همان ننگ را که او متحمل شد ، بر خود حمل می‌کنیم ، نزد او بیرون از اردوگاه برویم .
58013014	زیرا در اینجا شهری ماندگار نداریم بلکه مشتاقانه در انتظار آن شهر آینده هستیم .
58013015	پس بیایید به‌واسطۀ عیسی قربانیِ سپاس را پیوسته به خدا تقدیم کنیم . این قربانی ، همان ثمرۀ لبهایی است که به نام او معترفند .
58013016	از نیکویی کردن و سهیم نمودن دیگران در آنچه دارید غفلت مورزید ، زیرا خدا از چنین قربانیها خشنود است .
58013017	از رهبران خود اطاعت کنید و تسلیم آنها باشید ؛ زیرا ایشان بر جانهای شما دیده‌بانی می‌کنند و باید حساب بدهند . پس بگذارید کار خود را با شادمانی انجام دهند نه با آه و ناله ، زیرا این به نفع شما نخواهد بود .
58013018	برای ما دعا کنید ، زیرا مطمئنیم که وجدانمان پاک است و می‌خواهیم از هر جهت با سربلندی زندگی کنیم .
58013019	بخصوص از شما استدعا دارم دعا کنید که بتوانم هر چه زودتر نزدتان بازگردم .
58013020	حال ، خدای آرامش که شبانِ اعظم گوسفندان یعنی خداوند ما عیسی را به خون آن عهد ابدی از مردگان برخیزانید ،
58013021	شما را به هر چیز نیکو مجهز گرداند تا ارادۀ او را به انجام رسانید . باشد که او هر آنچه را که موجب خشنودی اوست به‌واسطۀ عیسی مسیح در ما به‌عمل آورد ، که او را جلال جاودانه باد . آمین .
58013022	ای برادران ، از شما می‌خواهم این کلامِ نصیحت‌آمیزِ مرا تحمّل کنید ، زیرا به اختصار به شما نوشته‌ام .
58013023	بدانید که برادر ما تیموتائوس آزاد شده است . اگر او زود بیاید ، با او به دیدارتان خواهم آمد .
58013024	به همۀ رهبران خود و به تمام مقدّسان سلام برسانید . آنان که از ایتالیا هستند ، به شما سلام می‌گویند .
58013025	فیض با همۀ شما باد .
59001001	از یعقوب ، غلامِ خدا و عیسی مسیح خداوند ، به دوازده قبیله که در جهان پراکنده‌اند . سلام !
59001002	ای برادرانِ من ، هر گاه با آزمایشهای گوناگون روبه‌رو می‌شوید ، آن را کمال شادی بینگارید !
59001003	زیرا می‌دانید گذشتن ایمان شما از بوتۀ آزمایشها ، پایداری به‌بار می‌آورد .
59001004	امّا بگذارید پایداری کار خود را به کمال رساند تا بالغ و کامل شوید و چیزی کم نداشته باشید .
59001005	اگر از شما کسی بی‌بهره از حکمت است ، درخواست کند از خدایی که سخاوتمندانه و بدون ملامت به همه عطا می‌کند ، و به وی عطا خواهد شد .
59001006	امّا با ایمان درخواست کند و هیچ تردید به خود راه ندهد ، زیرا کسی که تردید دارد ، چون موج دریاست که با وزش باد به هر سو رانده می‌شود .
59001007	چنین‌کس نپندارد که از خداوند چیزی خواهد یافت ،
59001008	زیرا شخصی است دو دل و در تمامی رفتار خویش ناپایدار .
59001009	برادرِ حقیر به منزلت والای خود فخر کند ،
59001010	امّا ثروتمند به حقارت خود ، زیرا همچون گُلِ صحرا در گذر است .
59001011	همان‌گونه که خورشید با گرمای سوزان خود طلوع کرده ، علف را می‌خشکاند و گُلَش فرو می‌ریزد و زیبایی‌اش محو می‌شود ، ثروتمند نیز در حین کسب و کار ، پژمرده و محو خواهد شد .
59001012	خوشا به حال آن که در آزمایشها استقامت نشان می‌دهد ، زیرا چون از بوتۀ آزمایش سربلند بیرون آید ، تاج حیاتی را خواهد یافت که خدا به دوستداران خویش وعده فرموده است .
59001013	آن که وسوسه می‌شود ، نگوید : « خداست که مرا وسوسه می‌کند ، » زیرا خدا با هیچ بدی وسوسه نمی‌شود ، و کسی را نیز وسوسه نمی‌کند .
59001014	هنگامی که کسی وسوسه می‌شود ، هوای نفْس خودِ اوست که او را می‌فریبد و به‌دام می‌افکند .
59001015	هوای نفْس که آبستن شود ، گناه می‌زاید و گناه نیز چون به‌ثمر رسد ، مرگ به‌بار می‌آورد .
59001016	برادرانِ عزیز من ، فریفته مشوید !
59001017	هر بخشش نیکو و هر عطای کامل از بالاست ، نازل شده از پدر نورهای آسمان که در او نه تغییری است و نه سایۀ ناشی از دگرگونی .
59001018	او چنین اراده فرمود که ما را با کلام حق تولید کند تا همچون نوبرِ آفریده‌های او باشیم .
59001019	برادران عزیز من ، توجه کنید : هر‌‌کس باید در شنیدنْ تند باشد ، در ‌ گفتنْ کُند و در خشمْ آهسته !
59001020	زیرا خشمِ آدمی پارسایی مطلوب خدا را به‌بار نمی‌آورد .
59001021	پس هرگونه پلیدی و هر فزونی بدخواهی را از خود دور کنید و با حلم ، کلامی را که در شما نشانده شده و می‌تواند جانهای شما را نجات بخشد ، بپذیرید .
59001022	به‌جای‌آورندۀ کلام باشید ، نه فقط شنوندۀ آن ؛ خود را فریب مدهید !
59001023	زیرا هر کس که کلام را می‌شنود امّا به آن عمل نمی‌کند ، به کسی مانَد که در آینه به چهرۀ خود می‌نگرد
59001024	و خود را در آن می‌بیند ، امّا تا از برابر آن دور می‌شود ، از یاد می‌برد که چگونه سیمایی داشته است .
59001025	امّا آن که به شریعتِ کامل که شریعت آزادی است چشم دوخته ، آن را از نظر دور نمی‌دارد ، و شنوندۀ فراموشکار نیست بلکه به جای‌آورنده است ، او در عمل خویش خجسته خواهد بود .
59001026	آن که خود را دیندار بداند ، امّا مهارِ زبان خود را نداشته باشد ، خویشتن را می‌فریبد و دیانتش باطل است .
59001027	دینداریِ پاک و بی‌لکه در نظر پدرِ ما خدا ، آن است که یتیمان و بیوه‌زنان را به‌وقت مصیبت دستگیری کنیم و خود را از آلایش این دنیا دور بداریم .
59002001	برادران من ، ایمانِ شما به عیسی مسیح ، خداوند پرجلالمان ، با تبعیض همراه نباشد .
59002002	اگر کسی با انگشتریِ زرین و جامه فاخر به مجلس شما درآید و فقیری نیز با جامۀ ژنده وارد شود ،
59002003	و شما به آن که جامۀ فاخر در بر دارد توجه خاص نشان دهید و به او بگویید : « در این جای نیکو بنشین ، » امّا فقیر را بگویید : « همان جا بایست ! » و یا : « اینجا پیش پاهای من بر زمین بنشین ، »
59002004	آیا در میان خود تبعیض قائل نشده و با اندیشۀ بد قضاوت نکرده‌اید ؟
59002005	برادران عزیز ، گوش فرادهید ! مگر خدا فقیران این جهان را برنگزیده تا در ایمان دولتمند باشند و پادشاهی‌ای را به میراث یابند که او به دوستدارانِ خود وعده فرموده است ؟
59002006	امّا شما به فقیر بی‌حرمتی روا داشته‌اید . آیا دولتمندان نیستند که بر شما ستم روا می‌دارند و شما را به محکمه می‌کشند ؟
59002007	آیا ایشان نیستند که به آن نام شریف که بر شما نهاده شده ، کفر می‌گویند ؟
59002008	اگر براستی شریعت شاهانه را مطابق با این گفتۀ کتاب به‌جای آورید که می‌فرماید : « همسایه‌ات را همچون خویشتن محبت نما ، » کارِ نیکو کرده‌اید .
59002009	امّا اگر تبعیض قائل شوید ، گناه کرده‌اید و شریعت ، شما را چون افرادی قانون‌شکن ، محکوم می‌کند .
59002010	زیرا اگر کسی تمام شریعت را نگاه دارد امّا در یک مورد بلغزد ، مجرم به شکستن تمام شریعت است .
59002011	چه ، او که گفت : « زنا مکن ، » همچنین گفته است : « قتل مکن . » پس هر چند زنا نکنی ، امّا اگر قتل کنی ، شریعت را شکسته‌ای .
59002012	پس همچون کسانی سخن گویید و عمل کنید که می‌دانند بر پایۀ شریعتِ آزادی ، بر آنها داوری خواهد شد ،
59002013	زیرا داوری الهی نسبت به آن که رحم نکرده باشد ، بی‌رحم خواهد بود . امّا رحم بر داوری پیروز خواهد شد !
59002014	برادرانِ من ، چه سود اگر کسی ادعا کند ایمان دارد ، امّا عمل نداشته باشد ؟ آیا چنین ایمانی می‌تواند او را نجات بخشد ؟
59002015	اگر برادر یا خواهری نیازمند پوشاک و خوراک روزانه باشد
59002016	و کسی از شما بدیشان گوید : « بروید به‌سلامت ، و گرم و سیر شوید ، » امّا برای رفع نیازهای جسمی ایشان کاری انجام ندهد ، چه سود ؟
59002017	پس ایمان به‌تنهایی و بدون عمل ، مرده است .
59002018	کسی خواهد گفت : « تو ایمان داری و من اعمال دارم ! » ایمانت را بدون اعمال به من بنما و من ایمانم را با اعمالم به تو خواهم نمود .
59002019	تو ایمان داری که خدا یکی است . نیکو می‌کنی ! حتی دیوها نیز این‌گونه ایمان دارند و از ترس به خود می‌لرزند !
59002020	ای نادان ، می‌خواهی بدانی چرا ایمان بدون عمل بی‌ثمر است ؟
59002021	مگر اعمال جَد ما ابراهیم نبود که پارسایی او را ثابت کرد ، آنگاه که پسر خود اسحاق را بر مذبح تقدیم نمود ؟
59002022	می‌بینی که ایمان و اعمال او با هم عمل می‌کردند ، و ایمان او با اعمالش کامل شد .
59002023	و آن نوشته تحقق یافت که می‌گوید : « ابراهیم به خدا ایمان آورد و این برای او پارسایی شمرده شد ، » و او دوست خدا خوانده شد .
59002024	پس می‌بینید با اعمال است که پارسایی انسان ثابت می‌شود ، نه با ایمانِ تنها .
59002025	همچنین مگر اعمال راحابِ روسپی نبود که پارسایی او را ثابت کرد ، آنگاه که به فرستادگان پناه داد و ایشان را از راهی دیگر روانه کرد ؟
59002026	بله ، همان‌گونه که بدن بدون روح مرده است ، ایمان نیز بدون عمل مرده است .
59003001	برادران من ، مباد که بسیاری از شما در پی معلّم شدن باشند ، زیرا می‌دانید که بر ما معلّمان ، داوریِ سخت‌تر خواهد شد .
59003002	ما همه بسیار می‌لغزیم . اگر کسی در گفتار خود نلغزد ، انسانی کامل است و می‌تواند تمامی وجودِ خود را مهار کند .
59003003	ما با لگام نهادن بر دهان اسب ، آن را مطیع خود می‌سازیم و بدین وسیله می‌توانیم تمامی بدن حیوان را به هر سو هدایت کنیم .
59003004	همچنین سُکانی کوچک می‌تواند کشتی بزرگی را که فقط بادهای نیرومند آن را به حرکت درمی‌آورد ، به هر سمتی که ناخدا بخواهد هدایت کند .
59003005	به همین‌سان ، زبان نیز عضوی کوچک است ، امّا ادعاهای بزرگ دارد . جرقه‌ای کوچک می‌تواند جنگلی بزرگ را به آتش کشد .
59003006	زبان نیز آتش است ؛ دنیایی است از شرارت در میان اعضای بدن ما که همۀ وجود انسان را آلوده می‌کند و تمام زندگی او را به آتش می‌کشد - آتشی که جهنم آن را افروخته است !
59003007	انسان همه گونه حیوان و پرنده و خزنده و جاندار دریایی را رام می‌کند و کرده است ،
59003008	امّا هیچ انسانی قادر به رام کردن زبان نیست . زبان شرارتی است سرکش و پر از زهرِ کشنده !
59003009	با زبان خود خداوند و پدر را متبارک می‌خوانیم و با همان زبان انسانهایی را که به شباهت خدا آفریده شده‌اند ، لعن می‌کنیم .
59003010	از یک دهان ، هم ستایش بیرون می‌آید ، هم نفرین ! ای برادران من ، شایسته نیست چنین باشد .
59003011	آیا می‌شود از چشمه‌ای هم آب شیرین روان باشد ، هم آب شور ؟
59003012	برادرانِ من ، آیا ممکن است درخت انجیر ، زیتون بار آوَرَد ؟ یا درخت مو ، انجیر بَر دهد ؟ به همین‌سان نیز چشمۀ شور نمی‌تواند آب شیرین روان سازد .
59003013	کیست حکیم و خردمند در میان شما ؟ بگذارید آن را با شیوۀ زندگی پسندیده خود نشان دهد ، با اعمالی توأم با حِلم که از حکمت برمی‌خیزد .
59003014	امّا اگر در دل خود حسدِ تلخ و جاه‌طلبی دارید ، به خود مبالید و خلاف حقیقت سخن مگویید .
59003015	چنین حکمتی از بالا نازل نمی‌شود ، بلکه زمینی و نفسانی و شیطانی است .
59003016	زیرا هر جا حسد و جاه‌طلبی باشد ، در آنجا آشوب و هر گونه کردار زشت نیز خواهد بود .
59003017	امّا آن حکمت که از بالاست ، نخست پاک است ، سپس صلح‌آمیز و ملایم و نصیحت‌پذیر ، و سرشار از رحمت و ثمرات نیکو ، و بَری از تبعیض و ریا !
59003018	پارسایی ، محصولی است که در صلح و صفا ، و به‌دست صلحجویان کاشته می‌شود .
59004001	از کجا در میان شما جنگ و جدال پدید می‌آید ؟ آیا نه از امیالتان که در اعضای شما به ستیزه مشغولند ؟
59004002	حسرت چیزی را می‌خورید ، امّا آن را به‌دست نمی‌آورید . از طمع مرتکب قتل می‌شوید ، امّا باز به آنچه می‌خواهید نمی‌رسید . جنگ و جدال بر‌پا می‌کنید ، امّا به‌دست نمی‌آورید ، از آن‌رو که درخواست نمی‌کنید !
59004003	آنگاه نیز که درخواست می‌کنید ، نمی‌یابید ، زیرا با نیّت بد درخواست می‌کنید تا صرف هوسرانیهای خود کنید .
59004004	ای زناکاران ، آیا نمی‌دانید دوستی با دنیا دشمنی با خداست ؟ هر که در پی دوستی با دنیاست ، خود را دشمن خدا می‌سازد .
59004005	آیا گمان می‌برید کتاب بیهوده گفته است : « روحی که خدا در ما ساکن کرده ، تا به حدِ حسادت مشتاق ماست ؟ »
59004006	امّا فیضی که او می‌بخشد ، بس فزونتر است . از همین‌رو کتاب می‌گوید : « خدا در برابر متکبّران می‌ایستد ، امّا فروتنان را فیض می‌بخشد . »
59004007	پس تسلیم خدا باشید . در برابر ابلیس ایستادگی کنید ، که از شما خواهد گریخت .
59004008	به خدا نزدیک شوید ، که او نیز به شما نزدیک خواهد شد . ای گناهکاران ، دستهای خود را پاک کنید ، و ای دو دلان ، دلهای خود را طاهر سازید .
59004009	به حالِ ‌ زار بیفتید و نُدبه و زاری کنید . خندۀ شما به ماتم ، و شادی شما به اندوه بدل گردد .
59004010	در حضور خدا فروتن شوید تا شما را سرافراز کند .
59004011	ای برادران ، از یکدیگر بدگویی مکنید . هر که از برادر خود بد گوید و یا او را محکوم کند ، در واقع از شریعت بد گفته و شریعت را محکوم کرده است . و هر گاه شریعت را محکوم کنی ، دیگر نه مجری ، بلکه داورِ آن هستی !
59004012	امّا تنها یک قانونگذار و داور هست ، همان که قادر است برهاند یا هلاک کند . پس تو کیستی که همسایۀ خود را محکوم کنی !
59004013	و امّا شما که می‌گویید : « امروز یا فردا به این شهر یا آن شهر خواهیم رفت و سالی را در آنجا به‌سر خواهیم برد و به تجارت خواهیم پرداخت و سود فراوان خواهیم کرد ، » خوب گوش فرادهید :
59004014	شما حتی نمی‌دانید فردا چه خواهد شد . زندگی شما چیست ؟ همچون بُخاری هستید که کوتاه‌زمانی ظاهر می‌شود و بعد ناپدید می‌گردد .
59004015	پس باید چنین بگویید : « اگر خداوند بخواهد ، زنده می‌مانیم و چنین و چنان می‌کنیم . »
59004016	حال آنکه شما با تکبّر فخر می‌کنید . هر فخری از این گونه ، بد است !
59004017	بنابراین ، هر که بداند چه کاری درست است و آن را انجام ندهد ، گناه کرده است .
59005001	و امّا شما ای ثروتمندان ، زاری و شیون کنید ، زیرا تیره‌روزی در انتظارتان است .
59005002	ثروت شما تباه شده و جامه‌هایتان را بید خورده است !
59005003	زر و سیم شما زنگ زده ، و زنگِ آنها علیهِ شما سخن خواهد گفت و همچون آتش ، گوشت بدن شما را خواهد خورد . زیرا در روزهای آخر ثروت اندوخته‌اید !
59005004	اینک مزد کارگرانی که در مزارع شما درو کرده‌اند ، و شما حیله‌گرانه از پرداخت آن سر باز زده‌اید ، بر ضد شما فریاد برمی‌آورد . بله ، فریاد دروگران به گوش خداوندِ قادر متعال رسیده است .
59005005	شما بر زمین در تجمّل و هوسرانی زندگی کرده‌اید ، و خود را برای روز کشتار پروار ساخته‌اید !
59005006	مرد پارسا را که با شما مخالفتی نمی‌ورزید ، محکوم کردید و به قتل رساندید .
59005007	پس ای برادران ، تا آمدن خداوند صبر پیشه کنید . بنگرید چگونه دهقان انتظار می‌کشد تا زمین محصول پرارزش خود را به‌بار آورد ؛ چگونه صبر می‌کند تا بارانهای پاییزی و بهاری بر زمین ببارد .
59005008	پس شما نیز صبور باشید و دلْ قوی دارید ، زیرا آمدنِ خداوند ما نزدیک است !
59005009	برادران ، از یکدیگر شکایت نکنید ، تا بر شما نیز داوری نشود ، زیرا « داور » بر در ایستاده است .
59005010	برادران ، از پیامبرانی که به نام خداوند سخن می‌گفتند ، درسِ صبر در مصائب را فراگیرید .
59005011	ما بردباران را خجسته می‌خوانیم . شما دربارۀ صبر ایوب شنیده‌اید ، و می‌دانید که خداوند سرانجام با او چه کرد ، زیرا خداوند به‌غایت مهربان و رحیم است .
59005012	امّا مهمتر از همه ، ای برادران من ، سوگند مخورید ؛ نه به آسمان ، نه به زمین و نه به هیچ چیز دیگر . بگذارید « بلهِ » شما همان بله باشد و « نهِ » شما همان نه ، مبادا محکوم شوید .
59005013	اگر کسی از شما در مشکل است ، دعا کند ؛ اگر کسی شاد است ، سرود حمد بخواند .
59005014	اگر کسی از شما بیمار است ، مشایخ کلیسا را فراخواند و آنها برایش دعا کنند و به نام خداوند او را با روغن تدهین نمایند .
59005015	دعای با‌ایمان ، بیمار را شفا می‌بخشد و خداوند او را برمی‌خیزاند ، و اگر گناهی کرده باشد ، آمرزیده می‌شود .
59005016	پس نزد یکدیگر به گناهانِ خود اعتراف کنید و برای یکدیگر دعا کنید تا شفا یابید . دعایِ مرد پارسا ، قدرت دارد و بسیار اثربخش است .
59005017	الیاس انسانی بود همچون ما ، امّا چون با تمام وجود دعا کرد که باران نبارد ، سه سال و نیم باران بر زمین نبارید ؛
59005018	و باز دعا کرد و از آسمان باران بارید و زمین محصول به‌بار آورد .
59005019	برادرانِ من ، اگر کسی از شما از حقیقت منحرف شود ، و دیگری او را بازگردانَد ،
59005020	بدانید که هر کس گناهکاری را از گمراهی بازگردانَد ، جانِ او را از مرگ نجات خواهد بخشید و گناهان بی‌شماری را خواهد پوشانید .
60001001	از پِطرُس ، رسول عیسی مسیح ، به غریبانِ پراکنده در پونتوس و غَلاطیه و کاپادوکیه و آسیا و بیطینیه ؛
60001002	به آنان که بنا بر پیشدانی خدای پدر ، به‌واسطۀ عمل تقدیس‌کنندۀ روح ، و برای اطاعت از عیسی مسیح و پاشیده شدن خونش بر ایشان ، برگزیده شده‌اند : فیض و آرامش به‌فزونی بر شما باد .
60001003	سپاس بر خدا و پدر خداوند ما عیسی مسیح که از رحمت عظیم خود ، ما را به‌واسطۀ رستاخیز عیسی مسیح از مردگان ، تولّدی تازه بخشید ، برای امیدی زنده
60001004	و میراثی فسادناپذیر و بی‌آلایش و ناپژمردنی که برای شما در آسمان نگاه داشته شده است ؛
60001005	و شما نیز به قدرت خدا و به‌واسطۀ ایمان ، محفوظ هستید برای نجاتی که از هم‌اکنون آماده شده است تا در زمان آخر به‌ظهور رسد ؛
60001006	و در این بسیار شادمانید ، هر چند اکنون زمانی کوتاه ‌ بنا به ضرورت در آزمایشهای گوناگون غمگین شده‌اید ،
60001007	تا اصالت ایمانتان در بوتۀ آزمایش به‌ثبوت رسد و به‌هنگام ظهور عیسی مسیح به تمجید و تجلیل و اکرام بینجامد ، همان ایمان که بس گرانبهاتر از طلاست که هر چند فانی است ، به‌وسیلۀ آتش آزموده می‌شود .
60001008	شما گرچه او را ندیده‌اید ، دوستش می‌دارید ؛ و گرچه اکنون او را نمی‌بینید ، به وی ایمان دارید و از شادمانی وصف‌ناپذیر و پرجلال آکنده‌اید ،
60001009	زیرا غایت ایمان خویش یعنی نجات جانهایتان را می‌یابید .
60001010	دربارۀ همین نجات ، پیامبران به‌دقّت کَند و کاو می‌کردند ، پیامبرانی که از فیض مقرر برای شما سخن می‌گفتند .
60001011	آنان می‌کوشیدند دریابند هنگامی که روحِ مسیح در ایشان ، از پیش بر رنجهای مسیح و جلالِ پس از آن شهادت می‌داد ، به چه شخص و کدامین زمان اشاره داشت .
60001012	بر ایشان آشکار شد که نه خویشتن بلکه شما را خدمت می‌کردند ، آنگاه که از اموری سخن می‌گفتند که اکنون درباره‌اش از مبشّران انجیل می‌شنوید ، از آنان که به‌واسطۀ روح‌القدس که از آسمان فرستاده شده ، شما را بشارت می‌دهند . حتی فرشتگان نیز مشتاق نظر کردن در این امورند .
60001013	پس اندیشۀ خود را آماده عمل ساخته ، با خویشتنداری امید خود را یکسره بر فیضی بنهید که عیسی مسیح به‌هنگام ظهور خود به شما خواهد بخشید .
60001014	چون فرزندانی مطیع ، دیگر مگذارید امیال دوران جهالت به زندگیتان شکل دهد .
60001015	بلکه همچون آن قدّوس که شما را فراخوانده است ، شما نیز در همۀ رفتار خویش مقدّس باشید ؛
60001016	چرا که نوشته شده است : « مقدّس باشید ، زیرا که من قدّوسم . »
60001017	اگر او را که بر عمل هر کس بی‌غرض داوری می‌کند پدر می‌خوانید ، پس دوران غربت خویش را با ترسی آمیخته با احترام بگذرانید ،
60001018	زیرا می‌دانید از شیوۀ زندگی باطلی که از پدرانتان به ارث برده بودید ، بازخرید شده‌اید ، نه به چیزهای فانی چون سیم و زر ،
60001019	بلکه به خون گرانبهای مسیح ، آن برۀ بی‌عیب و بی‌نقص ،
60001020	که پیش از آفرینش جهان مقدّر گشت ، امّا در این زمانهای آخر برای شما ظهور کرد .
60001021	شما به‌واسطۀ او به خدا ایمان آورده‌اید ، به خدایی که او را از مردگان برخیزانید و جلال بخشید ، بدان سان که ایمان و امیدتان بر خداست .
60001022	حال که با اطاعت از حقیقت ، جانهای خویش را طاهر ساخته‌اید تا به برادرانتان محبتی بی‌ریا داشته باشید ، بر شماست که یکدیگر را از صمیم دل به‌شدّت محبت کنید .
60001023	زیرا تولد تازه یافته‌اید ، نه از تخم فانی بلکه تخم غیرفانی ، یعنی کلام خدا که زنده و باقی است .
60001024	زیرا ، « آدمی جملگی چون علف است و جلالش یکسره به‌سان گل صحرا ؛ علف خشک گردد و گلها بریزند ،
60001025	امّا کلام خداوند جاودان مانَد . » و این است آن کلام که به شما بشارت داده شد .
60002001	پس هر نوع کینه ، و هر گونه مکر و ریا و حسد ، و هر قسم بدگویی را از خود برانید
60002002	و همچون نوزادگان ، مشتاق شیر خالصِ روحانی باشید تا به‌مدد آن در نجات خود نمو کنید ،
60002003	حال که چشیده‌اید خداوند مهربان است .
60002004	با نزدیک شدن به او ، یعنی به آن سنگ زنده که آدمیان رد کرده‌اند امّا نزد خدا برگزیده و گرانبهاست ،
60002005	شما نیز چون سنگهای زنده به‌صورت عمارتی روحانی بنا می‌شوید تا کاهنانی مقدّس باشید و به‌واسطۀ عیسی مسیح ، قربانیهای روحانی مقبول خدا را بگذرانید .
60002006	زیرا در کتب مقدّس آمده است که : « هان در صهیون سنگی می‌نهم ، سنگ زیربنایی برگزیده و گرانبها ؛ آن که بر او توکّل کند سرافکنده نگردد . »
60002007	این سنگ برای شما که ایمان آورده‌اید ، گرانبهاست ؛ امّا آنان را که ایمان نیاورده‌اند ، « همان سنگی که معماران رد کردند سنگ اصلی بنا شده است ، »
60002008	و نیز ، « سنگی که سبب لغزش شود ، و صخره‌ای که موجب سقوط گردد . » اینان می‌لغزند چون کلام را فرمان نمی‌برند ، که این بر ایشان مقدّر گشته است .
60002009	امّا شما ملتی برگزیده و کاهنانی هستید که پادشاهند ؛ شما امّتی مقدّس و قومی متعلق به خدایید ، تا فضایل او را اعلام کنید که شما را از تاریکی به نور حیرت‌انگیز خود فراخوانده است .
60002010	پیش از این قومی نبودید ، امّا اکنون قوم خدایید ؛ زمانی از رحمت محروم بودید ، امّا اکنون رحمت یافته‌اید .
60002011	ای عزیزان ، از شما تمنا دارم چون کسانی که در این جهان بیگانه و غریبند ، از امیال نفسانی که با روح شما در ستیزند ، بپرهیزید .
60002012	کردارتان در میان بی‌ایمانان چنان پسندیده باشد که هر چند شما را به بدکاری متهم کنند ، با مشاهدۀ اعمال نیکتان ، خدا را در روز دیدارش ، تمجید نمایند .
60002013	به‌خاطر خداوند ، تسلیم هر منصبی باشید که در میان انسانها مقرر گشته است ، خواه پادشاه که مافوق همه است ،
60002014	و خواه والیان ، که مأمور اویند تا بدکاران را کیفر دهند و نیکوکاران را تحسین کنند .
60002015	زیرا خواست خدا این است که با کردار نیک خود ، جهالت مردم نادان را خاموش سازید .
60002016	همچون آزادگان زندگی کنید ، امّا آزادی خود را پوششی برای شرارت مسازید ، بلکه چون غلامان خدا زندگی کنید .
60002017	همگان را حرمت بدارید ، برادران را محبت کنید ، از خدا بترسید و به پادشاه احترام بگذارید .
60002018	ای غلامان ، با کمال احترام تسلیم اربابان خود باشید ، تنها ‌ نه تسلیم نیکان و مهربانان ، بلکه کج‌خُلقان نیز .
60002019	زیرا شایان تقدیر است که کسی از آن‌رو که چشم بر خدا دارد ، چون به ناحق رنج کشد ، دردها را بر خود هموار سازد .
60002020	امّا اگر به‌سبب کار خلاف تنبیه شوید و تحمّل کنید ، چه جای فخر است ؟ حال آنکه اگر نیکویی کنید و در عوض رنج ببینید و تحمّل کنید ، نزد خدا پسندیده است .
60002021	چه ، برای همین فراخوانده شده‌اید ، زیرا مسیح برای شما رنج کشید و سرمشقی گذاشت تا بر آثار قدمهای وی پا نهید .
60002022	« او هیچ گناه نکرد ، و فریبی بر زبانش یافت نشد . »
60002023	چون دشنامش دادند ، دشنام پس نداد ؛ و آنگاه که رنج کشید ، تهدید نکرد ، بلکه خود را به دست داور عادل سپرد .
60002024	او گناهان ما را در بدن خویش بر دار حمل کرد ، تا برای گناهان بمیریم و برای پارسایی زیست کنیم ، همان که به زخمهایش شفا یافته‌اید .
60002025	زیرا همچون گوسفندانی گم‌گشته از راه بودید ، امّا اکنون به‌سوی شبان و ناظر جانهایتان بازگشته‌اید .
60003001	به همین‌سان ، شما ای زنان ، تسلیم شوهران خود باشید تا چنانچه از ایشان برخی به کلام ایمان نداشته باشند ، بی‌آنکه سخنی بر زبان آورید ، در اثر رفتار شما جذب شوند ،
60003002	زیرا زندگی پاک و خداترسانۀ شما را مشاهده خواهند کرد .
60003003	زیبایی شما نه در آرایش ظاهری ، همچون گیسوان بافته و جواهرات و جامه‌های فاخر ،
60003004	بلکه در آن انسان باطنی باشد که آراسته به زیباییِ ناپژمردنیِ روحی ملایم و آرام است ، که در نظر خدا بس گرانبهاست .
60003005	زیرا زنان مقدّسِ اعصار گذشته که بر خدا امید داشتند ، خود را بدین‌گونه می‌آراستند . آنان تسلیم شوهران خود بودند ،
60003006	چنانکه سارا مطیع ابراهیم بود و او را سرور خود می‌خواند . شما نیز اگر نیک‌کردار باشید و هیچ ترس به دل راه ندهید ، فرزندان او خواهید بود .
60003007	به همین‌سان ، شما نیز ای شوهران ، در زندگی با همسرانتان باملاحظه باشید و با آنان چون جنس ظریفتر با احترام رفتار کنید ، چرا که همپای شما وارث هدیۀ سخاوتمندانۀ حیاتند ، مبادا دعاهایتان مستجاب نشود .
60003008	باری ، همه یکدل و همدرد و برادردوست و دلسوز و فروتن باشید .
60003009	بدی را با بدی و دشنام را با دشنام پاسخ مگویید ، بلکه در مقابل ، برکت بطلبید ، زیرا برای همین فراخوانده شده‌اید تا وارث برکت شوید .
60003010	زیرا ، « هر‌که دوستدار حیات است و طالب دیدن روزهای خوش ، باید که زبان از بدی باز دارد و دهان از فریب فروبندد .
60003011	باید از بدی روی بتابد و نیکویی پیشه کند ؛ و در پی صلح باشد و آرام بجوید .
60003012	زانرو که چشمان خداوند بر پارسایان است و گوش وی به‌سوی دعای ایشان ، امّا روی خداوند به‌ضد بدکاران است . »
60003013	اگر برای نیکویی کردن غیورید ، کیست که به شما ضرر رساند ؟
60003014	امّا حتی اگر در راه حق رنج دیدید ، خوشا به حالتان ! « از آنچه آنان پروا دارند ، شما پروا نداشته باشید و مضطرب مشوید . »
60003015	بلکه در دل خویش مسیح را در مقام خداوند برافرازید و همواره آماده باشید تا هر کس دلیل امیدی را که در شماست بپرسد ، او را پاسخ گویید ،
60003016	امّا به‌نرمی و با احترام . وجدانتان را پاک نگاه دارید تا کسانی که رفتار نیک شما را در مسیح بد می‌گویند ، از گفتار خویش شرمسار شوند .
60003017	چه اگر خواست خداست که رنج ببرید ، بهتر است برای نیکوکاری باشد تا به‌سبب بدکرداری .
60003018	زیرا مسیح نیز یک‌بار برای گناهان رنج کشید ، پارسایی برای بدکاران ، تا شما را نزد خدا بیاورد . او در عرصۀ جسم کشته شد ، امّا در عرصۀ روح ، زنده گشت
60003019	و در همان منزلت رفت و این را به ارواحی که در قرارگاه خود به‌سر می‌بردند اعلام کرد ،
60003020	همان ارواحی که در ایام گذشته نافرمانی کرده بودند ، آنگاه که خدا در روزگار نوح که کشتی ساخته می‌شد ، با شکیبایی انتظار می‌کشید . در آن کشتی تنها شماری اندک ، یعنی هشت تن ، به‌واسطۀ آب نجات یافتند .
60003021	و آن آبْ نمونۀ تعمیدی است که اکنون نیز شما را نجات می‌بخشد ، تعمیدی که نه ‌ زدودنِ آلودگی تن ، بلکه تعهدِ وجدانیْ پاک است به خدا . این تعمید به‌واسطۀ رستاخیز عیسی مسیح شما را نجات می‌بخشد ،
60003022	همان که به آسمان رفت و اینک به‌دست راست خداست و فرشتگان و ریاستها و قدرتها مطیعش گشته‌اند .
60004001	پس چون مسیح در عرصۀ جسم رنج کشید ، شما نیز به همین عزم مسلّح شوید ، زیرا آن کس را که در عرصۀ جسم رنج کشیده ، دیگر با گناه کاری نیست .
60004002	در نتیجه باقی عمر را در جسم ، نه در خدمت امیال پلید بشری ، بلکه در راه انجام اراده خدا می‌گذراند .
60004003	چرا که در گذشته به‌قدر کافی عمر خویش را در به‌عمل آوردن آنچه اقوام خدانشناس دوست می‌دارند ، صرف کرده و روزگار به هرزگی و شهوت‌رانی و میخوارگی و عیش و نوش و بت‌پرستیِ نفرت‌انگیز گذرانده‌اید .
60004004	از همین‌رو ، اکنون که در این بی‌بندوباری‌های مفرط با ایشان شریک نمی‌شوید ، حیرانند و دشنامتان می‌دهند .
60004005	امّا به او که آماده است تا بر زندگان و مردگان داوری کند ، حساب پس خواهند داد .
60004006	از همین‌روست که حتی به آنان که اکنون مرده‌اند ، بشارت داده شد تا هر چند در عرصۀ جسم نزد آدمیان محکوم شدند ، امّا در عرصۀ روح نزد خدا زیست کنند .
60004007	پایان همه چیز نزدیک است ؛ پس جدّی و در دعا منضبط باشید .
60004008	مهمتر از همه ، یکدیگر را به‌شدّت محبت کنید ، زیرا محبت ، انبوه گناهان را می‌پوشاند .
60004009	یکدیگر را بدون شِکوِه و شکایت میهمانی کنید .
60004010	همچون کارگزارانِ امین بر فیض گوناگون خدا ، یکدیگر را با هر عطایی که یافته‌اید خدمت کنید .
60004011	اگر کسی سخن می‌گوید ، همچون سخنگوی خدا بگوید ؛ و اگر کسی خدمت می‌کند ، با قدرتی که خدا می‌بخشد خدمت کند ، تا در همه‌چیز ، خدا به‌واسطۀ عیسی مسیح تمجید شود . جلال و توانایی تا ابد بر او باد . آمین .
60004012	ای عزیزان ، از این آتشی که برای آزمودن شما در میانتان بر‌پاست ، در شگفت مباشید ، که گویی چیزی غریب بر شما گذشته است .
60004013	بلکه شاد باشید از اینکه در رنجهای مسیح سهیم می‌شوید ، تا به‌هنگام ظهور جلال او به‌غایت شادمان گردید .
60004014	اگر به‌خاطر نام مسیح شما را ناسزا گویند ، خوشا به حالتان ، زیرا روح جلال که روح خداست بر شما آرام می‌گیرد .
60004015	اگر رنج می‌برید ، مباد که به‌سبب قتل ، دزدی ، شرارت یا حتی فضولی در کار دیگران باشد .
60004016	امّا اگر از آن سبب رنج می‌برید که مسیحی هستید ، شرمسار مباشید ، بلکه خدا را تمجید کنید که این نام را بر خود دارید .
60004017	زیرا زمان آن رسیده که داوری از خانۀ خدا آغاز شود ؛ و اگر آغاز آن از ماست ، پس سرانجامِ آنان که انجیل خدا را اطاعت نمی‌کنند ، چه خواهد بود ؟
60004018	و « اگر پارسا به‌دشواری نجات یابد ، خدانشناسان و گناهکاران چه خواهند کرد ؟ »
60004019	پس کسانی که به خواست خدا رنج می‌کشند ، باید که جانهای خویش را به « خالق امین » بسپارند و به نیکوکاری ادامه دهند .
60005001	من که خود از مشایخ هستم و شاهد بر رنجهای مسیح و شریکِ جلالی که آشکار خواهد شد ، مشایخ را در میان شما پند می‌دهم :
60005002	گلۀ خدا را که به‌دست شما سپرده شده است شبانی و نظارت کنید ، امّا نه به‌اجبار بلکه با میل و رغبت ، آن‌گونه که خدا می‌خواهد ؛ و نه برای منافع نامشروع بلکه با عشق و علاقه .
60005003	نه آنکه بر کسانی که به‌دست شما سپرده شده‌اند سروری کنید ، بلکه برای گله نمونه باشید ،
60005004	تا چون رئیس شبانان ظهور کند ، تاج جلالِ غیرفانی را دریافت کنید .
60005005	ای جوانان ، شما نیز تسلیم مشایخ باشید . همگی در رفتارتان با یکدیگر فروتنی را بر کمر بندید ، زیرا ، « خدا در برابر متکبران می‌ایستد ، امّا فروتنان را فیض می‌بخشد . »
60005006	پس خویشتن را زیر دست نیرومند خدا فروتن سازید تا در زمان مناسب سرافرازتان سازد .
60005007	همۀ نگرانیهای خود را به او بسپارید زیرا او به فکر شما هست .
60005008	خویشتندار و مراقب باشید ، زیرا دشمن شما ابلیس همچون شیری غرّان در گردش است و کسی را می‌جوید تا ببلعد .
60005009	پس در ایمان راسخ باشید و در برابر او بایستید ، زیرا آگاهید که برادران شما در دنیا با همین زحمات روبه‌رویند .
60005010	پس از اندک زمانی زحمت ، خدای همۀ فیضها که شما را به جلال ابدی خود در مسیح فراخوانده است ، خودْ شما را احیا و استوار و نیرومند و پایدار خواهد ساخت .
60005011	او را تا ابد توانایی باد . آمین .
60005012	به کمک سیلاس که او را برادری امین می‌دانم ، این چند خط را به‌اختصار به شما نوشتم تا تشویقتان کنم و شهادت دهم که همین است فیض حقیقی خدا . در آن استوار بمانید .
60005013	خواهر برگزیده با شما که در بابِل است ، و پسر من مَرقُس ، به شما درود می‌فرستند .
60005014	یکدیگر را با بوسۀ محبت‌آمیز سلام گویید . بر همۀ شما که در مسیح هستید ، آرامش باد .
61001001	از شَمعون پِطرُس ، غلام و رسول عیسی مسیح ، به آنان که به برکتِ عدالت خدا و نجات‌دهندۀ ما عیسی مسیح ، ایمانی همتراز با ایمان ما نصیبشان شده است :
61001002	فیض و آرامش به‌واسطۀ شناخت خدا و خداوند ما عیسی ، به‌فزونی بر شما باد .
61001003	قدرت الهیِ او هر آنچه را برای حیات و دینداری نیاز داریم بر ما ارزانی داشته است . این از طریق شناختِ او میسّر شده که ما را به‌واسطۀ جلال و نیکویی خویش فراخوانده است .
61001004	او به‌واسطۀ اینها وعده‌های عظیم و گرانبهای خود را به ما بخشیده ، تا از طریق آنها شریک طبیعت الهی شوید و از فسادی که در نتیجۀ امیال نفسانی در دنیا وجود دارد ، برهید .
61001005	از همین‌رو ، به سعی تمام بکوشید تا به‌واسطۀ ایمان خود نیکویی بار آورید و به‌واسطۀ نیکویی ، شناخت ،
61001006	و به‌واسطۀ شناخت ، خویشتنداری ، و به‌واسطۀ خویشتنداری ، پایداری ، و به‌واسطۀ پایداری ، دینداری ،
61001007	و به‌واسطۀ دینداری ، مهرِ برادرانه و به‌واسطۀ مهر برادرانه ، محبت .
61001008	زیرا چون اینها در شما باشد و فزونی یابد ، نخواهد گذاشت در شناخت خداوند ما عیسی مسیح ، بی‌فایده و بی‌ثمر باشید .
61001009	امّا آن که عاری از اینهاست ، کور است و کوته‌بین ، و از یاد برده که از گناهان گذشته خویش پاک شده است .
61001010	پس ای برادران ، هر چه بیشتر بکوشید تا فراخواندگی و برگزیدگی خویش را تحکیم بخشید ، چرا که اگر چنین کنید هرگز سقوط نخواهید کرد .
61001011	زیرا این‌چنین ، دخول به پادشاهیِ جاودانِ خداوند و نجات‌دهندۀ ما عیسی مسیح به فراوانی به شما عطا خواهد شد .
61001012	پس این امور را همواره به شما یادآوری خواهم کرد ، هر چند آنها را می‌دانید و در آن حقیقت که یافته‌اید ، استوارید .
61001013	آری ، مصلحت چنین می‌دانم تا آنگاه که در این خیمه ساکنم ، شما را از طریق یادآوری برانگیزانم ،
61001014	زیرا می‌دانم بزودی این خیمه را وداع خواهم گفت ، چنانکه خداوندِ ما عیسی مسیح مرا آگاهانید .
61001015	از این‌رو هر چه در توان دارم خواهم کرد تا بتوانید پس از رحلتم همواره این امور را به یاد آورید .
61001016	زیرا آنگاه که آمدنِ پرقدرتِ خداوندمان عیسی مسیح را به شما اعلام می‌کردیم ، از پی افسانه‌هایی که زیرکانه ابداع شده باشند نرفته بودیم ، بلکه کبریای او را به چشم دیده بودیم .
61001017	او از خدای پدر ، جلال و اکرام یافت و سروشی از جلال کبریایی به او در رسید که ، « این است پسر محبوبم که از او خشنودم . »
61001018	ما خود بر آن کوه مقدّس با او بودیم و آن سروش آسمانی را به گوش شنیدیم .
61001019	به‌علاوه ، کلامِ بس مطمئن انبیا را داریم که نیکوست بدان توجه کنید ، چرا که همچون چراغی در مکان تیره و تار می‌درخشد تا آنگاه که سپیده بردمد و ستارۀ صبح در دلهایتان طلوع کند .
61001020	قبل از هر چیز ، بدانید که هیچ وحیِ کتب مقدّس زاییدۀ تفسیر خودِ نبی نیست .
61001021	زیرا وحی هیچگاه به ارادۀ انسان آورده نشد ، بلکه آدمیان تحت نفوذ روح‌القدس از جانب خدا سخن گفتند .
61002001	امّا در میان قوم ، انبیای دروغین نیز بودند ، همان‌گونه که در میان شما نیز معلّمان دروغین خواهند بود که پنهانی بدعتهای مهلک خواهند آورد و حتی سروری را که ایشان را خریده ، انکار خواهند کرد و این گونه ، هلاکتی سریع بر خود فرو خواهند آورد .
61002002	بسیاریْ فجور ایشان را پیروی خواهند کرد ، و به‌سبب آنان راه حق مذمّت خواهد شد .
61002003	ایشان از طمع ، با توسل به سخنان فریبنده ، از شما بهره‌کشی خواهند کرد . امّا محکومیتشان که از دیرباز رقم خورده ، بی‌کار ننشسته و نابودی‌شان نخوابیده است !
61002004	زیرا اگر خدا بر فرشتگانی که گناه ورزیدند رحم نکرد ، بلکه ایشان را در بند نهاد و در سیاهچالهای تاریک محبوس کرد تا برای داوری نگاه داشته شوند ؛
61002005	و اگر بر دنیای قدیم نیز رحم نکرد ، بلکه بر آن عالمِ بی‌دینان توفان فرستاد و تنها نوح ، آن واعظِ پارسایی را ، با هفت تن دیگر محفوظ داشت ؛
61002006	و اگر شهرهای سُدوم و غَمورَه را خاکستر نمود و به نابودی محکوم کرد و عبرتی ساخت از سرانجام بی‌دینی ،
61002007	و لوطِ پارسا را که از فجور بی‌دینان به ستوه آمده بود ، رهایی بخشید -
61002008	زیرا آن مردِ پارسا هر روزه در میان ایشان به‌سر می‌برد و روحِ پارسایش از دیدن و شنیدن کردار قبیحشان در عذاب بود -
61002009	پس خداوند می‌داند چگونه پارسایان را از آزمایشها برهاند و گنهکاران را برای مکافاتِ روز داوری نگاه دارد ،
61002010	بخصوص آنان را که در پی تمایلاتِ فاسدِ نفس خویشند و اقتدار خداوند را خوار می‌شمارند . اینان چنان گستاخند و متکبّر که از اهانت به بزرگان آسمانی پروایی ندارند ؛
61002011	حال آنکه حتی فرشتگان که از قدرت و اقتدار بیشتر نیز برخوردارند ، هرگز به هنگام اعلام محکومیتِ خداوند بر این بزرگان ، اهانتشان نمی‌کنند .
61002012	در مقابل ، این مردمان همچون وحوش عاری از شعور ، تنها تابع غرایز خویشند ، و زاده شده‌اند تا به دام افتند و هلاک گردند . اینان در اموری اهانت می‌ورزند که از آن هیچ شناختی ندارند . پس به‌سان وحوش نیز هلاک خواهند شد
61002013	و در سزای آن بدی که کرده‌اند ، بد خواهند دید . تفریح اینان عیش و عشرت در روز روشن است . لکه‌های ننگی هستند که حتی به‌هنگام شرکت در ضیافت با شما ، از غرقه شدن در لذات فریبندۀ خویش دست برنمی‌کشند .
61002014	چشمانی دارند پر از زنا که همواره در کمین گناه است . این ملعونان ، سست‌مایگان را اغوا می‌کنند و در طمع‌ورزی بسی چیره‌دستند !
61002015	راه راست را ترک گفته و با در پیش گرفتن راه بَلعام بن بِعور که مزد ناراستی را دوست می‌داشت ، گمراه گشته‌اند .
61002016	امّا بَلعام به‌سبب بدکرداری‌اش از زبان الاغی توبیخ شد . حیوان بی‌زبان همانند انسان سخن گفت و بر دیوانگی نبی لگام زد .
61002017	این معلّمان دروغین ، چشمه‌هایی بی‌آب و بخارهایی رانده از تندبادند که تاریکی مطلق برایشان مقرر است .
61002018	زیرا سخنان تکبّرآمیز و باطل می‌گویند و با بهره‌جویی از تمایلات نفس و شهوت‌انگیزی ، کسانی را که به‌تازگی از چنگ گمراهان رسته‌اند ، اغوا می‌کنند .
61002019	بدیشان وعدۀ آزادی می‌دهند ، حال آنکه خود بندۀ فسادند ؛ چه ، آدمی بندۀ هر آن چیزی است که بر او مسلط است .
61002020	زیرا اگر آنان که با شناخت خداوند و نجات‌دهندۀ ما عیسی مسیح ، از فساد دنیا رستند ، باز بدان گرفتار و مغلوب آیند ، سرانجامشان بدتر از آغاز خواهد بود .
61002021	بهتر آن می‌بود که از آغاز ، راه پارسایی را نمی‌شناختند ، تا اینکه پس از شناختن ، از حکم مقدّسی که بدیشان سپرده شد ، روی برتابند .
61002022	پس آنان مصداق این مَثَلِ راستین‌اند که : « سگ به قی خود باز می‌گردد » ، و « خوک شسته شده ، به غلتیدن در گِل . »
61003001	ای عزیزان ، این نامۀ دوّم است که به شما می‌نویسم . هر دو نامه را به قصد یادآوری نگاشتم تا شما را به تفکری سالم برانگیزانم ،
61003002	تا کلامی را که پیامبران مقدّس در ایام گذشته گفته‌اند ، به یاد آرید و نیز حکم خداوند و نجات‌دهندۀ ما را که به‌واسطۀ رسولان شما بیان شد .
61003003	قبل از هر چیز ، بدانید که در ایام آخر استهزاکنندگانی ظهور خواهند کرد که پیرو امیال پلید خود خواهند بود و استهزاکنان
61003004	خواهند گفت : « پس چه شد وعدۀ آمدن او ؟ از زمانی که پدران ما به خواب رفتند ، همه چیز همان‌گونه است که از بدو آفرینش بود ! »
61003005	بدین‌سان ، آنان به‌عمد بر این حقیقت چشم می‌پوشند که به کلام خدا آسمانها از قدیم بود و زمین از آب و به‌وسیلۀ آب شکل گرفت ؛
61003006	و به‌وسیلۀ همین آب ، دنیای آن زمان غرق و نابود شد .
61003007	و به همان کلام ، آسمانها و زمینِ کنونی برای آتش ذخیره شده است و تا روز داوری و هلاکت بی‌دینان نگاه داشته می‌شود .
61003008	امّا ای عزیزان ، از این نکته غافل مباشید که نزد خداوند یک روز همچون هزار سال است و هزار سال همچون یک روز .
61003009	برخلاف گمان برخی ، خداوند در انجام وعده‌اش تأخیر نمی‌ورزد ، بلکه با شما بردبار است ، چه نمی‌خواهد کسی هلاک شود بلکه می‌خواهد همگان به توبه گرایند .
61003010	امّا روز خداوند چون دزد خواهد آمد ، که در آن آسمانها با غریوی مهیب از میان خواهد رفت و اجرام سماوی به‌وسیلۀ آتش نابود شده ، زمین و همۀ کارهایش عیان خواهد شد .
61003011	پس حال که نابودی اینها همه بدین صورت مقرر است ، شما چگونه مردمانی باید باشید ؟ بر شماست که زندگی مقدّس و خداپسندانه‌ای داشته ،
61003012	انتظار روز خدا را بکشید و فرارسیدن آن را بشتابانید . آن روز سبب خواهد شد که آسمانها در آتشْ محو و نابود شوند و اجرام سماوی از گرما ذوب گردند .
61003013	امّا ما بنا بر وعدۀ او مشتاقانه در انتظار آسمان و زمینی جدید هستیم که منزلگه پارسایی است .
61003014	پس ای عزیزان ، حال که این امور را انتظار می‌کشید ، به سعی تمام بکوشید تا در حضور او بی‌لکه و بی‌عیب و در صلح یافت شوید .
61003015	و شکیبایی خداوندِ ما را رستگاری بینگارید ، همان‌گونه که برادر عزیز ما پولُس نیز مطابق حکمتی که به او عطا شده است ، به شما نوشت .
61003016	او در همۀ نامه‌های خود چنین می‌نویسد ، هر آنگاه که از این امور سخن می‌گوید . نامه‌های او شامل مطالبی است که درکش دشوار است و جاهلان و سست‌مایگان تحریفش می‌کنند ، همان‌گونه که با دیگر نوشته‌های مقدّس چنین می‌کنند ، و این موجب هلاکتشان خواهد شد .
61003017	پس شما ای عزیزان ، حال که این را می‌دانید ، بهوش باشید مبادا به راه نادرستِ بی‌دینان گمراه شوید و پایداری‌تان را از کف بدهید ،
61003018	بلکه در فیض و شناخت خداوند و نجات‌دهندۀ ما عیسی مسیح نمو کنید ، که او را از حال تا ابدالآباد جلال باد ! آمین .
62001001	در باب آنچه از آغاز بود و ما آن را شنیده و با چشمان خود دیده‌ایم ، آنچه بدان نگریستیم و با دستهای خود لمس کردیم ، یعنی کلام حیات :
62001002	حیات ظاهر شد ؛ ما آن را دیده‌ایم و بر آن شهادت می‌دهیم . ما حیات جاویدان را به شما اعلام می‌کنیم ، که با پدر بود و بر ما ظاهر شد .
62001003	ما آنچه را دیده و شنیده‌ایم به شما نیز اعلام می‌کنیم تا شما نیز با ما رفاقت داشته باشید ؛ رفاقت ما با پدر و با پسرش عیسی مسیح است .
62001004	ما این را به شما می‌نویسیم تا شادی‌مان کامل گردد .
62001005	این است پیامی که از او شنیده‌ایم و به شما اعلام می‌کنیم : خدا نور است و هیچ تاریکی در او نیست .
62001006	اگر بگوییم با او رفاقت داریم ، حال آنکه در تاریکی گام می‌زنیم ، دروغ گفته‌ایم و به راستی عمل نکرده‌ایم .
62001007	امّا اگر در نور گام برداریم ، چنانکه او در نور است ، با یکدیگر رفاقت داریم و خون پسر او عیسی ما را از هر گناه پاک می‌سازد .
62001008	اگر بگوییم بی‌گناهیم ، خود را فریب داده‌ایم و راستی در ما نیست .
62001009	ولی اگر به گناهان خود اعتراف کنیم ، او که امین و عادل است ، گناهان ما را می‌آمرزد و از هر نادرستی پاکمان می‌سازد .
62001010	اگر بگوییم گناه نکرده‌ایم ، او را دروغگو جلوه می‌دهیم و کلام او در ما جایی ندارد .
62002001	فرزندانم ، این را به شما می‌نویسم تا گناه نکنید . امّا اگر کسی گناهی کرد ، شفیعی نزد پدر داریم ، یعنی عیسی مسیح پارسا .
62002002	او خودْ کفّارۀ گناهان ما است ، و نه گناهان ما فقط ، بلکه گناهان تمامی جهان نیز .
62002003	از این جا می‌دانیم او را می‌شناسیم که از احکامش اطاعت می‌کنیم .
62002004	آن که می‌گوید او را می‌شناسد ، امّا از احکامش اطاعت نمی‌کند ، دروغگوست و راستی در او جایی ندارد .
62002005	امّا آن که از کلام او اطاعت می‌کند ، محبت به خدا براستی در او به کمال رسیده است . از این جا می‌دانیم که در او هستیم :
62002006	آن که می‌گوید در او می‌ماند ، باید همان‌گونه رفتار کند که عیسی رفتار می‌کرد .
62002007	ای عزیزان ، حکمی تازه به شما نمی‌نویسم ، بلکه حکمی دیرین که از آغاز داشته‌اید . این حکم دیرین ، همان پیام است که شنیدید .
62002008	در عین حال ، حکمی که به شما می‌نویسم حکمی تازه است که حقیقتِ آن در او و نیز در شما نمایان است ، زیرا تاریکی سپری می‌شود و نور حقیقی هم‌اکنون درخشیدن آغاز کرده است .
62002009	آن که می‌گوید در نور است امّا از برادر خود نفرت دارد ، هنوز در تاریکی به‌سر می‌برد .
62002010	امّا آن که برادر خود را محبت می‌کند ، در نور ساکن است و هیچ چیز سبب لغزش او نمی‌شود .
62002011	امّا آن که از برادر خود نفرت دارد ، در تاریکی است و در تاریکی گام برمی‌دارد . او نمی‌داند کجا می‌رود ، زیرا تاریکی او را کور کرده است .
62002012	ای فرزندان ، به شما می‌نویسم ، زیرا گناهانتان به‌خاطر نام او آمرزیده شده است .
62002013	ای پدران ، به شما می‌نویسم ، زیرا او را که از آغاز است ، شناخته‌اید . ای جوانان ، به شما می‌نویسم ، زیرا بر آن شَرور غلبه یافته‌اید . ای بچه‌ها ، به شما نوشتم ، زیرا پدر را شناخته‌اید .
62002014	ای پدران ، به شما نوشتم ، زیرا او را که از آغاز است ، شناخته‌اید . ای جوانان ، به شما نوشتم ، زیرا توانایید و کلام خدا در شما ساکن است ، و بر آن شَرور غلبه یافته‌اید .
62002015	دنیا و آنچه را در آن است ، دوست مدارید . اگر کسی دنیا را دوست بدارد ، محبتِ پدر در او نیست .
62002016	زیرا هر چه در دنیاست ، یعنی هوای نفس ، هوسهای چشم و غرورِ ناشی از مال و مقام ، نه از پدر بلکه از دنیاست .
62002017	دنیا و هوسهای آن گذراست ، امّا آن که خواست خدا را به‌جا می‌آورد ، تا ابد باقی می‌ماند .
62002018	بچه‌ها ، این ساعتِ آخر است و چنانکه شنیده‌اید « ضدّمسیح » می‌آید ، هم‌اکنون نیز ضدّمسیحانِ بسیار ظهور کرده‌اند ، و از همین در‌می‌یابیم که ساعت آخر است .
62002019	آنها از میان ما بیرون رفتند ، امّا از ما نبودند ؛ چه اگر از ما بودند ، با ما می‌ماندند . ولی رفتنشان نشان داد که هیچ‌یک از ایشان از ما نبودند .
62002020	امّا شما مسحی از آن قدّوس یافته‌اید و همگی دارای معرفت هستید .
62002021	من اینها را به شما می‌نویسم ، نه از آن‌رو که حقیقت را نمی‌دانید ، بلکه از آن‌رو که آن را می‌دانید ، و نیز می‌دانید که هیچ دروغی از حقیقت پدید نمی‌آید .
62002022	دروغگو کیست ، جز آن که مسیح بودنِ عیسی را انکار می‌کند . چنین کسی همان « ضدّمسیح » است که هم پدر و هم پسر را انکار می‌کند .
62002023	هر که پسر را انکار کند ، پدر را هم ندارد و هر که پسر را اقرار کند ، پدر را نیز دارد .
62002024	بگذارید آنچه از آغاز شنیده‌اید در شما بماند ؛ این‌گونه شما نیز در پسر و در پدر خواهید ماند .
62002025	و این است آنچه او به ما وعده داده است ، یعنی حیات جاویدان .
62002026	من اینها را به شما دربارۀ کسانی نوشتم که گمراهتان می‌کنند .
62002027	امّا دربارۀ شما باید بگویم آن مسح که از او یافته‌اید ، در شما می‌ماند و نیازی ندارید کسی به شما تعلیم دهد ، بلکه مسحِ او دربارۀ همه چیز به شما تعلیم می‌دهد . آن مسح ، حقیقی است ، نه دروغین . پس همان‌گونه که به شما تعلیم داده است ، در او بمانید .
62002028	پس حال ، فرزندان ، پیوسته در او بمانید تا آنگاه که او ظهور کند اطمینان داشته باشیم و هنگام آمدنش از وی شرمنده نشویم .
62002029	اگر دریافته‌اید که او پارساست ، پس می‌دانید آن که پارسایی را به‌عمل می‌آورد ، از او زاده شده است .
62003001	ببینید پدر چه محبتی به ما ارزانی داشته است تا فرزندان خدا خوانده شویم ! و چنین نیز هستیم ! از همین‌روست که دنیا ما را نمی‌شناسد ، چرا که او را نشناخت .
62003002	عزیزان ، اینک فرزندانِ خدا هستیم ، ولی آنچه خواهیم بود هنوز آشکار نشده است . امّا می‌دانیم آنگاه که او ظهور کند ، مانند او خواهیم بود ، چون او را چنانکه هست خواهیم دید .
62003003	هر که چنین امیدی بر وی دارد ، خود را پاک می‌سازد ، چنانکه او پاک است .
62003004	هر کس گناه می‌کند بر‌خلاف شریعت عمل می‌کند ؛ گناه به‌واقع مخالفت با شریعت است .
62003005	شما می‌دانید که او ظهور کرد تا گناهان را از میان بردارد . در او هیچ گناهی نیست .
62003006	آن که در او می‌ماند گناه نمی‌کند ، امّا کسی که گناه می‌کند ، او را نه دیده و نه شناخته است .
62003007	فرزندان ، کسی شما را گمراه نسازد . هر که پارسایانه عمل می‌کند ، پارساست ، چنانکه او پارساست .
62003008	آن که گناه می‌کند از ابلیس است ، زیرا ابلیس از همان آغاز گناه کرده و می‌کند . از همین‌رو پسر خدا ظهور کرد تا کارهای ابلیس را باطل سازد .
62003009	آن که از خدا زاده شده است گناه نمی‌کند ، زیرا گوهر خدا در اوست ؛ پس او نمی‌تواند گناهکار باشد ، چرا که از خدا زاده شده است .
62003010	فرزندان خدا و فرزندان ابلیس این‌گونه آشکار می‌شوند : آن که پارسایانه عمل نمی‌کند ، از خدا نیست ، و چنین است آن که برادر خود را محبت نمی‌کند .
62003011	همین است پیامی که از آغاز شنیدید ، که باید یکدیگر را محبت کنیم .
62003012	نه چون قائن که از آنْ شَرور بود و برادر خود را کشت . و چرا او را کشت ؟ زیرا اعمال خودش بد بود و اعمال برادرش خوب .
62003013	ای برادران ، از اینکه دنیا از شما نفرت دارد ، تعجب نکنید .
62003014	ما می‌دانیم که از مرگ به زندگی منتقل شده‌ایم ، زیرا برادران را محبت می‌کنیم . هر که محبت نمی‌کند ، در قلمرو مرگ باقی می‌ماند .
62003015	کسی که از برادر خود نفرت دارد ، قاتل است و شما می‌دانید که هیچ قاتلی از سکونت حیات جاویدان در خود برخوردار نیست .
62003016	محبت را از آنجا شناخته‌ایم که او جان خود را در راه ما نهاد ، و ما نیز باید جان خود را در راه برادران بنهیم .
62003017	اگر کسی از مال دنیا برخوردار باشد و برادر خود را محتاج ببیند ، امّا شفقت خود را از او دریغ کند ، چگونه محبت خدا در چنین کسی ساکن است ؟
62003018	فرزندان ، بیایید محبت کنیم ، نه به زبان و در گفتار ، بلکه به راستی و در کردار !
62003019	از این جا خواهیم دانست که به حق تعلق داریم ، و خواهیم توانست دل خود را در حضور خدا مطمئن سازیم ،
62003020	یعنی هر گاه دلمان ما را محکوم کند . زیرا خدا بزرگتر از دلهای ما است و از همه چیز آگاه است .
62003021	ای عزیزان ، اگر دل ما ، ما را محکوم نکند ، در حضور خدا اطمینان داریم
62003022	و هر آنچه از او درخواست کنیم ، خواهیم یافت ، زیرا از احکام او اطاعت می‌کنیم و آنچه موجب خشنودی اوست ، انجام می‌دهیم .
62003023	و این است حکم او که به نام پسرش عیسی مسیح ایمان بیاوریم و یکدیگر را محبت کنیم ، چنانکه به ما امر فرمود .
62003024	هر که از احکام او اطاعت می‌کند ، در او ساکن است و او در وی . از این جا می‌دانیم او در ما ساکن است که روح خود را به ما بخشیده است .
62004001	ای عزیزان ، هر روحی را باور مکنید ، بلکه آنها را بیازمایید که آیا از خدا هستند یا نه . زیرا انبیای دروغینِ بسیار به دنیا بیرون رفته‌اند .
62004002	روح خدا را این‌گونه تشخیص می‌دهیم : هر روحی که بر آمدن عیسی مسیح در جسمِ بشری اقرار می‌کند ، از خداست .
62004003	و هر روحی که بر عیسی اقرار نمی‌کند ، از خدا نیست ، بلکه همان روحِ « ضدّمسیح » است که شنیده‌اید می‌آید و هم‌اکنون نیز در دنیاست .
62004004	شما ، ای فرزندان ، از خدا هستید و بر آنها غلبه یافته‌اید ، زیرا آن که در شماست بزرگتر است از آن که در دنیاست .
62004005	آنها از دنیا هستند و از همین‌رو آنچه می‌گویند از دنیاست و دنیا به آنها گوش می‌سپارد .
62004006	ما از خدا هستیم و کسی که خدا را می‌شناسد ، به ما گوش می‌سپارد ؛ ولی آن که از خدا نیست ، به ما گوش نمی‌سپارد . روحِ حق و روحِ گمراهی را این‌گونه از هم باز می‌شناسیم .
62004007	ای عزیزان ، یکدیگر را محبت کنیم ، زیرا محبت از خداست و هر که محبت می‌کند ، از خدا زاده شده است و خدا را می‌شناسد .
62004008	آن که محبت نمی‌کند ، خدا را نشناخته است ، زیرا خدا محبت است .
62004009	محبت خدا این‌چنین در میان ما آشکار شد که خدا پسر یگانۀ خود را به جهان فرستاد تا به‌واسطۀ او حیات بیابیم .
62004010	محبت همین است ، نه‌آنکه ما خدا را محبت کردیم ، بلکه او ما را محبت کرد و پسر خود را فرستاد تا کفّارۀ گناهان ما باشد .
62004011	ای عزیزان ، اگر خدا ما را این‌چنین محبت کرد ، ما نیز باید یکدیگر را محبت کنیم .
62004012	هیچ‌کس هرگز خدا را ندیده است ؛ امّا اگر یکدیگر را محبت کنیم ، خدا در ما ساکن است و محبت او در ما به کمال رسیده است .
62004013	از این جا می‌دانیم که در او می‌مانیم و او در ما ، زیرا که از روح خود به ما داده است .
62004014	و ما دیده‌ایم و شهادت می‌دهیم که پدر ، پسر خود را فرستاده است تا نجات‌دهندۀ جهان باشد .
62004015	آن که اقرار می‌کند عیسی پسر خداست ، خدا در وی ساکن است و او در خدا .
62004016	پس ما محبتی را که خدا به ما دارد شناخته‌ایم و به آن اعتماد داریم . خدا محبت است و کسی که در محبت ساکن است ، در خدا ساکن است و خدا در او .
62004017	محبت این‌چنین در میان ما به کمال رسیده است تا در روز داوری اطمینان داشته باشیم ، زیرا ما در این دنیا همان‌گونه‌ایم که او هست .
62004018	در محبتْ ترس نیست ، بلکه محبتِ کامل ترس را بیرون می‌راند ؛ زیرا ترس از مکافات سرچشمه می‌گیرد و کسی که می‌ترسد ، در محبت به کمال نرسیده است .
62004019	ما محبت می‌کنیم زیرا او نخست ما را محبت کرد .
62004020	اگر کسی ادعا کند که خدا را محبت می‌نماید امّا از برادر خود نفرت داشته باشد ، دروغگوست . زیرا کسی که برادر خود را ، که می‌بیند ، محبت نکند ، نمی‌تواند خدایی را که ندیده است ، محبت نماید .
62004021	و ما این حکم را از او یافته‌ایم که هر که خدا را محبت می‌کند ، باید برادر خود را نیز محبت کند .
62005001	هر که ایمان دارد عیسی همان مسیح است ، از خدا زاده شده است ؛ هر که پدر را محبت می‌کند ، فرزند او را نیز محبت می‌کند .
62005002	از این‌جا می‌دانیم فرزندان خدا را محبت می‌کنیم که خدا را محبت می‌کنیم و از احکام او اطاعت می‌نماییم .
62005003	محبت به خدا همین است که از احکام او اطاعت کنیم و احکام او باری گران نیست .
62005004	زیرا هر که از خدا زاده شده است ، بر دنیا غلبه می‌یابد و این است غلبه‌ای که دنیا را مغلوب کرده است ، یعنی ایمان ما .
62005005	کیست آن که بر دنیا غلبه می‌یابد جز آن که ایمان دارد عیسی پسر خداست ؟
62005006	اوست آن که با آب و خون آمد ، یعنی عیسی مسیح . تنها نه با آب ، بلکه با آب و خون ؛ و روح است که شهادت می‌دهد ، چون روح ، حق است .
62005007	زیرا سه شاهد وجود دارد :
62005008	روح و آب و خون ؛ و این سه با هم توافق دارند .
62005009	اگر ما شهادت انسان را می‌پذیریم ، شهادت خدا بسی بزرگتر است ، زیرا شهادتی است که خدا خود دربارۀ پسرش داده است .
62005010	هر که به پسر خدا ایمان دارد ، این شهادت را در خود دارد . امّا آن که شهادت خدا را باور نمی‌کند ، او را دروغگو شمرده است ، زیرا شهادتی را که خدا دربارۀ پسر خود داده ، نپذیرفته است .
62005011	و آن شهادت این است که خدا به ما حیات جاویدان بخشیده ، و این حیات در پسر اوست .
62005012	آن که پسر را دارد ، حیات دارد و آن که پسر خدا را ندارد از حیات برخوردار نیست .
62005013	اینها را به شما نوشتم که به نام پسر خدا ایمان دارید ، تا بدانید که از حیات جاویدان برخوردارید .
62005014	این است اطمینانی که در حضور او داریم که هر گاه چیزی بر طبق ارادۀ وی درخواست کنیم ، ما را می‌شنود .
62005015	و اگر می‌دانیم که هر آنچه از او درخواست کنیم ما را می‌شنود ، پس اطمینان داریم که آنچه از او خواسته‌ایم ، دریافت کرده‌ایم .
62005016	اگر کسی ببیند برادرش گناهی می‌کند که به مرگ نمی‌انجامد ، دعا کند و خدا به او حیات خواهد بخشید . این را دربارۀ کسی می‌گویم که گناهش به مرگ نمی‌انجامد . گناهانی وجود دارد که به مرگ می‌انجامد . دربارۀ چنین گناهانی نمی‌گویم که باید دعا کرد .
62005017	هر عمل نادرستی گناه است ، ولی گناهی هم هست که به مرگ نمی‌انجامد .
62005018	ما می‌دانیم که هر که از خدا زاده شده است ، گناه نمی‌کند ، بلکه آن « مولود خدا » او را حفظ می‌کند و دست آن شَرور به او نمی‌رسد .
62005019	ما می‌دانیم که از خدا هستیم و تمامی دنیا در آن شَرور لمیده است .
62005020	همچنین می‌دانیم که پسر خدا آمده و به ما بصیرت بخشیده تا حق را بشناسیم ، و ما در او هستیم که حق است ، یعنی در پسر او عیسی مسیح . اوست خدای حق و حیات جاویدان .
62005021	فرزندان ، خود را از بتها محفوظ نگاه دارید .
63001001	از شیخ کلیسا ، به بانوی برگزیده و فرزندانش که ایشان را در « حقیقت » دوست می‌دارم - و نه تنها من ، بلکه همۀ آنان که حقیقت را شناخته‌اند -
63001002	به‌سبب آن حقیقت که در ما ساکن است و تا ابد با ما خواهد بود .
63001003	فیض و رحمت و آرامش از جانب خدای پدر و از جانب عیسی مسیح ، پسر آن پدر ، در حقیقت و محبت با ما خواهد بود .
63001004	بسی شادمان شدم که دریافتم برخی از فرزندان تو بنا بر حکمی که از پدر یافتیم ، در « حقیقت » سلوک می‌کنند .
63001005	امّا حال ، بانوی گرامی ، از تو درخواستی دارم . نه آنکه حکمی تازه به تو بنویسم ، بلکه همان که از آغاز داشته‌ایم ، که یکدیگر را پیوسته محبت کنیم .
63001006	و محبت این است که بنا بر احکام او سلوک نماییم . آری ، همان‌گونه که از آغاز شنیده‌اید ، حکم او این است که در محبت سلوک کنید .
63001007	زیرا که فریبکارانِ بسیار به دنیا بیرون رفته‌اند ، که بر آمدن عیسی مسیح در جسم انسانی اقرار ندارند . این‌گونه کسان ، همان فریبکار و ضدّمسیح‌اند .
63001008	بهوش باشید که ثمر کار خود را بر ‌ باد ندهید ، بلکه پاداشی به کمال دریافت کنید .
63001009	هر آن کس که از تعلیم مسیح فراتر رود و در آن پایدار نماند ، خدا را ندارد ، آن که در آن تعلیم پایدار مانَد ، هم پدر را دارد و هم پسر را .
63001010	اگر کسی نزد شما آید و این تعلیم را نیاورد ، او را به خانۀ خود مپذیرید و خوشامدش مگویید ؛
63001011	زیرا آن که او را خوشامد گوید ، در اعمال بدش شریک می‌شود .
63001012	بسیار چیزها دارم که به شما بنویسم ، لیکن نمی‌خواهم با قلم و کاغذ باشد . امّا امیدوارم نزدتان بیایم و رویاروی گفتگو کنیم تا شادی‌مان کامل شود .
63001013	فرزندان خواهرِ برگزیده‌ات ، برای تو سلام می‌فرستند . آمین !
64001001	از شیخ کلیسا ، به گایوس عزیز که او را در « حقیقت » دوست می‌دارم .
64001002	ای عزیز ، دعایم این است که از هر جهت کامیاب باشی و در تندرستی به‌سر بَری ، همچنان که جانت نیز کامیاب است .
64001003	بسی شادمان شدم که برادران آمده ، بر وفاداری‌ات به حقیقت و شیوۀ سلوکت در آن شهادت دادند .
64001004	هیچ چیز مرا بیش از این شاد نمی‌کند که بشنوم فرزندانم در « حقیقت » سلوک می‌کنند .
64001005	ای عزیز ، تو در همۀ کارهایت برای برادران ، امانت خود را نشان می‌دهی ، بخصوص اینکه نزد تو بیگانه‌اند .
64001006	ایشان نیز در حضور کلیسا بر محبت تو شهادت داده‌اند ؛ پس کاری نیکو می‌کنی اگر ایشان را آن‌گونه که سزاوار خداست ، روانۀ سفر کنی .
64001007	زیرا که ایشان به‌خاطر آن نام عزیمت کرده‌اند و از غیریهودیان کمکی دریافت نداشته‌اند .
64001008	پس باید که ما چنین‌کسان را حمایت کنیم تا با ایشان در پیشبرد حقیقت همکاری کرده باشیم .
64001009	مطلبی به کلیسا نوشتم ، امّا دیوتْرِفیس که جایگاه نخست را دوست می‌دارد ، اقتدار ما را گردن نمی‌نهد .
64001010	پس چون بیایم ، به آنچه می‌کند رسیدگی خواهم کرد ، چرا که مغرضانه دربارۀ ما بد می‌گوید ، و به این هم بسنده نکرده ، از پذیرش برادران سر باز می‌زند ؛ و کسانی را نیز که می‌خواهند ایشان را بپذیرند ، بازداشته ، از کلیسا بیرون می‌راند .
64001011	ای عزیز ، بدی را سرمشق خود مساز ، بلکه از نیکویی سرمشق گیر ؛ زیرا نیکو‌کردار از خداست ، امّا بدکردار خدا را ندیده است .
64001012	همگان دربارۀ دیمیتریوس نیکو شهادت می‌دهند ، حتی خودِ حق . ما نیز چنین شهادت می‌دهیم و می‌دانی که شهادت ما راست است .
64001013	بسیار چیزها داشتم به تو بنویسم ، لیکن نمی‌خواهم با مرکّب و قلم باشد .
64001014	امّا امیدوارم بزودی تو را ببینم و رویاروی گفتگو کنیم .
64001015	آرامش بر تو باد ! دوستان برای تو سلام می‌فرستند . دوستان را در آنجا به نام سلام بده .
65001001	از یهودا ، غلام عیسی مسیح و برادر یعقوب ، به فراخواندگانی که در خدای پدر ، محبوبند ، و برای عیسی مسیح محفوظ نگاه داشته شده‌اند :
65001002	رحمت و آرامش و محبت ، به‌فزونی بر شما باد .
65001003	ای عزیزان ، گرچه اشتیاق بسیار داشتم تا دربارۀ نجاتی که در آن سهیم هستیم به شما بنویسم ، امّا لازم دیدم با نوشتن این چند خط ، شما را به ادامۀ مجاهده در راه ایمانی برانگیزم که یک بار برای همیشه به مقدّسان سپرده شده است .
65001004	زیرا برخی کسان که محکومیتشان از دیرباز رقم خورده ، مخفیانه در میان شما رخنه کرده‌اند . اینان خدانشناسانی هستند که فیض خدای ما را به جواز انجام کارهای خلافِ اخلاق بدل می‌کنند و عیسی مسیح ، یگانه سرور و خداوند ما را انکار می‌نمایند .
65001005	با آنکه شما یک بار از این همه آگاهی یافته‌اید ، می‌خواهم یادآور شوم که خداوند قوم خود را از سرزمین مصر رهانید ، امّا زمانی دیگر آنان را که ایمان نداشتند ، هلاک کرد .
65001006	او فرشتگانی را نیز که مقام والای خود را حفظ نکردند ، بلکه منزلگاه مناسب خویش را ترک گفتند ، به زنجیرهای ابدی کشیده و برای محاکمه در آن روز عظیم ، در تاریکی مطلق نگاه داشته است .
65001007	به همین گونه ، سُدوم و غَمورَه و شهرهای اطراف ، که همانند آنان بی‌عفتی کردند و در پی شهوات غیرطبیعی رفتند ، با تحمّل مجازاتِ آتش ابدی ، چون درس عبرت مقرر گشتند .
65001008	با این همه ، به‌گونه‌ای مشابه ، این کسان نیز بر پایۀ خوابهایی که می‌بینند بدنهای خویش را نجس می‌سازند و اقتدار خداوند را رد می‌کنند و به بزرگان آسمانی اهانت می‌ورزند .
65001009	حال آنکه حتی میکائیل ، فرشتۀ اعظم ، آنگاه که با ابلیس دربارۀ جسد موسی مجادله می‌کرد ، جرئت نکرد خودْ او را به‌سبب اهانت محکوم کند ، بلکه فقط گفت : « خداوند ، تو را توبیخ فرماید ! »
65001010	امّا اینان به آنچه از آن شناختی ندارند اهانت می‌ورزند ، حال آنکه آنچه همچون حیوانات بی‌شعور از روی غریزه می‌فهمند ، همان باعث هلاکتشان خواهد شد .
65001011	وای بر آنان ، زیرا که به‌راه قائن رفته‌اند و در پی سود ، به گمراهی بَلعام گرفتار آمده و در طغیان قورَح هلاک گشته‌اند .
65001012	اینان صخره‌های دریایی خطرناک در ضیافتهای محبتانۀ شمایند که بدون کمترین پروا با شما بر یک سفره می‌نشینند ؛ شبانانی هستند که تنها خود را می‌پرورند ؛ ابرهای بی‌بارانِ رانده از باد و درختان پاییزی بی‌برگی هستند که دو بار مرده و از ریشه به‌در آمده‌اند .
65001013	آری ، اینان همچون امواج خروشان دریایند که اعمال ننگینشان را چون کف برمی‌آورند و ستارگان سرگردانی هستند که تاریکی مطلقِ ابدی برایشان مقرر است .
65001014	خَنوخ ، که نسل هفتم پس از آدم بود ، دربارۀ همینها پیشگویی کرده ، می‌گوید : « هان ، خداوند با هزاران هزار فرشتۀ مقدّس خود می‌آید
65001015	تا بر همگان داوری کند و همۀ بی‌دینان را به‌سبب تمامی کارهای خلاف دینداری که در بی‌دینی کرده‌اند ، و به‌سزای جملۀ سخنان زشتی که گناهکاران بی‌دین بر ضد او گفته‌اند ، به محکومیت رسانَد . »
65001016	اینان گله‌مند و عیب‌جو و غرقه در ارضای شهوات خویشند ؛ به خود می‌بالند و به نفع خویش مردمان را تملّق می‌گویند .
65001017	امّا شما ای عزیزان ، پیشگویی رسولان خداوند ما عیسی مسیح را به‌یاد داشته باشید
65001018	که به شما گفتند : « در زمانهای آخر ، استهزاکنندگانی خواهند آمد که بنا بر شهوات خود که خلاف دینداری است ، رفتار خواهند کرد . »
65001019	همینهایند که در میان شما جدایی می‌افکنند و نفسانی و عاری از روحند .
65001020	امّا شما ای عزیزان ، خویشتن را بر ایمان بس مقدّس خود بنا کنید و در روح‌القدس دعا نمایید
65001021	و خود را در محبتِ خدا نگاه دارید ، در همان حال که منتظر رحمت خداوند ما عیسی مسیح هستید تا شما را به حیات جاویدان رهنمون گردد .
65001022	نسبت به برخی که متزلزلند ، رحیم باشید ؛
65001023	برخی را از آتش بیرون کشیده ، نجات دهید ؛ و بر برخی دیگر با ترس ، رحمت نشان دهید . در عین حال ، حتی از جامه‌های آلوده به شهوات نفسانی متنفر باشید .
65001024	بر او که قادر است شما را از لغزش محفوظ نگاه دارد و بی‌عیب و با شادی عظیم در حضور پر‌جلال خود حاضر سازد ،
65001025	بر آن خدای یکتا و نجات‌دهندۀ ما ، به‌واسطۀ عیسی مسیح ، خداوند ما ، از ازل ، حال ، و تا ابد ، جلال و شکوه و توانایی و قدرت باد ! آمین .
66001001	مکاشفۀ عیسی مسیح ، که خدا به او عطا فرمود تا آنچه را می‌باید زود واقع شود ، به خادمان خود باز نماید ، و آن را با فرستادن فرشتۀ خود بر خادمش یوحنا آشکار ساخت .
66001002	و یوحنا بر هر آنچه دید ، یعنی بر کلام خدا و شهادت عیسی مسیح ، گواهی می‌دهد .
66001003	خوشا به حال کسی که این کلامِ نبوّت را قرائت می‌کند و خوشا به حال آنان که آن را می‌شنوند و آنچه را در آن نوشته شده ، نگاه می‌دارند ؛ زیرا وقت نزدیک است .
66001004	از یوحنا ، به هفت کلیسا که در ایالت آسیا هستند : فیض و آرامش از جانب او که هست و بود و می‌آید بر شما باد ، و از جانب هفت روحِ پیشگاه تخت او ،
66001005	و از جانب عیسی مسیح ، آن شاهد امین و نخستزاده از میان مردگان و فرمانروای پادشاهان جهان . بر او که ما را محبت می‌کند و با خون خود ما را از گناهانمان رهانیده است ،
66001006	و از ما پادشاهی‌ای ساخته و کاهنانی که خدمتگزار خدا و پدرش باشند ، بر او جلال و قدرت باد ، تا ابد . آمین .
66001007	هان با ابرها می‌آید ، هر چشمی او را خواهد دید ، حتی چشم آنان که زخم نیزه به او زدند ؛ و همۀ طوایفِ زمین به سوگش خواهند نشست . آری چنین خواهد بود . آمین .
66001008	خداوندْ خدا می‌گوید : « مَنَم ” الف “ و مَنَم ” ی “ ؛ مَنَم آن که هست و بود و می‌آید ، آن قادر مطلق . »
66001009	من یوحنا ، برادر شما ، که در رنجها و در پادشاهی و در استقامتی که در عیسی از آن ماست ، با شما شریکم ، به‌خاطر کلام خدا و شهادت عیسی ، در جزیرۀ پاتموس بودم .
66001010	در روزِ خداوند ، در روح شدم و صدایی بلند چون بانگ شیپور از پشت سر شنیدم
66001011	که می‌گفت : « آنچه را که می‌بینی بر طوماری بنویس و به هفت کلیسای اِفِسُس ، اِزمیر ، پِرگاموم ، تیاتیرا ، ساردِس ، فیلادِلفیه و لائودیکیه بفرست . »
66001012	پس رو به عقب برگردانیدم تا ببینم آن چه صدایی است که با من سخن می‌گوید ؛ و چون برگشتم ، هفت چراغدان طلا دیدم ،
66001013	و در میان آن چراغدانها یکی را دیدم که به « پسر انسان » می‌مانست . او ردایی بلند بر تن داشت و شالی زرّین بر گرد سینه .
66001014	سر و مویش چون پشم سفید بود ، به سفیدی برف ، و چشمانش چون آتشِ مشتعل بود .
66001015	پا‌هایش چون برنجِ تافته بود در کوره گداخته ، و صدایش به غرّش سیلابهای خروشان می‌مانست .
66001016	و در دست راستش هفت ستاره داشت و از دهانش شمشیری بُرّان و دو دم بیرون می‌آمد ، و چهره‌اش چونان خورشید بود در درخشش کاملش .
66001017	چون او را دیدم همچون مرده پیش پا‌هایش افتادم . امّا او دست راستش را بر من نهاد و گفت : « بیم مدار ، من اوّلم و من آخر ؛
66001018	و من آن که زنده اوست . مرده بودم ، امّا اینک ببین که زندۀ جاویدم و کلیدهای مرگ و جهانِ مردگان در دست من است .
66001019	« پس آنچه دیده‌ای ، و آنچه اکنون هست و آنچه از این پس خواهد شد ، همه را بنویس .
66001020	راز آن هفت ستاره که در دست راست من دیدی و راز آن هفت چراغدان طلا این است : آن هفت ستاره ، فرشتگان هفت کلیسایند ، و آن هفت چراغدان ، همان هفت کلیسا .
66002001	« به فرشتۀ کلیسای اِفِسُس بنویس : « آن که هفت ستاره در دست راست دارد و در میان هفت چراغدان طلا گام می‌زند ، چنین می‌گوید :
66002002	اعمال تو را می‌دانم و از سختکوشی و پایداری تو آگاهم . می‌دانم که شریران را تحمّل نمی‌توانی کرد و کسانی را که به‌دروغ ادعای رسالت می‌کنند ، آزموده‌ای و آنان را دروغگو یافته‌ای .
66002003	می‌دانم که استقامت نشان داده‌ای و به پاس نام من سختیها تحمّل کرده‌ای و خسته نشده‌ای .
66002004	« امّا این ایراد را بر تو دارم که محبتِ نخستینِ خود را فروگذاشته‌ای .
66002005	به‌یاد ‌ ‌ آر که از چه اوجی سقوط کرده‌ای . پس توبه کن و اعمالی را به‌جا آور که در آغاز به‌جا می‌آوردی . چه اگر توبه نکنی ، خود خواهم آمد و چراغدانت را از آنجا که هست برمی‌گیرم .
66002006	ولی این امتیاز را داری که از کارهای نیکولاییان بیزاری ، آن‌گونه که من نیز بیزارم .
66002007	« آن که گوش دارد بشنود که روح به کلیساها چه می‌گوید . هر که غالب آید ، به او نعمت خوردن از درخت حیات را خواهم بخشید که در فردوس خداست .
66002008	« به فرشتۀ کلیسای اِزمیر بنویس : « آن اوّل و آن آخر که مُرد و باز زنده شد ، چنین می‌گوید :
66002009	از سختیها و فقر تو آگاهم ، با این همه ثروتمندی ! از تهمتهای ناروای آنان که لاف یهودیت می‌زنند و نیستند ، بلکه کنیسۀ شیطانند ، باخبرم .
66002010	از رنجی که خواهی کشید ، مترس . باخبر باش که ابلیس برخی از شما را به زندان خواهد افکند تا آزموده شوید و ده روز آزار خواهید دید . لیکن تا پای جان وفادار بمان که من تاج حیات را به تو خواهم بخشید .
66002011	« آن که گوش دارد بشنود که روح به کلیساها چه می‌گوید . هر که غالب آید ، از مرگ دوّم گزند نخواهد دید .
66002012	« به فرشتۀ کلیسای پِرگاموم بنویس : « او که شمشیر بُرّانِ دو دم دارد ، چنین می‌گوید :
66002013	می‌دانم کجا زندگی می‌کنی ، آنجا که پایتخت شیطان است . با این همه به نام من وفادار مانده‌ای و حتی در ایام آنتیپاس ، آن گواهِ امینِ من که او را در شهر شما که زیستگاه شیطان است کشتند ، ایمانی را که به من داشتی انکار نکردی .
66002014	« با وجود این ، یکی دو ایراد بر تو دارم . در آنجا کسانی را داری که از تعلیم بَلعام پیروی می‌کنند ؛ همان که بالاق را آموخت که اسرائیلیان را برانگیزاند تا از خوراک تقدیمی به بتها بخورند و دست به بی‌عفتی بیالایند .
66002015	از این گذشته ، کسانی را هم داری که از تعلیم نیکولاییان پیروی می‌کنند .
66002016	پس توبه کن ، وگرنه بزودی نزد تو خواهم آمد و با شمشیر دهانم با آنها خواهم جنگید .
66002017	« آن که گوش دارد بشنود که روح به کلیساها چه می‌گوید . هر که غالب آید ، به او از آن ” مَنّای “ مخفی خواهم داد . هم به او سنگی سفید خواهم بخشید که بر آن نام تازه‌ای حک شده است ، نامی که جز بر آن که دریافتش می‌کند ، شناخته نیست .
66002018	« به فرشتۀ کلیسای تیاتیرا بنویس : « پسر خدا که چشمانی چون آتشِ مشتعل دارد و پاهایی چون برنجِ تافته ، چنین می‌گوید :
66002019	من از اعمال تو ، از محبت و وفاداری و خدمت و پایداری تو آگاهم ، و آگاهم که اعمال تو اکنون بیش از گذشته است .
66002020	امّا این ایراد را بر تو دارم که بر آن زن ایزابل نام که خود را نبیه می‌خواند ، آسان می‌گیری . هم او که با تعلیم خود بندگان مرا می‌فریبد تا دست به بی‌عفتی بیالایند و از خوراک تقدیمی به بتها بخورند .
66002021	به او مهلت داده‌ام تا از هرزگی توبه کند ، امّا به توبه تمایل ندارد .
66002022	پس او را به بستر رنجوری خواهم انداخت و آنان را که با او مرتکب زنا می‌شوند به رنجی عظیم گرفتار خواهم کرد ، مگر اینکه از رفتن به راههای او توبه کنند .
66002023	و فرزندان او را به هلاکت خواهم رساند . آنگاه همۀ کلیساها خواهند دانست که من کاوشگر دلها و افکارم و به هر یک از شما بر حسب اعمالش پاداش خواهم داد .
66002024	امّا به بقیۀ شما در تیاتیرا ، به شما که پیرو این تعلیم نیستید و به‌اصطلاح ” اسرار نهانی شیطان “ را نیاموخته‌اید ، این را می‌گویم که بر شما باری بیش از آنکه بر دوش دارید ، نمی‌گذارم .
66002025	تنها به پاسداری از آنچه دارید بکوشید تا من بیایم .
66002026	« هر‌که غالب آید و خواست مرا تا به آخر انجام دهد ، او را بر قومها اقتدار خواهم بخشید ،
66002027	«‌” با عصای آهنین بر آنان حکم خواهد راند ؛ و آنان را چون کوزۀ سفالین خُرد خواهد کرد ، “ همان‌گونه که من این اقتدار را از پدرم یافته‌ام .
66002028	آری ، به او ستارۀ صبح را خواهم بخشید .
66002029	آن که گوش دارد بشنود که روح به کلیساها چه می‌گوید .
66003001	« و به فرشتۀ کلیسای ساردِس بنویس : « آن که هفت روحِ خدا و هفت ستاره را دارد ، چنین می‌گوید : از اعمال تو آگاهم . آوازۀ زنده بودنت بلند است ، امّا مرده‌ای .
66003002	بیدار شو و آنچه را بازمانده و در آستانۀ مرگ است ، استوار گردان ! چرا که اعمال تو را نزد خدایم کامل نیافتم .
66003003	پس آنچه را یافته و شنیده‌ای ، به‌یاد ‌ ‌ آر ؛ آن را نگاه دار و توبه کن . اگر بیدار نشوی ، دزدانه به‌سراغت خواهم آمد و تو آن ساعت را که به‌سراغت می‌آیم ، نخواهی دانست .
66003004	« امّا تَنی چند هنوز در ساردِس داری که دامنْ آلوده نکرده‌اند . این پاکیزه‌دامنان ، جامۀ سفید در بر ، با من گام خواهند زد ، زیرا که شایسته‌اند .
66003005	هر که غالب آید ، همانند اینان ، به جامۀ سفید آراسته خواهد شد و نامش را هرگز از دفتر حیات نخواهم زدود ، بلکه آن را در حضور پدرم و فرشتگانش بر زبان خواهم آورد .
66003006	آن که گوش دارد بشنود که روح به کلیساها چه می‌گوید .
66003007	« به فرشتۀ کلیسای فیلادِلفیه بنویس : « آن که قدّوس است و حق ، آن که کلید داوود را دارد ، آن که می‌گشاید و کس نخواهد بست ، و می‌بندد و کس نخواهد گشود ، چنین می‌گوید :
66003008	اعمال تو را می‌دانم . اینک دری گشوده پیش روی تو نهاده‌ام که هیچ‌کس آن را نمی‌تواند بست . می‌دانم که توانت ناچیز است ، امّا کلام مرا نگاه داشته‌ای و نام مرا انکار نکرده‌ای .
66003009	اینک آنان را که از کنیسۀ شیطانند و به‌دروغ لافِ یهودیت می‌زنند و نیستند ، وامی‌دارم تا بیایند و به‌پای تو افتند و اذعان کنند که من تو را دوست داشته‌ام .
66003010	حال که فرمان مرا به پایداری نگاه داشته‌ای ، من نیز تو را از ساعت آزمایشی که بر کل جهان خواهد آمد تا ساکنان زمین را بیازماید ، در امان خواهم داشت .
66003011	« بزودی می‌آیم . آنچه داری ، محکم نگه دار تا کسی تاجت را نرباید .
66003012	هر که غالب آید ، او را ستونی در معبدِ خدایم خواهم ساخت ، و دیگر آنجا را هرگز ترک نخواهد کرد . بر او نام خدایم را و نام شهر خدایم ، اورشلیم جدید را که از جانب خدا از آسمان نازل می‌شود ، و نام جدید خود را خواهم نوشت .
66003013	آن که گوش دارد بشنود که روح به کلیساها چه می‌گوید .
66003014	« به فرشتۀ کلیسای لائودیکیه بنویس : « آن آمین ، آن شاهد امین و راست ، آن که مبدأ آفرینش خداست ، چنین می‌گوید :
66003015	اعمال تو را می‌دانم ؛ می‌دانم که نه سردی و نه گرم . و کاش یا این بودی یا آن .
66003016	امّا چون ولرمی ، نه گرم و نه سرد ، چیزی نمانده که تو را چون تف از دهان بیرون بیندازم .
66003017	می‌گویی : ” دولتمندم ؛ مال اندوخته‌ام و به چیزی محتاج نیستم . “ و غافلی که تیره‌بخت و اسف‌انگیز و مستمند و کور و عریانی .
66003018	تو را پند می‌دهم که زرِ نابِ گذشته از آتش از من بخری تا دولتمند شوی ؛ و جامه‌های سفید ، تا به تن کنی و عریانی شرم‌آورت را بپوشانی ؛ و مرهم ، تا بر چشمان خود بگذاری و بینا شوی .
66003019	« من کسانی را توبیخ و تأدیب می‌کنم که دوستشان می‌دارم . پس به‌غیرت بیا و توبه کن .
66003020	هان بر در ایستاده می‌کوبم . کسی اگر صدای مرا بشنود و در به‌رویم بگشاید ، به درون خواهم آمد و با او همسفره خواهم شد و او با من .
66003021	« هر‌که غالب آید ، او را حق نشستن با من بر تخت خودم خواهم بخشید ، همان‌گونه که من غالب آمدم و با پدرم بر تخت او نشستم .
66003022	آن که گوش دارد بشنود که روح به کلیساها چه می‌گوید . »
66004001	پس از آن نظر کردم و اینک پیش رویم دری گشوده در آسمان بود ، و همان صدایِ چون بانگ شیپور که نخست بار با من سخن گفته بود ، دیگر بار گفت : « فراز ‌ آی ، و من آنچه را بعد از این می‌باید واقع شود ، بر تو خواهم نمود . »
66004002	در دم در روح شدم و هان تختی پیش رویم در آسمان قرار داشت و بر آن تخت کسی نشسته بود .
66004003	آن تخت‌نشین ، ظاهری چون سنگِ یشم و عقیق داشت و دور تا دور تخت را رنگین‌کمانی زمرّدگون فراگرفته بود .
66004004	گرداگرد تخت ، بیست و چهار تخت دیگر بود و بر آنها بیست و چهار پیر نشسته بودند . آنان جامۀ سفید بر تن داشتند و تاج طلا بر سر .
66004005	و از تخت ، برق آذرخش برمی‌خاست و غریو غرّش رعد . پیشاپیش تخت ، هفت مشعلِ مشتعل بود . اینها هفت روحِ خدایند .
66004006	و پیش تخت ، چیزی بود که به دریایی از شیشه می‌مانست ، شفاف چون بلور . در آن میان ، در اطراف تخت ، چهار موجود زنده بود ، پوشیده از چشم ، از پیش و از پس .
66004007	موجود زندۀ اوّل ، به شیر می‌مانست و موجود زندۀ دوّم به گوساله . سوّمی ، صورت انسان داشت و چهارمی ، چونان عقابی بود در پرواز .
66004008	آنها هر‌کدام شش بال داشتند و دور تا دور ، حتی زیر بالها ، پوشیده از چشم بودند ، و شبانه‌روز بی‌وقفه می‌گفتند : « قدّوس ، قدّوس ، قدّوس است خداوندْ خدای قادر مطلق ، او که بود و هست و می‌آید . »
66004009	هر بار که آن موجودهای زنده ، جلال و عزّت و سپاس نثار آن تخت‌نشین می‌کنند که جاودانه زنده است ،
66004010	آن بیست و چهار پیر پیش روی تخت‌نشین بر خاک می‌افتند و او را که جاودانه زنده است می‌پرستند و پیش تخت او تاج از سر فرومی‌گذارند و می‌گویند :
66004011	« ای خداوندْ خدای ما ، تو سزاوار جلال و عزّت و قدرتی ، زیرا که آفریدگار همه چیز تویی و همه چیز به خواست تو وجود یافت و به خواست تو آفریده شد . »
66005001	آنگاه در دست راست آن تخت‌نشین طوماری دیدم با نوشته‌هایی بر پشت و روی آن ، و طومار به هفت مُهر مَمْهور بود .
66005002	و فرشته‌ای نیرومند دیدم که به بانگ بلند ندا می‌داد : « کیست که سزاوار برداشتن مُهرها و گشودن طومار باشد ؟ »
66005003	و هیچ‌کس ، نه در آسمان ، نه بر زمین ، و نه در زیر زمین ، توانِ آن نداشت که طومار را برگشاید یا حتی در آن نظر کند .
66005004	من زار زار می‌گریستم زیرا هیچ‌کس یافت نشد که سزاوار گشودن طومار یا نظر کردن در آن باشد .
66005005	آنگاه یکی از پیران به من گفت : « گریان مباش . اینک آن شیرِ قبیلۀ یهودا ، آن ریشۀ داوود ، غالب آمده است ، تا طومار و هفت مُهر آن را بگشاید . »
66005006	آنگاه بره‌ای دیدم که گویی ذبح شده باشد ، ایستاده در مرکز تخت و محصور میان آن چهار موجود زنده و پیران . هفت شاخ داشت و هفت چشم که هفت روحِ خدایند که به تمام زمین فرستاده شده‌اند .
66005007	او پیش آمد و طومار را از دست راست آن تخت‌نشین گرفت .
66005008	پس از آنکه طومار را گرفت ، آن چهار موجود زنده و آن بیست و چهار پیر پیش پای بره بر خاک افتادند . آنها هر یک چنگی در دست داشتند و جامی زرّینْ آکنده از بخوری که همان دعاهای مقدّسان است .
66005009	و سرودی تازه بدین‌سان می‌سرودند که : « تو سزاوار گرفتن طوماری و سزاوار گشودن مُهرهای آن ، چرا که ذبح شدی ، و با خون خود مردم را از هر طایفه و زبان و قوم و ملت ، برای خدا خریدی ؛
66005010	و از آنان حکومتی ساختی و کاهنانی که خدمتگزار خدای ما باشند و اینان بر زمین سلطنت خواهند کرد . »
66005011	آنگاه نظر کردم و صدای خیل فرشتگان را شنیدم که گرداگرد آن تخت فراهم آمده بودند و گرداگرد آن موجودهای زنده و آن پیران . شمار آنها از هزاران‌هزار و کُرورها‌کُرور بیشتر بود .
66005012	و با صدای بلند چنین می‌گفتند : « آن برۀ ذبح شده سزاوار قدرت و ثروت و حکمت و توانایی است ، و سزاوار حرمت و جلال و ستایش . »
66005013	سپس شنیدم هر مخلوقی که در آسمان و بر زمین و زیر زمین و در دریاست ، با هر آنچه در آنهاست ، چنین می‌سرودند که : « ستایش و حرمت ، و جلال و قدرت ، تا ابد از آنِ تخت‌نشین و بره باد . »
66005014	و آن چهار موجود زنده گفتند : « آمین » ، و آن پیران بر زمین افتادند و نیایش کردند .
66006001	هنگامی که بره نخستین مُهر از آن هفت مُهر را گشود ، من ناظر بودم و شنیدم یکی از آن چهار موجود زنده با صدایی چون رعد گفت : « پیش آی ! »
66006002	همین که نظر کردم اسبی سفید پیش رویم پدیدار شد . آن که بر آن اسب سوار بود ، کمانی در دست داشت ؛ به او تاجی داده شد و او پیروزمندانه به پیش تاخت تا ظفر بیابد .
66006003	و هنگامی که دوّمین مُهر را گشود ، شنیدم که دوّمین موجود زنده گفت : « پیش آی ! »
66006004	و اسبی دیگر بیرون آمد که به سرخی آتش بود ، و به آن که بر آن اسب سوار بود قدرت داده شد تا صلح از روی زمین برگیرد و آدمیان را به کشتار یکدیگر برگمارد . و به او شمشیری بزرگ داده شد .
66006005	و هنگامی که سوّمین مُهر را گشود ، شنیدم که سوّمین موجود زنده گفت : « پیش آی ! » همین که نظر کردم ، اسبی سیاه پیش رویم پدیدار شد و آن که بر آن اسب سوار بود ترازویی در دست داشت .
66006006	و از میان آن چهار موجود زنده ، چیزی شبیه صدایی شنیدم که می‌گفت : « یک پیمانه گندم ، مزد یک روز ، و سه پیمانه جو ، مزد یک روز ؛ و روغن و شراب را ضایع مکن ! »
66006007	و هنگامی که چهارمین مُهر را گشود ، شنیدم که چهارمین موجود زنده گفت : « پیش آی ! »
66006008	همین که نظر کردم ، اسبی پریده‌رنگ پیش رویم پدیدار شد و آن که بر آن اسب سوار بود مرگ نام داشت و جهانِ مردگان از پی او می‌آمد . و به آنها بر یک‌ربع زمین قدرت داده شد تا بکشند با شمشیر و قحطی و بیماری مهلک و وحوش روی زمین .
66006009	و هنگامی که مُهر پنجم را گشود ، زیر مذبح ، نفوس کسانی را دیدم که در راه کلام خدا و شهادتی که داشتند ، کشته شده بودند .
66006010	اینان بانگ بلند برداشتند که : « ای سرور مقتدر ، ای قدّوس ، ای برحق ، تا به ‌ کی از داوری زمینیان و گرفتن انتقام خون ما از آنان بازمی‌ایستی ؟ »
66006011	آنگاه به هر یک از آن نفوس ، ردایی سفید داده شد و به آنان گفته شد که پاسی دیگر بیارامند تا شمار همردیفان و برادرانشان که می‌باید چون آنان کشته شوند ، کامل گردد .
66006012	و هنگامی که ششمین مُهر را گشود ، من ناظر بودم که ناگاه زمین‌لرزه‌ای عظیم روی داد و خورشید سیاه شد ، چون پلاسینْ‌جامه‌ای از موی بز ؛ و ماه ، یکپارچه به‌رنگِ خون گشت .
66006013	و ستارگان آسمان بر زمین فروریختند ، آن‌گونه که انجیرهای دیررَس به تکان تندبادی از درخت فرومی‌ریزند .
66006014	و آسمان جمع شد ، چون طوماری که در خود پیچیده شود ، و هر کوه و جزیره‌ای از جای خود برگرفته شد .
66006015	آنگاه پادشاهان زمین و بزرگان ، و سپهسالاران و دولتمندان و قدرتمندان ، و هر غلام و هر آزادمردی در غارها و در میان صخره‌های کوهها پنهان شدند .
66006016	آنان خطاب به کوهها و صخره‌ها می‌گفتند : « بر ما فرود آیید و ما را از روی آن تخت‌نشین و از خشم بره فروپوشانید .
66006017	زیرا که روز بزرگ خشم آنان فرارسیده و که را توان ایستادگی است ؟ »
66007001	پس از آن ، دیدم چهار فرشته در چهارگوشۀ زمین ایستاده‌اند و چهار بادِ زمین را بازمی‌دارند تا بر خشکی و دریا و هیچ درختی نوزند .
66007002	آنگاه فرشته‌ای دیگر دیدم که از محل طلوعِ آفتاب سر می‌زد و مُهر خدای زنده با او بود . و به بانگ بلند به آن چهار فرشته که قدرت آسیب رساندن به خشکی و دریا به آنها داده شده بود ، ندا داد که :
66007003	« پیش از آنکه بر پیشانی بندگان خدایمان مُهر زنیم ، به خشکی و دریا و درختان آسیب نرسانید . »
66007004	آنگاه شنیدم که شمار مُهرشدگان صد و چهل و چهار هزار تن از کل قبایل بنی‌اسرائیل بود .
66007005	از قبیلۀ یهودا دوازده هزار تن مُهر شدند ، از قبیلۀ رِئوبین ، دوازده هزار تن ، از قبیلۀ جاد ، دوازده هزار تن ،
66007006	از قبیلۀ اَشیر ، دوازده هزار تن ، از قبیلۀ نَفْتالی ، دوازده هزار تن ، از قبیلۀ مَنَسی ، دوازده هزار تن ،
66007007	از قبیلۀ شَمعون ، دوازده هزار تن ، از قبیلۀ لاوی ، دوازده هزار تن ، از قبیلۀ یِساکار ، دوازده هزار تن ،
66007008	از قبیلۀ زِبولون ، دوازده هزار تن ، از قبیلۀ یوسف ، دوازده هزار تن ، و از قبیلۀ بنیامین دوازده هزار تن .
66007009	پس از آن نظر کردم و اینک جماعتی عظیم از هر ملت و طایفه و قوم و زبان پیش روی خود دیدم که هیچ‌کس آنان را نمی‌توانست شماره کند و همه پیش تخت و در پیشگاه بره ایستاده بودند . همگان ردای سفید بر تن داشتند و شاخۀ نخل به‌دست .
66007010	آنان به بانگ بلند ندا در دادند که : « نجات از آن خدای ماست ، که بر تخت نشسته ؛ و از آنِ بره است . »
66007011	و همۀ فرشتگان ، گرداگرد تخت و گرداگرد پیران و چهار موجود زنده ایستادند ؛ و همه در پیشگاه تخت روی بر زمین نهادند و خدا را پرستش کرده ،
66007012	گفتند : « آمین ! ستایش و جلال و حکمت و سپاس و اکرام و قدرت و توانایی خدای ما را باد ، تا ابد . آمین ! »
66007013	آنگاه یکی از آن پیران از من پرسید : « اینان که ردای سفید به‌تن دارند کیانند و از کجا آمده‌اند ؟ »
66007014	جواب دادم : « این را تو می‌دانی ، سرورم . » و او گفت : « اینان همان کسانند که از عذاب عظیم برگذشته‌اند و رداهای خود را در خون بره شسته‌اند و سفید کرده‌اند .
66007015	هم از این‌روست که : « اینان در پیشگاه تخت خدایند و شبانه‌روز او را در معبدش خدمت می‌کنند ؛ و آن تخت‌نشین ، خیمۀ خود را بر آنان می‌گستراند .
66007016	و دیگر هرگز گرسنه نخواهند شد ، و هرگز تشنه نخواهند گردید ، و دیگر تابش خورشید به‌رویشان نخواهد بارید ، و نه تابش هیچ گرمای سوزان دیگر .
66007017	زیرا که بره از مرکز تختْ شبان آنان خواهد بود ، و آنان را به چشمه‌های آب حیات رهنمون خواهد شد . و خدا هر قطره اشکی را از چشم آنان خواهد سترد . »
66008001	هنگامی که بره هفتمین مُهر را گشود ، حدود نیم‌ساعت سکوت بر آسمان حکمفرما شد .
66008002	و آن هفت فرشته را دیدم که در پیشگاه خدا می‌ایستند ، و به آنان هفت شیپور داده شد .
66008003	و فرشته‌ای دیگر آمد که بخورسوزی از طلا با خود داشت ، و پیش مذبح ایستاد . به او بخور بسیار داده شد تا آن را با دعاهای همۀ مقدّسان بر مذبح طلاییِ پیش تخت تقدیم کند .
66008004	دود بخور با دعاهای مقدّسان از دستهای آن فرشته تا به پیشگاه خدا بالا رفت .
66008005	آنگاه فرشته بخورسوز را برگرفت و از آتش مذبح بیاکند و بر زمین افکند . آنگاه غرّشِ رعد بود و بانگ و غوغا ، و آذرخش که برمی‌خاست و زمین که می‌لرزید .
66008006	آنگاه آن هفت فرشته که آن هفت شیپور را داشتند ، آهنگِ نواختن آنها کردند .
66008007	فرشتۀ اوّل شیپورش را به‌صدا درآورد ، و تگرگ و آتشِ آمیخته با خون بود که ناگهان بر زمین بارید و یک‌سوّم زمین سوخت و یک‌سوّم درختان سوختند و همۀ سبزه‌ها سوختند .
66008008	فرشتۀ دوّم شیپورش را به‌صدا درآورد ، و چیزی به‌سان کوهی بزرگ که مشتعل به آتش بود ، به دریا افکنده شد و یک‌سوّم دریا بدل به خون گشت .
66008009	و یک‌سوّم از موجودات زندۀ دریا مُردند و یک‌سوّم از کشتیها نابود شدند .
66008010	فرشتۀ سوّم شیپورش را به‌صدا درآورد ، و ستاره‌ای بزرگ چون مشعلی سوزان از آسمان به‌روی یک‌سوّم از رودخانه‌ها و چشمه‌ساران فروافتاد .
66008011	نام آن ستاره « اَفْسَنْتین » بود ، و یک‌سوّم از آبها تلخ شد . و مردمان بسیار از آبها که تلخ شده بود ، مُردند .
66008012	فرشتۀ چهارم شیپورش را به‌صدا درآورد ، و یک‌سوّم خورشید ضربت خورد ، و یک‌سوّم ماه و یک‌سوّم ستارگان نیز ، چندان که یک‌سوّم از آنها تاریک شد . و یک‌سوّم روز بی‌نور ماند و یک‌سوّم شب نیز .
66008013	و همچنان که به‌نظاره ایستاده بودم ، شنیدم لاشخوری در دل آسمان به بانگ بلند فریاد زد : « وای ، وای ، وای بر ساکنان زمین ، که چیزی نمانده صدای شیپورهای آن سه فرشتۀ دیگر برخیزد . »
66009001	فرشتۀ پنجم شیپورش را به‌صدا درآورد ، و من ستاره‌ای دیدم افتاده از آسمان به زمین . به این ستاره ، کلید هاویه داده شد .
66009002	چون او در از هاویه برگشود ، دودی از آن برخاست چون دود کوره‌ای عظیم ، چندان که خورشید و آسمان از دود چاه تیره و تاریک شدند .
66009003	و از دل دود ، انبوهی ملخ به‌روی زمین آمدند و به آنها قدرتی چون قدرت عقربهای زمین داده شد ،
66009004	و به آنها گفته شد که به سبزه‌های زمین آسیب نرسانند ، و نه به هیچ گیاه یا درختی ، بلکه تنها به آن کسان آسیب برسانند که مُهر خدا بر پیشانی ندارند .
66009005	و به آنها اجازه داده شد که آن کسان را پنج ماه شکنجه دهند ، بی‌آنکه آنان را بکشند . و شکنجه‌ای که آن کسان کشیدند به شکنجۀ نیش عقرب می‌مانست ، آنگاه که انسان را بگزد .
66009006	در آن روزها مردم جویای مرگ خواهند بود ، امّا آن را نخواهند یافت ؛ آرزوی مرگ خواهند کرد ، امّا مرگ از آنها خواهد گریخت .
66009007	و آن ملخها به اسبهایی می‌مانستند آمادۀ کارزار . بر سرشان چیزی بود که به تاج طلا می‌مانست و چهره‌هاشان به چهرۀ انسان شباهت داشت .
66009008	موهایی چون موی زنان داشتند و دندانهایی چون دندان شیران .
66009009	سینه‌پوشی داشتند چون جوشن آهنین ، و صدای بالهاشان چون غرّش اسبان و ارابه‌های بسیار بود که به جنگ بشتابند .
66009010	دُمها و نیشهایی داشتند چون دُم و نیش عقرب ، و در دُمهاشان قدرت آن بود که پنج ماه به مردم آزار برسانند .
66009011	پادشاهشان فرشتۀ هاویه بود که به زبان عبرانیان « اَبَدون » نام دارد ، و به یونانی « آپولیون » .
66009012	« وایِ » اوّل از سر گذشت . دو « وایِ » دیگر هنوز باقی است .
66009013	فرشتۀ ششم شیپورش را به‌صدا درآورد ، و من آوازی شنیدم که از چهار شاخ مذبحِ طلایی که در پیشگاه خداست برمی‌آمد ؛
66009014	و شنیدم که به آن فرشتۀ ششم که شیپور داشت ، گفت : « آن چهار فرشته را که در کنار رود بزرگ فرات در بندند ، آزاد کن . »
66009015	پس آن چهار فرشته که برای همین ساعت و همین روز و همین ماه و همین سال آماده نگاه داشته شده بودند ، آزاد شدند تا یک‌سوّم آدمیان را بکشند .
66009016	و شنیدم که شمار سواره‌نظام دویست میلیون بود .
66009017	اسبان و سوارانی که در رؤیای خود دیدم ، این‌چنین بودند : جوشنهایی به‌تن داشتند به سرخی آتش و آبی کبود و زردیِ گوگرد . سرِ اسبان به سرِ شیر می‌مانست و از دهانشان آتش و دود و گوگرد بیرون می‌زد .
66009018	یک‌سوّمِ آدمیان از این سه بلای آتش و دود و گوگرد که از دهانشان بیرون می‌زد ، کشته شدند .
66009019	قدرت اسبان در دهانشان بود و در دُمشان . زیرا دُمشان شبیه مار بود با سری که با آن صدمه می‌زدند .
66009020	از آدمیان ، آنان که از این بلاها هلاک نشدند ، باز هم از کارهای دست خود توبه نکردند . باز هم نه از پرستش دیوها دست شستند و نه از پرستش بتهای زرّین و سیمین و برنجین و سنگی و چوبین که نه می‌بینند و نه می‌شنوند و نه می‌جنبند .
66009021	نه نیز از آدمکُشیها و جادوگریها و بی‌عفتیها و دزدیهای خود توبه کردند .
66010001	آنگاه دیدم فرشتۀ نیرومند دیگری از آسمان فرود می‌آمد که ردایی از ابر در بر داشت و رنگین‌کمانی بر فراز سر . چهره‌اش مانند خورشید بود و پاهایش چون ستونهای آتش .
66010002	طوماری کوچک و گشوده در دست داشت . پای راست در دریا نهاد و پای چپ بر خشکی .
66010003	و فریادی چندان بلند برآورد که به غرّش شیر می‌مانست و با فریاد او آن هفت رعد به‌صدا در‌آمدند و سخن گفتند .
66010004	و هنگامی که آن هفت رعد سخن گفتند ، آهنگِ نوشتن کردم ؛ امّا شنیدم صدایی از آسمان گفت : « آنچه را آن هفت رعد گفته‌اند ، با خود نگه دار و منویس . »
66010005	آنگاه آن فرشته که دیدم بر دریا و خشکی ایستاده بود ، دست راست به آسمان بلند کرد
66010006	و به او که تا ابد زنده است و آسمان و هر چه را در آن است آفریده و زمین و هر چه را در آن است و دریا و هر‌چه را در آن است ، سوگند خورد و گفت : « دیگر بیش از این تأخیری در کار نخواهد بود .
66010007	بلکه در آن ایام که هفتمین فرشته آهنگِ نواختن شیپورش کند ، سِرّ خدا تحقق خواهد یافت ، آن‌گونه که بشارتش را به خادمان خود ، انبیا ، داده است . »
66010008	آنگاه آن صدا که از آسمان شنیده بودم بار دیگر با من گفت : « اینک برو و آن طومارِ گشوده در دست آن فرشته را که بر دریا و خشکی ایستاده است بگیر . »
66010009	پس به‌سوی آن فرشته رفتم و از او خواستم آن طومار کوچک را به من بدهد . فرشته با من گفت : « این را بگیر و بخور ! درونت را تلخ خواهد کرد ، امّا در دهانت چون عسلْ شیرین خواهد بود . »
66010010	پس آن طومار کوچک را از دست فرشته گرفتم و خوردم . در دهانم چون عسلْ شیرین بود ، امّا به شکم که فروبردم ، درونم تلخ شد .
66010011	آنگاه مرا گفتند : « تو باز باید دربارۀ ملتهای بسیار و قومهای بسیار و زبانهای بسیار و پادشاهان بسیار نبوّت کنی . »
66011001	و ساقه‌ای از نی به من داده شد که به چوب اندازه‌گیری می‌مانست و به من گفته شد : « برو و معبد خدا و مذبح را اندازه بگیر و شمار پرستندگان آنجا را تعیین کن ،
66011002	ولی تو را با صحن بیرونی کاری نباشد و آن را اندازه مگیر ، زیرا که آن به کافران واگذار شده است . اینان شهر مقدّس را چهل و دو ماه لگدمال خواهند کرد .
66011003	و من دو شاهد خود را مأمور خواهم ساخت که پلاس در بَر ، هزار و دویست و شصت روز نبوّت کنند . »
66011004	این دو ، همان دو درخت زیتونند و همان دو چراغدان که در حضور خداوندِ زمین می‌ایستند .
66011005	اگر کسی بخواهد آسیبی به آنها برساند ، آتش از دهانشان زبانه می‌کشد و دشمنانشان را فرومی‌بلعد . این است طریق مردن هر کس که قصد آزار آنان کند .
66011006	آنان قادرند آسمان را در ببندند تا در ایام نبوّتشان باران نبارد و قادرند آبها را به خون بدل کنند و زمین را هر چند بار که بخواهند به هر بلا مبتلا سازند .
66011007	باری ، همین که آنان شهادت خود را یکسره به انجام رسانند ، آن وحش که از هاویه بیرون می‌آید ، به آنان یورش خواهد برد و بر آنان غالب خواهد شد و آنان را خواهد کشت .
66011008	و اجسادشان در میدان آن شهر بزرگ که به‌کنایه سُدوم و مصر خوانده می‌شود بر زمین خواهد ماند ؛ همان شهر که خداوندشان نیز در آنجا بر صلیب شد .
66011009	تا سه روز و نیم ، مردمان از هر ملت و هر طایفه و هر زبان و هر قوم به تماشای اجساد آنان خواهند ایستاد و از خاکسپاریشان خودداری خواهند کرد .
66011010	ساکنان زمین در مرگ آنان شادیها خواهند نمود و برای یکدیگر هدیه‌ها خواهند فرستاد ؛ زیرا که آن دو نبی ساکنان زمین را معذب ساخته بودند .
66011011	امّا پس از سه روز و نیم ، دَمِ حیات از جانب خدا به آنان داخل شد و به‌پا ایستادند . وحشتی عظیم بر کسانی که به تماشای آنان ایستاده بودند ، مستولی شد .
66011012	آنگاه شنیدند که صدایی بلند از آسمان به آنها گفت : « به اینجا فراز آیید ! » و آنان پیش چشم دشمنانشان در دل ابری به آسمان رفتند .
66011013	درست در همان ساعت ، زمین‌لرزه‌ای بزرگ درگرفت و یک دهم شهر فروریخت و هفت هزار تن در آن زمین‌لرزه کشته شدند و بازماندگان را وحشت فراگرفت و خدای آسمانها را جلال دادند .
66011014	« وایِ » دوّم از سر گذشت . اینک « وایِ » سوّم بزودی خواهد رسید .
66011015	آنگاه فرشتۀ هفتم شیپورش را به‌صدا در‌آورد ؛ و ناگهان صداهایی بلند در آسمان پیچید که می‌گفت : « حکومت جهان ، از آنِ خداوند ما و مسیح او شده است . و او تا ابد حکم خواهد راند . »
66011016	و آن بیست و چهار پیر که در پیشگاه خدا بر تخت می‌نشینند ، روی بر خاک نهادند و خدا را نیایش کرده ،
66011017	گفتند : « تو را سپاس می‌گوییم ای خداوندْ خدای قادر مطلق ، ای آن که هستی و بودی . زیرا که قدرت عظیم خود را به‌دست گرفته‌ای و سلطنت آغاز کرده‌ای .
66011018	قومها خشمگین بودند ، و اینک زمان خشم تو فرارسیده است ، زمان آن رسیده که مردگان داوری شوند ، و خادمان تو ، انبیا ، پاداش بگیرند ، هم مقدّسان و هم آنان که حرمت نام تو را نگاه می‌دارند ، از خُرد و بزرگ ، و کسانی که زمین را به نابودی کشانده‌اند نابود گردند . »
66011019	آنگاه معبد خدا در آسمان گشوده شد ؛ و صندوق عهد او در درون معبد مشهود افتاد ؛ و ناگهان برقِ آذرخش بود که برمی‌خاست و بانگ و غوغا بود و غرّشِ رعد بود که به‌گوش می‌رسید و زمین‌لرزه بود و تگرگِ بی‌امان بود که پدید می‌آمد .
66012001	آنگاه نشانی عظیم و شگرف در آسمان پدیدار شد : زنی که خورشید به‌تن داشت و ماه زیر پا داشت و تاجی از دوازده ستاره بر سر داشت .
66012002	زن آبستن بود و فریادش از درد زایمان بلند بود .
66012003	آنگاه نشانی دیگر در آسمان پدیدار شد : اژدهایی سرخ‌فام و عظیم که هفت سر داشت و ده شاخ ، و هفت تاج بر سرهایش بود .
66012004	دُمش یک‌سوّم ستارگان آسمان را جاروب کرد و بر زمین فروریخت . اژدها پیش روی آن زن که در آستانۀ زایمان بود ایستاد ، بدان قصد که فرزند او را تا به‌دنیا آمد ، ببلعد .
66012005	آن زن پسری به‌دنیا آورد ، فرزند ذکوری که با عصای آهنین بر همۀ قومها فرمان خواهد راند . و فرزند او بی‌درنگ ربوده شد و نزد خدا و پیش تخت او فرستاده شد .
66012006	و زن به بیابان ، به جایی که خدا برای او مهیا کرده بود ، گریخت تا در آنجا از او به مدت هزار و دویست و شصت روز نگهداری کنند .
66012007	و ناگهان جنگی در آسمان درگرفت . میکائیل و فرشتگانش با اژدها جنگیدند و اژدها و فرشتگانش در برابر آنان به‌پیکار ایستادند ،
66012008	امّا شکست خوردند و پایگاه خود را در آسمان از دست دادند .
66012009	اژدهای بزرگ به‌زیر افکنده شد ، همان مار کهن که ابلیس یا شیطان نام دارد و جملۀ جهان را به گمراهی می‌کشاند . هم او و هم فرشتگانش به زمین افکنده شدند .
66012010	آنگاه صدایی بلند در آسمان شنیدم که می‌گفت : « اکنون نجات و قدرت و پادشاهی خدای ما ، و اقتدار مسیح او فرارسیده است . زیرا که آن مدّعی برادران ما که شبانه‌روز در پیشگاه خدای ما بر آنان اتهام می‌زند ، به‌‌زیر افکنده شده است .
66012011	آنان با خون بره و با کلام شهادت خود بر او پیروز شده‌اند . زیرا که جان خود را عزیز نشمردند ، حتی تا به مرگ .
66012012	پس شادی کنید ای آسمانها و ای ساکنان آنها ! امّا وای بر تو ای زمین ، و وای بر تو ای دریا ، که ابلیس با خشم بسیار بر شما فرود آمده است ، زیرا که می‌داند فرصت چندانی ندارد . »
66012013	و چون اژدها دید که به زمین فروافکنده شده است ، به تعقیب آن زن پرداخت که فرزند ذکور زاده بود .
66012014	امّا دو بالِ آن عقاب بزرگ به آن زن داده شد تا به جایگاهی در بیابان پرواز کند که برای او مهیا شده بود و در آنجا از او ، دور از دسترس آن مار ، زمانی و زمانها و نیم‌زمانی نگهداری شود .
66012015	آنگاه مار از دهان خود آبی به‌سان رود جاری ساخت تا در پی آن زن روان شود و سیلابْ او را با خود ببرد .
66012016	امّا زمین به یاری زن آمد و دهان گشود و سیلاب را که اژدها از دهان خود جاری ساخته بود ، فروخورد .
66012017	آنگاه اژدها به زن خشم برد و عزم آن کرد تا با دیگر فرزندان او بجنگد ؛ یعنی با آنان که احکام خدا را اطاعت می‌کنند و شهادت عیسی را نگاه می‌دارند .
66013001	و اژدها بر شنهای کنار دریا ایستاد . آنگاه دیدم وحشی از دریا بیرون می‌آید . ده شاخ داشت و هفت سر ، با ده تاج بر شاخهایش ؛ و بر هر سرش نامی کفرآمیز نوشته شده بود .
66013002	آن وحش که من دیدم به پلنگ می‌مانست ، امّا پاهای خرس داشت و دهان شیر . و اژدها قدرت خود را و تخت خود را به وحش داد و اقتداری عظیم به او بخشید .
66013003	از سرهای آن وحش ، یکی گویی زخمی مهلک برداشته بود ، امّا آن زخم مهلک بهبود یافته بود . تمام جهان در حیرت فروشد و به پیروی از آن وحش گردن نهاد .
66013004	مردم اژدها را پرستش می‌کردند زیرا که به آن وحش اقتدار بخشیده بود . نیز آن وحش را پرستش می‌کردند و می‌پرسیدند : « کیست آن که همتای این وحش باشد ؟ کیست آن که بتواند با او بجنگد ؟ »
66013005	به وحش دهانی داده شد تا سخنان نخوت‌بار و کفرآمیز بگوید ، و اجازه یافت تا اقتدار خود را چهل و دو ماه به‌کار بَرَد .
66013006	پس دهان خود را به کفرگویی بر خدا گشود و به نام او و به مسکن او ، یعنی آنان که در آسمان می‌زیند ، اهانت کرد .
66013007	به او اجازه داده شد با مقدّسان بجنگد و بر آنها پیروز شود ؛ و به او اقتدار بر هر طایفه و ملت و زبان و قوم داده شد .
66013008	همۀ ساکنان زمین آن وحش را خواهند پرستید - همۀ آن کسان که نامشان در آن دفتر حیات نیامده که از آنِ آن بره است که از بدو آفرینش جهان ذبح شده بود .
66013009	آن که گوش دارد بشنود :
66013010	اگر کسی می‌باید به اسارت برود ، به اسارت خواهد رفت . اگر کسی می‌باید به شمشیر کشته شود ، به شمشیر کشته خواهد شد . و این پایداریِ شکیب‌آمیزِ مقدّسان را می‌طلبد و ایمان آنان را .
66013011	آنگاه دیدم وحشی دیگر از زمین بیرون می‌آید . همچون بره دو شاخ داشت ولی مانند اژدها سخن می‌گفت .
66013012	با تمام اقتدارِ وحش اوّل و به نام او عمل می‌کرد ، و زمین و ساکنانش را به نیایشِ وحش اوّل که زخم مهلکش بهبود یافته بود ، برمی‌گماشت .
66013013	آیات عظیم از او به‌ظهور می‌رسید و حتی موجب می‌شد پیش چشم مردم آتش از آسمان بر زمین فروبارَد .
66013014	به‌سبب آیاتی که اجازه داشت به نام آن وحش به‌ظهور آورد ، ساکنان زمین را بفریفت و به آنها دستور داد تمثالی از آن وحش بسازند که به شمشیر زخم خورده ، امّا همچنان زنده بود .
66013015	به او قدرت داده شد که جان در تمثال آن وحش بدمد تا آن تمثال بتواند سخن بگوید و اسباب کشتن همۀ آن کسان را فراهم آورد که از پرستش تمثال سر باز می‌زدند .
66013016	همچنین ، همۀ کسان را ، از خُرد و بزرگ ، دارا و نادار ، و غلام و آزاد واداشت تا بر دست راست خود یا بر پیشانی خویش علامت گذارند .
66013017	تا هیچ‌کس نتواند بدون آن علامت بخرد یا بفروشد ، و آن علامتْ یا نامِ آن وحش بود ، یا شمارۀ نام او .
66013018	و این حکمت می‌طلبد . هر که بصیرت دارد ، بگذار تا عدد آن وحش را محاسبه کند ، چرا که آن ، عدد انسان است . و عدد او ششصد و شصت و شش است .
66014001	آنگاه همین که نظر کردم ، آن بره را دیدم بر کوه صهیون ایستاده با یکصد و چهل و چهار هزار تن که نام او را و نام پدر او را بر پیشانی نوشته داشتند .
66014002	و صدایی از آسمان شنیدم پرخروش چون آبهای پر‌شتاب ؛ و غرّان چون رعد ؛ آن صدا که شنیدم به صدای چنگ‌نوازان می‌مانست آنگاه که چنگ بنوازند .
66014003	و سرودی تازه سر دادند در پیشگاه آن تخت و در حضور آن چهار موجود زنده و آن پیران . و آن سرود را هیچ‌کس نتوانست بیاموزد ، مگر آن یکصد و چهل و چهار هزار تن که از میان زمینیان خریده شده بودند .
66014004	اینان همان کسانند که خود را آلودۀ زنان نساختند ، زیرا که باکره‌اند . اینان راه بره را دنبال می‌کنند هر کجا که برود . اینان از میان آدمیان خریده شدند و به‌عنوان نوبر بر خدا و بره عرضه شدند .
66014005	هیچ دروغی در دهانشان یافت نشد . اینان بَری از هر عیبند .
66014006	آنگاه فرشته‌ای دیگر دیدم که در دل آسمان پرواز می‌کرد و انجیل جاودان با خود داشت تا ساکنان زمین را بشارت دهد ، از هر قوم و طایفه و زبان و ملت که باشند .
66014007	هم او به آواز بلند گفت : « از خدا بترسید و او را جلال دهید ، زیرا که ساعت داوری او فرا‌رسیده است . او را بپرستید که آسمانها و زمین و دریا و چشمه‌ساران را او آفرید . »
66014008	و فرشتۀ دوّمی از پی او آمد و گفت : « سقوط کرد ! سقوط کرد آن بابِل بزرگ ! آن که از شراب زناکاریِ عقل‌سوزِ خود بر همۀ ملتها خورانید . »
66014009	و فرشتۀ سوّمی از پی آن دو آمد و به آواز بلند گفت : « اگر کسی آن وحش و آن تمثال او را بپرستد و نشان او را بر پیشانی یا بر دست خود بپذیرد ،
66014010	آن کس نیز از شراب خشم خدا که اینک پُر‌مایه و خالص در جام غضب او ریخته شده ، خواهد نوشید . آن کس نیز در حضور فرشتگان مقدّس و در حضور بره با گوگردِ مشتعل عذاب خواهد شد .
66014011	و دود عذاب آنان تا ابد به بالا خواهد رفت . برای آنان که آن وحش و آن تمثال او را می‌پرستند و برای آنان که نشانِ نام او را می‌پذیرند ، نه در شب و نه در روز آسایش نخواهد بود . »
66014012	و این پایداری مقدّسان را می‌طلبد که احکام خدا و ایمان به عیسی را حفظ می‌کنند .
66014013	آنگاه آوازی از آسمان شنیدم که می‌گفت ، « بنویس : خوشا به حال آنان که از این پس در خداوند می‌میرند . » و روح گفت : « آری آنان از رنج خود خواهند رَست ، زیرا که اعمالشان از پی آنها خواهد آمد ! »
66014014	آنگاه همین که نظر کردم ، ابری سفید پیش رویم بود و بر آن ابر یکی نشسته بود که به پسر انسان می‌مانست و تاجی از طلا بر سر داشت و داسی تیز در دست .
66014015	آنگاه فرشته‌ای دیگر از معبد بیرون آمد و به بانگ بلند به آن که بر ابر نشسته بود گفت : « داس خود برگیر و درو کن ، زیرا که زمانِ درو فرا‌رسیده و محصولِ زمین آمادۀ برداشت است . »
66014016	پس آن که بر ابر نشسته بود داسِ خویش بر زمین بگرداند و محصولِ زمین برداشت شد .
66014017	سپس فرشته‌ای دیگر از معبدی که در آسمان است بیرون آمد و او نیز داسی تیز در دست داشت .
66014018	و باز فرشته‌ای دیگر از مذبح بیرون آمد که بر آتش اختیار داشت و به بانگ بلند به آن که داس تیز داشت ، گفت : « داس تیزت را برگیر و خوشه‌های انگور را از تاک زمین برچین ، زیرا که انگورهای زمین رسیده است . »
66014019	پس آن فرشته داسَش را بر زمین بگرداند و انگورهای زمین را گرد ‌ آورد و در چَرخُشتِ بزرگ خشم خدا ریخت .
66014020	و انگورها در آن چَرخُشتْ بیرون از شهر لگدکوب شد و از آن چَرخُشت خون جاری شد و خون تا افسار اسبان بالا آمد ، در مسافتی به گسترۀ هزار و ششصد پرتابِ تیر .
66015001	یک نشانۀ عظیم و حیرتزای دیگر نیز در آسمان دیدم : و آن هفت فرشته بود با هفت بلای نهایی - نهایی از آن‌رو که با آنها خشم خدا کامل می‌شد .
66015002	و چیزی دیدم که به دریایی از شیشه می‌مانست که با آتش درآمیخته شده باشد ، و در کنار دریا کسانی را ایستاده دیدم که بر آن وحش و بر تمثال او و بر عدد نام او پیروز شده بودند . اینان چنگهایی به‌دست داشتند که خدا به آنان داده بود .
66015003	و سرود خادم خدا ، موسی ، را می‌خواندند و سرود آن بره را که : « عظیم و حیرتزاست کارهای تو ، ای خداوندْ خدای قادر مطلق . عدل و حق است راههای تو ، ای پادشاهِ همۀ اعصار .
66015004	کیست که از تو نترسد ، ای خداوند ، و جلال نام تو را به آن ندهد ؟ زیرا تو ، و تنها تو ، قدّوسی . همۀ قومها خواهند آمد و در پیشگاه تو به پرستش خواهند ایستاد زیرا که کارهای شریف تو اکنون آشکار شده است . »
66015005	پس از آن دیدم که معبد ، یعنی خیمۀ شهادت ، در آسمان گشوده شد .
66015006	و هفت فرشته که حامل هفت بلا بودند از آن بیرون آمدند . و فرشتگان کتان پاکیزه و درخشان به تن و شالی زرّین به دور سینه داشتند .
66015007	آنگاه یکی از آن چهار موجود زنده ، هفت پیالۀ زرّین به آن هفت فرشته داد ، آکنده از خشم خدایی که تا ابد زنده است .
66015008	و معبد به جلال و قدرت خدا آکنده از دود شد و هیچ‌کس را یارای ورود نبود مگر آنگاه که آن هفت بلای آن هفت فرشته به تمامی تحقق یافت .
66016001	آنگاه صدایی بلند از معبد شنیدم که به آن هفت فرشته می‌گفت : « بروید و هفت پیالۀ خشم خدا را بر زمین فروریزید . »
66016002	فرشتۀ اوّل رفت و پیالۀ خود را بر خشکی فروریخت ، و زخمهای زشت و دردناک بر پیکر مردمی که علامت آن وحش را بر خود داشتند و تمثال او را می‌پرستیدند ، پدیدار شد .
66016003	فرشتۀ دوّم پیالۀ خود را به دریا فروریخت ، و دریا به خون بدل شد ، خونی که به خون انسان مرده می‌مانست ، و همۀ زندگانِ دریا هلاک شدند .
66016004	فرشتۀ سوّم پیالۀ خود را بر رودخانه‌ها و چشمه‌های آب فروریخت ، و رودخانه‌ها و چشمه‌ها به خون بدل شدند .
66016005	آنگاه شنیدم که فرشتۀ نگهبان آبها چنین گفت : « تو عادلی در این حکمها که کردی ، تو که هستی و بوده‌ای ، ای قدّوس ؛
66016006	زیرا که آنان خون مقدّسان و انبیای تو را ریختند ، پس به آنان خون دادی تا بنوشند که سزایشان همین است ! »
66016007	و شنیدم از مذبح پاسخ آمد که : « آری ، ای خداوندْ خدای قادر مطلق ، حق است و عدل ، کیفری که تو می‌دهی . »
66016008	فرشتۀ چهارم پیالۀ خود را بر خورشید فروریخت ، و خورشید فرمان یافت تا مردم را به آتش بسوزاند .
66016009	و مردم از شدت گرما سوختند و نام خدا را که اختیار این بلاها با اوست ، ناسزا گفتند ، امّا توبه نکردند و او را جلال ندادند .
66016010	فرشتۀ پنجم پیالۀ خود را بر تختِ آن وحش فروریخت و قلمرو او در تاریکی فرورفت . آدمیان از فزونیِ درد ، زبان خود را گاز می‌گرفتند .
66016011	و به‌سبب آلام و جراحات خود به خدای آسمان ناسزا می‌گفتند ، امّا از اعمال خود توبه نمی‌کردند .
66016012	فرشتۀ ششم پیالۀ خود را بر رود بزرگِ فرات فروریخت و آب آن خشکید تا راه برای شاهانِ شرق باز شود .
66016013	آنگاه دیدم سه روح خبیث در هیئت وزغ از دهان اژدها و از دهان آن وحش و از دهان نبی کذّاب بیرون آمدند .
66016014	اینان ارواح دیوهایند که آیات به‌ظهور می‌آورند و نزد شاهان سرتاسر جهان می‌روند تا آنان را برای نبردِ روزِ عظیمِ خدای قادر مطلق گرد هم آورند .
66016015	« بهوش باشید ، که چون دزد می‌آیم ! خوشا به حال آن که بیدار می‌ماند و جامه‌اش را با خود نگاه می‌دارد ، مبادا عریان روانه شود و رسوای عالم گردد . »
66016016	آنگاه آن سه روح پلید شاهان زمین را در جایی که به زبان عبرانیان « حارمَگِدّون » خوانده می‌شود ، گرد هم آوردند .
66016017	فرشتۀ هفتم پیالۀ خود را در هوا پاشید و از آن تخت که در معبد بود ، بانگی بلند برآمد که : « کار تمام است ! »
66016018	آنگاه برق آذرخش و غریوِ غرّش رعد بود که برمی‌خاست ، و زمین‌لرزه‌ای عظیم واقع شد ، چندان عظیم که نظیرش تا انسان بر زمین می‌زیسته ، روی نداده بود .
66016019	شهر بزرگ سه پاره شد و شهرهای قومها فروپاشیدند . و خدا بابِل بزرگ را به‌یاد آورد و جام سرشار از شرابِ خشمِ خروشانِ خود را به او نوشاند .
66016020	جزیره‌ها گریختند و کوهها محو و نابود شدند .
66016021	و از آسمان تگرگی سخت سنگین بر آدمیان فروبارید که هر دانه ، انگاری پنجاه کیلو وزن داشت ؛ و آدمیان خدای را از بابت این بلا ناسزا گفتند ، زیرا که بلایی سخت سنگین بود .
66017001	آنگاه از آن هفت فرشته که آن هفت پیاله را در دست داشتند یکی پیش آمد و با من گفت : « بیا تا مجازات آن فاحشۀ بزرگِ لمیده بر آبهای بسیار را نشانت دهم .
66017002	با او بود که پادشاهان زمین زنا کردند و از شرابِ هم‌آغوشی‌های او بود که ساکنان زمین مست شدند . »
66017003	پس آن فرشته مرا در روح به بیابانی برد . در آنجا زنی دیدم نشسته بر پشت وحشی سرخ‌فام که پیکرش یکسره با نامهای کفرآمیز پوشیده شده بود ، و هفت سر و ده شاخ داشت .
66017004	و زن جامۀ سرخ و ارغوانی بر تن داشت و در برقِ طلا و جواهر و مروارید می‌درخشید . جامی زرّین به‌دست داشت سرشار از همۀ زشتیها و آکنده از ناپاکیِ هم‌آغوشی‌هایش .
66017005	و این نام مرموز بر پیشانی او نوشته شده بود : « بابِل بزرگ ، مادر فواحش و زشتیهای زمین . »
66017006	و دیدم که زنْ مست از خون مقدّسان است ، خون آنان که بار شهادت خود در حق عیسی را بر دوش داشتند . همین که او را دیدم سخت در شگفت شدم .
66017007	فرشته با من گفت : « شگفتی تو از چیست ؟ راز آن زن و آن وحش را که هفت سَر و ده شاخ دارد و زن سوار بر اوست ، من برایت شرح خواهم داد .
66017008	آن وحش که دیدی ، زمانی بود ، اکنون نیست ، و بزودی از هاویه بر خواهد آمد و به هلاکت خواهد رسید . از ساکنان زمین آنان که نامشان از بدو آفرینش جهان در دفتر حیات ثبت نشده است ، از دیدن آن وحش در شگفت خواهند شد ، زیرا که زمانی بود ، اکنون نیست ، و با این همه ، خواهد آمد .
66017009	« این همه را ذهن حکیمی می‌طلبد تا دریابد . آن هفت سَر ، هفت کوهند که آن زن بر آنها قرار دارد . همانها هفت پادشاه نیز هستند .
66017010	از آنان پنج تن سقوط کرده‌اند ، یکی باقی است و آن آخری هنوز نیامده است ؛ امّا وقتی که به‌واقع بیاید ، باید اندک زمانی بپاید .
66017011	آن وحش که زمانی بود و اکنون نیست ، پادشاه هشتم است . او به همان هفت تن تعلق دارد و به هلاکت خود می‌رسد .
66017012	« آن ده شاخ که دیدی ، دَه پادشاهند که هنوز به پادشاهی نرسیده‌اند . امّا در مهلتی یک ساعته از قدرت شاهان برخوردار خواهند شد ، با آن وحش .
66017013	آنان همگی یک هدف دارند و زور و قدرت خود را به وحش خواهند سپرد .
66017014	همگی با آن بره به جنگ بر خواهند خاست ، امّا بره بر آنان پیروز خواهد شد ، زیرا او ربِ ارباب و شاه شاهان است - و خوانده‌شدگانِ او با او خواهند بود ، و برگزیدگانِ او با او خواهند بود ، و پیروانِ وفادار او با او خواهند بود . »
66017015	آنگاه فرشته با من گفت : « آن آبها که دیدی ، که فاحشه بر آنها قرار دارد ، همانا ملتها و جماعتها و قومها و زبانها هستند .
66017016	آن وحش و آن ده شاخ که دیدی ، از فاحشه بیزار خواهند شد . او را نابود خواهند کرد و عریان رها خواهند نمود . گوشت او را خواهند خورد و او را در آتش خواهند سوزاند .
66017017	زیرا که خدا در دل آنها نهاده است که خواست او را برآورند و با رضای خاطرْ عنانِ قدرت و حکومت خود را به‌دست آن وحش بسپارند ، تا آنگاه که کلام خدا به تمامی تحقق یابد .
66017018	و آن زن که دیدی همان شهر بزرگ است که بر پادشاهان زمین حکومت می‌کند . »
66018001	پس از آن ، فرشته‌ای دیگر دیدم که از آسمان فرود می‌آمد . و او اقتداری عظیم داشت و زمین از جلال او نورانی شد .
66018002	به صدایی سخت پرصلابت فریاد برآورد که : « فروپاشید ! بابِل بزرگ فروپاشید ! بابِل اینک به مسکن دیوان بدل شده است و به قرارگاه هر روح ناپاکی ، و به جولانگاه هر پرندۀ ناپاک و نفرت‌انگیزی .
66018003	زیرا که از شراب عقل‌سوزِ زنای او قومها همه نوشیدند . و شاهان زمین با او زنا کردند ، و تاجران زمین از کثرت تجمّلات او دولتمند شدند . »
66018004	آنگاه صدایی دیگر از آسمان شنیدم که گفت : « ای قوم من ، از این شهر بیرون آیید ، مبادا شریک گناهان او شوید ، مبادا سهمی از بلاهای او به شما رسد ،
66018005	زیرا که گناهان او اینک تا به فلک رسیده ، و خدا جنایات او را به‌یاد آورده است .
66018006	همان را که او داده به او پس دهید ؛ مزد هر آنچه کرده ، دو چندان بپردازید . از جام خود او معجونِ مضاعف به‌کار او کنید .
66018007	به او همان مایه عذاب و اندوه دهید که او جلال و شکوه به خود می‌داد . زیرا که در دل به خود می‌بالد که ، ” من چنان می‌نشینم که ملکه‌ای می‌نشیند . بیوه نیستم و هرگز به ماتم نخواهم نشست . “
66018008	از این‌روست که بلاهایش یک‌روزه بر او نازل خواهد شد ، بلای مرگ و ماتم و قحطی . و در آتش خواهد سوخت . زیرا که قدیر است آن خداوندْ خدایی که او را کیفر می‌دهد . »
66018009	و چون شاهان زمین که با او زنا کردند و شریک تجمّل او شدند ، دود سوختن او را ببینند ، بر او خواهند گریست و به‌سوگ او خواهند نشست .
66018010	از ترسِ عذابی که او می‌کشد دورادور خواهند ایستاد و ناله سر‌خواهند داد که : « دریغ ، دریغ ! ای شهر بزرگ ، ای بابِل ، ای شهر پرقدرت ! چه شد که یک ساعته نابود شدی ! »
66018011	و بازرگانان زمین بر او خواهند گریست و به‌سوگ او خواهند نشست ، زیرا که دیگر کسی کالای آنان را نمی‌خرد ،
66018012	نه طلا و نقره و جواهرات و مروارید آنان را ؛ نه پارچه‌های نفیس و ابریشم و ارغوان و سرخ آنان را ؛ نه انواع چوبهای معطر و ظرفهای عاج و ظرفهای چوبینِ گرانبها و مس و آهن و مرمرِ آنان را ؛
66018013	نه دارچین و ادویه و بخورِ خوشبو و مُر و کندر آنان را ؛ نه شراب و روغن زیتون و آرد مرغوب و گندم آنان را ؛ نه حیوانات اهلی و گوسفندان و اسبان و ارابه‌های آنان را ؛ و نه بدنها و نفوس آدمیان را .
66018014	هم‌آنان خواهند گفت : « آن میوه که جانت تمنایش را داشت ، از تو درگذشته . دولت و شوکت تو همه بر باد رفته است ، و هرگز باز ‌ نخواهد گشت . »
66018015	و بازرگانان که این همه را می‌فروختند و ثروت می‌اندوختند ، از ترس عذابی که او می‌کشد ، دورادور خواهند ایستاد و زاری خواهند کرد و ماتم خواهند گرفت و
66018016	مویه سر خواهند داد که : « دریغ ، دریغ ! ای شهر بزرگ ، پوشیده در پارچه‌های نفیس ارغوان و سرخ ، رخشنده در برق طلا و جواهر و مروارید !
66018017	یک ساعته ثروت سرشار تو تباهی گرفته است . » و هر ناخدای کشتی و هر آن کسان که با کشتی سفر می‌کنند ، چه دریانوردان و چه کسانی که از راه دریا معاش می‌کنند ، دورادور خواهند ایستاد .
66018018	و چون دود آتشی را می‌بینند که او را می‌سوزاند ، فریاد سر‌می‌دهند که : « هرگز آیا شهری چون این شهرِ بزرگ در جهان بوده است ؟ »
66018019	و خاک بر سر می‌کنند و گریان و ماتمزده فریاد برمی‌آورند که : « دریغ ، دریغ ! ای شهر بزرگ ، شهری که همۀ کشتی‌داران ، از دولت او ثروت اندوختند ، اینک یک ساعته ویران شده است !
66018020	ای آسمان بر او شادی کن ! شادی کنید ای مقدّسان و رسولان و انبیا ! زیرا خدا دادِ شما را از او ستانده است . »
66018021	آنگاه فرشته‌ای نیرومند ، پاره‌سنگی همچندِ آسیابْ‌سنگی بزرگی برگرفت و به دریا افکند و گفت : « این گونه سخت و بی‌امان فروافکنده خواهد شد ، بابِل ، آن شهر بزرگ ، تا دیگر نشانی از او هرگز یافت نشود .
66018022	دیگر نه نوای چنگ‌نوازان و مطربان هرگز از تو به گوش خواهد رسید ، و نه نوای نی‌زنان و شیپورنوازان . دیگر هیچ صنعتگری از هیچ صنفی در تو هرگز یافت نخواهد شد . و دیگر صدای هیچ آسیایی در تو هرگز شنیده نخواهد شد ؛
66018023	دیگر نور هیچ چراغی در تو هرگز نخواهد تابید ؛ دیگر صدای هیچ عروس و هیچ دامادی در تو به گوش نخواهد رسید . تاجران تو مردان بزرگ زمین بودند و به افسون جادوی تو قومها همه گمراه شدند .
66018024	در او ، خون انبیا و مقدّسان باز یافته شد ، و خون همۀ کسان که بر پهنۀ زمین کشته شدند . »
66019001	پس از آن ، صدایی شنیدم که به خروش جماعتی عظیم در آسمان می‌مانست ؛ که می‌گفتند : « هَلِلویا ! نجات و جلال و قدرت از آنِ خدای ماست ،
66019002	که جزاهایش حق است و عدل است . آن فاحشۀ بزرگ را جزا داده که زمین را با زنایش به فساد کشید ، و از او انتقام خون بندگان خود را گرفته است . »
66019003	و دوباره فریاد برآوردند که : « هَلِلویا ! تا ابد دود از او برمی‌خیزد . »
66019004	و آن بیست و چهار پیر و آن چهار موجود زنده به‌خاک افتادند و خدای را که بر تخت نشسته بود ، پرستش کردند و بانگ برآوردند که : « آمین . هَلِلویا ! »
66019005	آنگاه صدایی از تخت برآمد که می‌گفت : « سپاس گویید خدای ما را ، ای همۀ بندگان او ، ای شما که ترس از او دارید ، از خُرد و از بزرگ ! »
66019006	آنگاه صدایی شنیدم که به خروش جماعتی عظیم می‌مانست ، و به غرّش آبهای فراوان ، و به بانگ بلند رعد ، که می‌گفت : « هَلِلویا ! زیرا که خداوندْ خدای ما ، آن قادر مطلق ، سلطنت آغاز کرده است .
66019007	به‌وجد آییم و شادی کنیم ، و او را جلال دهیم ، زیرا زمان عروسی آن بره فرا‌رسیده ، و عروس او خود را آماده ساخته است ؛
66019008	جامۀ کتان نفیس و درخشان و پاکیزه به او بخشیده شد تا به‌تن کند . » جامۀ کتانِ نفیس ، اعمال نیک مقدّسان است .
66019009	آنگاه فرشته به من گفت : « بنویس ، خوشا به حال آنان که به ضیافت عروسی آن بره دعوت می‌شوند . » و افزود : « اینها کلام راستین خدایند ! »
66019010	در این لحظه بود که به‌پایش افتادم تا او را بپرستم . امّا او به من گفت : « مبادا چنین کنی ! چون من نیز همچون تو و برادران تو که شهادت عیسی را نگاه می‌دارند ، غلام اویم . خدا را بپرست ! زیرا شهادت عیسی ، روح نبوّت است . »
66019011	آنگاه دیدم که درهای آسمان باز است و پیش رویم هان اسبی سفید در آنجاست ، با سواری که امین و برحق می‌نامندش . او به عدل حکم می‌کند و می‌جنگد .
66019012	چشمانش به آتشِ مشتعل می‌ماند و بر سرش تاجهای بسیار است . و نامی دارد بر او نوشته که هیچ‌کس نمی‌داند ، جز خودش .
66019013	ردایی دارد به خونْ آغشته و نامش « کلام خدا » است .
66019014	سپاهیان آسمان از پی او می‌آمدند ، سوار بر اسبان سفید ، و در جامه‌های کتانِ نفیس و سفید و پاکیزه .
66019015	و شمشیری از دهانش بیرون می‌آید برّان ، تا با آن بر قومها بتازد . « بر آنان با عصای آهنین حکم خواهد راند . » چَرخُشتِ شرابِ خشمِ خدای قادر مطلق را زیر پا‌هایش به خروش در‌خواهد آورد .
66019016	و بر ردا و ران او نوشته است : « شاه شاهان و ربِ ارباب . »
66019017	و فرشته‌ای دیدم که در آفتاب ایستاده بود و به بانگ بلند به کلّ پرندگان که در دل آسمان بال می‌زدند ندا داد و گفت : « بیایید ؛ برای ضیافت بزرگ خدا گردِ هم آیید
66019018	تا از گوشت شاهان و سرداران و توانمندان بخورید ، و از گوشت اسبان و سوارانشان ، و از گوشت هر انسانی ، از غلام و آزاد ، و خُرد و بزرگ . »
66019019	آنگاه آن وحش را دیدم ، و آن شاهان زمین را دیدم ، و سپاهیان آنان را دیدم ، که گرد آمده بودند تا با آن سوار و سپاه او بجنگند .
66019020	امّا آن وحش گرفتار شد و با او آن نبی کذّاب که به نامِ او آیات به‌ظهور می‌آورْد و با آیات خود کسانی را فریفته بود که علامت آن وحش را پذیرفته بودند و تمثال او را می‌پرستیدند . آنان هر دو ، زنده به دریاچۀ آتش و گوگردِ مشتعل افکنده شدند .
66019021	و باقی آنان به شمشیری که از دهان آن اسب‌سوار بیرون می‌آمد ، کشته شدند و آن پرندگان همگی خود را از گوشت آنان بیاکندند .
66020001	و دیدم فرشته‌ای از آسمان فرومی‌آید ، و کلید هاویه با اوست ، و زنجیری بزرگ در دست دارد .
66020002	او اژدها را ، آن مار کهن را ، که همانا ابلیس یا شیطان است ، گرفت و در بند کشید تا هزار سال در اسارت بماند
66020003	و او را به هاویه درانداخت و در بر او قفل کرد و مُهر بر آن نهاد تا قومها را دیگر نفریبد تا آن هزاره سر آید . و پس از آن چندگاهی آزاد گردد .
66020004	و تختهایی دیدم که بر آنها کسانی نشسته بودند که حق داوری به آنان سپرده شده بود . و نفوس کسانی را دیدم که سرهاشان در راه شهادت در حق عیسی مسیح و در حق کلام خدا از تن جدا شده بود . اینان نه به پرستش آن وحش و تمثال او تن داده بودند و نه علامت او را بر پیشانی و بر دست خود پذیرفته بودند . اینان دوباره زنده شدند و با مسیح هزار سال سلطنت کردند .
66020005	این رستاخیز اوّل است . و مردگانِ دیگر زنده نشدند تا آن هزاره سر آید .
66020006	خجسته بمانند و مقدّس همۀ آنان که در رستاخیز اوّل شرکت دارند . مرگ دوّم بر آنان هیچ قدرت ندارد بلکه در سِلک کاهنان خدا و مسیح خواهند ماند و با او هزار سال سلطنت خواهند کرد .
66020007	آنگاه که آن هزاره سر آید ، شیطان از زندان رها خواهد شد و
66020008	در پی فریب قومها به چهارگوشۀ زمین - به یأجوج و مأجوج که به شماره چونان شنهای کنار دریا هستند - خواهد رفت تا آنان را برای نبرد گرد هم آورد .
66020009	اینان بر پهنۀ زمین پیش رفتند و اردوگاه مقدّسان ، یعنی شهر محبوب خدا را محاصره کردند . امّا آتش از آسمان فرود آمد و آنان را فروخورد .
66020010	و ابلیس ، که آنان را فریب داده بود ، به دریاچۀ آتش و گوگرد افکنده شد ، جایی که آن وحش و نبی کذّاب افکنده شده بودند . اینان روز و شب تا ابد عذاب خواهند کشید .
66020011	آنگاه تخت بزرگ و سفیدی دیدم ، و کسی را که بر آن نشسته بود . آسمان و زمین از حضور او می‌گریختند و جایی برای آنها نبود .
66020012	و مردگان را دیدم ، چه خُرد و چه بزرگ ، که در برابر تخت ایستاده بودند . و دفترها گشوده شد . دفتری دیگر نیز گشوده شد که دفتر حیات است . مردگان بر حسب اعمالشان ، مطابق با آنچه که در آن دفترها نوشته شده بود ، داوری شدند .
66020013	دریا مردگانی را که در خود داشت ، پس داد ؛ مرگ و جهانِ مردگان نیز مردگان خود را پس دادند ، و هر کس بر حسب اعمالی که انجام داده بود ، داوری شد .
66020014	و مرگ و جهانِ مردگان به دریاچۀ آتش افکنده شد . دریاچۀ آتش ، مرگ دوّم است .
66020015	و هر که نامش در دفتر حیات نوشته نشده بود ، به دریاچۀ آتش افکنده شد .
66021001	سپس آسمانی جدید و زمینی جدید دیدم ، زیرا آسمان اوّل و زمین اوّل سپری شده بود و دیگر دریایی وجود نداشت .
66021002	و شهر مقدّس اورشلیم جدید را دیدم که از آسمان از نزد خدا پایین می‌آمد ، آماده شده همچون عروسی که برای شوهر خود آراسته شده باشد .
66021003	و از تخت ، صدای بلندی شنیدم که گفت : « اینک ، مسکن خدا با آدمیان است ، و او با آنها ساکن خواهد شد ؛ و ایشان قوم او خواهند بود ، و خود خدا با ایشان خواهد بود و خدای ایشان خواهد بود .
66021004	او هر اشکی را از چشمان آنها پاک خواهد کرد . و دیگر مرگ نخواهد بود ؛ و ماتم و شیون و درد وجود نخواهد داشت ، زیرا چیزهای اوّل سپری شد . »
66021005	سپس آن تخت‌نشین گفت : « اینک همه چیز را نو می‌سازم . » و گفت : « اینها را بنویس زیرا این سخنان درخور اعتماد است و راست است . »
66021006	باز به من گفت : « به انجام رسید ! من ” الف “ و ” ی “ و ابتدا و انتها هستم . من به هر که تشنه باشد ، از چشمۀ آب حیات به‌رایگان خواهم داد .
66021007	هر که غالب آید ، این همه را به میراث خواهد برد ، و من خدای او خواهم بود و او پسر من خواهد بود .
66021008	امّا نصیب بزدلان و بی‌ایمانان و مفسدان و آدمکشان و بی‌عفتان و جادوگران و بت‌پرستان و همۀ دروغگویان ، دریاچۀ مشتعل به آتش و گوگرد خواهد بود . این مرگ دوّم است . »
66021009	یکی از آن هفت فرشته که هفت پیالۀ پُر از هفت بلای آخر را داشتند ، آمد و به من گفت : « بیا ! من عروس ، یعنی همسر بره را به تو نشان خواهم داد . »
66021010	آنگاه مرا در روح به فراز کوهی بزرگ و بلند برد و شهر مقدّس اورشلیم را به من نشان داد که از آسمان از نزد خدا فرود می‌آمد .
66021011	جلال خدا از آن می‌تابید و درخشندگیش مانند گوهری بسیار گرانبها ، همچون یشم ، و به شفافیت بلور بود .
66021012	دیواری بزرگ و بلند داشت که دارای دوازده دروازه بود و دوازده فرشته نزد دروازه‌هایش بودند . و بر هر یک از آن دروازه‌ها نام یکی از دوازده قبیلۀ بنی‌اسرائیل نوشته شده بود .
66021013	سه دروازه در سمت مشرق ، سه دروازه در سمت شمال ، سه دروازه در سمت جنوب و سه دروازه در سمت مغرب قرار داشت .
66021014	و دیوار شهر دارای دوازده پی بود که بر آنها نام دوازده رسولِ بره نوشته شده بود .
66021015	و آن که با من سخن می‌گفت ، میلۀ اندازه‌گیری زرّینی به‌دست داشت تا شهر و دروازه‌ها و دیوار آن را اندازه‌گیری کند .
66021016	شهر به شکل مربع ، و طول و عرض آن یکسان بود . او شهر را با آن میله اندازه گرفت . طول و عرض و ارتفاع شهر با هم مساوی و برابر با دوازده هزار پرتابِ تیر بود .
66021017	و ضخامت دیوار آن صد و چهل و چهار واحد اندازه‌گیری شد ، یعنی به‌مقیاس انسان که فرشته به‌کار می‌بُرد .
66021018	دیوار شهر از یشم ساخته شده بود ، و شهر از طلای ناب و مانند شیشه شفاف بود .
66021019	پی دیوار شهر با هر گونه گوهر گرانبها تزیین شده بود . پی اوّل از یشم بود ، دوّمین از لاجورد ، سوّمین از عقیق سفید ، چهارمین از زمرّد ،
66021020	پنجمین از عقیق سرخ ، ششمین از عقیق آتشین ، هفتمین از زِبَرجَد ، هشتمین از یاقوت کبود ، نهمین از یاقوت زرد ، دهمین از عقیق سبز ، یازدهمین از فیروزه و دوازدهمین از لعل بنفش .
66021021	دوازده دروازۀ شهر ، دوازده مروارید بودند ، یعنی هر یک از دروازه‌ها یک مروارید بود . و میدان شهر از طلای ناب و مانند شیشه شفاف بود .
66021022	معبدی در شهر ندیدم ، زیرا خداوندْ خدای قادر مطلق و بره ، معبد آن هستند .
66021023	و شهر نیازی به خورشید و ماه ندارد که بر آن بتابند زیرا جلال خدا آن را روشن می‌کند و بره چراغ آن است .
66021024	و قومها در نور آن سلوک خواهند کرد و پادشاهان زمین ، جاه و جلال خود را به آنجا خواهند آورد .
66021025	دروازه‌های آن هرگز در روز بسته نخواهد شد ، زیرا در آنجا شب وجود نخواهد داشت .
66021026	فرّ و شکوه قومها به آنجا آورده خواهد شد .
66021027	امّا هیچ چیز ناپاک و هیچ‌کس که مرتکب اعمال قبیح و فریبکاری شود ، به هیچ روی وارد آن نخواهد شد ، فقط کسانی که نامشان در دفترِ حیاتِ بره نوشته شده است ، بدان راه خواهند داشت .
66022001	آنگاه نهر آب حیات را به من نشان داد که همچون بلور شفاف بود و از تخت خدا و بره جاری می‌شد
66022002	و از وسط میدان شهر می‌گذشت . در دو طرف نهر ، درخت حیات بود که دوازده بارْ میوه می‌داد ، یعنی هر ماه یک بار . و برگهای آن برای شفای قومها بود .
66022003	و دیگر هیچ لعنتی وجود نخواهد داشت . تخت خدا و تخت بره در آن شهر خواهد بود و خادمانش او را خواهند پرستید .
66022004	آنها روی او را خواهند دید و نام او بر پیشانی آنها خواهد بود .
66022005	و دیگر شب وجود نخواهد داشت و آنها به نور چراغ یا خورشید نیازمند نخواهند بود ، زیرا خداوندْ خدا به آنها روشنایی خواهد بخشید . و آنها تا ابد سلطنت خواهند کرد .
66022006	فرشته به من گفت : « این سخنان درخور اعتماد است و راست است . خداوند ، خدای ارواح انبیا ، فرشتۀ خود را فرستاد تا آنچه را که می‌باید زود واقع شود ، به خادمان خود باز نماید . »
66022007	« اینک بزودی می‌آیم ! خوشا به حال کسی که کلام نبوّت این کتاب را نگاه می‌دارد . »
66022008	من ، یوحنا ، همان کسی هستم که این چیزها را دیدم و شنیدم . و پس از دیدن و شنیدن آنها ، پیش پا‌های آن فرشته که آنها را به من نشان داده بود ، افتادم تا سجده کنم .
66022009	امّا او به من گفت : « مبادا چنین کنی ! من نیز همچون تو و برادران تو ، انبیا ، و آنان که کلام این کتاب را نگاه می‌دارند ، خادم اویم . خدا را بپرست . »
66022010	آنگاه به من گفت : « کلام نبوّت این کتاب را مُهر نکن زیرا وقتْ نزدیک است .
66022011	پس شخص بدکار ، به بدی کردن ادامه دهد و مفسد ، همچنان به فساد بپردازد ؛ نیکوکار ، به نیکویی کردن ادامه دهد و مقدّس ، همچنان مقدّس بماند . »
66022012	« اینک بزودی می‌آیم و پاداش من با من است تا به هر کس بر حسب اعمالش جزا دهم .
66022013	من ” الف “ و ” ی “ ، اوّل و آخر ، و ابتدا و انتها هستم . »
66022014	خوشا به حال آنان که ردای خود را می‌شویند تا حقِ دسترسی به درخت حیات را پیدا کنند و بتوانند به دروازه‌های شهر داخل شوند .
66022015	سگها و جادوگرها و بی‌عفتان و آدمکشان و بت‌پرستان و همۀ کسانی که دروغ را دوست می‌دارند و آن را به‌عمل می‌آورند ، بیرون می‌مانند .
66022016	« من ، عیسی ، فرشتۀ خود را نزد شما فرستادم تا این چیزها را به کلیساها اعلام کند . من ریشه و نسل داوود و ستارۀ درخشان صبح هستم . »
66022017	روح و عروس می‌گویند : « بیا ! » هر آن که می‌شنود بگوید : « بیا ! » هر که تشنه است بیاید ؛ و هر که طالب است ، از آب حیات به‌رایگان بگیرد .
66022018	من به هر کس که کلام نبوّت این کتاب را می‌شنود هشدار می‌دهم که اگر کسی چیزی بدان بیفزاید ، خدا بلاهای نوشته شده در این کتاب را بر او خواهد افزود .
66022019	و اگر کسی از کلام نبوّت این کتاب چیزی کم کند ، خدا او را از درخت حیات و از شهر مقدّس ، که در این کتاب دربارۀ آنها نوشته شده است ، بی‌نصیب خواهد ساخت .
66022020	آن که بر این امور شهادت می‌دهد ، چنین می‌گوید : « آری ، بزودی می‌آیم . » آمین . بیا ، ای خداوندْ عیسی !
66022021	فیض خداوندْ عیسی با همۀ شما باد . آمین .
